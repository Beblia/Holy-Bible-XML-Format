<?xml version="1.0" encoding="utf-8"?>
<bible translation="Arabic Bible (Tunisian) (Tunisian Arabic Version) 2018" status="Scripture text © 2018, Wycliffe Bible Translators, Inc., United Bible Societies, UK. All rights reserved.">
	<testament name="New">
		<book number="40">
			<chapter number="1">
				<verse number="1">فِي هَا الكْتَابْ نَلْقَاوْ نِسْب يَسُوعْ المَسِيحْ وِلْدْ دَاوُدْ وِلْدْ إِبْرَاهِيمْ:</verse>
				<verse number="2">إِبْرَاهِيمْ جَابْ إِسْحَاقْ. وْإِسْحَاقْ جَابْ يَعْقُوبْ. وْيَعْقُوبْ جَابْ يَهُوذَا وْإِخْوْتُو.</verse>
				<verse number="3">وْيَهُوذَا جَابْ فَارِصْ وْزَارَحْ مِنْ ثَامَارْ. وْفَارِصْ جَابْ حَصْرُونْ. وْحَصْرُونْ جَابْ أَرَامْ.</verse>
				<verse number="4">وْأَرَامْ جَابْ عَمِّينَادَابْ. وْعَمِّينَادَابْ جَابْ نَحْشُونْ. وْنَحْشُونْ جَابْ سَلْمُونْ.</verse>
				<verse number="5">وْسَلْمُونْ جَابْ بُوعَزْ مِنْ رَاحَابْ. وْبُوعَزْ جَابْ عُوبِيدْ مِنْ رَاعُوثْ. وْعُوبِيدْ جَابْ يَسَّى.</verse>
				<verse number="6">وْيَسَّى جَابْ المَلِكْ دَاوُدْ. دَاوُدْ جَابْ سُلَيْمَانْ مِنْ المْرَا الِّي كَانْ مَاخِذْهَا أُورِيَّا.</verse>
				<verse number="7">وْسُلَيْمَانْ جَابْ رَحُبْعَامْ. وْرَحُبْعَامْ جَابْ أَبِيَّا. وْأَبِيَّا جَابْ آسَا.</verse>
				<verse number="8">وْآسَا جَابْ يَهُوشَافَاطْ. وْيَهُوشَافَاطْ جَابْ يُورَامْ. وْيُورَامْ جَابْ عُزِّيَّا.</verse>
				<verse number="9">وْعُزِّيَّا جَابْ يُوثَامْ. وْيُوثَامْ جَابْ أَحَازْ. وْأَحَازْ جَابْ حِزْقِيَّا.</verse>
				<verse number="10">وْحِزْقِيَّا جَابْ مَنَسَّى. وْمَنَسَّى جَابْ آمُونْ. وْآمُونْ جَابْ يُوشِيَّا.</verse>
				<verse number="11">وْيُوشِيَّا جَابْ يَكُنْيَا وْإِخْوْتُو وَقْتِلِّي كَانُوا اليْهُودْ مسبيين فِي بَابِلْ.</verse>
				<verse number="12">وْبَعْدْ مَا وْفَاتْ مُدِّةْ السّبي مْتَاعْهُمْ فِي بَابِلْ، يَكُنْيَا جَابْ شَأَلْتِئِيلْ. وْشَأَلْتِئِيلْ جَابْ زَرُبَّابِلْ.</verse>
				<verse number="13">وْزَرُبَّابِلْ جَابْ أَبِيهُودْ. وْأَبِيهُودْ جَابْ أَلِيَاقِيمْ. وْأَلِيَاقِيمْ جَابْ عَازُورْ.</verse>
				<verse number="14">وْعَازُورْ جَابْ صَادُوقْ. وْصَادُوقْ جَابْ أَخِيمْ. وْأَخِيمْ جَابْ أَلِيُودْ.</verse>
				<verse number="15">وْأَلِيُودْ جَابْ أَلِيعَازَرْ. وْأَلِيعَازَرْ جَابْ مَتَّانْ. وْمَتَّانْ جَابْ يَعْقُوبْ.</verse>
				<verse number="16">وْيَعْقُوبْ جَابْ يُوسُفْ رَاجِلْ مَرْيَمْ الِّي جَابِتْ يَسُوعْ الِّي يْسَمِّيوْهْ المَسِيحْ.</verse>
				<verse number="17">وْهَكَّا نَلْقَاوْ أَرْبَعْطَاشِنْ جِيلْ مِنْ إِبْرَاهِيمْ حَتَّى لْدَاوُدْ، وْأَرْبَعْطَاشِنْ جِيلْ مِنْ دَاوُدْ لِينْ تِسْباو اليْهُودْ فِي بَابِلْ، وْأَرْبَعْطَاشِنْ جِيلْ مِلِّي وْفَاتْ مُدِّةْ المنْفى مْتَاعْهُمْ فِي بَابِلْ حَتَّى لِينْ جَا المَسِيحْ.</verse>
				<verse number="18">وْهَاوْ كِيفَاشْ تُولِدْ يَسُوعْ المَسِيحْ: وَقْتِلِّي كَانِتْ مَرْيَمْ أُمُّو مَخْطُوبَة لْرَاجِلْ إِسْمُو يُوسُفْ، وِقْبَلْ مَا يْعَرّْسُوا، حِبْلِتْ بْقُوِّةْ الرُّوحْ القُدُسْ.</verse>
				<verse number="19">يَاخِي قَرِّرْ يُوسُفْ خَطِيبْهَا بَاشْ يِبْعِدْ عْلِيهَا في السرّ مِنْ غِيرْ مَا يَفْضِحْهَا، عْلَى خَاطْرُو كَانْ رَاجِلْ تقيّ.</verse>
				<verse number="20">وْهُوَ مَازَالْ يِخَمِّمْ فِي الحْكَايَة، ظْهُرْلُو مَلاَكْ مِنْ عِنْدْ رَبِّي فِي المْنَامْ، وْقَالُّو: «يَا يُوسُفْ وِلْدْ دَاوُدْ، مَا تْخَافِشْ بَاشْ تْعَرِّسْ بْمَرْيَمْ. رَاهِي حِبْلَى بْقُوِّةْ الرُّوحْ القُدُسْ،</verse>
				<verse number="21">وْبِشْ تْجِيبْ طْفُلْ، وإِنْتِ تْسَمِّيهْ يَسُوعْ، عْلَى خَاطْرُو بَاشْ يْخَلِّصْ شَعْبُو مِنْ ذْنُوبْهُمْ.»</verse>
				<verse number="22">وْهَاذَا الكُلْ صَارْ بَاشْ يْتِمْ الكْلاَمْ الِّي قَالُو رَبِّي عْلَى لْسَانْ النَّبِي الِّي قَالْ:</verse>
				<verse number="23">	 الصْبِيَّة تِحْبِلْ، وِتْجِيبْ طْفُلْ، يِتْسَمَّى «عِمَّانُوئِيلْ!» (وْمَعْنَاهَا رَبِّي مْعَانَا.)</verse>
				<verse number="24">وْوَقْتِلِّي يُوسُفْ فَاقْ مِنْ النُّومْ، عْمَلْ كِيمَا قَالُّو المَلاَكْ الِّي مِنْ عِنْدْ رَبِّي، وْرَوِّحْ بْمَرْتُو لْدَارُو.</verse>
				<verse number="25">آمَا مَا رْقَدْشْ مْعَاهَا حَتَّى لِينْ جَابِتْ الطْفُلْ، وْسَمَّاهْ يَسُوعْ.</verse>
			</chapter>
			<chapter number="2">
				<verse number="1">وَقْتِلِّي تُولِدْ يَسُوعْ فِي بِيتْ لَحْمْ الِّي فِي مَنْطِقْةْ اليَهُودِيَّة، فِي عَصْر المَلِكْ هِيرُودُسْ، جَاوْ جْمَاعَة حُكَمَاءْ مِالشَّرقْ لْأُورْشَلِيمْ.</verse>
				<verse number="2">وْقَالُوا: «وِينُو مَلِكْ اليْهُودْ الِّي تُولِدْ؟ رَانَا شُفْنَا النِّجْمَة مْتَاعُو ظُهْرِتْ فِي الشَّرْقْ، وْجِينَا بَاشْ نِسْجْدُولُو.»</verse>
				<verse number="3">وْكِسْمَعْ المَلِكْ هِيرُودُسْ الشَّيْء هَاذَا، تْقَلِّقْ هُوَ وْأُورْشَلِيمْ الكُلْهَا.</verse>
				<verse number="4">وْلَمْ رُؤَسَاءْ الكُهَّانْ وِالكُتَّابْ مْتَاعْ اليْهُودْ لْكُلْهُمْ وِسْإِلْهُمْ عْلَى البْلاَصَة الِّي يِتْوْلِدْ فِيهَا المَسِيحْ.</verse>
				<verse number="5">جَاوْبُوهْ: «فِي بِيتْ لَحْمْ الِّي فِي مَنْطِقْةْ اليَهُودِيَّة، عْلَى خَاطِرْ هَاذَا الِّي كِتْبُو النَّبِي فِي الكْتَابْ:</verse>
				<verse number="6">	 وْإِنْتِ يَا بِيتْ لَحْمْ الِّي فِي أَرْضْ يَهُوذَا، مَاكِشْ أَصْغِرْ مدينة فِي يَهُوذَا، عْلى خَاطِرْ مِنِّكْ يَطْلَعْ رَئِيسْ، يَرْعَى شَعْبِي إِسْرَائِيلْ.»</verse>
				<verse number="7">وَلَّى هِيرُودُسْ عَيِّطْ لِلحُكَمَاءْ مِنْ غِيرْ مَا يِسْمَعْ حَدْ وْثَبِّتْ مِنْهُمْ عْلَى الوَقْتْ الِّي ظُهْرِتْ فِيهْ النِّجْمَة،</verse>
				<verse number="8">وِمْبَاعِدْ بْعَثْهُمْ لْبِيتْ لَحْمْ وْقَالِلْهُمْ: «إِمْشِيوْ وْلَوّْجُوا عْلَى الطْفُلْ. وْكِتَلْقَاوْهْ، إِيجَاوْ وْخَبّْرُونِي بَاشْ نِمشي آنَا زَادَا وْنُسْجُدْلُو.»</verse>
				<verse number="9">بَعْدْ مَا سَمْعُوا كْلاَمْ المَلِكْ مْشَاوْ. وْ هُومَا فِي الطْرِيقْ إِذَا بِيهَا النِّجْمَة الِّي شَافُوهَا قْبَلْ فِي الشَّرْقْ قَاعْدَة تِمْشِي قُدَّامْهُمْ حَتَّى لِينْ وُصْلِتْ وْوُقْفِتْ فُوقْ البْلاَصَة الِّي فِيهَا الطْفُلْ.</verse>
				<verse number="10">وْوَقْتِلِّي شَافُوا النِّجْمَة فَرْحُوا بَرْشَة،</verse>
				<verse number="11">وْدُخْلُوا لِلدَّارْ وِلْقَاوْ الطْفُلْ مْعَ أُمُّو مَرْيَمْ. وْهُبْطُوا عْلَى رْكَايِبْهُمْ وْسِجْدُولُو، وْحَلُّوا شْكَايِرْهُمْ وِهْدُولُو ذْهَبْ وِبْخُورْ وْمُرْ.</verse>
				<verse number="12">وْنَبِّهْهُمْ رَبِّي فِي الحِلْمْ بَاشْ مَا يَرْجْعُوشْ لْهِيرُودُسْ، وَلاَّوْ جَابُوا طْرِيقْ آخَرْ وْرَوّْحُوا لبْلاَدْهُمْ.</verse>
				<verse number="13">وْبَعْدْ مَا رَوّْحُوا الحُكَمَاءْ، ظْهُرْ مَلاَكْ الرَّبْ لْيُوسُفْ فِي الحِلْمْ وْقَالُّو: «قُومْ! هِزْ الطْفُلْ وْأُمُّو وْأُهْرُبْ لْمَصْرْ وْأَبْقَى لْغَادِي، حَتَّى لِينْ نْقُلِّكْ وَقْتَاشْ تَرْجَعْ، عْلَى خَاطِرْ هِيرُودُسْ بَاشْ يْلَوِّجْ عْلَى الطْفُلْ وْيُقْتْلُو.»</verse>
				<verse number="14">وَلّى قَامْ يُوسُفْ وْهَزْ الطْفُلْ وْأُمُّو فِي اللِّيلْ وِمْشَى لْمَصْرْ.</verse>
				<verse number="15">وِسْكِنْ فِيهَا حَتَّى لِينْ مَاتْ هِيرُودُسْ، وهكّا تَمْ الشَّيْء الِّي قَالُو الرَّبْ عْلَى لْسَانْ النَّبِي: «مِنْ مَصْرْ دْعيتْ ابْنِي.»</verse>
				<verse number="16">وْوَقْتِلِّي شَافْ هِيرُودُسْ الِّي الحُكَمَاءْ تْمَسْخْرُوا عْلِيهْ، تْغَشِشْ بَرْشَة وِأْمَرْ بْقَتْلاَنْ الصْغَارْ الكُلْ اللي فِي بِيتْ لَحْمْ وْفِي البْلاَيِصْ الِّي دَايْرَة بِيهَا مِلِّي عْمُرْهُمْ عَامِينْ وْأَقَلْ، بِحْسابْ الوَقْتْ الِّي قَالُولُو عْلِيهْ الحُكَمَاءْ.</verse>
				<verse number="17">وْهَكّا تَمْ الشَّيْء الِّي قَالُو النَّبِي إِرْمِيَا:</verse>
				<verse number="18">	 «فِي الرَّامَة سَمْعُوا صْيَاحْ، وْبَرْشَة بْكَاءْ وِنْوَاحْ، رَاحِيلْ تِبْكِي عْلَى وْلاَدْهَا وْمَا تْحِبِّشْ تِقْبِلْ العْزَاء وْهُومَا مُوشْ مَوْجودين.»</verse>
				<verse number="19">وْكِيفْ مَاتْ هِيرُودُسْ ظْهُرْ مَلاَكْ الرَّبْ لْيُوسُفْ فِي الحِلْمْ، وْ هُوَ فِي مَصْرْ،</verse>
				<verse number="20">وْقَالُّو: «قُومْ! هِزْ الطْفُلْ وْأُمُّو وْأَرْجِعْ لْأَرْضْ إِسْرَائِيلْ، عْلَى خَاطِرْ الِّي حَبُّوا يُقْتْلُوهْ مَاتُوا.»</verse>
				<verse number="21">وَلّى قَامْ وْهَزْ الطْفُلْ وْأُمُّو وِرْجَعْ لْأَرْضْ إِسْرَائِيلْ.</verse>
				<verse number="22">آمَا كِسْمَعْ الِّي أَرْخِيلاَوُسْ صارْ مَلِكْ عْلَى اليَهُودِيَّة فِي بْلاَصِةْ بُوهْ هِيرُودُسْ، خَافْ بَاشْ يِمْشِيلْهَا. يَاخِي نَبّْهُو اللهْ فِي الحِلْمْ، وِمْشَى لْمَنْطِقْةْ الجَلِيلْ.</verse>
				<verse number="23">وِمْشاوْ سِكْنوا في مدينة النَّاصْرَة وِسْكِنْ فِيهَا، وْهَكَّا يْتِمْ الِّي قَالُوهْ الأَنْبِيَاءْ: «بَاشْ يِتْسَمَّى نَاصْرِي.»</verse>
			</chapter>
			<chapter number="3">
				<verse number="1">وْفِي هَاكَا الأَيَّامَاتْ بْدا يُوحَنَّا المَعْمَدَانْ يْبشّر في الصّحراء مْتَاعْ مَنْطِقْةْ اليَهُودِيَّة</verse>
				<verse number="2">وِيْقُولْ: «تُوبُوا، رَاهِي مَمْلِكْةْ السْمَاوَاتْ قُرْبِتْ!»</verse>
				<verse number="3">وْيُوحَنَّا هَاذَا هُوَ الِّي حْكَى عْلِيهْ النَّبِي إِشَعْيَاءْ كِقَالْ: «صُوتْ يْنَادِي فِي الصحراء: حَضّْرُوا طْرِيقْ الرَّبْ، وْصوْبوا ثْنيتو!»</verse>
				<verse number="4">وْكَانْ يُوحَنَّا لاَبِسْ لِبْسَة مَعْمُولَة مِنْ وْبَرْ الجْمَالْ، وْمِتْحَزِّمْ بِحْزَامْ جِلْدْ، وْما ياكلْ كان في الجْرَادْ وِالعْسَلْ الجَّالِي.</verse>
				<verse number="5">وِ كَانُوا النَّاسْ يِمْشُولُو مِنْ أُورْشَلِيمْ وِاليَهُودِيَّة الكُلْهَا وِالبلايصْ الِّي دَايْرَة بِالأُرْدُنْ</verse>
				<verse number="6">وْيِعْتَرْفُوا بِذْنُوبْهُمْ، وْ هو عمّدْهِم فِي وَادْ الأُرْدُنْ</verse>
				<verse number="7">وْوَقْتِلِّي شَافْ بَرْشَة فَرِّيسِيِّينْ وْصَدُّوقِيِّينْ يْجِيوْهْ بَاشْ يِتْعَمّْدُوا، قَالِلْهُمْ: «يَا وْلاَدْ اللْفَاعِي! شْكُونْ الِّي نَبِّهْكُمْ بَاشْ تُهْرْبُوا مِنْ الغَضَبْ الِّي جَايْ مِن عند ربّي؟</verse>
				<verse number="8">أَعْمْلُوا حَاجَاتْ تْوَرِّي الِّي إِنْتُومَا تُبْتُوا،</verse>
				<verse number="9">مَا تْقُولُوشْ فِي قْلُوبْكُمْ: \أَحْنَا وْلاَدْ إِبْرَاهِيمْ.\ رَانِي نْقُلْكُمْ، اللهْ قَادِرْ بَاشْ يَعْمِلْ مِالحْجَرْ هَاذَا وْلاَدْ لْإِبْرَاهِيمْ.</verse>
				<verse number="10">الفَاسْ تَوَّا مَحْطُوطْ عْلَى عْرُوقْ الشَّجَرْ، الشَّجْرَة الِّي مَا تْجِيبِشْ غَلَّة بَاهْيَة تِتْقَصْ وْتِتْرْمَى فِي النَّارْ.</verse>
				<verse number="11">آنَا نْعَمِّدْكُمْ بِالمَاء بَاشْ اتُّوبُوا، آمَا الِّي بَاشْ يْجِي بَعْدِي رَاهُو أَقْوَى مِنِّي، وْآنَا مَا نِسْتَاهِلْشْ بَاشْ انِّحِّيلُو صَنْدَالُو. هُوَ بَاشْ يْعَمِّدْكُمْ بِالرُّوحْ القُدُسْ وْبِالنَّارْ.</verse>
				<verse number="12">وِيْهِزْ المِذْرى فِي يِدُّو وِيْصَفِّي صابْتو، يْلِمْ القَمْحْ فِي المَخْزِنْ، آمَا التْبِنْ رَاهُو يَحْرْقُو بْنَارْ مَا تَطْفَاشْ.»</verse>
				<verse number="13">وَقْتْها جَا يَسُوعْ مِنْ مَنْطِقْةْ الجَلِيلْ لِلأُرْدُنْ بَاشْ يِتْعَمِّدْ عْلَى يْدِينْ يُوحَنَّا.</verse>
				<verse number="14">آمَا يُوحَنَّا مَا خَلاَّهِشْ وْقَالُّو: «آنَا هُو الِّي مِحْتَاجْ بَاشْ نِتْعَمِّدْ عْلَى يْدِيكْ، كِيفَاشْ إِنْتِ الِّي تْجِينِي؟»</verse>
				<verse number="15">ياخي يَسُوعْ جَاوْبُو: «خَلِّي الشَّيْء هَاذَا يْصِيرْ تَوَّا، وْ هَكَّا نْتَمَمُوا الحَاجَاتْ الصَّالْحَة الكُلْهَا.» يَاخِي وَافْقُو يُوحَنَّا.</verse>
				<verse number="16">وْوَقْتِلِّي تْعَمِّدْ يَسُوعْ، خْرَجْ مِالمَاء وْبِالوَقْتْ تْحَلِّتْ السْمَاءْ، يَاخِي شَافْ رُوحْ اللهْ هَابِطْ كِيفْ اليْمَامَة وْحَطْ عْلِيهْ.</verse>
				<verse number="17">وْصُوتْ مِالسْمَاءْ يْقُولْ: «هَاذَا هُوَ ابْنِي الِّي نْحِبُّو وِلِّي آنَا فَرْحَانْ بِيهْ.»</verse>
			</chapter>
			<chapter number="4">
				<verse number="1">وْهَزْ الرُّوحْ القُدُسْ يَسُوعْ لِلخْلاَء بَاشْ بْلِيسْ يْجَرّْبُو.</verse>
				<verse number="2">وْصَامْ أَرْبْعِينْ يُومْ وْأَرْبْعِينْ لِيلَة حَتَّى لِينْ جَاعْ.</verse>
				<verse number="3">قْرُبْلُو الِّي بَاشْ يْجَرّْبُو وْقَالُّو: «إِذَا كَانْ إِنْتِ إِبْنْ اللهْ، قُولْ لِلحْجَرْ هَاذَا يْوَلِّي خُبْزْ.»</verse>
				<verse number="4">جَاوْبُو يَسُوعْ: «مكْتوبْ في الكْتَابْ المُقَدَّسْ: مُوشْ بِالخُبْزْ بَرْكْ يْعِيشْ الإِنْسَانْ، آمَا بْكُلْ كِلْمَة تُخْرُجْ مِنْ عِنْدْ اللهْ.»</verse>
				<verse number="5">وْهَزُّو بْلِيسْ للقُدس، وْوَقّْفُو عْلَى حَرْفْ السْطَحْ مْتَاعْ الهَيْكِلْ،</verse>
				<verse number="6">وْقَالُّو: «كَانِكْ إِنْتِ إِبْنْ اللهْ ارْمِي رُوحِكْ الُّوطَا، عْلَى خَاطِرْ مَكْتُوبْ فِي الكْتَابْ المُقَدَّسْ: يْوَصِّي مْلاَيِكْتُوعْلِيكْ، بِينْ يْدِيهُمْ يْهِزُّوكْ بَاشْ مَا تِتْضْرَبْشْ فِي حَجْرَة رِجْلِكْ.»</verse>
				<verse number="7">جَاوْبُو يَسُوعْ: «مَكْتُوبْ زَادَا: \مَا تْجَرِّبْشْ الرَّبْ إِلاَهِكْ.\»</verse>
				<verse number="8">زَادْ هَزُّو بْلِيسْ وْحَطُّو فُوقْ جْبَلْ عَالِي بَرْشَة، وْوَرَّاهْ المَمَالِكْ مْتَاعْ الدِّنْيَا الكُلْهَا وِالمَجْدْ الِّي فِيهُمْ،</verse>
				<verse number="9">وْقَالُّو: «نَعْطِيكْ الشَّيْء هَاذَا الكُلُّو، إِذَا كَانْ تَهْبِطْ عْلَى رْكَايْبِكْ وْتُسْجُدْلِي.»</verse>
				<verse number="10">يَاخِي جَاوْبُو يَسُوعْ: «إِبْعِدْ عْلِيَّ يَا شِيطَانْ! عْلَى خَاطِرْ مَكْتُوبْ فِي الكْتَابْ المُقَدَّسْ، للرَّبْ إِلاَهِكْ وَحْدُو تُسْجُدْ، وْهُوَ وَحْدُو تِعْبْدُ.»</verse>
				<verse number="11">وْخَلاَّهْ بْلِيسْ وِمْشَى، وْجَاتْ المْلاَيْكَة وِبْدَاتْ تِخْدِمْ فِيهْ.</verse>
				<verse number="12">وْكِسْمَعْ يَسُوعْ الِّي يُوحَنَّا تْشَدْ رْجَعْ لِلْجَلِيلْ.</verse>
				<verse number="13">وِخْرَجْ مِالنَّاصْرَة وِمْشَى وِسْكِنْ فِي كَفْرْنَاحُومْ الِّي عْلَى البْحَرْ فِي الحَدْ مْتَاعْ مَنْطِقْةْ زَبُولُونْ وْنَفْتَالِي،</verse>
				<verse number="14">بَاشْ يْتِمْ الشَّيْء الِّي قَالُو النَّبِي إِشَعْيَاءْ:</verse>
				<verse number="15">	 «أَرْضْ نَفْتَالِي وْأَرْضْ زَبُولُونْ، عْلَى البْحَرْعْلَى طْرِيقْ الأُرْدُنْ، الجَلِيلْ، أَرْضْ الشْعُوبْ الأُخْرِينْ!</verse>
				<verse number="16">الشَّعْبْ الِّي عَايِشْ فِي الظْلاَمْ، شَافْ نُورْ عْظِيمْ، وِلِّي قَاعْدِينْ فِي ظُلْ أَرْضْ المُوتْ، النُّورْ ضْوَى عْلِيهُمْ.»</verse>
				<verse number="17">وْمِالوَقْتْ هَاذَاكَا بْدَا يَسُوعْ يْبَشِّرْ وِيْقُولْ: «تُوبُوا، رَاهِي مَمْلِكْةْ السْمَاوَاتْ قُرْبِتْ.»</verse>
				<verse number="18">وْكِكَانْ يَسُوعْ يِمْشِي عْلَى شَطْ البُحَيْرَة مْتَاعْ الجَلِيلْ، شَافْ زُوزْ إِخْوَة هُومَا سِمْعَانْ الِّي يْعَيّْطُولُو بُطْرُسْ وْخُوهْ أَنْدَرَاوُسْ يَرْمِيوْ فِي الشْبَاكْ فِي البُحَيْرَة، عْلَى خَاطِرْهُمْ كَانُوا صَيَّادَا.</verse>
				<verse number="19">وْقَالِلْهُمْ: «تَبّْعُونِي وْآنَا بَاشْ نْرُدْكُمْ صَيَّادَا مْتَاعْ نَاسْ.»</verse>
				<verse number="20">وْبِالوَقْتْ خَلاَّوْ الشْبَاكْ مْتَاعْهُمْ وْتَبّْعُوهْ.</verse>
				<verse number="21">وْهُوَ مَاشِي مِالغَادِي شَافْ زُوزْ إِخْوَة أُخْرِينْ: يَعْقُوبْ وِلْدْ زَبَدِي وْخُوهْ يُوحَنَّا كانُوا فِي الفْلُوكَة مْعَ بُوهُمْ يْصَلّْحُوا فِي الشْبَاكْ، ياخي نَادَالْهُمْ.</verse>
				<verse number="22">وْبِالوَقْتْ خَلاَّوْ بُوهُمْ فِي الفْلُوكَة وْتَبّْعُوهْ.</verse>
				<verse number="23">وْدَارْ يَسُوعْ فِي مَنْطِقْةْ الجَلِيلْ الكُلْهَا يْعَلِّمْ وُسْط المْجَامِعْ مْتَاعْهُمْ، وِيْبَشِّرْ بِالإِنْجِيلْ مْتَاعْ مَمْلِكْةْ اللهْ وْيِشْفِي فِي النَّاسْ مِالأَمْرَاضْ وِالوْجَايِعْ الكُلْهَا.</verse>
				<verse number="24">وْتِنْشَرْ خَبْرُو فِي سُورْيَة الكُلْهَا. وْجَابُولُو المُرْضَى بْكُلْ أنْواعْهمْ، وِلِّي سَاكْنِتْهُمْ الشْوَاطِنْ وِالمَصْرُوعِينْ وِالمَشْلُولِينْ، وِشْفَاهُمْ الْكُلْ.</verse>
				<verse number="25">وْتَبّْعُوهْ بَرْشَة نَاسْ مِنْ الجَلِيلْ وِالمَنْطْقَة الِّي تِتْسَمَّى العَشْرَة مُدُنْ وْأُورْشَلِيمْ وِاليَهُودِيَّة وِالمَنْطْقَة الِّي فِي الجِيهَة الأُخْرَى مْتَاعْ الأُرْدُنْ.</verse>
			</chapter>
			<chapter number="5">
				<verse number="1">وْكِي شَافْ يَسُوعْ النَّاسْ طْلَعْ لِلجْبَلْ وِوقْت اللّي قْعَدْ، قُربولو تْلامِذْتو،</verse>
				<verse number="2">وِبْدَا يْعَلِّمْ فِيهُمْ، وْقَالْ:</verse>
				<verse number="3">«صَحَّة لِيهُمْ المْسَاكِينْ فِي الرُّوحْ! رَاهُمْ مَمْلِكْةْ السْمَاوَاتْ بَاشْ يَاخْذُوا.</verse>
				<verse number="4">صَحَّة لِيهُمْ الحْزَانَى! رَاهُمْ بَاشْ يِتْعَزُّوا.</verse>
				<verse number="5">صَحَّة لِيهُمْ الطَّيْبِينْ! رَاهُمْ الأَرْضْ بَاشْ يُورْثُوا.</verse>
				<verse number="6">صَحَّة لِيهُمْ الجْوَاعَى وِالعْطَاشَى لِلحَقْ! رَاهُمْ بَاشْ يِشْبْعُوا.</verse>
				<verse number="7">صَحَّة لِيهُمْ الِّي يَرْحْمُوا! رَاهُمْ بَاشْ يِتْرُحْمُوا.</verse>
				<verse number="8">صَحَّة لِيهُمْ الِّي قْلُوبْهُمْ طَاهْرَة! رَاهُمْ وِجِهْ الله بَاشْ يْشُوفُوا.</verse>
				<verse number="9">صَحَّة لِيهُمْ الِّي يْصَلّْحُوا بِينْ النَّاسْ! رَاهُمْ وْلاَدْ اللهْ بَاشْ يِتْسَمُّوا.</verse>
				<verse number="10">صَحَّة لِيهُمْ الِّي يِتْعَذّْبُوا عْلَى خَاطِرْ الحَقْ! مَمْلِكْةْ السْمَاوَاتْ بَاشْ يَاخْذُوا.</verse>
				<verse number="11">صَحَّة لِيكُمْ وَقْتِلِّي النَّاسْ يْعَايْرُوكُمْ وِيْعَذّْبُوكُمْ وِيْقُولُوا عْلِيكُمْ الكْلاَمْ الخَايِبْ الكُلُّو عْلَى خَاطْرِي!</verse>
				<verse number="12">أَفْرْحُوا وْهلّلُوا، رَاهُو أَجْرْكُمْ عْظِيمْ فِي السْمَاءْ. رَاهُو هَكَّا عَذّْبُوا الأَنْبِيَاءْ قْبَلْكُمْ.»</verse>
				<verse number="13">«إِنْتُومَا مِلْحْ الأَرْضْ، آمَا إِذَا كَانْ المِلْحْ مَا عَادِشْ عَنْدُو مَطْعِمْ، كِيفَاشْ بَاشْ تْرَجّْعُولُو مَطْعْمُو؟ مَا عَادِشْ يُصْلُحْ لْحَتَّى شَيْء كَانْ بَاشْ يِتْرْمَى البَرَّا وِالنَّاسْ يْعَفّْسُوهْ.</verse>
				<verse number="14">إِنْتُومَا نُورْ العَالَمْ. مَا ثَمَّاشْ مْدِينَة مِبْنِيَّة فُوقْ جْبَلْ وْمَا تِتْشَافِشْ،</verse>
				<verse number="15">وْمَا ثَمَّاشْ وَاحِدْ يْشَعِّلْ فْنَارْ وِيْحُطُّو تَحْتْ طَاسَة، آمَا يْحُطُّو فِي بْلاَصَة عَالْيَة وْيِضْوِي عَلِّي فِي الدَّارْ الكُلْهُمْ.</verse>
				<verse number="16">خَلِّي نُورْكُمْ يِضْوِي هَكَّا قُدَّامْ النَّاسْ، بَاشْ يْشُوفُوا أَعْمَالْكُمْ البَاهْيَة وِيْمَجّْدُوا بُوكُمْ الِّي فِي السْمَاءْ.»</verse>
				<verse number="17">«مَا يِمْشِيشْ فِي بَالْكُمْ الِّي آنَا جِيتْ بَاشْ انَّحِّي الشَّرِيعَة وِاللّي قالُوهْ الأَنْبِيَاءْ، آنَا مَا جِيتِشْ بَاشْ انَّحِّيهُمْ آمَا جِيتْ بَاشْ نْتَمِّمْهُمْ.</verse>
				<verse number="18">نْقُلْكُمْ الحَقْ: لِينْ تُوفَى السْمَاءْ وِالأَرْضْ مَا يِتْنَحَّى حَتَّى حَرْفْ وِلاَّ نُقْطَة وَحْدَة مِالشَّرِيعَة حَتَّى لِينْ يْتِمْ كُلْ شَيْء.</verse>
				<verse number="19">الِّي مَا يْطِيعِشْ وَحْدَة مِنْ أَصْغِرْ الوْصَايَا هَاذُومَا وِيْعَلِّمْ النَّاسْ بَاشْ يَعْمْلُو كِيفُو، بَاشْ يِتْسَمَّى صْغِيرْ فِي مَمْلِكْةْ السْمَاوَاتْ. آمَا الِّي يْطِيعْهُمْ وِيْعَلِّمْهُمْ بَاشْ يِتْسَمَّى عْظِيمْ فِي مَمْلِكْةْ السْمَاوَاتْ.</verse>
				<verse number="20">رَانِي نْقُلْكُمْ، إِذَا كَانْ مَا تْكُونُوشْ أَبْرَارْ أَكْثِرْ مِنْ الكُتَّابْ مْتَاعْ اليْهُودْ وِالفَرِّيسِيِّينْ، رَاكُمْ عْمُرْكُمْ مَا تُدْخْلُوا لْمَمْلِكْةْ السْمَاوَاتْ.»</verse>
				<verse number="21">«سْمَعْتُوا الِّي تْقَالْ لِجْدُودْكُمْ: \مَا تُقْتُلْشْ، وِلِّي يُقْتُلْ يِلْزِمْ يِتْحْكَمْ عْلِيهْ.\</verse>
				<verse number="22">آمَا آنَا رَانِي نْقُلْكُمْ: الِّي يِتْغَشِشْ عْلَى خُوهْ يِلْزْمُو يِتْحاكِمْ، وِلِّي يْقُولْ لْخُوهْ: يَا جَاهِلْ، يِسْـتْحقْ يُحْكُمْ عْلِيهْ المَجْلِسْ مْتَاعْ اليْهُودْ، وِلِّي يْقُولْ لْخُوهْ: يَا بْهِيمْ، يِسْتاهِلْ يُدْخُلْ لِجْهَنِّمْ.</verse>
				<verse number="23">إِمَّالاَ وَقْتِلِّي إِنْتِ تْقَدِّمْ فِي القُرْبَانْ مْتَاعِكْ فِي المَذْبِحْ وْتِتْذَكِّرْ الِّي عِنْدِكْ مُشْكْلَة مْعَ خُوكْ،</verse>
				<verse number="24">خَلِّي القُرْبَانْ مْتَاعِكْ قُدَّامْ المَذْبَحْ وْإِمْشِي اتْصَالِحْ مْعَ خُوكْ قْبَلْ، وِمْبَاعِدْ إِيجَا وْقَدِّمْ القُرْبَانْ مْتَاعِكْ.</verse>
				<verse number="25">وْإِذَا كَانْ وَاحِدْ شْكَى بِيكْ، تْرَاضَى إِنْتِ وْيَاهْ فِيسَعْ وَقْتِلِّي إِنْتُومَا مَاشِينْ لِلمَحْكْمَة، بَاشْ مَا يِشْكِيشْ بِيكْ لِلقَاضِي وِالقَاضِي يْكَلِّمْ عْلِيكْ الشُّرْطِي وتُدْخُلْ لِلحَبْسْ.</verse>
				<verse number="26">نْقُلِّكْ الحَقْ: مَاكِشْ بَاشْ تُخْرُجْ مِنْ غَادِي حَتَّى لِينْ تْخَلِّصْ آخَرْ مِلِّيمْ.»</verse>
				<verse number="27">«سْمَعْتُوا الِّي تْقَالْ لِجْدُودْكُمْ: \مَا تَزْنَاشْ.\</verse>
				<verse number="28">آمَا آنَا رَانِي نْقُلْكُمْ الِّي كُلْ مِنْ يُخْزُرْ لِمْرَا وْيِشْتْهَاهَا، رَاهُو زْنَى مْعَاهَا فِي قَلْبُو.</verse>
				<verse number="29">إِذَا كَانْ عِينِكْ تْخَلِّيكْ تَعْمِلْ الذْنُوبْ، قَلِّعْهَا وْإِرْمِيهَا، رَاهُو كِتِخْسِرْ قَطْعَة مِنْ بَدْنِكْ خِيرْلِكْ مِلِّي بَدْنِكْ الكُلُّو يِتْرْمَى فِي جْهَنِّمْ.</verse>
				<verse number="30">وْإِذَا يِدِّكْ تْخَلِّيكْ تَعْمِلْ الذْنُوبْ، قُصّْهَا وْإِرْمِيهَا، رَاهُو كِتِخْسِرْ قَطْعَة مِنْ بَدْنِكْ خِيرْلِكْ مِلِّي بَدْنِكْ الكُلُّو يُدْخُلْ لِجْهَنّمْ.»</verse>
				<verse number="31">«وِتْقَالْ زَادَا: \الِّي يْطَلِّقْ مَرْتُو، يَعْطِيهَا وَرْقِةْ الطْلاَقْ.\</verse>
				<verse number="32">آمَا آنَا رَانِي نْقُلْكُمْ: الِّي يْطَلِّقْ مَرْتُو بِسْبَبْ حَاجَة أُخْرَى غِيرْ الزْنَى يْخَلِّيهَا تَزْنَي، وِلِّي يْعَرِّسْ بِمْرَا مْطَلّْقَة رَاهُو يَزْنَى.»</verse>
				<verse number="33">«وِسْمَعْتُوا زَادَا الِّي تْقَالْ لِجْدُودْكُمْ: \مَا تِحْلِفْشْ بِالكِذْبْ، آمَا أُصْدُقْ فِي الِّي تُوعِدْ بِيهْ رَبِّي.\</verse>
				<verse number="34">آمَا آنَا رَانِي نْقُلْكُمْ مَا تِحْلْفُوشْ بِالكُلْ، لاَ بِالسْمَاءْ عْلَى خَاطِرْهَا عَرْشْ اللهْ،</verse>
				<verse number="35">وْلاَ بِالأَرْضْ عْلَى خَاطِرْهَا البْلاَصَة الِّي يْحُطْ عْلِيهَا سَاقِيهْ، وْلاَ بْأُورْشَلِيمْ عْلَى خَاطِرْهَا المْدِينَة مْتَاعْ المَلِكْ العْظِيمْ.</verse>
				<verse number="36">وْمَا تِحْلِفْشْ بْرَاسِكْ، عْلَى خَاطْرِكْ مَا تْنَجِّمْشْ تْرُدْ حَتَّى شَعْرَة فِيهْ بِيضَة وِلاَّ سُودَة</verse>
				<verse number="37">خَلِّي كْلاَمْكُمْ يْكُونْ نْعَمْ إِذا نْعَمْ وْلاَ إِذَا لاَ، وْأَيْ حَاجَة زَايْدَة عْلَى هَاذَا رَاهِي مِالشِّرِّيرْ.»</verse>
				<verse number="38">«سْمَعْتُوا الِّي تْقَالْ: \العِينْ بِالعِينْ وِالسِّنَّة بِالسِّنَّة.\</verse>
				<verse number="39">آمَا آنَا نْقُلْكُمْ: مَا تْرُدُّشْ عْلَى الشَّرْ بِالشَّرْ. آمَا إِذَا كَانْ وَاحِدْ ضَرْبِكْ عْلَى خَدِّكْ اليْمِينْ دَوِّرْلُو الآخَرْ زَادَا.</verse>
				<verse number="40">وِلِّي يْحِبْ يِتْعَارِكْ مْعَاكْ بَاشْ يَاخُذْلِكْ جِبّْتِكْ، خَلِّيهْ يَاخُذْ بَرْنُوسِكْ زَادَا.</verse>
				<verse number="41">وْإِذَا كَانْ وَاحِدْ يُجْبْرِكْ بَاشْ تِمْشِي مْعَاهْ كِيلُومِتْرْ، إِمْشِي مْعَاهْ زُوزْ.</verse>
				<verse number="42">الِّي يُطْلُبْ مِنْ عِنْدِكْ حَاجَة أَعْطِيهَالُو، وِلِّي يْحِبْ يِتْسَلِّفْ مِنْ عِنْدِكْ مَا تْرُدُّوشْ.»</verse>
				<verse number="43">«سْمَعْتُوا الِّي تْقَالْ: \حِبْ قْرِيبِكْ وْأَكْرِهْ عْدُوِّكْ.\</verse>
				<verse number="44">آمَا آنَا نْقُلْكُمْ: حِبُّوا أَعْدَاءْكُمْ وْصَلِّيوْ مِنْ أَجْلْ الِّي يُظْلْمُوكُمْ،</verse>
				<verse number="45">بَاشْ تْكُونُوا وْلاَدْ بُوكُمْ الِّي فِي السْمَاءْ. عْلَى خَاطْرْ شَمْسُو تِضْوِي عْلَى البَاهِي وِالخَايِبْ، وْيَعْطِي المْطَرْ للصَّالِحْ وِالفَاسِدْ.</verse>
				<verse number="46">شْنُوَّة الشَّيْ الزَّايِدْ إِذَا كَانْ تْحِبُّوا الِّي يْحِبُّوكُمْ بَرْكَه؟ يَاخِي مُوشْ الِّي يْلِمُّوا فِي الضَّرَايِبْ يَعْمْلُوا الشَّيْء هَاذَا بِيدُو؟</verse>
				<verse number="47">وِشْنُوَّة الِّي فُتُّوا بِيهْ غِيرْكُمْ إِذَا كَانْ مَا تْسَلّْمُوا كَانْ عْلَى خْوَاتْكُمْ؟ يَاخِي مُوشْ الِّي مَا يَعْرْفُوشْ رَبِّي يَعْمْلُوا الشَّيْء هَاذَا بِيدُو؟</verse>
				<verse number="48">يِلْزِمْكُمْ تْكُونُوا كَامْلِينْ، كِيفْ مَا بُوكُمْ الِّي فِي السْمَاءْ كَامِلْ.»</verse>
			</chapter>
			<chapter number="6">
				<verse number="1">«رُدُّوا بَالْكُمْ تَعْمْلُوا الخِيرْ قُدَّامْ النَّاسْ بَاشْ يْشُوفُوكُمْ، مَا كَانِشْ رَاكُمْ مَا عِنْدْكُمْشْ أَجْرْ عِنْدْ بُوكُمْ الِّي فِي السْمَاءْ.</verse>
				<verse number="2">وَقْتِلِّي تِتْصَدِّقْ عْلَى وَاحِدْ، مَا تْنَادِيشْ بِالبُوقْ كِيفْ مَا يَعْمْلُوا المُنَافْقِينْ فِي المَجَامِعْ وِالشْوَارِعْ بَاشْ النَّاسْ يُشْكْرُوهُمْ. نْقُلْكُمْ الحَقْ: رَاهُمْ خْذَاوْ أَجْرْهُمْ.</verse>
				<verse number="3">آمَا إِنْتِ، وَقْتِلِّي تِتْصَدِّقْ مَا تْخَلِّيشْ يِدِّكْ اليْسَارْ تَعْرِفْ شْنُوَّة يِدِّكْ اليْمِينْ تَعْمِلْ،</verse>
				<verse number="4">بَاشْ الصُّدْقَة مْتَاعِكْ تْكُونْ فِي السِّرْ، وْبُوكْ الِّي يْرَى فِي السِّرْ بَاشْ يْجَازِيكْ.»</verse>
				<verse number="5">«وْوَقْتِلِّي تْصَلُّوا، مَا تْكُونُوشْ كِيفْ المُنَافْقِينْ، رَاهُمْ يْحِبُّوا يَاقْفُوا وِيْصَلِّيوْ فِي المَجَامِعْ بَاشْ يْشُوفُوهُمْ النَّاسْ. نْقُلْكُمْ الحَقْ: رَاهُمْ خْذَاوْ أَجْرْهُمْ.</verse>
				<verse number="6">آمَا إِنْتِ، وَقْتِلِّي تْصَلِّي ادْخُلْ لْبِيتِكْ الدَّخْلاَنِيَّة وْسَكِّرْ البَابْ وْصَلِّي لْبُوكْ فِي السِّرْ. وْبُوكْ الِّي يْشُوفْ فِي السِّرْ بَاشْ يْجَازِيكْ.</verse>
				<verse number="7">وْكِتْصَلِّيوْ مَا تُقْعْدُوشْ تْعَاوْدُوا فِي كْلاَمْ فَارِغْ كِيفْ الشْعُوبْ الأُخْرِينْ الِّي مَاشِي فِي بَالْهُمْ الِّي اللهْ بَاشْ يِسْمَعْهُمْ كِيْقُولُوا بَرْشَة كْلاَمْ.</verse>
				<verse number="8">مَا تْكُونُوشْ كِيفْهُمْ، عْلَى خَاطِرْ بُوكُمْ يَعْرِفْ شْنُوَّة الِّي تِحْتَاجُولُو قْبَلْ مَا تُطْلْبُوهْ.</verse>
				<verse number="9">إِمَّالاَ صَلِّيوْ هَكَّا: يَا بُونَا الِّي فِي السْمَاءْ، خَلِّي إِسْمِكْ يِتْقَدِّسْ.</verse>
				<verse number="10">خَلِّي مَمْلِكْتِكْ تْجِينَا، خَلِّي إِرَادْتِكْ تْكُونْ، فِي الأَرْضْ كِيمَا فِي السْمَاءْ.</verse>
				<verse number="11">كُلْ يُومْ أَعْطِينَا خُبْزْنَا الِّي يِكْفِينَا.</verse>
				<verse number="12">إِغْفْرِلْنَا ذْنُوبْنَا، كِيفْ مَا أَحْنَا نِغْفْرُوا لِلِّي يُظْلْمُوا فِينَا.</verse>
				<verse number="13">مَا ادَّخِّلْنَاشْ فِي تَجْرْبَة، وْمِنْ الشَّرْ نَجِّينَا.»</verse>
				<verse number="14">«وْإِذَا كَانْ تْسَامْحُوا النَّاسْ عْلَى غْلاَطْهُمْ، بُوكُمْ الِّي فِي السْمَاءْ زَادَا بَاشْ يِغْفْرِلْكُمْ ذْنُوبْكُمْ.</verse>
				<verse number="15">آمَا إِذَا كَانْ مَا تْسَامْحُوشْ النَّاسْ عْلَى غْلاَطْهُمْ، حَتَّى بُوكُمْ الِّي فِي السْمَاءْ مَا يِغْفْرِلْكُمْشْ ذْنُوبْكُمْ.»</verse>
				<verse number="16">«وْكِتْصُومُوا، مَا تْظَهّْرُوشْ الحُزْنْ عْلَى وْجُوهْكُمْ كِيفْ المُنَافْقِينْ، يْرُدُّوا وْجُوهْهُمْ خَايْبَة بَاشْ يْوَرُّوا لِلنَّاسْ الِّي هُومَا صَايْمِينْ. نْقُلْكُمْ الحَقْ: رَاهُمْ خْذَاوْ أَجْرْهُمْ.</verse>
				<verse number="17">آمَا إِنْتِ، وَقْتِلِّي تْصُومْ امْشُطْ شَعْرِكْ وْأَغْسِلْ وِجْهِكْ،</verse>
				<verse number="18">بَاشْ الصْيَامْ مْتَاعِكْ مَا يُظْهُرْشْ لِلنَّاسْ آمَا يُظْهُرْ لْبُوكْ الِّي مَا تْشُوفُوشْ العِينْ وْبُوكْ الِّي يْرَى الشَّيْء الِّي تَعْمْلُو فِي السِّرْ بَاشْ يْجَازِيكْ.»</verse>
				<verse number="19">«مَا تْخَبُّوشْ لِرْوَاحْكُمْ كْنُوزْ فِي الأَرْضْ يْفَسِّدْهَا السُّوسْ وِالصْدِيدْ، وْيِحْفْرُوا عْلِيهَا السُّرَّاقْ وْيِسْرْقُوهَا.</verse>
				<verse number="20">آمَا إِكْنْزُوا لِرْوَاحْكُمْ كْنُوزْ فِي السْمَاءْ، لاَ يْفَسِّدْهَا لاَ السُّوسْ وْلاَ الصْدِيدْ، وْلاَ يِحْفْرُوا عْلِيهَا السُّرَّاقْ وْلاَ يْفَسّْدُوهَا</verse>
				<verse number="21">وِينْ يْكُونْ كَنْزِكْ ثَمّة يْكُونْ قَلْبِكْ.»</verse>
				<verse number="22">«العِينْ هِيَ الفْنَارْ مْتَاعْ البْدَنْ. مَالاَ إِذَا كَانْ عِينِكْ صْحِيحَة، رَاهُو بَدْنِكْ الكُلْ بَاشْ يْكُونْ مَلْيَانْ بِالنُّورْ.</verse>
				<verse number="23">آمَا إِذَا كَانْ عِينِكْ شِرّيرَة، رَاهُو بَدْنِكْ الكُلُّو بَاشْ يْكُونْ مْعَبِّي بِالظْلاَمْ. إِذَا كَانْ النُّورْ الِّي فِيكْ ظْلاَمْ، مَالاَ قَدَّاشْ بَاشْ يْكُونْ كُبْرُو الظْلاَمْ!»</verse>
				<verse number="24">«حَتَّى وَاحِدْ مَا يْنَجِّمْ يِخْدِمْ زُوزْ أَسْيَادْ، رَاهُو يَا إِمَّا بَاشْ يَكْرَهْ وَاحِدْ مِنْهُمْ وِيْحِبْ الآخَرْ، وِلاَّ بَاشْ يْتَبَّعْ وَاحِدْ مِنْهُمْ وْيَحْقِرْ الآخَرْ. مَا تْنَجّْمُوشْ تِخْدْمُوا اللهْ وِالفْلُوسْ.</verse>
				<verse number="25">إِمَّالاَ آنَا نْقُلْكُمْ مَا تْخَمَمُوشْ عْلَى حْيَاتْكُمْ شْنُوَّة بَاشْ تَاكْلُوا وِلاَّ شْنُوَّة بَاشْ تُشْرْبُوا، وْلاَ عْلَى بْدُونَاتْكُمْ شْنُوَّة بَاشْ تِلْبْسُوا. يَاخِي مُوشْ الحَيَاةْ خِيرْ مِالمَاكْلَة، وِالبْدَنْ خِيرْ مِاللِّبْسَة؟</verse>
				<verse number="26">شُوفُوا العْصافِر كِيفَاشْ لاَ تَزْرَعْ وْلاَ تَحْصِدْ وْلاَ تْحُطْ فِي مَخْزِنْ، وْبُوكُمْ الِّي فِي السْمَاءْ يْوَكِّلْهَا. يَاخِي إِنْتُومَا مُوشْ خِيرْ مِنْهَا بَرْشَة؟</verse>
				<verse number="27">وِشْكُونْ فِيكُمْ الِّي كِيْ يْخَمِّمْ يْنَجِّمْ يْزِيدْ فِي عُمْرُو سَاعَة وَحْدَة؟</verse>
				<verse number="28">وِعْلاَشْ تْخَمَمُوا فِي اللِّبْسَة؟ أُخْزْرُوا لِلنُّوَّارْ مْتَاعْ بُوقَرْعُونْ كِيفَاشْ يِكْبِرْ: لاَ يِتْعِبْ وْلاَ يِغْزِلْ.</verse>
				<verse number="29">آمَا آنَا نْقُلْكُمْ: حَتَّى المَلِكْ سُلَيْمَانْ فِي كُلْ مَجْدُو مَا لْبِسْشْ كِيفْ وَحْدَة مِنْهَا!</verse>
				<verse number="30">إِذَا كَانْ اللهْ يْلَبِّسْ الحْشِيشْ لِبْسَة كِيمَا هَاذِي، رَغْمِلِّي الحْشِيشْ اليُومْ يِنْبِتْ وْغُدْوَة بَاشْ يِتْرْمَى فِي النَّارْ مْتَاعْ الطَّابُونَة، إِمَّالاَ قَدَّاشْ إِنْتُومَا أَوْلَى بَاشْ يْلَبِّسْكُمْ يَلِّي إِيمَانْكُمْ ضْعِيفْ!</verse>
				<verse number="31">هَاذَاكَا عْلاَشْ مَا تْخَمَمُوشْ وِتْقُولُوا: شْنُوَّة بَاشْ نَاكْلُوا؟ وِلاَّ شْنُوَّة بَاشْ نُشْرْبُوا؟ وِلاَّ شْنُوَّة بَاشْ نِلْبْسُوا؟</verse>
				<verse number="32">رَاهِي الحَاجَاتْ هَاذِي الكُلْهَا يْلَوّْجُوا عْلِيهَا النَّاسْ الِّي مَا هُمْشْ مُؤْمْنِينْ، وْبُوكُمْ الِّي فِي السْمَاءْ يَعْرِفْ الِّي إِنْتُومَا تِحْتَاجُولهُمْ.</verse>
				<verse number="33">آمَا إِنْتُومَا لَوّْجُوا فِي الأُوِّلْ عْلَى مَمْلِكْةْ اللهْ وِالبِرْ مْتَاعُو، وِالحَاجَاتْ هَاذِي زَادَا بَاشْ تِتْعْطَالْكُمْ.</verse>
				<verse number="34">هَاذَاكَا عْلاَشْ مَا تْخَمَمُوشْ عْلَى غُدْوَة، رَاهُو نْهَارْ غُدْوَة بَاشْ يِخَمِّمْ عْلَى رُوحُو. كُلْ يُومْ يِكْفِيهْ الشَّرْ الِّي فِيهْ.»</verse>
			</chapter>
			<chapter number="7">
				<verse number="1">«مَا تُحْكْمُوشْ عْلَى النَّاسْ بَاشْ مَا يِتْحْكَمْشْ عْلِيكُمْ.</verse>
				<verse number="2">رَاهُو الحُكْمْ الِّي تُحْكْمُوا بِيهْ عْلَى النَّاسْ بَاشْ يِتْحْكَمْ عْلِيكُمْ بِيهْ وِالكِيلْ الِّي تْكَيّْلُوا بِيهْ بَاشْ يِتْكَيّْلِلْكُمْ بِيهْ</verse>
				<verse number="3">عْلاَشْ تْشُوفْ القَشَّة الِّي فِي عِينْ خُوكْ، وْمَا تْفِيقِشْ بِاللُّوحَة الِّي فِي عِينِكْ؟</verse>
				<verse number="4">وِلاَّ كِيفَاشْ تْنَجِّمْ تْقُولْ لْخُوكْ: \خَلِّينِي انَّحِّيلِكْ القَشَّة الِّي فِي عِينِكْ\ وَقْتِلِّي عِينِكْ إِنْتِ فِيهَا لُوحَة؟</verse>
				<verse number="5">يَا مُنَافِقْ! نَحِّي اللُّوحَة مِنْ عِينِكْ إِنْتِ فِي الأُوِّلْ، وِمْبَاعِدْ تَوَّا تْوَلِّي تْشُوفْ بِالقْدَا وِتْنَحِّي القَشَّة مِنْ عِينْ خُوكْ.</verse>
				<verse number="6">مَا تَعْطِيوْشْ الحَاجَاتْ المُقَدّْسَة لِلكْلاَبْ، وْمَا تَرْمِيوْشْ الجُوهِرْ مْتَاعْكُمْ قُدَّامْ الخْنَازِيرْ، بَاشْ مَا يَعْفْسُوشْ عْلِيهْ وِيْدُورُولْكُمْ وْيِهْجْمُوا عْلِيكُمْ.»</verse>
				<verse number="7">«اطْلْبُوا تَاخْذُوا، اسْعَاوْ تَلْقُوا، دُقُّوا يِتْحَلِّلْكُمْ.</verse>
				<verse number="8">رَاهُو كُلْ مِنْ يُطْلُبْ يَاخُذْ، وْكُلْ مِنْ يَسْعَى يَلْقَى، وْكُلْ مِنْ يْدُقْ يِتْحَلْلُو.</verse>
				<verse number="9">شْكُونُو فِيكُمْ الِّي كِيُطْلْبُو وِلْدُو فِي الخُبْزْ يَعْطِيهْ حَجْرَة،</verse>
				<verse number="10">وِلاَّ كِيُطْلْبُو فِي حُوتَة يَعْطِيهْ أَفْعَى؟</verse>
				<verse number="11">إِذَا كَانْكُمْ إِنْتُومَا الأَشْرَارْ تَعْرْفُوا كِيفَاشْ تَعْطِيوْ حَاجَاتْ بَاهْيَة لِوْلاَدْكُمْ، إِمَّالاَ قَدَّاشْ بُوكُمْ الِّي فِي السْمَاءْ بَاشْ يَعْطِي حَاجَاتْ بَاهْيَة لِلِّي يُطْلْبُوهْ؟</verse>
				<verse number="12">إِمَّالاَ أَعْمْلُوا مْعَ النَّاسْ الحَاجَاتْ الِّي تْحِبُّوهُمْ يَعْمْلُوهُمْ مْعَاكُمْ. رَاهُو هَاذَا الِّي قَالِتْ عْلِيهْ الشَّرِيعَة وِالأَنْبِيَاءْ.»</verse>
				<verse number="13">«أُدْخْلُوا مِالبَابْ الضِّيقْ. عْلَى خَاطِرْ بَابْ الهْلاَكْ وَاسِعْ وْسَاهِلْ، وْبَرْشَة اللّي يُدْخْلُوا مِنُّو.</verse>
				<verse number="14">آمَا قَدَّاشُو ضِيقْ وصْعِيبْ الطْرِيقْ الِّي يْهِزْ لِلحَيَاةْ، وِشْوَيَّة بِالكُلْ الِّي يَلْقَاوْهْ.»</verse>
				<verse number="15">«رُدُّوا بَالْكُمْ مِالأَنْبِيَاءْ الكَذَّابِينْ، يْجُوكُمْ لاَبْسِينْ لِبْسِةْ العْلاَلِشْ وْهُومَا مِنْ دَاخِلْ ذْيُوبَة مَا تَرْحِمْشْ.</verse>
				<verse number="16">مِالغَلَّة مْتَاعْهُمْ تَعْرْفُوهُمْ. يَاخِي الشُّوكْ يْجِيبْ العْنِبْ، وِلاَّ العِلِّيقْ يْجِيبْ الكَرْمُوسْ؟</verse>
				<verse number="17">إِمَّالاَ كُلْ شَجْرَة بَاهْيَة تْجِيبْ غَلَّة بَاهْيَة، وْكُلْ شَجْرَة خَايْبَة تْجِيبْ غَلَّة خَايْبَة.</verse>
				<verse number="18">لاَ الشَّجْرَة البَاهْيَة تْجِيبْ غَلَّة خَايْبَة، وْلاَ الشَّجْرَة الخَايْبَة تْجِيبْ غَلَّة بَاهْيَة.</verse>
				<verse number="19">كُلْ شَجْرَة مَا تْجِيبِشْ غَلَّة بَاهْيَة تِتْقَصْ وْتِتْرْمَى فِي النَّارْ.</verse>
				<verse number="20">إِمَّالاَ تَعْرْفُوهُمْ بِالغَلَّة مْتَاعْهُمْ.»</verse>
				<verse number="21">«رَاهُو مُوشْ كُلْ مِنْ يْقُلِّي: \يَا رَبْ، يَا رَبْ\ بَاشْ يُدْخُلْ لْمَمْلِكْةْ السْمَاوَاتْ، آمَا رَاهُو الِّي يَعْمِلْ إِرَادِةْ بَابَا الِّي فِي السْمَاءْ هُوَ الِّي بَاشْ يُدْخُلْ.</verse>
				<verse number="22">فِي يُومْ الحْسَابْ بَرْشَة نَاسْ بَاشْ يْقُولُولِي: \يَا رَبْ، يَا رَبْ، يَاخِي مَا تْنَبِّأْنَاشْ بْإِسْمِكْ؟ وْخَرِّجْنَا الشْوَاطِنْ بْإِسْمِكْ؟ وِعْمَلْنَا عْجَايِبْ كْبِيرَة بْإِسْمِكْ؟\</verse>
				<verse number="23">وْآنَا بَاشْ نْقُولِلْهُمْ: \عُمْرِي مَا عْرَفْتْكُمْ. إِبْعْدُوا عْلِيَّ يَلِّي تَعْمْلُوا فِي الشَّرْ!\»</verse>
				<verse number="24">«الِّي يِسْمَعْ كْلاَمِي هَاذَا وْيَعْمِلْ بِيهْ بَاشْ يْكُونْ كِيفْ رَاجِلْ حَكِيمْ بْنَى دَارُو عْلَى الحْجَرْ.</verse>
				<verse number="25">وْصَبِّتْ المْطَرْ وْجَاتْ الفَيَضَانَاتْ وْهَبْ الرِّيحْ بْقُوَّة عْلَى الدَّارْ هَاذِيكَا آمَا مَا طَاحِتْشْ، عْلَى خَاطِرْ السَّاسْ مْتَاعْهَا مِبْنِي عْلَى الحْجَرْ.</verse>
				<verse number="26">وِلِّي يِسْمَعْ كْلاَمِي هَاذَا وْمَا يَعْمِلْشْ بِيهْ بَاشْ يْكُونْ كِيفْ رَاجِلْ جَاهِلْ بْنَى دَارُو عْلَى الرْمَلْ.</verse>
				<verse number="27">وْصَبِّتْ المْطَرْ وْجَاتْ الفَيَضَانَاتْ وِالرِّيحْ هَبْ عْلَى الدَّارْ هَاذِيكَا يَاخِي طَاحِتْ، وْمَا بْقَى مِنْهَا حَتَّى شَيْء.»</verse>
				<verse number="28">وْكِكَمِّلْ يَسُوعْ الكْلاَمْ هَاذَا، بْقَاوْ النَّاسْ مِتْعَجّْبِينْ مِنْ التَّعْلِيمْ مْتَاعُو،</verse>
				<verse number="29">عْلَى خَاطْرُو كَانْ يْعَلِّمْ فِيهُمْ كِيفْ وَاحِدْ عَنْدُو سُلْطَة، مُوشْ كِيفْ الكُتَّابْ مْتَاعْهُمْ.</verse>
			</chapter>
			<chapter number="8">
				<verse number="1">وَقْتِلِّي هْبَطْ يَسُوعْ مِالجْبَلْ، تَبّْعُوهْ بَرْشَة نَاسْ.</verse>
				<verse number="2">وِقْرُبْ مِنُّو وَاحِدْ أَبْرِصْ، وِسْجِدْلُو وْقَالْ: «يَا سِيدِي، إِذَا إِنْتِ تْحِبْ رَاكْ تْنَجِّمْ تِشْفِينِي.»</verse>
				<verse number="3">وْمَدْ يِدُّو وْمَسُّو وْقَالُّو: «آنَا نْحِبْ، اتْشْفَى!» وْبِالوَقْتْ تِشْفَى مِالبْرَصْ.</verse>
				<verse number="4">وْقَالُّو يَسُوعْ: «مَا تْقُولِشْ لْحَتَّى حَدْ. آمَا إِمْشِي لِلكَاهِنْ خَلِّيهْ يْشُوفِكْ. وِمْبَاعِدْ قَدِّمْ القُرْبَانْ الِّي أْمَرْ بِيهْ مُوسَى، شْهَادَة لِيهُمْ.»</verse>
				<verse number="5">وِدْخَلْ يَسُوعْ لْكَفْرْنَاحُومْ، وْجَاهْ قَايِدْ مْتَاعْ مْيَاةْ عَسْكْرِي وِتْشَحّْتُو وْقَلُّو:</verse>
				<verse number="6">«يَا سِيدِي، العَبْدْ مْتَاعِي رَاقِدْ مَشْلُولْ فِي الدَّارْ وْقَاعِدْ يِتْعَذِّبْ بَرْشَة وْمَا يْنَجِّمْشْ يِتْحَرِّكْ.»</verse>
				<verse number="7">وْقَالُّو يَسُوعْ: «آنَا بَاشْ نْجِي وْنِشْفِيهْ.»</verse>
				<verse number="8">آمَا القَايِدْ مْتَاعْ المْيَا جَاوْبُو: «يَا سِيدِي، آنَا مَا نِسْتَاهِلْشْ بَاشْ إِنْتِ تْجِي وتُدْخُلْ تَحْتْ سْقَفْ دَارِي. آمَا قُولْ كِلْمَة بَرْكْ وِالعَبْدْ مْتَاعِي بَاشْ يِتْشْفَى.</verse>
				<verse number="9">رَانِي آنَا رَاجِلْ عِنْدِي شْكُونْ يُحْكُمْ فِيَّ وْعِنْدِي عَسْكِرْ نُحْكُمْ فِيهُمْ، نْقُولْ لْوَاحِدْ \إِمْشِي!\ يِمْشِي. وِلْغِيرُو \إِيجَا!\ يْجِي وْلِلعَبْدْ مْتَاعِي \أَعْمِلْ الشَّيْء هَاذَا!\ يَعْمْلُو.»</verse>
				<verse number="10">وَقْتِلِّي سَمْعُو يَسُوعْ تْعَجِّبْ وْقَالْ لِلِّي يْتَبّْعُوا فِيهْ: «نْقُلْكُمْ الحَقْ، حَتَّى وَاحِدْ فِي بَنِي إِسْرَائِيلْ مَا لْقِيتْ عَنْدُو إِيمَانْ كْبِيرْ كِيفْ هَاذَا.</verse>
				<verse number="11">نْقُلْكُمْ، بَرْشَة نَاسْ بَاشْ يْجِيوْ مِالشَّرْقْ وْمِالغَرْبْ وْيُقْعْدُوا عْلَى الطَّاوْلَة مْعَ إِبْرَاهِيمْ وْإِسْحَاقْ وْيَعْقُوبْ فِي مَمْلِكْةْ السْمَاوَاتْ،</verse>
				<verse number="12">آمَا وْلاَدْ المَمْلْكَة بَاشْ يِتْرْمَاوْ البَرَّة فِي الظْلاَمْ، وِالغَادِي بَاشْ يْكُونْ البْكَاءْ وْغَزَّانْ السِّنِّينْ.»</verse>
				<verse number="13">وْقَالْ يَسُوعْ لِلقَايِدْ مْتَاعْ المْيَا: «إِمْشِي، وْخَلَّى يِتْعْطَالِكْ عْلَى قَدْ إِيمَانِكْ.» وِالعَبْدْ تِشْفَى فِي الوَقْتْ هَاذَاكَا بِالضَّبْطْ.</verse>
				<verse number="14">وْوَقْتِلِّي دْخَلْ يَسُوعْ لْدَارْ بُطْرُسْ، شَافْ الِّي نْسِيبِةْ بُطْرُسْ رَاقْدَة عِنْدْهَا السْخَانَة.</verse>
				<verse number="15">مَسّْهَا مِنْ يِدّْهَا، تْنَحَّاتْ عْلِيهَا السْخَانَة. وْقَامِتْ وْوَلاَّتْ تِخْدِمْ فِيهْ.</verse>
				<verse number="16">فِي العْشِيَّة هَاذِيكَا مْعَ غْرُوبْ الشَّمْسْ، جَابُولُو بَرْشَة نَاسْ سَاكْنِتْهُمْ الشْوَاطِنْ، وْخَرِّجْ الأَرْوَاحْ بْكِلْمَة وَحْدَة، وِشْفَى المُرْضَى الكُلْهُمْ.</verse>
				<verse number="17">وِالشَّيْء هَاذَا وْقَعْ بَاشْ يْتِمْ الشَّيْء الِّي قَالُو النَّبِي إِشَعْيَاءْ: خْذَا وْجَايِعْنَا، وْهَزْ مْرَاضْنَا.</verse>
				<verse number="18">وْوَقْتِلِّي يَسُوعْ شَافْ الِّي ثَمَّة بَرْشَة نَاسْ دَايْرِينْ بِيهْ، أْمَرْ تْلاَمِذْتُو بَاشْ يِتْعَدَّاوْ لِلشَّطْ الِّي فِي الجِيهَة الأُخْرَى.</verse>
				<verse number="19">وْثَمَّة وَاحِدْ مِالكُتَّابْ مْتَاعْ اليْهُودْ جَاهْ وْقَالُّو: «يَا مُعَلِّمْ، بَاشْ نْتَبّْعِكْ لأَيْ بْلاَصَة تِمْشِيلْهَا.»</verse>
				<verse number="20">وْقَالُّو يَسُوعْ: «الثْعَالِبْ عِنْدْهَا مْغَاغِرْ، وِطْيُورْ السْمَاءْ عِنْدْهَا عْشَاشْ، آمَا آنَا إِبْنْ الإِنْسَانْ، رَانِي مَا عِنْدِيشْ بْلاَصَة نْكِنْ فِيهَا رَاسِي.»</verse>
				<verse number="21">وْقَالُّو وَاحِدْ آخَرْ مِالتْلاَمْذَة: «يَا سِيدْنَا، خَلِّي نِمْشِي فِي الأُوِّلْ نِدْفِنْ بَابَا.»</verse>
				<verse number="22">آمَا يَسُوعْ قَالُّو: «تَبَّعْنِي وْخَلِّي المُوتَى يِدْفْنُوا المُوتَى مْتَاعْهُمْ!»</verse>
				<verse number="23">وَقْتِلِّي طْلَعْ يَسُوعْ فِي الفْلُوكَة خَلْطُوا عْلِيهْ تْلاَمِذْتُو.</verse>
				<verse number="24">وْجَاتْ رِيحْ قْوِيَّة فِي البُحَيْرَة حَتَّى لِينْ المُوجْ غَطَّى الفْلُوكَة. آمَا يَسُوعْ كَانْ رَاقِدْ.</verse>
				<verse number="25">وِمْشَاوْلُو تْلاَمِذْتُو وْقَيّْمُوهْ وْقَالُولُو: «يَا رَبْ مَنَّعْنَا، رَانَا بَاشْ نْمُوتُوا!»</verse>
				<verse number="26">وْقَالِلْهُمْ يَسُوعْ: «شْبِيكُمْ مَرْعُوبِينْ بَرْشَة، يَلِّي إِيمَانْكُمْ ضْعِيفْ؟» وِمْبَاعِدْ قَامْ وِأْمَرْ الرِّيحْ وِالبُحَيْرَة، وِالدِّنْيَا رَاضِتْ بَرْشَة.</verse>
				<verse number="27">وِالنَّاسْ تْعَجّْبُوا وْقَالُوا: «شْكُونُو هَاذَا الِّي حَتَّى مِالرِّيحْ وِالبُحَيْرَة يْطِيعُوهْ!»</verse>
				<verse number="28">وْكِجَا يَسُوعْ لِلجِيهَة الأُخْرَى لْمَنْطِقْةْ الجَدَرِيِّينْ عَرْضُوهْ زُوزْ رْجَالْ سَاكْنِتْهُمْ الشْوَاطِنْ خَارْجِينْ مِالجَّبَّانَة، وْكَانُوا هَايْجِينْ بَرْشَة، حَتَّى لِينْ مَا نَجِّمْ حَتَّى حَدْ يِتْعَدَّى عْلَى الطْرِيقْ هَاذَاكَا.</verse>
				<verse number="29">وْكَانُوا يْصِيحُوا: «آشْ بِينَّا وْبِينِكْ، يَا إِبْنْ اللهْ؟ يَاخِي جِيتْ لِهْنَا بَاشْ تْعَذِّبْنَا قْبَلْ الوَقْتْ؟»</verse>
				<verse number="30">وْكَانُوا ثَمَّة بَرْشَة حْلاَلِفْ يَرْعُوا فِي بْلاَصَة بْعِيدَة عْلِيهُمْ،</verse>
				<verse number="31">وِتْشَحّْتُوهْ الشْوَاطِنْ وْقَالُوا: «إِذَا كَانْ تْخَرِّجْنَا، أَبْعِثْنَا لِلحْلاَلِفْ!»</verse>
				<verse number="32">قَالِلْهُمْ: «إِمْشِيوْ!» يَاخِي خَرْجُوا وْدَخْلُوا فِي الحْلاَلِفْ، وْهَبْطُوا الحْلاَلِفْ الكُلْهُمْ مِنْ حَافِةْ الجْبَلْ لِلبْحَرْ وْغَرْقُوا فِي المَاء.</verse>
				<verse number="33">هَرْبُوا السُّرَّاحْ وْدَخْلُوا لِلمْدِينَة وْقَالُوا عْلَى كُلْ شَيْء وْعَلِّي جْرَى لِلزُّوزْ رْجَالْ الِّي سَاكْنِتْهُمْ الشْوَاطِنْ.</verse>
				<verse number="34">وَلّوا النَّاسْ الِّي فِي المْدِينَة الكُلْهُمْ خَرْجُوا بَاشْ يْقَابْلُوا يَسُوعْ. وِتْشَحّْتُوهْ بَاشْ يَرْحِلْ مِنْ مَنْطْقِتْهُمْ.</verse>
			</chapter>
			<chapter number="9">
				<verse number="1">وِرْكِبْ يَسُوعْ فِي الفْلُوكَة وِتْعَدَّى وْجَا لِمْدِينْتُو.</verse>
				<verse number="2">وْجَابُولُو النَّاسْ وَاحِدْ مَشْلُولْ رَاقِدْ عْلَى فْرَاشُو، وْكِشَافْ يَسُوعْ إِيمَانْهُمْ قَالْ لِلمَشْلُولْ: «اتْشَجَّعْ يَا وِلْدِي، رَاهِي ذْنُوبِكْ تْغِفْرِتْ.»</verse>
				<verse number="3">وْثَمَّة جْمَاعَة مِنْ الكُتَّابْ مْتَاعْ اليْهُودْ قَالُوا فِي قْلُوبْهُمْ: «الرَّاجِلْ هَاذَا كْفَرْ!»</verse>
				<verse number="4">آمَا يَسُوعْ عْرَفْهُمْ شْنُوَّة يْفَكّْرُوا، وْقَالِلْهُم: «عْلاَشْ تَقْرَاوْ فِي الشَّرْ فِي قْلُوبْكُمْ؟</verse>
				<verse number="5">شْنُوَّا الأَسْهِلْ؟ إِنُّو يِتْقَالْ: \ذْنُوبِكْ تْغِفْرِتْ،\ وِلاَّ يِتْقَالْ: \قُومْ وْإِمْشِي؟\</verse>
				<verse number="6">آمَا بَاشْ تَعْرْفُوا الِّي آنَا إِبْنْ الإِنْسَانْ عِنْدِي السُّلْطَة فِي الأَرْضْ بَاشْ نِغْفِرْ الذْنُوبْ.» وِمْبَاعِدْ قَالْ لِلمَشْلُولْ: «قُومْ! هِزْ فْرَاشِكْ وْرَوِّحْ لْدَارِكْ.»</verse>
				<verse number="7">وْهَكَّا قَامْ وْرَوِّحْ لْدَارُو.</verse>
				<verse number="8">وْوَقْتِلِّي النَّاسْ شَافُوا الِّي جْرَى خَافُوا وْمَجّْدُوا اللهْ الِّي عْطَى سُلْطَة كِيفْ هَاذِي لِلبَشَرْ.</verse>
				<verse number="9">وْكِتْعَدَّى يَسُوعْ مِنْ غَادِي شَافْ رَاجِلْ إِسْمُو مَتَّى قَاعِدْ فِي المَكْتِبْ مْتَاعْ الضَّرَايِبْ. وْقَالُّو: «تَبَّعْنِي.» وَلَّى قَامْ وْتَبّْعُو.</verse>
				<verse number="10">وَقْتِلِّي يَسُوعْ مِتَّكِّي فِي دَارْ مَتَّى وْقَاعِدْ يَاكُلْ، جَاوْ بَرْشَة نَاسْ مِلِّي يْلِمُّوا فِي الضَّرَايِبْ وِالمِذْنْبِينْ وْقَعْدُوا مْعَ يَسُوعْ وِتْلاَمِذْتُو.</verse>
				<verse number="11">وْكِيفْ شَافُوا الفَرِّيسِيِّينْ الشَّيْء هَاذَا قَالُوا لِتْلاَمِذْتُو: «عْلاَشْ المُعَلِّمْ مْتَاعْكُمْ يَاكُلْ مْعَ الِّي يْلِمُّوا فِي الضَّرَايِبْ وِالمِذْنْبِينْ؟»</verse>
				<verse number="12">آمَا كِسْمَعْ يَسُوعْ الشَّيْء هَاذَاكَا، قَالْ: «مُوشْ الصْحَاحْ هُومَا الِّي مِحْتَاجِينْ لِطْبِيبْ، آمَا رَاهُمْ المُرْضَى.</verse>
				<verse number="13">إِمْشِيوْ اتْعَلّْمُوا آشْ مَعْنَاهَا الآيَة هَاذِي: \نْحِبْ رَحْمَة مُوشْ ذْبِيحَة.\ وْآنَا جِيتْ بَاشْ نِدْعِي المِذْنْبِينْ، مُوشْ الأَبْرَارْ.»</verse>
				<verse number="14">وْجَاوْ تْلاَمِذْةْ يُوحَنَّا لْيَسُوعْ وْقَالُوا: «عْلاَشْ أَحْنَا وِالفَرِّيسِيِّينْ نْصُومُوا بَرْشَة، وِتْلَامِذْتِكْ مَا يْصُومُوشْ؟»</verse>
				<verse number="15">قَالِلْهُمْ يَسُوعْ: «يَاخِي المِسْتَدْعِينْ لِلعِرْسْ يْنَجّْمُوا يْنَوّْحُوا، وِالعْرِيسْ مَازَالْ مَا بِينَاتْهُمْ؟ بَاشْ يْجيوْ نْهَارَاتْ يِتْهَزْ العْرِيسْ بْعِيدْ عْلِيهُمْ وِالوَقْتْ هَاذَاكَا بَاشْ يْصُومُوا.</verse>
				<verse number="16">مَا ثَمَّاشْ حَتَّى وَاحِدْ يْرَقِّعْ لِبْسَة قْدِيمَة بِقْمَاشْ جْدِيدْ، عْلَى خَاطِرْ القْمَاشْ بَاشْ يُشْرُبْ وْيَاكُلْ مِاللِّبْسَة القْدِيمَة وِالتَّقْطِيعَة تْوَلِّي أَكْبِرْ.</verse>
				<verse number="17">وْمَا ثَمَّاشْ حَتَّى وَاحِدْ يْحُطْ شْرَابْ جْدِيدْ فِي قْرِبْ قْدِيمَة، مَا كَانِشْ القْرِبْ بَاشْ تِطَّرْشِقْ وِالشْرَابْ يِتْكَبْ وِالقْرِبْ تِتْكَسِّرْ. آمَا رَاهُو الشْرَابْ الجْدِيدْ يِتْحَطْ فِي قْرِبْ جْدِيدَة وْهَكَّا يِتْحُفْظُوا لِثْنِينْ.»</verse>
				<verse number="18">وَقْتِلِّي يَسُوعْ يْكَلِّمْ فِيهُمْ، جَا وَاحِدْ مِنْ رُؤَسَاءْ اليْهُودْ وِسْجِدْ قُدَّامُو وْقَالْ: «بِنْتِي مَازَالِتْ كِمَاتِتْ. إِيجَا وْحُطْ عْلِيهَا يِدِّكْ تَوْ تَحْيَى.»</verse>
				<verse number="19">وْقَامْ يَسُوعْ وْتَبّْعُو هُوَ وِتْلاَمِذْتُو.</verse>
				<verse number="20">وْكَانِتْ ثَمَّة مْرَا تْعَانِي مِنْ نَزِيفْ دَمْ مِنْ ثْنَاشِنْ سْنَة، جَاتُو مِنْ تَالِي وْمَسِّتْ الطّْرَفْ مْتَاعْ دَبْشُو،</verse>
				<verse number="21">عْلَى خَاطِرْهَا قَالِتْ فِي قَلْبْهَا: «كَانْ نْمِسّْلُو دَبْشُو بَرْكْ تَوْ نِتْشْفَى.»</verse>
				<verse number="22">دَارْ يَسُوعْ وْكِشَافْهَا قَالِلْهَا: «آثْقِي يَا بِنْتِي رَاهُو إِيمَانِكْ شْفَاكْ.» وْبِالوَقْتْ المْرَا وَلاَّتْ لاَبَاسْ.</verse>
				<verse number="23">وْوَقْتِلِّي وْصُلْ يَسُوعْ لْدَارْ الرَّئِيسْ اليْهُودِي وْشَافْ الجْمَاعَة الِّي يْزَمّْرُوا فِي الدْفَايِنْ وِالنَّاسْ عَامْلِينْ خُوضَة،</verse>
				<verse number="24">قَالْ: «إِبْعْدُوا! البْنَيَّة مَا مَاتِتْشْ، آمَا رَاهِي رَاقْدَة.»</verse>
				<verse number="25">وْوَقْتِلِّي خَرْجُوا العْبَادْ، دْخَلْ وْشَدْ البْنَيَّة مِنْ يِدّْهَا يَاخِي قَامِتْ.</verse>
				<verse number="26">وِالخْبَرْ مْتَاعْ الشَّيْء هَاذَا تِنْشَرْ فِي الجِيهَة هَاذِيكَا الكُلْهَا.</verse>
				<verse number="27">وْكِتْعَدَّى يَسُوعْ مِنْ غَادِي، ثَمَّة زُوزْ رْجَالْ عِمْيَانْ تَبّْعُوهْ وْهُومَا يْصِيحُوا: «يَا وِلْدْ دَاوُدْ أَرْحِمْنَا!»</verse>
				<verse number="28">وَقْتِلِّي دْخَلْ لِلدَّارْ، جَاوْهْ الزُّوزْ رْجَالْ العِمْيَانْ. قَالِلْهُمْ يَسُوعْ: «يَاخِي تِمّْنُوا الِّي آنَا قَادِرْ بَاشْ نَعْمِلْ الشَّيْء هَاذَا؟» قَالُولُو: «إِي نْعَمْ، يَا سِيدِي!»</verse>
				<verse number="29">وَلَّى مَسّْهُمْ يَسُوعْ مِنْ عِينِيهُمْ وْقَالْ: «خَلِّيهمْ يْنَالُوا عْلَى قَدْ إِيمَانْكُمْ.»</verse>
				<verse number="30">وِتْحَلِّتْ عِينِيهُمْ. وْنَبِّهْ عْلِيهُمْ يَسُوعْ: «رُدُّوا بَالْكُمْ لاَ وَاحِدْ يَعْرِفْ!»</verse>
				<verse number="31">آمَا هُومَا خَرْجُوا وْنَشْرُوا الخْبَرْ مْتَاعُو فِي المَنْطْقَة هَاذِيكَا الكُلْهَا.</verse>
				<verse number="32">وْوَقْتِلِّي الزُّوزْ عِمْيَانْ خَارْجِينْ، ثَمَّة جْمَاعَة جَابُولُو وَاحِدْ بَكُّوشْ، سَاكْنُو شِيطَانْ.</verse>
				<verse number="33">خَرِّجْ يَسُوعْ الشِّيطَانْ وِالبَكُّوشْ وَلَّى يِتْكَلِّمْ. لَكِنْ النَّاسْ بْقَاوْ مِتْعَجّْبِينْ وْقَالُوا: «مَا شُفْنَاشْ حَاجَة كِيفْ هَاذِي فِي إِسْرَائِيلْ!»</verse>
				<verse number="34">آمَا الفَرِّيسِيِّينْ قَالُوا: «يْخَرِّجْ فِي الشْوَاطِنْ بْقُوِّةْ رَئِيسْ الشْوَاطِنْ.»</verse>
				<verse number="35">وْدَارْ يَسُوعْ فِي المُدُنْ وِالقُرَى الكُلْهَا يْعَلِّمْ فِي المَجَامِعْ مْتَاعْهُمْ وِيْبَشِّرْ بِالإِنْجِيلْ مْتَاعْ مَمْلِكْةْ اللهْ وْيِشْفِي فِي النَّاسْ مِالأَمْرَاضْ وِالوْجَايِعْ الكُلْهَا.</verse>
				<verse number="36">وَقْتِلِّي شَافْ النَّاسْ حَنْ عْلِيهُمْ عْلَى خَاطِرْهُمْ كَانُوا قَالْقِينْ وْتَاعْبِينْ كِيفْ الغْنَمْ الِّي مَا عِنْدْهَاشْ سَارِحْ.</verse>
				<verse number="37">وْقَالْ لِتْلاَمِذْتُو: «الصَّابَة بَرْشَة، آمَا الحَصَّادَا شْوَيَّة</verse>
				<verse number="38">إِمَّالاَ اطْلْبُوا مِنْ مُولَى الصَّابَة بَاشْ يَبْعِثْ خَدَّامَا لِلصَّابَة مْتَاعُو.»</verse>
			</chapter>
			<chapter number="10">
				<verse number="1">وْنَادَى لِلأَثْنَاشِنْ تِلْمِيذْ وِعْطَاهُمْ سُلْطَة عْلَى الأَرْوَاحْ المَنْزُوسَة بَاشْ يْخَرّْجُوهَا وْبَاشْ يِشْفِيوْ النَّاسْ مِالأَمْرَاضْ وِالوْجَايِعْ الكُلْهَا.</verse>
				<verse number="2">وْهَاذُومَا هُومَا أَسَامِي الأَثْنَاشِنْ رَسُولْ: الأُولاَنِي إِسْمُو سِمْعَانْ الِّي يْنَادُولُو بُطْرُسْ وْخُوهْ أَنْدَرَاوُسْ، وْيَعْقُوبْ وِلْدْ زَبَدِي وْخُوهْ يُوحَنَّا،</verse>
				<verse number="3">وْفِيلِبُّسْ وْبَرْثُلْمَاوُسْ، وْتُومَا وْمَتَّى الِّي يْلِمْ فِي الضَّرَايِبْ، وْيَعْقُوبْ وِلْدْ حَلْفَى وْتَدَّاوُسْ،</verse>
				<verse number="4">وْسِمْعَانْ الِّي يْغِيرْ عْلَى بْلاَدُو، وْيَهُوذَا الإِسْخَرْيُوطِي الِّي بَاشْ يْخُونْ يَسُوعْ.</verse>
				<verse number="5">بْعَثْ يَسُوعْ الأَثْنَاشْ هَاذُومَا وْوَصَّاهُمْ: «مَا تِمْشِيوْشْ لْحَتَّى وَحْدَة مِالبُلْدَانْ مْتَاعْ الشْعُوبْ الأُخْرِينْ وْمَا تُدْخْلُوشْ لْحَتَّى وَحْدَة مِالمُدُنْ مْتَاعْ السَّامِرِيِّينْ،</verse>
				<verse number="6">آمَا إِمْشيِوْ لِلغْنَمْ الضَّايْعَة مْتَاعْ بِيتْ إِسْرَائِيلْ.</verse>
				<verse number="7">وْإِنْتُومَا مَاشِينْ بَشّْرُوا وْقُولُوا الِّي مَمْلِكْةْ السْمَاوَاتْ قُرْبِتْ.</verse>
				<verse number="8">اشْفِيوْ المُرْضَى، اشْفِيوْ اللي عِنْدْهُمْ البْرَصْ، قَيّْمُوا المُوتَى، خَرّْجُوا الشْوَاطِنْ. خْذِيتُوا بْلاَشْ، أَعْطِيوْ بْلاَشْ.</verse>
				<verse number="9">مَا تْهِزُّوشْ لاَ ذْهَبْ وْلاَ فِضَّة وْلاَ نْحَاسْ فِي حْزَامَاتْكُمْ،</verse>
				<verse number="10">وْلاَ صُرَّة وْلاَ لِبْسْتِينْ وْلاَ صَنْدَالْ وْلاَ عْصَا، عْلَى خَاطِرْ الخَدَّامْ يِسْتْحَقْ مَاكِلْتُو.</verse>
				<verse number="11">وْأَيْ مْدِينَة وِلاَّ قَرْيَة تُدْخْلُولْهَا، لَوّْجُوا فِيهَا عْلَى شْكُونْ يِسْتَاهِلْ بَاشْ تُدْخْلُوا لْدَارُو وْأُقْعُدُوا عَنْدُو حَتَّى لِينْ تِمْشِيوْ.</verse>
				<verse number="12">وكتُدْخْلُوا لْدَارْ سَلّْمُوا عْلَى النَّاسْ الِّي فِيهَا.</verse>
				<verse number="13">وْإِذَا كَانْ امَّالِي الدَّارْ هَاذِيكَا يِسْتَاهْلُوا، خَلِّي سْلاَمْكُمْ يْجِي عْلِيهُمْ، آمَا إِذَا كَانْهُمْ مَا يِسْتَاهْلُوشْ رَاهُو سْلاَمْكُمْ بَاشْ يَرْجْعِلْكُمْ.</verse>
				<verse number="14">وْإِذَا كَانْ أَيْ وَاحِدْ مَا يِقْبِلْكُمْشْ وِلاَّ مَا يِسْمَعْشْ كْلاَمْكُمْ، أُنْفْضُوا التْرَابْ مِنْ سَاقِيكُمْ وَقْتِلِّي تْجِيوْ خَارْجِينْ مِالدَّارْ هَاذِيكَا وِلاَّ مِالمْدِينَة هَاذِيكَا.</verse>
				<verse number="15">نْقُلْكُمْ الحَقْ: رَاهِي حَالِةْ مْدِينِةْ سَدُومْ وْعَمُورَة يُومْ الحْسَابْ بَاشْ تْكُونْ خِيرْ مِنْ حَالِةْ المْدِينَة هَاذِيكَا!»</verse>
				<verse number="16">«هَانِي نُرْسِلْكُمْ كِيفْ الغْنَمْ فِي وُسْطْ الذْيُوبَا، إِمَّالاَ كُونُوا فَايْقِينْ كِيفْ اللْفَاعِي، وْبَاهِينْ كِيفْ الحْمَامْ.</verse>
				<verse number="17">وْرُدُّوا بَالْكُمْ مِالنَّاسْ عْلَى خَاطِرْهُمْ بَاشْ يْسَلْمُوكُمْ لِلمَجْلِسْ مْتَاعْ اليْهُودْ، وْيَضْرْبُوكُمْ بِالسُّوطْ فِي المَجَامِعْ مْتَاعْهُمْ،</verse>
				<verse number="18">وْتِتْهَزُّوا لِلحُكَّامْ وِالمُلُوكْ عْلَى خَاطْرِي، بَاشْ تِشْهْدُوا قُدَّامْهُمْ هُومَا وْقُدَّامْ الشْعُوبْ الأُخْرِينْ.</verse>
				<verse number="19">وَقْتِلِّي يْسَلْمُوكُمْ مَا تْخَمَمُوشْ كِيفَاشْ بَاشْ تِتْكَلّْمُوا وِلاَّ شْنُوَّة بَاشْ تْقُولُوا، رَاكُمْ فِي السَّاعَة هَاذِيكَا بَاشْ يِتْعْطَالْكُمْ الكْلاَمْ الِّي بَاشْ تْقُولُوهْ.</verse>
				<verse number="20">عْلَى خَاطِرْكُمْ مَا كُمْشْ إِنْتُومَا الِّي تِتْكَلّْمُوا، آمَا رُوحْ بُوكُمْ يِتْكَلِّمْ فِي بْلاسِطْكُمْ.</verse>
				<verse number="21">الخُو بَاشْ يْسَلِّمْ خُوهْ لِلمُوتْ، وِالبُو يْسَلّمْ وِلْدُو، وِالوْلاَدْ يْدُورُوا عْلَى وَالْدِيهُمْ وْيُقْتْلُوهُمْ،</verse>
				<verse number="22">وِالنَّاسْ الكُلْهُمْ بَاشْ يَكْرْهُوكُمْ عْلَى خَاطِرْ إِسْمِي. آمَا الِّي يِثْبِتْ لِلإِخْرْ رَاهُو بَاشْ يُخْلُصْ.</verse>
				<verse number="23">وْوَقْتِلِّي يِضْطَهْدُوكُمْ فِي مْدِينَة أُهْرْبُوا لِمْدِينَة أُخْرَى، نْقُلْكُمْ الحَقْ: مَا كُمْشْ بَاشْ ادُّورُوا المُدُنْ مْتَاعْ إِسْرَائِيلْ الكُلْهَا قْبَلْ مَا نْجِي آنَا إِبْنْ الإِنْسَانْ.</verse>
				<verse number="24">التِّلْمِيذْ مُوشْ أَعْظِمْ مِالمُعَلِّمْ مْتَاعُو وِالخْدِيمْ مُوشْ أَعْظِمْ مِنْ سِيدُو.</verse>
				<verse number="25">يِكْفِيهْ التِّلْمِيذْ بَاشْ يْكُونْ كِيفْ المُعَلِّمْ مْتَاعُو وِالخْدِيمْ كِيفْ سِيدُو. إِذَا كَانْ مُولَى الدَّارْ سَمَّاوْهْ بَعْلَزَبُولْ، إِمَّالاَ عَايِلْتُو آشْ بَاشْ يْسَمِّيوْهُمْ؟»</verse>
				<verse number="26">«إِمَّالاَ مَا تْخَافُوشْ مِنْهُمْ. مَا ثَمَّاشْ حَاجَة مَسْتُورَة مَا هِيشْ بَاشْ تِتْكْشِفْ، وْمَا ثَمَّاشْ حَاجَة مْخُبّْيَة مَا هِيشْ بَاشْ تِتْعْرَفْ.</verse>
				<verse number="27">وِلِّي نْقُولْهُولْكُمْ فِي الظْلاَمْ، قُولُوهْ فِي النُّورْ. وِلِّي يِتْقَالِلْكُمْ بِالشْوَيَّة فِي وِذْنِيكُمْ، نَادُوا بِيهْ مِنْ فُوقْ السْطُوحَاتْ.</verse>
				<verse number="28">وْمَا تْخَافُوشْ مِلِّي يُقْتْلُوا البْدَنْ وْمَا يْنَجّْمُوشْ يُقْتْلُوا الرُّوحْ، آمَا خَافُوا مِلِّي هُوَ قَادِرْ بَاشْ يِهْلِكْ الرُّوحْ وِالبْدَنْ لِثْنِينْ فِي جْهَنِّمْ.</verse>
				<verse number="29">يَاخِي مُوشْ زُوزْ عْصَافِرْ يِتْبَاعُوا بِفْرَنْكْ؟ وْمَا يْطِيحُوا عْلَى الأَرْضْ كَانْ مَا يْكُونْ بُوكُمْ الِّي فِي السْمَاءْ عْلِمْ بِيهُمْ.</verse>
				<verse number="30">رَاهُو حَتَّى شْعَرْ رُوسْكُمْ الكُلُّو مَحْسُوبْ.</verse>
				<verse number="31">مَا تْخَافُوشْ، إِنْتُومَا خِيرْ مِنْ بَرْشَة عْصَافِرْ!</verse>
				<verse number="32">إِمَّالاَ الِّي يِعْتَرِفْ بِيَّ قُدَّامْ النَّاسْ نِعْتَرِفْ بِيهْ قُدَّامْ بُويَا الِّي فِي السْمَاءْ.</verse>
				<verse number="33">آمَا الِّي يُنْكُرْنِي قُدَّامْ النَّاسْ، آنَا زَادَا بَاشْ نُنْكُرْ فِيهْ قُدَّامْ بُويَا الِّي فِي السْمَاءْ.»</verse>
				<verse number="34">«مَا يِمْشِيشْ فِي بَالْكُمْ الِّي جِيتْ بَاشْ نْجِيبْ سَلاَمْ لِلأَرْضْ، مَا جِيتِشْ بَاشْ نْجِيبْ سَلاَمْ آمَا بَاشْ نْجِيبْ سِيفْ.</verse>
				<verse number="35">جِيتْ بَاشْ نْفَرِّقْ بِينْ الوْلِدْ وْبُوهْ، وِالطُّفْلَة وْأُمّْهَا، وِالكَنَّة وِحْمَاتْهَا.</verse>
				<verse number="36">وِالأَعْدَاءْ مْتَاعْ الإِنْسَانْ بَاشْ يْكُونُوا امَّالِيهْ.</verse>
				<verse number="37">الِّي يْحِبْ بُوهْ وِلاَّ أُمُّو أَكْثِرْ مِنِّي مَا يِسْتَاهِلْنِيشْ. وِلِّي يْحِبْ وِلْدُو وِلاَّ بِنْتُو أَكْثِرْ مِنِّي مَا يِسْتَاهِلْنِيشْ.</verse>
				<verse number="38">وِلِّي مَا يْهِزِّشْ الصَّلِيبْ مْتَاعُو وِيْتَبَّعْنِي، مَا يِسْتَاهِلْنِيشْ.</verse>
				<verse number="39">الِّي يِرْبِحْ حْيَاتُو يِخْسِرْهَا، وِلِّي يِخْسِرْ حْيَاتُو عْلَى خَاطْرِي يَلْقَاهَا.»</verse>
				<verse number="40">«الِّي يِقْبِلْكُمْ يِقْبِلْنِي، وِلِّي يِقْبِلْنِي يِقْبِلْ الِّي بْعَثْنِي.</verse>
				<verse number="41">الِّي يِقْبِلْ نَبِي عْلَى خَاطْرُو نَبِي بَاشْ يَاخُذْ أَجْرْ نَبِي. وِلِّي يِقْبِلْ رَاجِلْ بَارْ عْلَى خَاطْرُو بَارْ بَاشْ يَاخُذْ أَجْرْ رَاجِلْ بَارْ.</verse>
				<verse number="42">وِلِّي يَعْطِي لْوَاحِدْ مِالصْغَارْ هَاذُومَا حَتَّى كَاسْ مَاء بَارِدْ عْلَى خَاطْرُو تِلْمِيذِي، نْقُلْكُمْ الحَقْ، رَاهُو أَجْرُو مَا يْضِيعِشْ.»</verse>
			</chapter>
			<chapter number="11">
				<verse number="1">وْوَقْتِلِّي يَسُوعْ كَمِّلْ وَصَّى تْلاَمِذْتُو الأَثْنَاشْ، مْشَى مِالبْلاَصَة هَاذِيكَا بَاشْ يْعَلِّمْ وِيْبَشِّرْ فِي المُدُنْ الِّي فِي المَنْطْقَة هَاذِيكَا.</verse>
				<verse number="2">وِسْمَعْ يُوحَنَّا وْهُوَ فِي الحَبْسْ بِالأَعْمَالْ مْتَاعْ المَسِيحْ، يَاخِي بْعَثْلُو مْعَ تْلاَمِذْتُو</verse>
				<verse number="3">وْقَالُّو: «إِنْتِ هُوَ الِّي جَايْ وِلاَّ نِسْتَنُّوا وَاحِدْ آخَرْ؟»</verse>
				<verse number="4">جَاوِبْهُمْ يَسُوعْ: «إِمْشِيوْ وْخَبّْرُوا يُوحَنَّا بِلِّي شُفْتُوهْ وِسْمَعْتُوهْ،</verse>
				<verse number="5">العِمْيَانْ يْشُوفُوا، وِالعَايْبِينْ يِمْشِيوْ، المُرْضَى بِالبْرَصْ يِتْشْفَاوْ، وِالطُّرْشْ يِسْمْعُوا، وِالمُوتَى يْقُومُوا، وِالمْسَاكِينْ يِتْبَشّْرُوا بِالإِنْجِيلْ.</verse>
				<verse number="6">وْصَحَّة لِيهْ الِّي مَا يِشِكِّشْ فِيَّ!»</verse>
				<verse number="7">وَقْتِلِّي مْشَاوْ تْلاَمِذْةْ يُوحَنَّا بْدَا يَسُوعْ يَحْكِي لِلنَّاسْ عْلَى يُوحَنَّا وْقَالْ: «شْنُوَّة الِّي خْرَجْتُوا بَاشْ تْشُوفُوهْ فِي الخْلاَء؟ قَصْبَة يْحَرِّكْ فِيهَا الرِّيحْ؟</verse>
				<verse number="8">إِمَّالاَ شْنُوَّة الِّي خْرَجْتُوا بَاشْ تْشُوفُوهْ؟ بَاشْ تْشُوفُوا رَاجِلْ لاَبِسْ لِبْسَة غَالْيَة؟ رَاهُمْ الِّي يِلْبْسُوا اللِّبْسَة الغَالْيَة فِي قْصُورْ المُلُوكْ!</verse>
				<verse number="9">إِمَّالاَ شْنُوَّة الِّي خْرَجْتُوا بَاشْ تْشُوفُوهْ؟ بَاشْ تْشُوفُوا نَبِي؟ إِي نْعَمْ وِنْقُلْكُمْ: أَعْظِمْ مِنْ نَبِي.</verse>
				<verse number="10">هَاذَا الِّي تِكْتِبْ عْلِيهْ فِي الكْتَابْ المُقَدَّسْ: \هَانِي نَبْعِثْ قُدَّامِكْ رَسُولِي، الِّي يْحَضِّرْلِكْ الطْرِيقْ.\</verse>
				<verse number="11">نْقُلْكُمْ الحَقْ مَا ظْهَرْشْ حَتَّى وَاحِدْ مِنْ بِينْ الِّي جَابِتْهُمْ النْسَاء أَعْظِمْ مِنْ يُوحَنَّا المَعْمَدَانْ، آمَا رَاهُو أَصْغِرْ وَاحِدْ فِي مَمْلِكْةْ السْمَاوَاتْ أَعْظِمْ مِنُّو.</verse>
				<verse number="12">مِنْ أَيَّامَاتْ يُوحَنَّا المَعْمَدَانْ لِليُومْ وْمَمْلِكْةْ السْمَاوَاتْ قَاعْدَة تِتْعَنَّفْ، وِاللِّي يِسْتَعْمْلُوا فِي العُنْف يْحِبُّوا يِسْتَوْلُوا عْلِيهَا.</verse>
				<verse number="13">الأَنْبِيَاءْ الكُلْهُمْ وِالشَّرِيعَة تْنَبّْأُوا حَتَّى لِينْ جَا يُوحَنَّا.</verse>
				<verse number="14">وْإِذَا كَانْ تْحِبُّوا تْصَدّْقُوا، رَاهُو هُوَ إِيلِيَّا الِّي بَاشْ يْجِي.</verse>
				<verse number="15">الِّي عَنْدُو وِذْنِينْ خَلِّيهْ يِسْمَعْ!</verse>
				<verse number="16">بِشْنُوَّة نْشَبِّهْ الجِيلْ هَاذَا؟ هُومَا كِيفْ وْلاَدْ قَاعْدِينْ فِي السُّوقْ وِيْعَيّْطُوا عْلَى بْعَضْهُمْ:</verse>
				<verse number="17">زَمِّرْنَالْكُمْ وْمَا شْطَحْتُوشْ، وْنَوِّحْنَالْكُمْ وْمَا بْكِيتُوشْ.</verse>
				<verse number="18">جَا يُوحَنَّا لاَ يَاكُلْ وْلاَ يُشْرُبْ قُلْتُوا: \سَاكْنُو شِيطَانْ.\</verse>
				<verse number="19">جِيتْ آنَا إِبْنْ الإِنْسَانْ نَاكُلْ المَاكْلَة وْنُشْرُبْ الشْرَابْ قُلْتُوا: \آهُوَ رَاجِلْ هَامِعْ وْسُكَّارْجِي وِيْصَاحِبْ فِي الِّي يْلِمُّوا فِي الضَّرَايِبْ وِالمِذْنْبِينْ.\ آمَا رَاهِي الحِكْمَة يِشْهْدُولْهَا وْلاَدْهَا.»</verse>
				<verse number="20">وِمْبَاعِدْ بْدَا يَسُوعْ يْلُومْ فِي المُدُنْ الِّي تْعَمْلِتْ فِيهَا مُعْجْزَاتُو الكْبَارْ وْأُمَّالِيهَا مَا تَابُوشْ،</verse>
				<verse number="21">وْقَالْ: «يَا وِيلِكْ يَا كُورَزِينْ! يَا وِيلِكْ يَا بِيتْ صَيْدَا! لُوكَانْ المُعْجْزَاتْ الكْبَارْ الِّي تْعَمْلُوا فِي وُسْطْكُمْ تْعِمْلُوا فِي صُورْ وْصَيْدَا، تَالِي رَاهُمْ امَّالِيهُمْ تَابُوا وْلِبْسُوا الشْكَايِرْ وْقَعْدُوا عْلَى الرْمَادْ.</verse>
				<verse number="22">آمَا آنَا نْقُلْكُمْ: حَالِةْ مْدِينِةْ صُورْ وْصَيْدَا بَاشْ تْكُونْ خِيرْ مِنْ حَالِتْكُمْ فِي يُومْ الحْسَابْ.</verse>
				<verse number="23">وْإِنْتِ يَا كَفْرْنَاحُومْ! يَاخِي بَاشْ تَطْلْعِي لِلسْمَاء؟ رَاكْ بَاشْ تَهْبْطِي لِلهَاوْيَة. عْلَى خَاطِرْ لُوكَانْ المُعْجْزَاتْ العْظِيمَة الِّي تْعَمْلِتْ فِيكْ تْعَمْلِتْ فِي مْدِينِةْ سَدُومْ، تَالِي رَاهِي بْقَاتْ لِليُومْ.</verse>
				<verse number="24">آمَا آنَا نْقُلْكُمْ: حَالِةْ أَرْضْ سَدُومْ بَاشْ تْكُونْ خِيرْ مِنْ حَالْتِكْ فِي يُومْ الحْسَابْ.»</verse>
				<verse number="25">تْكَلِّمْ يَسُوعْ فِي الوَقْتْ هَاذَاكَا وْقَالْ: «نُشْكْرِكْ يَا بَابَا، يَا رَبْ السْمَاءْ وِالأَرْضْ، عْلَى خَاطْرِكْ خَبِّيتْ الحَاجَاتْ هَاذِي عْلَى الحُكَمَاءْ وِالفَاهْمِينْ وْظَهِّرْتْهُمْ لِلوْلاَدْ الصْغَارْ.</verse>
				<verse number="26">إِي نْعَمْ، يَا بَابَا، هَكَّاكَا كَانِتْ إِرَادْتِكْ.</verse>
				<verse number="27">بَابَا عْطَانِي كُلْ شَيْء. وْحَتَّى وَاحِدْ مَا يَعْرِفْ الإِبْنْ كَانْ البُو، وْحَتَّى وَاحِدْ مَا يَعْرِفْ البُو كَانْ الإِبْنْ وْكُلْ وَاحِدْ يِخْتَارُو الإِبْنْ بَاشْ يْظَهِّرْهُولُو.</verse>
				<verse number="28">ايجُولِي يَلِّي إِنْتُومَا تَاعْبِينْ وْحِمْلْكُمْ ثْقِيلْ وْآنَا بَاشْ نْرَتِّحْكُمْ.</verse>
				<verse number="29">هِزُّوا الكَفَّة مْتَاعِي وِاتْعَلّْمُوا مِنِّي رَانِي طَيِّبْ وْقَلْبِي مِتْوَاضَعْ، وْتَوْ تَلْقَاوْ رَاحَة فِي نْفُوسْكُمْ</verse>
				<verse number="30">رَاهِي الكَفَّة مْتَاعِي مَا هِيشْ رْزِينَة وِالحِمْلْ مْتَاعِي خْفِيفْ.»</verse>
			</chapter>
			<chapter number="12">
				<verse number="1">فِي الوَقْتْ هَاذَاكَا تْعَدَّى يَسُوعْ فِي وُسْطْ القَمْحْ نْهَارْ السِّبْتْ، وِتْلاَمِذْتُو كَانُوا جْوَاعَا. يَاخِي بْدَاوْا يْنِحُّوا فِي السْبُولْ وْيَاكْلُوا.</verse>
				<verse number="2">وَقْتِلِّي شَافُوا الفَرِّيسِيِّينْ الشَّيْء هَاذَاكَا قَالُولُو: «شُوفْ! رَاهُمْ تْلاَمِذْتِكْ يَعْمْلُوا فِي شَيْء مُوشْ حْلاَلْ بَاشْ يِتْعْمَلْ نْهَارْ السِّبْتْ.»</verse>
				<verse number="3">قَالِلْهُمْ يَسُوعْ: «يَاخِي مَا قْرِيتُوشْ شْنُوَّة الِّي عَمْلُوا دَاوُدْ هُوَ وِلِّي كَانُوا مْعَاهْ وَقْتِلِّي كَانْ جِيعَانْ؟</verse>
				<verse number="4">كِيفَاشْ دْخَلْ لْبِيتْ رَبِّي، وِكْلَى الخُبْزْ مْتَاعْ القُرْبَانْ، الِّي مَاكِلْتُو مَا كَانِتْشْ حْلاَلْ لِيهْ هُوَ ولِلِّي كَانُوا مْعَاهْ، آمَا كَانِتْ حْلاَلْ بَاشْ يَاكْلُوهَا الكُهَّانْ آكَاهُو؟</verse>
				<verse number="5">يَاخِي مَا قْرِيتُوشْ فِي الشَّرِيعَة كِيفَاشْ الكُهَّانْ فِي الهَيْكِلْ نْهَارْ السِّبْتْ يْكَسّْرُوا وْصِيِّةْ السِّبْتْ وْحَتَّى حَدْ مَا يْلُومْهُمْ؟</verse>
				<verse number="6">آمَا نْقُلْكُمْ: ثَمَّة وَاحِدْ هْنَا أَعْظِمْ مِالهَيْكِلْ.</verse>
				<verse number="7">وْلُوكَانْ عْرَفْتُوا آشْ مَعْنَاهَا الآيَة هَاذِي: \نْحِبْ عْلَى رَحْمَة مُوشْ ذْبِيحَة.\ رَاكُمْ مَا حْكَمْتُوشْ عْلَى الْأَبْرِيَاءْ.</verse>
				<verse number="8">رَانِي آنَا إِبْنْ الإِنْسَانْ هُوَ رَبْ السِّبْتْ.»</verse>
				<verse number="9">وِمْشَى يَسُوعْ مِالبْلاَصَة هَاذِيكَا وِدْخَلْ لِلمَجْمَعْ مْتَاعْهُمْ.</verse>
				<verse number="10">وِالغَادِي كَانْ ثَمَّة رَاجِلْ يِدُّو مَشْلُولَة. سِأْلُوهْ النَّاسْ: «يَاخِي حْلاَلْ بَاشْ الوَاحِدْ يِشْفِي فِي نْهَارْ السِّبْتْ؟» بَاشْ يَلْقَاوْ حَاجَة يِتْهْمُوهْ بِيهَا.</verse>
				<verse number="11">قَالِلْهُمْ يَسُوعْ: «شْكُونُو فِيكُمْ الِّي عَنْدُو عَلُّوشْ وَاحِدْ وِيْطِيحْلُو فِي بِيرْ نْهَارْ السِّبْتْ، مُوشْ بَاشْ يْشِدُّو وِيْخَرّْجُو مِالبِيرْ؟</verse>
				<verse number="12">وِالإِنْسَانْ قَدَّاشْ عَنْدُو قِيمَة أَكْثِرْ مِالعَلُّوشْ! إِمَّالاَ هَاذَاكَا عْلاَشْ حْلاَلْ يِتْعْمَلْ الخِيرْ نْهَارْ السِّبْتْ.»</verse>
				<verse number="13">وِمْبَاعِدْ قَالْ يَسُوعْ لِلرَّاجِلْ: «مِدْ يِدِّكْ!» وِالرَّاجِلْ مَدّْهَا، وْرَجْعِتْ صْحِيحَة الكُلْهَا كِيفْ اليِدْ الأُخْرَى.</verse>
				<verse number="14">آمَا الفَرِّيسِيِّينْ خَرْجُوا وِتْفَاهْمُوا عْلَى يَسُوعْ كِيفَاشْ يُقْتْلُوهْ.</verse>
				<verse number="15">وِعْرَفْ يَسُوعْ الشَّيْء هَاذَا وِمْشَى مِالبْلاَصَة هَاذِيكَا. وْتَبّْعُوهْ بَرْشَة نَاسْ وِشْفَاهُمْ الكُلْهُمْ</verse>
				<verse number="16">وِأْمَرْهُمْ بَاشْ مَا يْخَبّْرُوا عْلِيهْ حَتَّى حَدْ،</verse>
				<verse number="17">وِالشَّيْء هَاذَا وْقَعْ بَاشْ يْتِمْ الِّي قَالُو النَّبِي إِشَعْيَاءْ:</verse>
				<verse number="18">	 هَاوْ الخَادِمْ مْتَاعِي الِّي خْتَرْتُو، حْبِيبِي الِّي رَاضِي عْلِيهْ قَلْبِي، بَاشْ نْحُطْ فِيهْ رُوحِي، بَاشْ يْخَبِّرْ الشْعُوبْ بِالعَدْلْ مْتَاعِي.</verse>
				<verse number="19">لاَ يَعْمِلْ عَرْكْ وْلاَ يْصِيحْ، وْحَتَّى حَدْ فِي الشْوَارِعْ مَا يِسْمَعْ صُوتُو.</verse>
				<verse number="20">قَصْبَة مْرَضْرْضَة مَا يْكَسِّرْهَاشْ، وِفْتِيلَة ادَّخِّنْ مَا يِطْفِيهَاشْ. حَتَّى لِينْ يْخَلِّي الحَقْ يِغْلِبْ،</verse>
				<verse number="21">وِالشْعُوبْ بَاشْ يْكُونْ عِنْدْهُمْ أَمَلْ فِي إِسْمُو.</verse>
				<verse number="22">وِالوَقْتْ هَاذَاكَا جَابُولُو رَاجِلْ أَعْمَى وْبَكُّوشْ سَاكْنُو شِيطَانْ. وِشْفَاهْ يَسُوعْ وْوَلَّى يِتْكَلِّمْ وِيْشُوفْ.</verse>
				<verse number="23">وِتْعَجّْبُوا النَّاسْ الكُلْهُمْ وْقَالُوا: «زَعْمَة هَاذَا وِلْدْ دَاوُدْ؟»</verse>
				<verse number="24">آمَا الفَرِّيسِيِّينْ وَقْتِلِّي سَمْعُوا الشَّيْء هَاذَا قَالُوا: «رَاهُو يْخَرِّجْ فِي الشْوَاطِنْ بْبَعْلَزَبُولْ رَئِيسْ الشْوَاطِنْ.»</verse>
				<verse number="25">وِعْرَفْ يَسُوعْ شْنُوَّة يْفَكّْرُوا، وَلَّى قَالِلْهُمْ: «كُلْ مَمْلْكَة تْقِسْمِتْ عْلَى بْعَضْهَا، رَاهِي تِدَّمِّرْ وْكُلْ مْدِينَة وِلاَّ دَارْ تْقِسْمِتْ عْلَى بْعَضْهَا، رَاهِي مُوشْ مُمْكِنْ تِثْبِتْ</verse>
				<verse number="26">إِذَا كَانْ الشِّيطَانْ يْخَرِّجْ الشِّيطَانْ، بَاشْ يْكُونْ مَقْسُومْ عْلَى رُوحُو، إِمَّالاَ كِيفَاشْ مَمْلِكْتُو بَاشْ تِثْبِتْ؟</verse>
				<verse number="27">وْإِذَا كَانْ آنَا نْخَرِّجْ فِي الشْوَاطِنْ بْبَعْلَزَبُولْ، التْلاَمْذَة مْتَاعْكُمْ بِشْكُونْ يْخَرّْجُوا فِيهُمْ؟ هَاذَاكَا عْلاَشْ هُومَا الِّي بَاشْ يُحْكْمُوا عْلِيكُمْ.</verse>
				<verse number="28">آمَا إِذَا كَانْ آنَا نْخَرِّجْ فِي الشْوَاطِنْ بْرُوحْ اللهْ، إِمَّالاَ رَاهِي مَمْلِكْةْ اللهْ جَاتْكُمْ.</verse>
				<verse number="29">وِلاَّ كِيفَاشْ وَاحِدْ يُدْخُلْ لْدَارْ رَاجِلْ قْوِي وِيْفُكّْلُو الدْبَشْ مْتَاعُو، إِلاَّ إِذَا كَانْ كَتِّفْ الرَّاجِلْ القْوِي فِي الأُوِّلْ، وِمْبَاعِدْ يْنَجِّمْ يْفُكّْلُو الحَاجَاتْ الِّي فِي بِيتُو؟</verse>
				<verse number="30">الِّي مُوشْ مْعَايَا رَاهُو ضِدِّي وِلِّي مَا يَجْمِعْشْ مْعَايَا رَاهُو يْفَرِّقْ.</verse>
				<verse number="31">هَاذَاكَا عْلاَشْ نْقُلْكُمْ، ذْنُوبْ النَّاسْ وْكُفْرْهُمْ الكُلُّو بَاشْ يِتْغْفِرِّلْهُمْ، آمَا الكُفْرْ بِالرُّوحْ القُدُسْ مُوشْ بَاشْ يِتْغْفِرْ.</verse>
				<verse number="32">وْأَيْ وَاحِدْ يْقُولْ كِلْمَة عْلِيَّ آنَا إِبْنْ الإِنْسَانْ بَاشْ يِتْغْفِرْلُو، آمَا الِّي يْقُولْ كِلْمَة عْلَى الرُّوحْ القُدُسْ، مُوشْ بَاشْ يِتْغْفِرْلُو، لاَ فِي الدِّنْيَا وْلاَ فِي الآخْرَة.»</verse>
				<verse number="33">«يَا إِمَّا خَلُّوا الشَّجْرَة تْكُونْ بَاهْيَة وِالغَلَّة مْتَاعْهَا بَاهْيَة. وِلاَّ خَلُّوا الشَّجْرَة تْكُونْ خَايْبَة وِالغَلَّة مْتَاعْهَا خَايْبَة. رَاهِي الشَّجْرَة تِتْعْرَفْ بِالغَلَّة مْتَاعْهَا.</verse>
				<verse number="34">يَا وْلاَدْ اللْفَاعِي، كِيفَاشْ تْنَجّْمُوا تْقُولُوا كْلاَمْ بَاهِي وْإِنْتُومَا أَشْرَارْ؟ رَاهُو اللْسَانْ يَنْطِقْ بِلِّي فِي القَلْبْ.</verse>
				<verse number="35">الإِنْسَانْ البَاهِي يْخَرِّجْ الحَاجَاتْ البَاهْيَة مِالكَنْزْ البَاهِي الِّي فِي قَلْبُو، وِالإِنْسَانْ الخَايِبْ يْخَرِّجْ الحَاجَاتْ الخَايْبَة مِنْ قَلْبُو الخَايِبْ.</verse>
				<verse number="36">نْقُلْكُمْ: كُلْ كِلْمَة بَاطْلَة يْقُولُوهَا النَّاسْ بَاشْ يِتْحَاسْبُوا عْلِيهَا فِي يُومْ الحْسَابْ.</verse>
				<verse number="37">رَاكْ بِكْلاَمِكْ تُطْلُعْ بَرِيءْ وبِكْلاَمِكْ يِتْحْكَمْ عْلِيكْ.»</verse>
				<verse number="38">الوَقْتْ هَاذَاكَا قَالُوا جْمَاعَة مِنْ الكُتَّابْ مْتَاعْ اليْهُودْ وِالفَرِّيسِيِّينْ لْيَسُوعْ: «يَا مُعَلِّمْ، نْحِبُّوكْ تْوَرِّينَا مُعْجْزَة.»</verse>
				<verse number="39">آمَا هُوَ جَاوِبْهُمْ: «جِيلْ شِرِّيرْ وْزَانِي يْلَوِّجْ عْلَى مُعْجْزَة، آمَا حَتَّى مُعْجْزَة مَا هِي بَاشْ تِتْعْطَالُو كَانْ المُعْجْزَة مْتَاعْ النَّبِي يُونُسْ.</verse>
				<verse number="40">وْكِيفْ مَا يُونُسْ بْقَى ثْلاَثَة أَيَّامْ وِثْلاَثَة لْيَالِي فِي كِرْشْ الحُوتَة، هَكَّاكَا آنَا إِبْنْ الإِنْسَانْ بَاشْ نَبْقَى ثْلاَثَة أَيَّامْ وِثْلاَثَة لْيَالِي فِي قَلْبْ الأَرْضْ.</verse>
				<verse number="41">امَّالِي نِينَوَى بَاشْ يْقُومُوا مْعَ الجِيلْ هَاذَا فِي يُومْ الحْسَابْ وْيُحْكْمُوا عْلِيهْ، عْلَى خَاطِرْهُمْ تَابُوا وَقْتِلِّي نَبِّهْهُمْ يُونُسْ، وْهَاوْ ثَمَّة شْكُونْ هْنَا أَعْظِمْ مِنْ يُونُسْ.</verse>
				<verse number="42">وِالمَلِكَة مْتَاعْ الجَنُوبْ بَاشْ تْقُومْ مْعَ الجِيلْ هَاذَا فِي يُومْ الحْسَابْ وْتُحْكُمْ عْلِيهْ، عْلَى خَاطِرْهَا جَاتْ مِنْ آخَرْ الدِّنْيَا بَاشْ تِسْمَعْ الحِكْمَة مْتَاعْ سُلَيْمَانْ، وْهَاوْ هْنَا شْكُونُو أَعْظِمْ مِنْ سُلَيْمَانْ!»</verse>
				<verse number="43">«وَقْتِلِّي يُخْرُجْ الرُّوحْ المَنْزُوسْ مِنْ إِنْسَانْ، يِتْعَدَّى فِي البْلاَيِصْ الِّي مَا فِيهَاشْ مَاء يْلَوِّجْ عْلَى الرَّاحَة، آمَا مَا يَلْقَاشْ حَتَّى بْلاَصَة.</verse>
				<verse number="44">الوَقْتْ هَاذَاكَا يْقُولْ: \بَاشْ نَرْجَعْ لْدَارِي الِّي خْرَجْتْ مِنْهَا.\ وْكِيَرْجَعْ يَلْقَاهَا فَارْغَة وْمَكْنُوسَة وِمْنَظّْمَة.</verse>
				<verse number="45">يْوَلِّي يِمْشِي وِيْجِيبْ مْعَاهْ سَبْعَة أَرْوَاحْ أُخْرِينْ أَخْيِبْ مِنُّو وْيُدْخْلُوا فِي الإِنْسَانْ هَاذَاكَا وْيُسْكْنُوا فِيهْ وْحَالْتُو تْوَلِّي أَخْيِبْ مِلِّي كَانِتْ عْلِيهْ قْبَلْ. وْهَكَّا زَادَا بَاشْ يَجْرَى فِي الجِيلْ الشِّرِّيرْ هَاذَا.»</verse>
				<verse number="46">وْوَقْتِلِّي يَسُوعْ مَازَالْ يْكَلِّمْ فِي النَّاسْ، جَاوْ أُمُّو وْإِخْوْتُو وْوُقْفُوا البَرَّا يْحِبُّوا يَحْكِيوْ مْعَاهْ.</verse>
				<verse number="47">ثَمَّة وَاحِدْ قَالُّو: «أُمِّكْ وْإِخْوْتِكْ وَاقْفِينْ البَرَّة يْحِبُّوا يَحْكِيوْ مْعَاكْ.»</verse>
				<verse number="48">آمَا هُوَ جَاوِبْ الرَّاجِلْ الِّي كَلّْمُو: «شْكُونْهَا أُمِّي، وِشْكُونْهُمْ إِخْوْتِي؟»</verse>
				<verse number="49">وْمَدْ يِدُّو عْلَى صْوَابْ تْلاَمِذْتُو وْقَالْ: «آهُومَا أُمِّي وْإِخْوْتِي.</verse>
				<verse number="50">رَاهُو أَيْ وَاحِدْ يَعْمِلْ إِرَادِةْ بُويَا الِّي فِي السْمَاءْ هُوَ خُويَا وْأُخْتِي وْأُمِّي.»</verse>
			</chapter>
			<chapter number="13">
				<verse number="1">وِخْرَجْ يَسُوعْ مِالدَّارْ فِي النْهَارْ هَاذَاكَا بِيدُو وِقْعَدْ بِجْنَبْ البُحَيْرَة.</verse>
				<verse number="2">وِتْلَمُّوا بِيهْ بَرْشَة نَاسْ، حَتَّى لِينْ طْلَعْ فِي فْلُوكَة، وِالنَّاسْ الكُلْهُمْ وُقْفُوا عْلَى الشَّطْ.</verse>
				<verse number="3">وِحْكَالْهُمْ بَرْشَة حَاجَاتْ بِالأَمْثَالْ: «خْرَجْ الفَلاَّحْ بَاشْ يَزْرَعْ.</verse>
				<verse number="4">وْوَقْتِلِّي هُوَ يَزْرَعْ، ثَمَّة زِرِّيعَة طَاحِتْ فِي الثْنِيَّة، وْجَاتْ الْعْصَافِرْ وِكْلاَتْهَا.</verse>
				<verse number="5">وْثَمَّة زِرِّيعَة أُخْرَى طَاحِتْ فِي أَرْضْ فِيهَا الحْجَرْ، مَا فِيهَاشْ بَرْشَة تْرَابْ، يَاخِي نِبْتِتْ بِالوَقْتْ عْلَى خَاطِرْ تْرَابْهَا مُوشْ بَرْشَة.</verse>
				<verse number="6">آمَا وَقْتِلِّي طَلْعِتْ الشَّمْسْ تْحَرْقِتْ وْيِبْسِتْ عْلَى خَاطِرْهَا ماعِنْدْهَاشْ عْرُوقْ.</verse>
				<verse number="7">وْزِرِّيعَة أُخْرَى طَاحِتْ فِي وُسْطْ الشُّوكْ، وِطْلَعْ الشُّوكْ وِخْنَقْهَا.</verse>
				<verse number="8">وْثَمَّة زِرِّيعَة أُخْرَى طَاحِتْ فِي تُرْبَة بَاهْيَة وْجَابِتْ السْبُولْ، ثَمَّة الِّي جَابِتْ مْيَاةْ مَرَّة قَدْ الِّي تِزْرَعْ، وْثَمَّة الِّي جَابِتْ سِتِّينْ، وْثَمَّة الِّي جَابِتْ ثْلاَثِينْ.</verse>
				<verse number="9">الِّي عَنْدُو وِذْنِينْ خَلِّيهْ يِسْمَعْ!»</verse>
				<verse number="10">الوَقْتْ هَاذَاكَا جَاوْ التْلاَمْذَة لْيَسُوعْ وْقَالُولُو: «عْلاَشْ تْكَلِّمْ فِيهُمْ بِالأَمْثَالْ؟»</verse>
				<verse number="11">وْجَاوِبْهُمْ: «إِنْتُمْ تِعْطَالْكُمْ بَاشْ تَعْرْفُوا الأَسْرَارْ مْتَاعْ مَمْلِكْةْ السْمَاوَاتْ، آمَا هُومَا مَا تِعْطَالْهُمْشْ.</verse>
				<verse number="12">رَاهُو الِّي عَنْدُو، بَاشْ يِتْعْطَالُو أَكْثِرْ وِيْوَلِّي عَنْدُو بَرْشَة. آمَا الِّي مَا عِنْدُوشْ، حَتَّى الشَّيْء الِّي عَنْدُو بَاشْ يِتْفَكّْلُو.</verse>
				<verse number="13">هَاذَاكَا عْلاَشْ آنَا نْكَلِّمْ فِيهُمْ بِالأَمْثَالْ عْلَى خَاطِرْهُمْ يُخْزْرُوا وْمَا يْشُوفُوشْ وْيِسْمْعُوا وْمَا يِفْهْمُوشْ.</verse>
				<verse number="14">تَمِّتْ فِيهُمْ النُّبُوءَة مْتَاعْ إِشَعْيَاءْ الِّي تْقُولْ: بَاشْ تِسْمْعُوا آمَا عْمُرْكُمْ مَا تِفْهْمُوا، وْبِشْ تُخْزْرُوا آمَا عْمُرْكُمْ مَا تْشُوفُوا.</verse>
				<verse number="15">رَاهُو الشَّعْبْ هَاذَا يْبِسْ قَلْبُو، وْسَكّْرُوا وِذْنِيهُمْ وْغَمّْضُوا عِينِيهُمْ، بَاشْ مَا يْشُوفُوشْ بْعِينِيهُمْ وْمَا يِسْمْعُوشْ بْوِذْنِيهُمْ وْمَا يِفْهْمُوشْ بِقْلُوبْهُمْ وْيَرْجْعُولِي بَاشْ نِشْفِيهُمْ.</verse>
				<verse number="16">آمَا إِنْتُومَا صَحَّة لْعِينِيكُمْ عْلَى خَاطِرْهَا تْشُوفْ وِلْوِذْنِيكُمْ عْلَى خَاطِرْهَا تِسْمَعْ.</verse>
				<verse number="17">نْقُلْكُمْ الحَقْ: بَرْشَة أَنْبِيَاءْ وِرْجَالْ أَبْرَارْ تْمَنَّاوْ بَاشْ يْشُوفُوا الِّي تْشُوفُوا فِيهْ وْمَا شَافُوهِشْ، وْبَاشْ يِسْمْعُوا الِّي إِنْتُومَا تِسْمْعُوا فِيهْ وْمَا سِمْعُوهِشْ.»</verse>
				<verse number="18">«إِمَّالاَ اسْمْعُوا شْنُوَّة المَقْصُودْ بْمَثَلْ الفَلاَّحْ:</verse>
				<verse number="19">وَقْتِلِّي أَيْ وَاحِدْ يِسْمَعْ الكِلْمَة مْتَاعْ مَمْلِكْةْ اللهْ وْمَا يِفْهِمْهَاشْ، يْجِي الشِّرِّيرْ وْيَخْطِفْ الِّي تِزْرَعْ فِي قَلْبُو، هَاذَا الِّي تِزْرَعْ فِي الثْنِيَّة.</verse>
				<verse number="20">وِلِّي تِزْرَعْ فِي الأَرْضْ الِّي فِيهَا الحْجَرْ، هُوَ الِّي يِسْمَعْ الكِلْمَة وْبِالوَقْتْ يقْبِلْهَا وْهُوَ فَرْحَانْ:</verse>
				<verse number="21">آمَا مَا عِنْدُوشْ عْرُوقْ فِي دَاخْلُو، يُصْبُرْ شْوَيَّة وْوَقْتِلِّي يْجِي وَقْتْ صْعِيبْ وِلاَّ إِضْطِهَادْ عْلَى خَاطِرْ الكِلْمَة، بِالوَقْتْ يْطِيحْ.</verse>
				<verse number="22">وِلِّي تِزْرَعْ فِي وُسْطْ الشُّوكْ هُوَ الِّي يِسْمَعْ الكِلْمَة آمَا هْمُومْ الدِّنْيَا وْحُبْ الغْنَى يُخْنْقُوا الكِلْمَة وِيْوَلِّي مَا فِيهِشْ غَلَّة.</verse>
				<verse number="23">وِلِّي تِزْرَعْ فِي التُّرْبَة البَاهْيَة، هُوَ الِّي يِسْمَعْ الكِلْمَة وْيِفْهِمْهَا، وِيْجِيبْ بَرْشَة زِرِّيعَة وْثَمَّة الِّي يْجِيبْ مْيَاةْ مَرَّة قَدْ الِّي تِزْرَعْ، وْوَاحِدْ آخَرْ سِتِّينْ، وْوَاحِدْ آخَرْ ثْلاَثِينْ.»</verse>
				<verse number="24">وْقَلْهُمْ يَسُوعْ مَثَلْ آخَرْ: «مَمْلِكْةْ السْمَاوَاتْ تِشْبِهْ لْرَاجِلْ زْرَعْ زِرِّيعَة بَاهْيَة فِي أَرْضُو.</verse>
				<verse number="25">آمَا وَقْتِلِّي النَّاسْ رَاقْدِينْ، جَا العْدُو مْتَاعُو وِزْرَعْ زِوَانْ فِي وُسْطْ القَمْحْ وِمْشَى.</verse>
				<verse number="26">وْوَقْتِلِّي الزِّرِّيعَة نِبْتِتْ وْعَمْلِتْ القَمْحْ، طْلَعْ مْعَاهَا الزِّوَانْ.</verse>
				<verse number="27">وْجَاوْ الخَدَّامَا مْتَاعْ مُولَى الأَرْضْ وْقَالُولُو: \يَا سِيدْنَا يَاخِي إِنْتِ مُوشْ زْرَعْتْ زِرِّيعَة بَاهْيَة فِي الأَرْضْ مْتَاعِكْ؟ إِمَّالاَ مْنِينْ جَاهَا الزِّوَانْ؟\</verse>
				<verse number="28">قَالِلْهُمْ: \وَاحِدْ عْدُوِّي عْمَلْ الشَّيْء هَاذَا.\ قَالُولُو الخَدَّامَا: \إِمَّالاَ تْحِبّْنَا نِمْشِيوْا وِنْلِمُّوا الزِّوَانْ؟\</verse>
				<verse number="29">آمَا هُوَ قَالْ: \لاَ، بَاشْ مَا تْقَلّْعُوشْ القَمْحْ وَقْتِلِّي إِنْتُومَا تْلِمُّوا فِي الزِّوَانْ.</verse>
				<verse number="30">خَلُّوا القَمْحْ وِالزِّوَانْ يَعْلُوا مْعَ بْعَضْهُمْ حَتَّى لِينْ يْجِي وَقْتْ الحْصَادْ، وِالوَقْتْ هَاذَاكَا تَوْ نْقُولْ لِلحَصَّادَا لِمُّوا الزِّوَانْ فِي الأُوِّلْ وْأَعْمْلُوهْ حْزِمْ بَاشْ يِتْحْرَقْ، آمَا القَمْحْ لِمُّوهْ وْحُطُّوهْ فِي مْخَازْنِي.\»</verse>
				<verse number="31">وِعْطَاهُمْ مَثَلْ آخَرْ، قَالْ: «مَمْلِكْةْ السْمَاوَاتْ تِشْبِهْ لْزِرِّيعَة مْتَاعْ خَرْدِلْ هَزّْهَا رَاجِلْ وِزْرَعْهَا فِي سَانِيتُو.</verse>
				<verse number="32">هِيَ أَصْغِرْ مِالزِّرِّيعَة الكُلْهَا، آمَا وَقْتِلِّي كِبْرِتْ وَلاَّتْ أَكْبِرْ مِالخُضْرَة الكُلْهَا، وْوَلاَّتْ شَجْرَة، لْدَرْجِةْ إِنّْهَا طْيُورْ السْمَاءْ تْجِي وِتْعَشِشْ فِيهَا.»</verse>
				<verse number="33">وْقَالْ مَثَلْ آخَرْ: «مَمْلِكْةْ السْمَاوَاتْ تِشْبِهْ لِخْمِيرَة هَزِّتْهَا مْرَا وْحَطِّتْهَا فِي ثْلاَثَة قْصَاعْ مْتَاعْ دْقِيقْ حَتَّى لِينْ خْمِرْ العْجِينْ الكُلُّو.»</verse>
				<verse number="34">الشَّيْء هَاذَا الكُلُّو قَالُو يَسُوعْ لِلنَّاسْ بِالأَمْثَالْ. وْمَا كَانِشْ يَحْكِيلْهُمْ حَتَّى شَيْء مِنْ غِيرْ مَثَلْ.</verse>
				<verse number="35">الشَّيْء هَاذَا كَانْ بَاشْ يْتِمْ الِّي قَالُو النَّبِي: «بَاشْ يِتْكَلِّمْ فُمِّي بِالأَمْثَالْ، وِنْخَبِّرْ بِالأَسْرَارْ الغَامْضَة مِلِّي تْخَلْقِتْ الدِّنْيَا.»</verse>
				<verse number="36">الوَقْتْ هَاذَاكَا خَلَّى يَسُوعْ النَّاسْ وِدْخَلْ لِلدَّارْ، وْجَاوْهْ تْلاَمِذْتُو وْقَالُولُو: «فَسّْرِلْنَا المَثَلْ مْتَاعْ الزِّوَانْ.»</verse>
				<verse number="37">جَاوِبْهُمْ: «الِّي زْرَعْ الزِّرِّيعَة البَاهْيَة هُوَ آنَا إِبْنْ الإِنْسَانْ،</verse>
				<verse number="38">وِالزَّرْعْ هُوَ العَالَمْ، وِالزِّرِّيعَة البَاهْيَة هُومَا وْلاَدْ مَمْلِكْةْ اللهْ، وِالزِّوَانْ هُومَا وْلاَدْ الشِّرِّيرْ،</verse>
				<verse number="39">وِالعْدُو الِّي زْرَعْهُمْ هُوَ بْلِيسْ، وِالحْصَادْ هُوَ آخِرْ الزْمَانْ، وِالحَصَّادَا هُومَا المْلاَيْكَة.</verse>
				<verse number="40">وْبِالضَّبْطْ كِيفْ مَا الزِّوَانْ يِتْلَمْ وْيِتْحْرَقْ بِالنَّارْ، هَكَّاكَا بَاشْ يَاقَعْ فِي آخِرْ الزْمَانْ.</verse>
				<verse number="41">آنَا إِبْنْ الإِنْسَانْ بَاشْ نَبْعِثْ المْلاَيْكَة مْتَاعِي، وْهُومَا بَاشْ يْلِمُّوا المُفْسْدِينْ وِلِّي يَعْمْلُوا فِي الشَّرْ مِالمَمْلْكَة مْتَاعِي</verse>
				<verse number="42">وْيَرْمِيوْهُمْ فِي وُسْطْ النَّارْ، الغَادِي بَاشْ يْكُونْ البْكَاءْ وْغَزَّانْ السِّنِّينْ.</verse>
				<verse number="43">وِالوَقْتْ هَاذَاكَا الأَبْرَارْ، بَاشْ يِضْوِيوْ كِيفْ الشَّمْسْ فِي المَمْلْكَة مْتَاعْ بُوهُمْ. الِّي عَنْدُو وِذْنِينْ، خَلِّيهْ يِسْمَعْ!»</verse>
				<verse number="44">«مَمْلِكْةْ السْمَاوَاتْ تِشْبِهْ لْكَنْزْ مَدْفُونْ فِي سَانْيِةْ، لْقَاهْ رَاجِلْ وْخَبَّاهْ، ومِالفَرْحَة مْشَى وْبَاعْ كُلْ مَا عَنْدُو وِشْرَى السَّانْيَة هَاذِيكَا.</verse>
				<verse number="45">مَمْلِكْةْ السْمَاوَاتْ تِشْبِهْ زَادَا تَاجِرْ يْلَوِّجْ عْلَى الجُوهِرْ الغَالِي.</verse>
				<verse number="46">كِلْقَى قَطْعَة ذْهَبْ غَالْيَة، مْشَى وْبَاعْ كُلْ مَا عَنْدُو وِشْرَاهَا.</verse>
				<verse number="47">وْتِشْبِهْ مَمْلِكْةْ السْمَاوَاتْ زَادَا لْشِبْكَة رْمَاوْهَا فِي البْحَرْ وْلَمِّتْ بَرْشَة أَنْوَاعْ مْتَاعْ حُوتْ.</verse>
				<verse number="48">وَقْتِلِّي تِمْلاَتْ، خَرّْجُوهَا الصَّيَّادَا لِلشَّطْ وْقَعْدُوا وْحَطُّوا الحُوتْ البَاهِي فِي صْنَادِقْ وِالخَايِبْ رْمُوهْ.</verse>
				<verse number="49">وْهَكَّاكَا بَاشْ يَاقَعْ فِي آخِرْ الزْمَانْ: المْلاَيْكَة بَاشْ يْجُوا وْيِفْرْزُوا الأَشْرَارْ مِنْ بِينْ الأَبْرَارْ</verse>
				<verse number="50">وْيَرْمِيوْهُمْ فِي وُسْطْ النَّارْ، وِالغَادِي بَاشْ يْكُونْ البْكَاءْ وْغَزَّانْ السِّنِّينْ.»</verse>
				<verse number="51">وْقَالْ يَسُوعْ لِتْلاَمِذْتُو: «يَاخِي فْهِمْتُوا الشَّيْء هَاذَا الكُلُّو؟» جَاوْبُوهْ: «إِي نْعَمْ.»</verse>
				<verse number="52">وْقَالِلْهُمْ: «هَاذَاكَا عْلاَشْ كُلْ كَاتِبْ يْوَلِّي تِلْمِيذْ فِي مَمْلِكْةْ السْمَاوَاتْ، يِشْبِهْ لْمُولَى دَارْ يْخَرِّجْ مِالكَنْزْ مْتَاعُو فِي حَاجَاتْ جْدِيدَة وْحَاجَاتْ قْدِيمَة.»</verse>
				<verse number="53">وْوَقْتِلِّي كَمِّلْ يَسُوعْ المَثَلْ هَاذَا، مْشَى بْعِيدْ عْلَى البْلاَصَة هَاذِيكَا،</verse>
				<verse number="54">وْكِجَا لِبْلاَدُو بْدَا يْعَلِّمْ فِيهُمْ فِي المَجْمَعْ مْتَاعْهُمْ، يَاخِي تْعَجّْبُوا وْقَالُوا: «الرَّاجِلْ هَاذَا مْنِينْ جَاتُو الحِكْمَة هَاذِي وِالمُعْجْزَاتْ هَاذِي؟</verse>
				<verse number="55">يَاخِي هَاذَا مُوشْ وِلْدْ النَّجَّارْ؟ يَاخِي أُمُّو مُوشْ إِسْمْهَا مَرْيَمْ؟ وْإِخْوْتُو مُوشْ يَعْقُوبْ وْيُوسُفْ وْسِمْعَانْ وْيَهُوذَا؟</verse>
				<verse number="56">وْمُوشْ خْوَاتُو البْنَاتْ الكُلْهُمْ عِنْدْنَا؟ إِمَّالاَ الرَّاجِلْ هَاذَا مْنِينْ جَاهْ الشَّيْء هَاذَا الكُلُّو؟»</verse>
				<verse number="57">وْهَكَّا كَانُوا يْشِكُّوا فِيهْ. يَاخِي يَسُوعْ قَالِلْهُمْ: «النَّبِي عَنْدُو قْدَرْ فِي البْلاَيِصْ الكُلْهُمْ كَانْ فِي بْلاَدُو وْفِي دَارُو»</verse>
				<verse number="58">وْمَا عْمَلْشْ بَرْشَة مُعْجْزَاتْ الغَادِي عْلَى خَاطِرْهُمْ مَا امّْنُوشْ بِيهْ.</verse>
			</chapter>
			<chapter number="14">
				<verse number="1">الوَقْتْ هَاذَاكَا سْمَعْ المَلِكْ هِيرُودُسْ أَخْبَارْ يَسُوعْ،</verse>
				<verse number="2">وْقَالْ لِلخُدَّامْ مْتَاعُو: «هَاذَا يُوحَنَّا المَعْمَدَانْ قَامْ مِنْ بِينْ المُوتَى، هَاذَاكَا عْلاَشْ قَاعِدْ يَعْمِلْ فِي المُعْجْزَاتْ.»</verse>
				<verse number="3">وِقْبَلْ هِيرُودُسْ شَدْ يُوحَنَّا وْرَبْطُو وْحَطُّو فِي الحَبْسْ بِسْبَبْ هِيرُودِيَّة مَرْةْ فِيلِبُّسْ خُوهْ،</verse>
				<verse number="4">عْلَى خَاطِرْ يُوحَنَّا قَالُّو: «حْرَامْ عْلِيكْ كَانْ تَاخُذْهَا.»</verse>
				<verse number="5">وْحَبْ يُقْتْلُو، آمَا خَافْ مِالشَّعْبْ عْلَى خَاطِرْهُمْ كَانُوا حَاسْبِينْ يُوحَنَّا نَبِي.</verse>
				<verse number="6">آمَا وَقْتِلِّي جَا عِيدْ مِيلاَدْ هِيرُودُسْ، شَطْحِتْ بِنْتْ هِيرُودِيَّة فِي الحَفْلَة، وْعَجْبِتْ هِيرُودُسْ،</verse>
				<verse number="7">هَاذَاكَا عْلاَشْ وْعِدْهَا وِحْلِفِّلْهَا بَاشْ يَعْطِيهَا أَيْ حَاجَة تُطْلُبْهَا.</verse>
				<verse number="8">وْكِوَصَّاتْهَا أُمّْهَا، قَالِتْ لْهِيرُودُسْ: «أَعْطِينِي رَاسْ يُوحَنَّا المَعْمَدَانْ فِي طْبَقْ!»</verse>
				<verse number="9">وِحْزِنْ المَلِكْ، آمَا أْمَرْ بَاشْ يِتْعْطَالْهَا الشَّيْء الِّي حَبِّتْ عْلِيهْ، عْلَى خَاطِرْ اليْمِينْ الِّي حْلِفْ بِيهْ وِالضْيُوفْ.</verse>
				<verse number="10">وِبْعَثْ شْكُونْ، قَصْ رَاسْ يُوحَنَّا فِي الحَبْسْ</verse>
				<verse number="11">وْجَابُوا رَاسُو فِي طْبَقْ وِعْطَاوْهْ لِلبْنَيَّة، وْهَزَّاتُو لْأُمّْهَا.</verse>
				<verse number="12">وْجُوا تْلاَمِذْةْ يُوحَنَّا وْهَزُّوا الجُثَّة مْتَاعُو وْدِفْنُوهَا، وِمْشَاوْ وْخَبّْرُوا يَسُوعْ.</verse>
				<verse number="13">كِسْمَعْ يَسُوعْ بِالشَّيْء هَاذَا، خْرَجْ مِنْ البْلاَصَة هَاذِيكَا فِي فْلُوكَة وِمْشَى لِبْلاَصَة مَا فِيهَا حَتَّى حَدْ. آمَا وَقْتِلِّي النَّاسْ سَمْعُوا بِيهْ، تَبّْعُوهْ مَاشِينْ عْلَى سَاقِيهُمْ مِالمْدِينَة.</verse>
				<verse number="14">كِهْبَطْ مِالفْلُوكَة شَافْ بَرْشَة نَاسْ، حَنْ عْلِيهُمْ وِشْفَى المُرْضَى مْتَاعْهُمْ.</verse>
				<verse number="15">وْفِي العْشِيَّة، جَاوْهْ تْلاَمِذْتُو وْقَالُولُو: «النْهَارْ وْفَى، وِالبْلاَصَة هَاذِي خَالْيَة، أَبْعِثْ النَّاسْ خَلِّيهُمْ يِمْشِيوْ لِلقُرَى وْيِشْرِيوْ حَاجَة يَاكْلُوهَا.»</verse>
				<verse number="16">قَالْ يَسُوعْ: «مُوشْ لاَزِمْ يِمْشِيوْ. أَعْطِيوْهُمْ إِنْتُومَا حَاجَة يَاكْلُوهَا.»</verse>
				<verse number="17">قَالُولُو: «مَا عِنْدْنَا كَانْ خَمْسَة خُبْزَاتْ وْحُوتِّينْ.»</verse>
				<verse number="18">قَالْ يَسُوعْ: «هَاتُوهُمْلِي لِهْنَا.»</verse>
				<verse number="19">وِأْمَرْ النَّاسْ بَاشْ يُقْعْدُوا الُّوطَا عْلَى الحْشِيشْ، وِخْذَا الخَمْسَة خُبْزَاتْ وِالحُوتِّينْ، وْهَزْ عِينِيهْ لِلسْمَاء، وْبَارِكْ وِقْسِمْ الخُبْزَاتْ وِعْطَاهُمْ لِلتْلاَمْذَة، وِالتْلاَمْذَة عْطَاوْهُمْ لِلنَّاسْ.</verse>
				<verse number="20">وِالكُلْهُمْ كْلاَوْ وْشَبْعُوا. وْهَزُّوا ثْنَاشِنْ قُفَّة مْعُبّْيَة مِلِّي فْضُلْ.</verse>
				<verse number="21">وِالنَّاسْ الِّي كْلاَوْ كَانُوا قْرَابِةْ خَمْسَة آلاَفْ رَاجِلْ، بِخْلاَفْ النْسَاء وِالصْغَارْ.</verse>
				<verse number="22">وِمْبَعْدْهَا بِالضَّبْطْ أْمَرْ تْلاَمِذْتُو بَاشْ يَطْلْعُوا فِي الفْلُوكَة وْيِسْبْقُوهْ لِلجِيهَة المْقَابْلَة مْتَاعْ البُحَيْرَة حَتَّى لِينْ هُوَ يَبْعِثْ النَّاسْ يْرَوّْحُوا.</verse>
				<verse number="23">وْبَعْدْ مَا بْعَثْ النَّاسْ رَوّْحُوا طْلَعْ وَحْدُو لِلجْبَلْ بَاشْ يْصَلِّي. وْبَعْدْ مَا غُرْبِتْ الشَّمْسْ كَانْ الغَادِي وَحْدُو.</verse>
				<verse number="24">آمَا الوَقْتْ هَاذَاكَا كَانِتْ الفْلُوكَة بْعِيدَة بَرْشَة عْلَى الشَّطْ وِغْلِبْهَا المُوجْ، عْلَى خَاطِرْ الرِّيحْ كَانِتْ عَاكْسِتْهَا.</verse>
				<verse number="25">وِقْبَلْ الفَجْرْ جَاهُمْ يَسُوعْ يِمْشِي فُوقْ المَاء.</verse>
				<verse number="26">آمَا التْلاَمْذَة خَافُوا وَقْتِلِّي شَافُوهْ يِمْشِي فُوقْ المَاء وْقَالُوا: «هَاذَا خْيَالْ!» وِبْدَاوْا يْصِيحُوا مِالخُوفْ.</verse>
				<verse number="27">آمَا يَسُوعْ كَلِّمْهُمْ بِالوَقْتْ وْقَالِلْهُمْ: «اتْشَجّْعُوا. رَانِي آنَا هُوَ، مَا تْخَافُوشْ!»</verse>
				<verse number="28">وْجَاوْبُو بُطْرُسْ: «يَا رَبْ، كَانِكْ إِنْتِ هُوَ، أُأْمُرْنِي بَاشْ نْجِيكْ نِمْشِي فُوقْ المَاء.»</verse>
				<verse number="29">قَالْ يَسُوعْ: «إِيجَا.» إِمَّالاَ خْرَجْ بُطْرُسْ مِالفْلُوكَة وِمْشَى فُوقْ المَاء وْجَا لْيَسُوعْ.</verse>
				<verse number="30">آمَا كِشَافْ الِّي الرِّيحْ قْوِيَّة خَافْ، يَاخِي بْدَا يُغْرُقْ، وَلَّى عَيِّطْ: «يَا رَبْ، مَنَّعْنِي!»</verse>
				<verse number="31">بِالوَقْتْ مَدْ يَسُوعْ يِدُّو وْشَدُّو وْقَالُّو: «يَلِّي إِيمَانِكْ ضْعِيفْ، عْلاَشْ شَكِّيتْ؟»</verse>
				<verse number="32">وْكِطَلْعُوا فِي الفْلُوكَة هْدَاتْ الرِّيحْ.</verse>
				<verse number="33">وِلِّي فِي الفْلُوكَة سِجْدُولُو وْقَالُوا: «بِالحَقْ إِنْتِ إِبْنْ اللهْ!»</verse>
				<verse number="34">وْكِفَاتْ يَسُوعْ وِتْلاَمِذْتُو البْلاَصَة هَاذِيكَا جَاوْ لْمَنْطِقْةْ جَنِّيسَارْتْ.</verse>
				<verse number="35">وْوَقْتِلِّي امَّالِي البْلاَدْ هَاذِيكَا عَرْفُوا يَسُوعْ، نُشْرُوا الخْبَرْ مْتَاعُو فِي المَنْطْقَة هَاذِيكَا الكُلْهَا وْجَابُولُو النَّاسْ الِّي كَانُوا مُرْضَى الكُلْهُمْ</verse>
				<verse number="36">وْطَلْبُوا مِنُّو بَاشْ يْخَلِّيهُمْ يْمِسُّوا حَتَّى الطّْرَفْ مْتَاعْ دَبْشُو. وِلِّي مَسُّوهْ الكُلْهُمْ تِشْفَاوْ.</verse>
			</chapter>
			<chapter number="15">
				<verse number="1">وْجَاوْ الفَرِّيسِيِّينْ وِالكُتَّابْ مْتَاعْ اليْهُودْ لْيَسُوعْ مِنْ أُورْشَلِيمْ، وْقَالُوا:</verse>
				<verse number="2">«عْلاَشْ تْلاَمِذْتِكْ مَا يِحْتَرْمُوشْ العْوَايِدْ مْتَاعْ الشْيُوخْ؟ وْمَا يَغْسْلُوشْ يْدِيهُمْ وَقْتِلِّي يَاكْلُوا؟»</verse>
				<verse number="3">جَاوِبْهُمْ: «وِعْلاَشْ إِنْتُومَا مَا اطِّيعُوشْ وْصِيِّةْ اللهْ وْشَادِّينْ صْحِيحْ فِي عْوَايِدْكُمْ؟</verse>
				<verse number="4">رَاهُو اللهْ قَالْ: \إِكْرِمْ بُوكْ وْأُمِّكْ، وِلِّي يْسِبْ بُوهْ وِلاَّ أُمُّو يِلْزْمُو يْمُوتْ.\</verse>
				<verse number="5">آمَا إِنْتُومَا تْقُولُوا إِذَا وَاحِدْ يْقُولْ لْبُوهْ وِلاَّ أُمُّو: \الِّي كُنْتْ نْعَاوِنْ فِيكُمْ بِيهْ رَاوْ قُرْبَانْ للهْ، مُوشْ لاَزِمْ عْلِيهْ بَاشْ يِكْرِمْ بُوهْ وإلاّ أمُّو.\</verse>
				<verse number="6">وْهَكَّا رَدِّيتُوا كِلْمِةْ اللهْ بَاطْلَة بِالعْوَايِدْ مْتَاعْكُمْ.</verse>
				<verse number="7">يَا مُنَافْقِينْ، صْدَقْ إِشَعْيَاءْ وَقْتِلِّي تْنَبَّأْ وْقَالْ عْلِيكُمْ:</verse>
				<verse number="8">	 الشَّعْبْ هَاذَا بْفُمُّو يِكْرِمْ فيَّ وْقَلْبُو بْعِيدْ عْلِيَّ.</verse>
				<verse number="9">بَاطِلْ يِعْبْدُوا فِيَّ وِيْعَلّْمُوا فِي وْصَايَا النَّاسْ.»</verse>
				<verse number="10">وْنَادَى يَسُوعْ النَّاسْ وْقَالِلْهُمْ: «اسْمْعُوا وْإِفْهْمُوا</verse>
				<verse number="11">مُوشْ الِّي يُدْخُلْ لِلفُمْ هُوَ الِّي يْنَجِّسْ الإِنْسَانْ، آمَا رَاهُو الِّي يُخْرُجْ مِالفُمْ هُوَ الِّي يْنَجِّسْ الإِنْسَانْ.»</verse>
				<verse number="12">وْجَاوْ تْلاَمِذْتُو وْقَالُولُو: «يَاخِي تَعْرِفْ الِّي الفَرِّيسِيِّينْ تْغَشَشُوا كِسَمْعُوا الكْلاَمْ هَاذَا؟»</verse>
				<verse number="13">جَاوِبْهُمْ: «كُلْ شَجْرَة مَا غْرِسْهَاشْ بُويَا الِّي فِي السْمَاءْ بَاشْ تِتْقَلِّعْ.</verse>
				<verse number="14">إِبْعْدُوا عْلِيهُمْ! رَاهُمْ عِمْيَانْ يْقُودُوا فِي عِمْيَانْ. وْإِذَا كَانْ رَاجِلْ أَعْمَى يْقُودْ رَاجِلْ أَعْمَى رَاهُمْ لِثْنِينْ يْطِيحُوا فِي حُفْرَة.»</verse>
				<verse number="15">آمَا بُطْرُسْ قَالُّو: «فَسّْرِلْنَا المَثَلْ هَاذَا.»</verse>
				<verse number="16">وْقَالْ يَسُوعْ: «يَاخِي لْتَوْ مَازِلْتُوا مَا تِفْهْمُوشْ؟</verse>
				<verse number="17">يَاخِي مَا كُمْشْ تْشُوفُوا الِّي أَيْ حَاجَة تُدْخُلْ فِي الفُمْ تِمْشِي لِلكِرْشْ، وِمْبَاعِدْ تُخْرُجْ مِالبْدَنْ؟</verse>
				<verse number="18">آمَا الحَاجَة الِّي تُخْرُجْ مِالفُمْ، تْجِي مِالقَلْبْ، وْهَاذَا الِّي يْنَجِّسْ الإِنْسَانْ.</verse>
				<verse number="19">مِالقَلْبْ تْجِي الأَفْكَارْ الشِّرِّيرَة وِالقَتْلْ وِالزْنَى وِالفْسَادْ وِالسِّرْقَة وِشْهَادِةْ الزُّورْ وِالكُفْرْ،</verse>
				<verse number="20">هَاذُومَا هُومَا الِّي يْنَجّْسُوا الإِنْسَانْ. آمَا المَاكْلَة بِيْدِينْ مَا هِيشْ مَغْسُولَة مَا تْنَجِّسْشْ الإِنْسَانْ.»</verse>
				<verse number="21">وِمْشَى يَسُوعْ مِالبْلاَصَة هَاذِيكَا وْجَا لْشِيرِةْ صُورْ وْصَيْدَا.</verse>
				<verse number="22">وِالغَادِي جَاتْ مْرَا كَنْعَانِيَّة مِالمَنْطْقَة هَاذِيكَا وْصَاحِتْ: «يَا سِيدِي، يَا وِلْدْ دَاوُدْ، ارْحِمْنِي! بِنْتِي سَاكِنْهَا شِيطَانْ، وِيْعَذِّبْ فِيهَا بَرْشَة.»</verse>
				<verse number="23">آمَا هُوَ مَا جَاوِبْهَا بْحَتَّى كِلْمَة. وْجَاوْ تْلاَمِذْتُو وِتْشَحّْتُوهْ وْقَالُوا: «أَعْطِيهَا الِّي تْحِبْ عْلِيهْ خَلِّيهَا تِبْعِدْنَا، رَاهِي تِمْشِي وْرَانَا وِتْصِيحْ!»</verse>
				<verse number="24">جَاوِبْ يَسُوعْ: «آنَا مَا تِبْعَثْتْ كَانْ لِلغْنَمْ الضَّايْعَة مْتَاعْ بِيتْ إِسْرَائِيلْ.»</verse>
				<verse number="25">آمَا هِيَ جَاتْ وْهَبْطِتْ عْلَى رْكَايِبْهَا قُدَّامُو وْقَالِتْ: «يَا سِيدِي، عَاوِنِّي!»</verse>
				<verse number="26">وْجَاوِبْهَا: «مُوشْ بَاهِي نَاخْذُوا الخُبْزْ مْتَاعْ الوْلاَدْ وْنَرْمِيوْهْ لِلكْلاَبْ.»</verse>
				<verse number="27">قَالِتْ: «إِي نْعَمْ، يَا سِيدِي! حَتَّى الكْلاَبْ تَاكُلْ مِالفِتْفَاتْ الِّي يْطِيحْ مِنْ الطَّاوْلَة مْتَاعْ مُولاَهَا.»</verse>
				<verse number="28">جَاوِبْهَا يَسُوعْ: «يَا مْرَا، إِيمَانِكْ عْظِيمْ! خُوذْ الشَّيْء الِّي تْحِبْ عْلِيهْ.» وْبِالوَقْتْ بْنِتْهَا تِشْفَاتْ.</verse>
				<verse number="29">وِمْشَى يَسُوعْ مِنْ غَادِي وِتْعَدَّى عْلَى الشَّطْ مْتَاعْ بُحَيْرِةْ الجَلِيلْ، وِطْلَعْ فُوقْ الجْبَلْ وِقْعَدْ الغَادِي.</verse>
				<verse number="30">وْجَاوْهْ بَرْشَة نَاسْ وْجَابُوا مْعَاهُمْ نَاسْ مَشْلُولِينْ وْعِيَّابْ وْعِمْيْ وِبْكَاكِشْ وْبَرْشَة أُخْرِينْ، وْحَطُّوهُمْ قُدَّامْ سَاقِيهْ وْهُوَ شْفَاهُمْ.</verse>
				<verse number="31">وِتْعَجّْبُوا النَّاسْ كِشَافُوا البْكَاكِشْ يِتْكَلّْمُوا، وِالعِيَّابْ يِتْشْفَاوْ، وِالمَشْلُولِينْ يِمْشِيوْ، وِالعِمْيَانْ يْشُوفُوا. وْمَجّْدُوا إِلاَهْ إِسْرَائِيلْ.</verse>
				<verse number="32">وْنَادَى يَسُوعْ تْلاَمِذْتُو وْقَالِلْهُمْ: «رَاهُمْ النَّاسْ غَايْضِينِّي، عْلَى خَاطِرْهُمْ بْقَاوْ مْعَايَا ثْلاَثَة أَيَّامْ مِنْ غِيرْ مَاكْلَة. وْمَا نْحِبِّشْ نَبْعِثْهُمْ يْرَوّْحُوا وْهُومَا جْوَاعَا بَاشْ مَا يْدُوخُوشْ فِي الثْنِيَّة.»</verse>
				<verse number="33">وْقَالُولُو التْلاَمْذَة: «مْنِينْ بَاشْ نْجِيبُوا خُبْزْ فِي الخْلاَء هَاذَا يِكْفِي النَّاسْ هَاذُومَا الكُلْهُمْ؟»</verse>
				<verse number="34">وْقَالِلْهُمْ يَسُوعْ: «قَدَّاشْ عِنْدْكُمْ مِنْ خُبْزَة؟» قَالُوا: «سَبْعَة خُبْزَاتْ وْكَعْبَاتْ حُوتْ صْغَارْ.»</verse>
				<verse number="35">وِأْمَرْ يَسُوعْ النَّاسْ بَاشْ يُقْعْدُوا عْلَى الأَرْضْ،</verse>
				<verse number="36">وِخْذَا السَّبْعَة خُبْزَاتْ وْكَعْبَاتْ الحُوتْ، وْشْكَرْ اللهْ وِقْسِمْهُمْ وِعْطَاهُمْ لِلتْلاَمْذَة، وِالتْلاَمْذَة عْطَاوْهُمْ لِلنَّاسْ.</verse>
				<verse number="37">وِالكُلْهُمْ كْلاَوْ لِينْ شَبْعُوا، وْهَزُّوا الِّي فْضُلْ سَبْعَة قْفَافْ كْبَارْ مِلْيَانِينْ.</verse>
				<verse number="38">الِّي كْلاَوْ كَانُوا أَرْبْعَة آلاَفْ رَاجِلْ، بِخْلاَفْ النْسَاء وِالصْغَارْ.</verse>
				<verse number="39">وْبَعْدْ مَا بْعَثْ النَّاسْ رَوّْحُوا طْلَعْ فِي الفْلُوكَة وِمْشَى لْمَنْطِقْةْ مَجْدَلْ.</verse>
			</chapter>
			<chapter number="16">
				<verse number="1">وْجَاوْ الفَرِّيسِيِّينْ وِالصَّدُّوقِيِّينْ بَاشْ يْجَرّْبُوا يَسُوعْ، وْطَلْبُوا مِنُّو بَاشْ يْوَرِّيهُمْ مُعْجْزَة مِالسْمَاءْ.</verse>
				<verse number="2">وْجَاوِبْهُمْ يَسُوعْ: «وَقْتِلِّي تْجِي العْشِيَّة تْقُولُوا: \الطَّقْسْ بَاهِي، عْلَى خَاطِرْ السْمَاءْ حَمْرَا.\</verse>
				<verse number="3">وْفِي الصْبَاحْ تْقُولُوا: \ثَمَّة مْطَرْ اليُومْ، عْلَى خَاطِرْ السْمَاءْ حَمْرَا غَامْقَة.\ تَعْرْفُوا كِيفَاشْ تْفَسّْرُوا حَالِةْ السْمَاءْ، آمَا العَلاَمَاتْ مْتَاعْ الزْمَانْ مَا تَعْرْفُوشْ تْفَسّْرُوهَا.</verse>
				<verse number="4">جِيلْ شِرِّيرْ وْزَانِي يْلَوِّجْ عْلَى مُعْجْزَة، آمَا حَتَّى مُعْجْزَة مَا هِي بَاشْ تِتْعْطَالُو كَانْ المُعْجْزَة مْتَاعْ يُونُسْ.» وَلَّى خَلاَّهُمْ وِمْشَى.</verse>
				<verse number="5">كِوُصْلُوا التْلاَمْذَة لِلشَّطْ المْقَابِلْ، نْسَاوْ بَاشْ يْجِيبُوا مْعَاهُمْ الخُبْزْ،</verse>
				<verse number="6">قَالِلْهُمْ يَسُوعْ: «فِيقُوا وْرُدُّوا بَالْكُمْ مِالخْمِيرَة مْتَاعْ الفَرِّيسِيِّينْ وِالصَّدُّوقِيِّينْ.»</verse>
				<verse number="7">وِتْنَاقْشُوا التْلاَمْذَة مْعَ بْعَضْهُمْ وْقَالُوا: «هَاذَاكَا عْلَى خَاطِرْ مَا عِنْدْنَاشْ خُبْزْ.»</verse>
				<verse number="8">آمَا يَسُوعْ عْرَفْ الشَّيْء هَاذَا وْقَالْ: «يَلِّي إِيمَانْكُمْ ضْعِيفْ، عْلاَشْ تْنَاقْشُوا فِي بْعَضْكُمْ وِتْقُولُوا: مَا عِنْدْنَاشْ خُبْزْ؟</verse>
				<verse number="9">يَاخِي التَوَّا مَا فْهِمْتُوشْ؟ يَاخِي مَا تِتْذَكّْرُوشْ الخَمْسَة خُبْزَاتْ الِّي تْفَرّْقُوا عْلَى الخَمْسَة آلاَفْ وْقَدَّاشْ مِنْ قُفَّة كْبِيرَة لَمِّيتُوا مِلِّي فْضُلْ؟</verse>
				<verse number="10">وِلاَّ السَّبْعَة خُبْزَاتْ مْتَاعْ الأَرْبْعَة آلاَفْ وْقَدَّاشْ مِنْ قُفَّة كْبِيرَة عَبِّيتُوا؟</verse>
				<verse number="11">كِيفَاشْ مَا تْنَجّْمُوشْ تِفْهْمُوا الِّي آنَا مَا نِيشْ نَحْكِي عْلَى الخُبْزْ؟ رُدُّوا بَالْكُمْ مِالخْمِيرَة مْتَاعْ الفَرِّيسِيِّينْ وِالصَّدُّوقِيِّينْ!»</verse>
				<verse number="12">الوَقْتْ هَاذَاكَا فِهْمُوا الِّي هُوَ قَالِلْهُمْ رُدُّوا بَالْكُمْ مِالتَّعْلِيمْ مْتَاعْ الفَرِّيسِيِّينْ وِالصَّدُّوقِيِّينْ مُوشْ الخْمِيرَةْ مْتَاعْ الخُبْزْ.</verse>
				<verse number="13">وَقْتِلِّي جَا يَسُوعْ لْجِيهِةْ قَيْصَرِيِّةْ فِيلِبُّسْ سْإِلْ تْلاَمِذْتُو: «النَّاسْ يْقُولُوا عْلِيَّ شْكُونْ آنَا ابْنْ الإِنْسَانْ؟»</verse>
				<verse number="14">جَاوْبُوهْ: «ثَمَّة شْكُونْ يْقُولُوا الِّي إِنْتِ يُوحَنَّا المَعْمَدَانْ، وْأُخْرِينْ يْقُولُوا الِّي إِنْتِ إِيلِيَّا، وْأُخْرِينْ يْقُولُوا الِّي إِنْتِ إِرْمِيَا وِلاَّ وَاحِدْ مِالأَنْبِيَاءْ.»</verse>
				<verse number="15">قَالِلْهُمْ: «آمَا إِنْتُومَا تْقُولُوا عْلِيَّ شْكُونْ؟»</verse>
				<verse number="16">جَاوِبْ سِمْعَانْ بُطْرُسْ: «إِنْتِ المَسِيحْ إِبْنْ اللهْ الحَيْ.»</verse>
				<verse number="17">وْقَالُّو يَسُوعْ: «صَحَّة لِيكْ، يَا سِمْعَانْ وِلْدْ يُونَا! مُوشْ لْحَمْ وْدَمْ هُوَ الِّي ظَهِّرْلِكْ الشَّيْء هَاذَا، آمَا رَاهُو بُويَا الِّي فِي السْمَاءْ.</verse>
				<verse number="18">وْآنَا نْقُلِّكْ: إِنْتِ بُطْرُسْ الِّي مَعْنَاهَا حَجْرَة كْبِيرَة، وِعْلَى الحَجْرَة هَاذِي بَاشْ نِبْنِي كْنِيسْتِي، وْبِيبَانْ الهَاوْيَة مَا هِيشْ بَاشْ تِغْلِبْهَا.</verse>
				<verse number="19">بَاشْ نَعْطِيكْ المْفَاتِحْ مْتَاعْ مَمْلِكْةْ السْمَاوَاتْ، وِلِّي تَرْبْطُو فِي الأَرْضْ بَاشْ يِتْرْبَطْ فِي السْمَاءْ، وِلِّي تْحِلُّو فِي الأَرْضْ بَاشْ يِتْحَلْ فِي السْمَاءْ.»</verse>
				<verse number="20">وِالوَقْتْ هَاذَاكَا وَصَّى تْلاَمِذْتُو بَاشْ مَا يْقُولُوا لْحَتَّى حَدْ الِّي هُوَ المَسِيحْ.</verse>
				<verse number="21">وْمِالوَقْتْ هَاذَاكَا بْدَا يَسُوعْ يْوَرِّي لِتْلاَمِذْتُو الِّي هُوَ يِلْزْمُو يِمْشِي لْأُورْشَلِيمْ وْيِتْعَذِّبْ عْلَى يْدِينْ الشْيُوخْ وْرُؤَسَاءْ الكُهَّانْ وِالكُتَّابْ مْتَاعْ اليْهُودْ وْيِتْقْتَلْ وْفِي النْهَارْ الثَّالِثْ يْقُومْ.</verse>
				<verse number="22">وْهَزْ بُطْرُسْ يَسُوعْ عْلَى جْنَبْ وِبْدَا يْلُومْ فِيهْ وْقَالُّو: «حَاشَاكْ، يَا رَبْ! الشَّيْء هَاذَا مُوشْ مُمْكِنْ يَاقِعْلِكْ بِالكُلْ!»</verse>
				<verse number="23">آمَا يَسُوعْ تْلَفِّتْ وْقَالْ لْبُطْرُسْ: «إِبْعِدْ عْلِيَّ يَا شِيطَانْ! إِنْتِ تْعَطِّلْ فِيَّ، عْلَى خَاطْرِكْ تْفَكِّرْ كِيفْ النَّاسْ مُوشْ كِيفْ اللهْ.»</verse>
				<verse number="24">الوَقْتْ هَاذَاكَا قَالْ يَسُوعْ لِتْلاَمِذْتُو: «إِذَا كَانْ وَاحِدْ يْحِبْ يْتَبَّعْنِي، يِلْزْمُوا يُنْكُرْ نَفْسُو وِيْهِزْ الصَّلِيبْ مْتَاعُو وْيِمْشِي وْرَايَا،</verse>
				<verse number="25">رَاهُو الِّي يْحِبْ يْخَلِّصْ حْيَاتُو يِخْسِرْهَا، وِلِّي يِخْسِرْ حْيَاتُو عْلَى خَاطْرِي بَاشْ يِرْبِحْهَا.</verse>
				<verse number="26">شْنُوَّة فَايِدْةْ الإِنْسَانْ إِذَا كَانْ يِرْبِحْ الدِّنْيَا الكُلْهَا وْيِخْسِرْ حْيَاتُو؟ وِلاَّ شْنُوَّة هِيَ الحَاجَة الِّي يِفْدِي بِيهَا الإِنْسَانْ حْيَاتُو؟</verse>
				<verse number="27">رَانِي آنَا إِبْنْ الإِنْسَانْ بَاشْ نْجِي مْعَ المْلاَيْكَة مْتَاعِي فِي المَجْدْ مْتَاعْ بَابَا، وِالوَقْتْ هَاذَاكَا بَاشْ نْجَازِي كُلْ إِنْسَانْ عْلَى الشَّيْء الِّي عَمْلُوا.</verse>
				<verse number="28">نْقُلْكُمْ الحَقْ: ثَمَّة شْكُونْ مِالوَاقْفِينْ هْنَا مَا هُمْشْ بَاشْ يْشُوفُوا المُوتْ قْبَلْ مَا يْشُوفُونِي آنَا إِبْنْ الإِنْسَانْ جَايْ فِي مَمْلِكْتِي.»</verse>
			</chapter>
			<chapter number="17">
				<verse number="1">وْبَعْدْ سِتَّة أَيَّامْ هَزْ يَسُوعْ مْعَاهْ بُطْرُسْ وْيَعْقُوبْ وْيُوحَنَّا خُوهْ، وِطْلَعْ هُوَ وْيَاهُمْ وَحَّدْهُمْ لِجْبَلْ عَالِي،</verse>
				<verse number="2">وِتْبَدْلِتْ هَيْأْتُو قُدَّامْهُمْ، وْوِجْهُو ضْوَى كِيفْ الشَّمْسْ وْدَبْشُو وَلَّى أَبْيِضْ كِيفْ النُّورْ.</verse>
				<verse number="3">وِالغَادِي ظْهَرِّلْهُمْ مُوسَى وْإِيلِيَّا يْكَلّْمُوا فِي يَسُوعْ.</verse>
				<verse number="4">وْقَالْ بُطْرُسْ لْيَسُوعْ: «يَا رَبْ، هَاوْ بَاهِي الِّي أَحْنَا هْنَا: إِذَا كَانْ تْحِبْ، تَوْ نُنْصْبُو ثْلاَثَة خْيَامْ هْنَا: وَحْدَة لِيكْ وْوَحْدَة لْمُوسَى وْوَحْدَة لْإِيلِيَّا.»</verse>
				<verse number="5">وْوَقْتِلِّي هُوَ مَازَالْ يِتْكَلِّمْ، غَطَّاتْهُمْ سْحَابَة ضَاوْيَة، وْصُوتْ مِالسْحَابَة قَالْ: «هَاذَا هُوَ ابْنِي الِّي نْحِبُّو وِلِّي فْرَحْتْ بِيهْ فَرْحَة كْبِيرَة، إِسْمْعُوا كْلاَمُو!»</verse>
				<verse number="6">كِسَمْعُوا التْلاَمْذَة الشَّيْء هَاذَا طَاحُوا عْلَى وْجُوهْهُمْ وْخَافُوا بَرْشَة.</verse>
				<verse number="7">آمَا يَسُوعْ جَا وْمَسّْهُمْ وْقَالْ: «قُومُوا، مَا تْخَافُوشْ.»</verse>
				<verse number="8">وْوَقْتِلِّي هَزُّوا عِينِيهُمْ، مَا شَافُوا كَانْ يَسُوعْ وَحْدُو.</verse>
				<verse number="9">وْوَقْتِلِّي هُومَا هَابْطِينْ مِالجْبَلْ، أْمَرْهُمْ يَسُوعْ: «مَا تْقُولُوا لْحَدْ عْلَى الشَّيْء الِّي شُفْتُوهْ حَتَّى لِينْ آنَا إِبْنْ الإِنْسَانْ نْقُومْ مِنْ بِينْ المُوتَى.»</verse>
				<verse number="10">وْسِأْلُوهْ التْلاَمْذَة: «إِمَّالاَ عْلاَشْ الكُتَّابْ مْتَاعْ اليْهُودْ يْقُولُوا الِّي إِيلِيَّا لاَزِمْ يْجِي فِي الأُوُّلْ؟»</verse>
				<verse number="11">جَاوِبْهُمْ: «بِالحَقْ إِيلِيَّا يْجِي وْهُوَ يْصَلِّحْ كُلْ شَيْء.</verse>
				<verse number="12">آمَا آنَا نْقُلْكُمْ الِّي إِيلِيَّا جَا وْهُومَا مَا عَرْفُوهِشْ، آمَا عَمْلُوا فِيهْ الِّي حَبُّوا عْلِيهْ الكُلْ. وْآنَا إِبْنْ الإِنْسَانْ زَادَا بَاشْ نِتْعَذِّبْ عْلَى يْدِيهُمْ.»</verse>
				<verse number="13">وِالوَقْتْ هَاذَاكَا فِهْمُوا التْلاَمْذَة الِّي هُوَ كَانْ يَحْكِيلْهُمْ عْلَى يُوحَنَّا المَعْمَدَانْ.</verse>
				<verse number="14">وْوَقْتِلِّي جَا يَسُوعْ وِتْلاَمِذْتُو لِلنَّاسْ، ثَمَّة رَاجِلْ جَاهْ وِهْبَطْ عْلَى رْكَايْبُو قُدَّامْ يَسُوعْ وْقَالْ:</verse>
				<verse number="15">«يَا رَبْ أَرْحِمْ وِلْدِي، عْلَى خَاطْرُو يِتْصْرَعْ وْيِتْعَذِّبْ بَرْشَة وْدِيمَا يْطِيحْ فِي النَّارْ وْفِي المَاء.</verse>
				<verse number="16">وْآنَا جِبْتُو لِتْلاَمِذْتِكْ، آمَا هُومَا مَا نَجّْمُوشْ يِشْفِيوْهْ.»</verse>
				<verse number="17">وْجَاوِبْ يَسُوعْ وْقَالْ: «يَا جِيلْ يَا فَاسِدْ وْيَلِّي مَا عِنْدِكْشْ إِيمَانْ! لْوَقْتَاشْ بَاشْ نَبْقَى مْعَاكُمْ؟ لْوَقْتَاشْ بَاشْ نِتْحَمِّلْكُمْ؟ جِيبُوهُولِي لِهْنَا!»</verse>
				<verse number="18">وْطَرِّدْ يَسُوعْ الشِّيطَانْ، وْخَرّْجُو مِنُّو، وْتِشْفَى الوْلِدْ بِالوَقْتْ.</verse>
				<verse number="19">الوَقْتْ هَاذَاكَا جَاوْ التْلاَمْذَة لْيَسُوعْ عْلَى جْنَبْ وْقَالُوا: «عْلاَشْ أَحْنَا مَا نَجِّمْنَاشْ نْخَرّْجُوهْ؟»</verse>
				<verse number="20">قَالِلْهُمْ: «بِسْبَبْ إِيمَانْكُمْ الضْعِيفْ! نْقُلْكُمْ الحَقْ، لُوكَانْ جَا عِنْدْكُمْ إِيمَانْ قَدْ زِرِّيعِةْ الخَرْدِلْ، رَاكُمْ تْقُولُوا لِلجْبَلْ هَاذَا: \نَقِّلْ مِنْ هْنَا لْغَادِي!\ وْهُوَ بَاشْ يْنَقِّلْ، وْرَاكُمْ وَلِّيتُوا قَادْرِينْ عْلَى كُلْ شَيْء.»</verse>
				<verse number="21">[آمَا النَّوْعْ هَاذَا مَا يُخْرُجْ كَانْ بِالصَّلاَةْ وِالصْيَامْ.]</verse>
				<verse number="22">وَقْتِلِّي كَانُوا التْلاَمْذَة مُجْتَمْعِينْ فِي الجَلِيلْ قَالِلْهُمْ يَسُوعْ: «آنَا إِبْنْ الإِنْسَانْ بَاشْ يْسَلّْمُونِي لِيْدِينْ النَّاسْ،</verse>
				<verse number="23">وْبِشْ يُقْتْلُونِي وْبِشْ نْقُومْ فِي النْهَارْ الثَّالِثْ.» يَاخِي تْقَلّْقُوا بَرْشَة.</verse>
				<verse number="24">كِجَاوْ لْكَفْرْنَاحُومْ مْشَاوْ الِّي يْلِمُّوا فِي الضَّرَايِبْ مْتَاعْ الهَيْكِلْ لْبُطْرُسْ وْقَالُولُو: «يَاخِي المُعَلِّمْ مْتَاعْكُمْ يِدْفَعْ الضَّرَايِبْ؟»</verse>
				<verse number="25">جَاوِبْ: «إِي نْعَمْ.» وْوَقْتِلِّي رَوِّحْ لِلدَّارْ، سِبْقُو يَسُوعْ بِالكْلاَمْ وْقَالْ: «شْنُوَّة رَايِكْ، يَا سِمْعَانْ؟ المُلُوكْ مْتَاعْ الأَرْضْ مِنْ عِنْدْ شْكُونْ يَاخْذُوا المَكْسْ وِالضَّرَايِبْ؟ مِنْ عِنْدْ وْلاَدْ بْلاَدْهُمْ وِلاَّ مِنْ عِنْدْ البْرَايْنِيَّة؟»</verse>
				<verse number="26">قَالْ بُطْرُسْ: «مِنْ عِنْدْ البْرَايْنِيَّة.» قَالُّو يَسُوعْ: «إِمَّالاَ، وْلاَدْ البْلاَدْ أَحْرَارْ.</verse>
				<verse number="27">آمَا أَحْنَا مَا نْحِبُّوشْ نَعْمْلُولْهُمْ مُشْكْلَة، إِمْشِي لِلبُحَيْرَة وْأَرْمِي الصُّنَّارَة، وْشِدْ الحُوتَة الِّي تُحْصُلْ لُولَى وْوَقْتِلِّي تْحِلِّلْهَا فُمّْهَا تَوْ تَلْقَى بْيَاسَة مْتَاعْ فِضَّة كَافْيَة بَاشْ تِدْفَعْ عْلِيَّ وِعْلِيكْ، هِزّْهَا وْخَلِّصْ الضَّرَايِبْ مْتَاعِي وِمْتَاعِكْ.»</verse>
			</chapter>
			<chapter number="18">
				<verse number="1">فِي الوَقْتْ هَاذَاكَا جَاوْ التْلاَمْذَة لْيَسُوعْ وْقَالُوا: «شْكُونُو هُوَ أَعْظِمْ وَاحِدْ فِي مَمْلِكْةْ السْمَاوَاتْ؟»</verse>
				<verse number="2">وْنَادَى يَسُوعْ لْوِلْدْ صْغِيرْ وْوَقّْفُو فِي وُسْطْهُمْ</verse>
				<verse number="3">وْقَالْ: «نْقُلْكُمْ الحَقْ: إِذَا كَانْ مَا تْوَلِّيوْشْ كِيفْ الوْلاَدْ الصْغَارْ، عْمُرْكُمْ مَا تُدْخْلُوا لْمَمْلِكْةْ السْمَاوَاتْ.</verse>
				<verse number="4">الِّي يِتْوَاضِعْ وِيْوَلِّي كِيفْ الوْلِدْ الصْغِيرْ هَاذَا، هُوَ أَعْظِمْ وَاحِدْ فِي مَمْلِكْةْ السْمَاوَاتْ.</verse>
				<verse number="5">الِّي يِقْبِلْ وْلِدْ صْغِيرْ كِيفْ هَكَّا عْلَى خَاطِرْ إِسْمِي يِقْبِلْنِي.</verse>
				<verse number="6">آمَا الِّي يْكُونْ سْبَبْ عَثْرَة لْوَاحِدْ مِالوْلاَدْ هَاذُمْ الِّي يِمّْنُوا بِيَّ خِيرْلُو كَانْ تِتْعَلِّقْ حَجْرَة كْبِيرَة مْتَاعْ رْحَى فِي رَقْبْتُو وْيِتْرْمَى فِي قَلْبْ البْحَرْ.</verse>
				<verse number="7">يَا وِيلُو العَالَمْ مِالحَاجَاتْ الِّي تْخَلِّي النَّاسْ يَعْمْلُوا الذْنُوبْ! رَاهِي الحَاجَاتْ هَاذِيكَا لاَزِمْ تْجِي، آمَا يَا وِيلُو الإِنْسَانْ الِّي يْجِيبْ الحَاجَاتْ الِّي تْخَلِّي النَّاسْ يَعْمْلُوا الذْنُوبْ!</verse>
				<verse number="8">وْإِذَا كَانْ يِدِّكْ وِلاَّ سَاقِكْ تْخَلِّيكْ تَعْمِلْ الذْنُوبْ، قُصّْهَا وْأَرْمِيهَا بْعِيدْ، رَاهُو إِذَا كَانْ تُدْخُلْ لِلحَيَاةْ الأَبَدِيَّة سَاقِكْ مَقْصُوصَة وِلاَّ عَايِبْ خِيرْلِكْ مِلِّي تُدْخُلْ لِلنَّارْ لِلأَبَدْ وِيْدِيكْ وِلاَّ سَاقِيكْ كَامْلِينْ.</verse>
				<verse number="9">وْإِذَا كَانْ عِينِكْ تْخَلِّيكْ تَعْمِلْ الذْنُوبْ، قَلِّعْهَا وْإِرْمِيهَا بْعِيدْ، رَاهُو إِذَا كَانْ تُدْخُلْ لِلحَيَاةْ الأَبَدِيَّة بْعِينْ وَحْدَة، خِيرْلِكْ مِلِّي تِتْرْمَى فِي جْهَنِّمْ بْعِينِيكْ لِثْنِينْ.»</verse>
				<verse number="10">«رُدُّوا بَالْكُمْ لاَ تَحْقْرُوا وَاحِدْ مِالوْلاَدْ هَاذُومَا. نْقُلْكُمْ: رَاهُمْ المْلاَيْكَة مْتَاعْهُمْ فِي السْمَاءْ دِيمَا يْشُوفُوا فِي وِجْهْ بُويَا الِّي فِي السْمَاءْ.</verse>
				<verse number="11">[رَانِي آنَا إِبْنْ الإِنْسَانْ جِيتْ بَاشْ نْخَلِّصْ الضَّايْعِينْ.]</verse>
				<verse number="12">شْنُوَّة رَايْكُمْ؟ إِذَا كَانْ رَاجِلْ عَنْدُو مْيَاةْ عَلُّوشْ وْوَاحِدْ مِنْهُمْ ضَاعْ، يَاخِي مُوشْ يْخَلِّي التِّسْعَة وْتِسْعِينْ فِي الجْبَلْ وْيِمْشِي يْلَوِّجْ عْلَى العَلُّوشْ الِّي ضَاعْ؟</verse>
				<verse number="13">نْقُلْكُمْ الحَقْ، إِذَا كَانْ يَلْقَاهْ، رَاهُو بَاشْ يَفْرَحْ بِيهْ أَكْثِرْ مِالتِّسْعَة وْتِسْعِينْ الِّي مَا ضَاعُوشْ.</verse>
				<verse number="14">إِمَّالاَ رَاهُو بُويَا الِّي فِي السْمَاءْ مَا يْحِبِّشْ إِنُّو وَاحِدْ مِالوْلاَدْ هَاذُومَا يِتْهْلِكْ.»</verse>
				<verse number="15">«إِذَا كَانْ خُوكْ يُغْلُطْ فِي حَقِّكْ، إِمْشِي وْقَلُّو عْلَى غَلْطْتُو بِينِكْ وْبِينُو آكَاهُو، وْإِذَا كَانْ سْمَعْ كْلاَمِكْ رَاكْ رْبِحْتْ خُوكْ.</verse>
				<verse number="16">آمَا إِذَا كَانْ مَا سْمَعْشْ كْلاَمِكْ، هِزْ وَاحِدْ وِلاَّ زُوزْ أُخْرِينْ مْعَاكْ، بَاشْ كُلْ كِلْمَة تتْقَالْ يِشْهْدُوا عْلِيهَا زُوزْ وِلاَّ ثْلاَثَة شْهُودْ.</verse>
				<verse number="17">إِذَا كَانْ مَا حَبِّشْ يِسْمَعْ كْلاَمْهُمْ، قُولْ لِلكَنِيسَة، وْإِذَا مَا يْحِبِّشْ يِسْمَعْ كْلاَمْ الكَنِيسَة إِحْسْبُو كِيفْ وَاحِدْ مُوشْ مُؤْمِنْ وِلاَّ مَكَّاسْ.</verse>
				<verse number="18">نْقُلْكُمْ الحَقْ: الشَّيْء الِّي تَرْبْطُوهْ فِي الأَرْضْ بَاشْ يِتْرْبَطْ فِي السْمَاءْ وِالشَّيْء الِّي تْحِلُّوهْ فِي الأَرْضْ بَاشْ يِتْحَلْ فِي السْمَاءْ.</verse>
				<verse number="19">نْقُلْكُمْ مَرَّة أُخْرَى: إِذَا كَانْ زُوزْ مِنْكُمْ يِتَّفْقُوا عْلَى أَيْ حَاجَة يُطْلْبُوهَا فِي الأَرْضْ، رَاهُمْ بَاشْ يْنَالُوهَا مِنْ عِنْدْ بُويَا الِّي فِي السْمَاءْ.</verse>
				<verse number="20">وِينْ يِجْتَمْعُوا زُوزْ وِلاَّ ثْلاَثَة فِي إِسْمِي، رَانِي نْكُونْ فِي وُسْطْهُمْ.»</verse>
				<verse number="21">الوَقْتْ هَاذَاكَا جَا بُطْرُسْ وْقَالْ لْيَسُوعْ: «يَا رَبْ قَدَّاشْ مِنْ مَرَّة خُويَا يُغْلُطْ فِي حَقِّي وْآنَا نْسَامْحُو؟ يَاخِي سَبْعَة مَرَّاتْ؟»</verse>
				<verse number="22">قَالُّو يَسُوعْ: «آنَا مَا نْقُلِّكْشْ سَبْعَة مَرَّاتْ، آمَا نْقُلِّكْ سَبْعِينْ مَرَّة سَبْعَة مَرَّاتْ.</verse>
				<verse number="23">هَاذَاكَا عْلاَشْ مَمْلِكْةْ السْمَاوَاتْ تِشْبِهْ لْمَلِكْ حَبْ يِتْحَاسِبْ مْعَ الخُدَّامْ مْتَاعُو.</verse>
				<verse number="24">كِبْدَا يْحَاسِبْ فِيهُمْ، جَابُولُو وَاحِدْ يْسَالُو فْلُوسْ بْلاَ حْسَابْ.</verse>
				<verse number="25">وْكِمَا نَجِّمْشْ يْخَلِّصْ، أْمَرْ سِيدُو بَاشْ يِتْبَاعْ هُوَ وْمَرْتُو وِوْلاَدُو وْكُلْ مَا يِمْلِكْ بَاشْ يُخْلُصْ فِي فْلُوسُو.</verse>
				<verse number="26">يَاخِي طَاحْ الخْدِيمْ عْلَى رْكَايْبُو وْقَالْ: \يَا سِيدِي، يَا سِيدِي أُصْبُرْ عْلِيَّ وْتَوْ نْخَلّْصِكْ فِي كُلْ شَيْء!\</verse>
				<verse number="27">وِسْخِفْ عْلِيهْ سِيدُو وْسَيّْبُو وْسَامْحُو عْلَى الدِّينْ.</verse>
				<verse number="28">آمَا الخْدِيمْ هَاذَاكَا بِيدُو خْرَجْ وِلْقَى خْدِيمْ آخَرْ كِيفُو يْسَالُو شْوَيَّة فْلُوسْ، يَاخِي خَنْقُو وْقَالْ: \خَلِّصْنِي فِي الفْلُوسْ الِّي نْسَالْهَالِكْ!\</verse>
				<verse number="29">يَاخِي طَاحْ الخْدِيمْ الآخَرْ عْلَى رْكَايْبُو وِتْشَحّْتُو وْقَالْ: \أُصْبُرْ عْلِيَّ، تَوْ نْخَلّْصِكْ.\</verse>
				<verse number="30">وْمَا حَبِّشْ وِمْشَى وْحَطُّو فِي الحَبْسْ حَتَّى لِينْ يْخَلِّصْ الدِّينْ الِّي عْلِيهْ.</verse>
				<verse number="31">كِشَافُوا الخُدَّامْ الأُخْرِينْ الشَّيْء الِّي جْرَى، تْقَلّْقُوا بَرْشَة وِمْشَاوْ وْخَبّْرُوا سِيدْهُمْ بِلِّي وْقَعْ الكُلُّو.</verse>
				<verse number="32">الوَقْتْ هَاذَاكَا نَادَالُو سِيدُو وْقَالُّو: \يَا عَبْدْ يَا شِرِّيرْ! آنَا سَامَحْتِكْ فِي الدِّينْ هَاذَاكَا الكُلُّو، عْلَى خَاطْرِكْ اتْشَّحِّتّْنِي.</verse>
				<verse number="33">وْإِنْتِ مُوشْ حَقِّكْ تَرْحِمْ الخْدِيمْ صَاحْبِكْ كِيفْ مَا آنَا رْحَمْتِكْ؟\</verse>
				<verse number="34">وِتْغَشِشْ سِيدُو، وْسَلّْمُو لِلمَسْؤُولْ عْلَى الحَبْسْ حَتَّى لِينْ يْخَلِّصْ الدِّينْ مْتَاعُو الكُلُّو.</verse>
				<verse number="35">هَكَّا زَادَا بَابَا الِّي فِي السْمَاءْ بَاشْ يَعْمِلْ مْعَ كُلْ وَاحِدْ فِيكُمْ إِذَا كَانْ مَا يْسَامَحْشْ خُوهْ مِنْ قَلْبُو.»</verse>
			</chapter>
			<chapter number="19">
				<verse number="1">كِكَمِّلْ يَسُوعْ الكْلاَمْ هَاذَا مْشَى مِنْ مَنْطِقْةْ الجَلِيلْ وِدْخَلْ لْمَنْطِقْةْ اليَهُودِيَّة عْلَى طْرِيقْ الأُرْدُنْ.</verse>
				<verse number="2">وْتَبّْعُوهْ بَرْشَة نَاسْ، وِشْفَاهُمْ الغَادِي.</verse>
				<verse number="3">وْجَاوْهْ جْمَاعَة فَرِّيسِيِّينْ وْسِأْلُوهْ بَاشْ يْجَرّْبُوهْ: «يَاخِي حْلاَلْ بَاشْ الوَاحِدْ يْطَلِّقْ مَرْتُو لْأَيْ سْبَبْ؟»</verse>
				<verse number="4">جَاوِبْهُمْ: «يَاخِي مَا قْرِيتُوشْ إِنُّو الِّي خْلَقْهُمْ فِي الأُوِّلْ خْلَقْهُمْ ذْكَرْ وْأَنْثَى.</verse>
				<verse number="5">وْقَالْ: \هَاذَاكَا عْلاَشْ الرَّاجِلْ يْخَلِّي بُوهْ وْأُمُّو وْيِتْرْبَطْ بْمَرْتُو وْلِثْنِينْ يْوَلِّيوْ جَسَدْ وَاحِدْ؟\</verse>
				<verse number="6">إِمَّالاَ هُومَا مَا عَادُوشْ ثْنِينْ، آمَا جَسَدْ وَاحِدْ. هَاذَاكَا عْلاَشْ الِّي يَجْمْعُو اللهْ مَا يْفَرّْقُوشْ الإِنْسَانْ.»</verse>
				<verse number="7">قَالُولُو الفَرِّيسِيِّينْ: «إِمَّالاَ عْلاَشْ مُوسَى وَصَّى بَاشْ الرَّاجِلْ يَعْطِي وَرْقِةْ الطْلاَقْ لْمَرْتُو وِمْبَاعِدْ يْطَلِّقْهَا؟»</verse>
				<verse number="8">قَالِلْهُمْ يَسُوعْ: «مُوسَى سْمَحِّلْكُمْ بَاشْ اطَّلْقُوا نْسَاكُمْ عْلَى خَاطِرْ رُوسْكُمْ كَاسْحَة. آمَا الحَاجَة هَاذِي مَا كَانِتْشْ فِي الأُوِّلْ كِيفْ هَكَّا.</verse>
				<verse number="9">وْآنَا نْقُلْكُمْ: أَيْ وَاحِدْ يْطَلِّقْ مَرْتُو بِسْبَبْ حَاجَة أُخْرَى غِيرْ الزْنَى وْيْعَرِّسْ بِمْرَا أُخْرَى رَاهُو قَاعِدْ يَزْنَى.»</verse>
				<verse number="10">قَالُولُو التْلاَمْذَة: «إِذَا كَانْ هَاذِي حَالِةْ الرَّاجِلْ مْعَ مَرْتُو، خِيرْلُو إِذَا كَانْ مَا يْعَرِّسْشْ.»</verse>
				<verse number="11">آمَا هُوَ قَالِلْهُمْ: «مُوشْ النَّاسْ الكُلْهُمْ يِقْبْلُوا الكْلاَمْ هَاذَا آمَا النَّاسْ الِّي اللهْ يْخَلِّيهُمْ يِقْبْلُوهْ.</verse>
				<verse number="12">ثَمَّة شْكُونْ مَا يْنَجّْمُوشْ يْعَرّْسُوا مِلِّي تْوِلْدُوا مِنْ كِرْشْ أُمّْهُمْ، وْثَمَّة شْكُونْ الِّي النَّاسْ عِمْلُولْهُمْ حَاجَة رَدِّتْهُمْ مَا هُمْشْ قَادْرِينْ بَاشْ يْعَرّْسُوا، وْثَمَّة شْكُونْ مَا يْحِبُّوشْ يْعَرّْسُوا عْلَى خَاطِرْ مَمْلِكْةْ السْمَاوَاتْ. الِّي يْنَجِّمْ يَعْمِلْ الشَّيْء هَاذَا خَلِّيهْ يَعْمْلُو.»</verse>
				<verse number="13">وْجَابُوا لْيَسُوعْ وْلاَدْ صْغَارْ بَاشْ يْحُطْ عْلِيهُمْ يِدُّو وِيْصَلِّيلْهُمْ. يَاخِي التْلاَمْذَة لاَمُوا عْلَى النَّاسْ الِّي جَابُوهُمْ.</verse>
				<verse number="14">آمَا يَسُوعْ قَالْ: «خَلُّوا الصْغَارْ يْجُونِي وْمَا تْحُوزُوهُمْشْ، رَاهِي مَمْلِكْةْ السْمَاوَاتْ لِلنَّاسْ الِّي كِيفْهُمْ.»</verse>
				<verse number="15">وْحَطْ عْلِيهُمْ يِدُّو وِمْشَى مِالبْلاَصَة هَاذِيكَا.</verse>
				<verse number="16">وْجَاهْ وَاحِدْ وْقَالُّو: «يَا مُعَلِّمْ، شْنُوَّة الحَاجَاتْ البَاهِينْ الِّي لاَزِمْنِي نَعْمِلْهُمْ بَاشْ نَاخُذْ الحَيَاةْ الأَبَدِيَّة؟»</verse>
				<verse number="17">قَالُّو يَسُوعْ: «عْلاَشْ تِسْإِلْ فِيَّ عْلَى الحَاجَاتْ البَاهِينْ؟ ثَمَّة وَاحِدْ بَرْكْ بَاهِي؟ إِذَا كَانْ تْحِبْ تُدْخُلْ لِلحَيَاةْ الأَبَدِيَّة أَعْمِلْ بِالوْصَايَا.»</verse>
				<verse number="18">قَالُّو: «آنَاهُمْ الوْصَايَا؟» وْقَالْ يَسُوعْ: «مَا تُقْتُلْشْ، مَا تَزْنَاشْ، مَا تِسْرِقْشْ، مَا تِشْهِدْشْ بِالبَاطِلْ،</verse>
				<verse number="19">إِكْرِمْ بُوكْ وْأُمِّكْ، وْيِلْزْمِكْ تْحِبْ قْرِيبِكْ كِيفْ مَا تْحِبْ رُوحِكْ.»</verse>
				<verse number="20">قَالُّو الوْلِدْ: «الحَاجَاتْ هَاذُمْ الكُلْهُمْ نَعْمِلْ فِيهُمْ، شْنُوَّة الِّي مَازَالْ نَاقِصْنِي؟»</verse>
				<verse number="21">قَالُّو يَسُوعْ: «إِذَا كَانْ تْحِبْ تْوَلِّي كَامِلْ، إِمْشِي بِيعْ كُلْ مَا تِمْلِكْ وْفَرّْقُو عْلَى الفُقَرَاءْ، وْهَكَّا يْوَلِّي عِنْدِكْ كَنْزْ فِي السْمَاءْ وِمْبَاعِدْ إِيجَا وْتَبِّعْنِي!»</verse>
				<verse number="22">كِسْمَعْ الوْلِدْ الشَّيْء هَاذَا مْشَى حْزِينْ عْلَى خَاطْرُو كَانْ يِمْلِكْ بَرْشَة حَاجَاتْ.</verse>
				<verse number="23">وْقَالْ يَسُوعْ لِتْلاَمِذْتُو: «نْقُلْكُمْ الحَقْ بَاشْ يْكُونْ صْعِيبْ عْلَى رَاجِلْ غْنِي إِنُّو يُدْخُلْ لْمَمْلِكْةْ السْمَاوَاتْ!</verse>
				<verse number="24">وِنْقُلْكُمْ مَرَّة أُخْرَى: دْخُولْ الجْمَلْ فِي نُقْبَة مْتَاعْ إِبْرَة أسْهِلْ مِنْ إِنُّو وَاحِدْ غْنِي يُدْخُلْ لْمَمْلِكْةْ اللهْ.»</verse>
				<verse number="25">كِسَمْعُوا التْلاَمْذَة الكْلاَمْ هَاذَا سْتَغْرْبُوا بَرْشَة وْقَالُوا: «إِمَّالاَ شْكُونْ يْنَجِّمْ يُخْلُصْ؟»</verse>
				<verse number="26">آمَا يَسُوعْ خْزَرِّلْهُمْ وْقَالِلْهُمْ: «الشَّيْء هَاذَا مُسْتَحِيلْ عِنْدْ النَّاسْ، آمَا عِنْدْ اللهْ كُلْ شَيْء مُمْكِنْ.»</verse>
				<verse number="27">الوَقْتْ هَاذَاكَا جَاوِبْ بُطْرُسْ: «هَانَا أَحْنَا خَلِّينَا كُلْ شَيْء وْتَبِّعْنَاكْ، شْنُوَّة بَاشْ نَاخْذُوا؟»</verse>
				<verse number="28">قَالِلْهُمْ يَسُوعْ: «نْقُلْكُمْ الحَقْ: وَقْتِلِّي آنَا إِبْنْ الإِنْسَانْ نُقْعُدْ عْلَى عَرْشْ المَجْدْ مْتَاعِي فِي الدِّنْيَا الأُخْرَى، إِنْتُومَا زَادَا الِّي تَبِّعْتُونِي بَاشْ تُقْعْدُوا عْلَى ثْنَاشِنْ عَرْشْ بَاشْ تُحْكْمُوا عْلَى العْرُوشَاتْ الأَثْنَاشْ مْتَاعْ بَنِي إِسْرَائِيلْ.</verse>
				<verse number="29">وْكُلْ مِنْ خَلَّى دْيَارْ وِلاَّ إِخْوَة وِلاَّ خْوَاتْ، وِلاَّ بُو، وِلاَّ أُمْ، وِلاَّ وْلاَدْ، وِلاَّ أَرَاضِي عْلَى خَاطِرْ إِسْمِي، بَاشْ يَاخُذْ مْيَاةْ مَرَّة قَدْ الِّي خَلاَّهْ وْيُورِثْ الحَيَاةْ الأَبَدِيَّة.</verse>
				<verse number="30">وْبَرْشَة نَاسْ فِي الأُوِّلْ بَاشْ يْوَلُّوا فِي الإِخِّرْ وِالنَّاسْ الِّي فِي الإِخِّرْ بَاشْ يْوَلُّوا فِي الأُوِّلْ.»</verse>
			</chapter>
			<chapter number="20">
				<verse number="1">«رَاهِي مَمْلِكْةْ السْمَاوَاتْ تِشْبِهْ لْمُولَى دَارْ خْرَجْ الصْبَاحْ بِكْرِي بَاشْ يْحُطْ خَدَّامَا فِي سَانْيِةْ العْنِبْ مْتَاعُو.</verse>
				<verse number="2">وِتْفَاهِمْ مْعَ الخَدَّامَا عْلَى دِينَارْ فِي النْهَارْ وِبْعَثْهُمْ لْسَانْيِةْ العْنِبْ.</verse>
				<verse number="3">وِخْرَجْ مْعَ التِّسْعَة، يَاخِي شَافْ جْمَاعَة أُخْرِينْ وَاقْفِينْ فِي السُّوقْ وْبَطَّالاَ</verse>
				<verse number="4">وْقَالِلْهُمْ: \إِنْتُومَا زَادَا إِمْشِيوْ لْسَانْيِةْ العْنِبْ، وْتَوْ نَعْطِيكُمْ حَقّْكُمْ، وَلاّوْ مْشَاوْ.\</verse>
				<verse number="5">وِخْرَجْ مَرَّة أُخْرَى تَقْرِيبْ مْعَ نُصْفْ النْهَارْ، وِمْبَاعِدْ مْعَ الثْلاَثَة مْتَاعْ العْشِيَّة، وِعْمَلْ نَفْسْ الشَّيْء.</verse>
				<verse number="6">وِخْرَجْ تَقْرِيبْ مْعَ الخَمْسَة مْتَاعْ العْشِيَّة، وِلْقَى نَاسْ أُخْرِينْ قَاعْدِينْ، وْقَالِلْهُمْ: \شْبِيكُمْ قَاعْدِينْ هْنَا بَطَّالاَ النْهَارْ الكُلْ؟\</verse>
				<verse number="7">قَالُولُو: \حَتَّى وَاحِدْ مَا عَيّْطِلْنَا بَاشْ نِخْدْمُوا.\ قَالِلْهُمْ: \إِنْتُومَا زَادَا إِمْشِيوْ اخْدْمُوا فِي سَانْيِةْ العْنِبْ.\</verse>
				<verse number="8">وْكِجَاتْ العْشِيَّة، قَالْ مُولَى العْنِبْ لِلِّي لاَهِي بِالخَدَّامَا: نَادِي الخَدَّامَا وْخَلِّصْهُمْ، أَبْدَى بِالإِخْرَانِينْ حَتَّى لِينْ تُوصِلْ لِلوَالَى.</verse>
				<verse number="9">وْجَاوْ الجْمَاعَة الِّي بْدَاوْا يِخْدْمُوا مْعَ الخَمْسَة مْتَاعْ العْشِيَّة وْكُلْ وَاحِدْ فِيهُمْ خْذَا دِينَارْ.</verse>
				<verse number="10">وْوَقْتِلِّي جَاوْ اللْوَالَى، مْشَى فِي بَالْهُمْ الِّي هُومَا بَاشْ يَاخْذُوا أَكْثِرْ مِالأُخْرِينْ، آمَا كُلْ وَاحِدْ فِيهُمْ خْذَا دْينَارْ.</verse>
				<verse number="11">وْوَقْتِلِّي هُومَا يُخْلْصُوا تْغَشَشُوا عْلَى مُولَى العْنِبْ،</verse>
				<verse number="12">وْقَالُوا: \الإِخْرَانِينْ هَاذُومَا خِدْمُوا سَاعَة وَحْدَة، وْإِنْتِ خَلِّصْتْهُمْ كِيفْنَا أَحْنَا الِّي خْدِمْنَا النْهَارْ الكُلُّو فِي السْخَانَة!\</verse>
				<verse number="13">آمَا هُوَ جَاوِبْ وَاحِدْ مِنْهُمْ: \يَا صَاحْبِي، آنَا رَانِي مَا ظْلَمْتِكْشْ. يَاخِي مُوشْ تْفَاهِمْتْ مْعَايَا عْلَى دِينَارْ؟</verse>
				<verse number="14">خُوذْ حَقِّكْ وْإِمْشِي. آنَا حَبِّيتْ نَعْطِي لِلإِخْرَانِي هَاذَا كِيفْ مَا نَعْطِيكْ إِنْتِ،</verse>
				<verse number="15">يَاخِي مَا عِنْدِيشْ الحَقْ بَاشْ نِتْصَرِّفْ فِي فْلُوسِي كِيفْ مَا نْحِبْ؟ وِلاَّ إِنْتِ حْسُودِي عْلَى خَاطِرْنِي آنَا كْرِيمْ؟\»</verse>
				<verse number="16">وْقَالْ يَسُوعْ: «آمَا الإِخْرَانِينْ بَاشْ يْوَلِّيوْ لُولاَنِينْ، ولُولاَنِينْ بَاشْ يْوَلِّيوْ الإِخْرَانِينْ.»</verse>
				<verse number="17">وْكِكَانْ يَسُوعْ طَالِعْ لْأُورْشَلِيمْ، هَزْ الأَثْنَاشِنْ تِلْمِيذْ عْلَى جْنَبْ، وْقَالِلْهُمْ فِي الطْرِيقْ:</verse>
				<verse number="18">«هَانَا طَالْعِينْ لْأُورْشَلِيمْ، وْآنَا إِبْنْ الإِنْسَانْ بَاشْ يْسَلّْمُونِي لْرُؤَسَاءْ الكُهَّانْ وِالكُتَّابْ مْتَاعْ اليْهُودْ، وْبِشْ يُحْكْمُوا عْلِيَّ بِالمُوتْ</verse>
				<verse number="19">وْبِشْ يْسَلّْمُونِي لِلشْعُوبْ الأُخْرِينْ، بَاشْ يِتْمَسْخْرُوا عْلِيَّ وْيَضْرْبُونِي بِالسُّوطْ وْيُصْلْبُونِي، وْبِشْ نْقُومْ فِي النْهَارْ الثَّالِثْ.»</verse>
				<verse number="20">وِمْبَاعِدْ جَاتُو مَرْةْ زَبَدِي وِمْعَاهَا وْلاَدْهَا، وْسِجْدِتْ قُدَّامُو وْطَلْبِتْ مِنُّو حَاجَة.</verse>
				<verse number="21">وْقَالِلْهَا يَسُوعْ: «شْنُوَّة تْحِبْ؟» قَالِتْلُو: «أُأْمُرْ إِنُّو وْلاَدِي لِزُّوزْ هَاذُومَا يُقْعْدُوا، وَاحِدْ عْلَى يْمِينِكْ وِالآخَرْ عْلَى يْسَارِكْ فِي المَمْلْكَة مْتَاعِكْ.»</verse>
				<verse number="22">آمَا يَسُوعْ جَاوِبْ: «إِنْتُومَا مَا كُمْشْ عَارْفِينْ شْنُوَّة قَاعْدِينْ تُطْلْبُوا. يَاخِي تْنَجّْمُوا تُشْرْبُوا مِالكَاسْ الِّي آنَا بَاشْ نُشْرُبْ مِنْهَا؟» قَالُولُو: «انَّجّْمُوا!»</verse>
				<verse number="23">قَالِلْهُمْ: «إِنْتُومَا بَاشْ تُشْرْبُوا الكَاسْ مْتَاعِي، آمَا مَا نِيشْ آنَا الِّي نْقَرِرْ شْكُونْ بَاشْ يُقْعُدْ عْلَى يْمِينِي وِعْلَى يْسَارِي، آمَا رَاهُو بُويَا هُوَ الِّي حَضِّرْ نَاسْ لِلبْلاَصَة هَاذِيكَا.»</verse>
				<verse number="24">وْوَقْتِلِّي سَمْعُوا العَشْرَة تْلاَمْذَة الأُخْرِينْ الشَّيْء هَاذَاكَا، تْغَشَشُوا عْلَى الزُّوزْ إِخْوَة.</verse>
				<verse number="25">آمَا يَسُوعْ نَادَالْهُمْ بَاشْ يْجِيوْهْ وْقَالْ: «إِنْتُومَا تَعْرْفُوا الِّي الحُكَّامْ مْتَاعْ الشْعُوبْ يِتْحَكّْمُوا فِيهُمْ، وِلِّي عِنْدْهُمْ سُلْطَة يِتْسَلّْطُوا عْلِيهُمْ،</verse>
				<verse number="26">آمَا انْتُومَا لاَزِمْ مَا يْكُونِشْ مَا بِينَاتْكُمْ الشَّيْء هَاذَاكَا. آمَا الِّي يْحِبْ يْكُونْ فِيكُمْ عْظِيمْ، خَلِّيهْ يْكُونْ خَادِمْ لِيكُمْ.</verse>
				<verse number="27">وِلِّي يْحِبْ يْوَلِّي لُوِّلْ فِيكُمْ خَلِّيهْ يْكُونْ عَبْدْ لِلنَّاسْ الكُلْ.</verse>
				<verse number="28">حَتَّى مِنِّي آنَا إِبْنْ الإِنْسَانْ مَا جِيتِشْ بَاشْ النَّاسْ يِخْدْمُونِي، آمَا بَاشْ نِخْدِمْهُمْ وْنَعْطِي حْيَاتِي بَاشْ نِفْدِي بِيهَا بَرْشَة مِنْهُمْ.»</verse>
				<verse number="29">وْوَقْتِلِّي يَسُوعْ وِتْلاَمِذْتُو خَارْجِينْ مِنْ أَرِيحَا، بَرْشَة نَاسْ تَبّْعُوهْ.</verse>
				<verse number="30">وْثَمَّة زُوزْ رْجَالْ عِمْيَانْ قَاعْدِينْ بِجْنَبْ الطْرِيقْ وْسَمْعُوا الِّي يَسُوعْ مِتْعَدِّي مِنْ غَادِي يَاخِي بْدَاوْا يْصِيحُوا: «يَا سِيدْنَا، يَا وِلْدْ دَاوُدْ أَرْحِمْنَا!»</verse>
				<verse number="31">يَاخِي النَّاسْ صَاحُوا عْلِيهُمْ بَاشْ يُسْكْتُوا. آمَا هُومَا صَاحُوا أَكْثِرْ: «يَا سِيدْنَا، يَا وِلْدْ دَاوُدْ أَرْحِمْنَا!»</verse>
				<verse number="32">وِوْقُفْ يَسُوعْ وْنَادَالْهُمْ وْقَالِلْهُمْ: «شْنُوَّة تْحِبُّونِي نَعْمْلِلْكُمْ؟»</verse>
				<verse number="33">قَالُولُو: «يَا سِيدْنَا، نْحِبُّوا نَرْجْعُوا نْشُوفُوا!»</verse>
				<verse number="34">وْحَنْ عْلِيهُمْ يَسُوعْ وْمَسِّلْهُمْ عِينِيهُمْ، وْبِالوَقْتْ وَلاَّوْ يْشُوفُوا وْتَبّْعُوهْ.</verse>
			</chapter>
			<chapter number="21">
				<verse number="1">وْكِي قْرُبْ يَسُوعْ وِتْلاَمِذْتُو لْأُورْشَلِيمْ وْوُصْلُوا لْقَرْيِةْ بِيتْ فَاجِي الِّي بِحْذَا جْبَلْ الزِّيتُونْ، الوَقْتْ هَاذَاكَا بْعَثْ يَسُوعْ زُوزْ تْلاَمْذَة،</verse>
				<verse number="2">وْقَالِلْهُمْ: «إِمْشِيوْ لِلقَرْيَة الِّي مْقَابْلِتْكُمْ، تَوْ تَلْقَاوْ بْهِيمَة مَرْبُوطَة وِمْعَاهَا جَحْشْ، حِلُّولْهُمْ الرْبَاطْ وْجِيبُوهُمْلِي.</verse>
				<verse number="3">وْإِذَا كَانْ أَيْ وَاحِدْ يْقُلْكُمْ حَاجَة، جَاوْبُوهْ: \الرَّبْ حَاجْتُو بِيهُمْ.\ وْتَوْ يَبْعِثْهُمْ.</verse>
				<verse number="4">الشَّيْء هَاذَا وْقَعْ بَاشْ يْتِمْ الِّي قَالُو النَّبِي:</verse>
				<verse number="5">قُولُوا لْبِنْتْ صِهْيُونْ: هَاوْ المَلِكْ مْتَاعِكْ جَايِكْ مِتْوَاضَعْ وْرَاكِبْ عْلَى بْهِيمَة وِعْلَى جَحْشْ وِلْدْ بْهِيمَة.»</verse>
				<verse number="6">مْشَاوْ الزُّوزْ تْلاَمْذَة وْعَمْلُوا كِيفْ مَا أْمَرْهُمْ يَسُوعْ</verse>
				<verse number="7">وْجَابُوا البْهِيمَة وِالجَّحْشْ وْحَطُّوا عْلِيهُمْ كْبَابِطْهُمْ وِرْكِبْ يَسُوعْ.</verse>
				<verse number="8">وْأَغْلَبِيِّةْ النَّاسْ فِرْشُوا كْبَابِطْهُمْ فِي الطْرِيقْ، وْأُخْرِينْ قَصُّوا عِيدَانْ مْتَاعْ شَجَرْ وْحَطُّوهُمْ فِي الطْرِيقْ.</verse>
				<verse number="9">وِالنَّاسْ الِّي سِبْقُوهْ وِلِّي يْتَبّْعُوا فِيهْ يْنَادِيوْ: أُوصَنَّا لْوِلْدْ دَاوُدْ! مُبَارَكْ إِلِّي جَايْ بْإِسْمْ الرَّبْ! أُوصَنَّا فِي الأَعَالِي!</verse>
				<verse number="10">وْكِدْخَلْ يَسُوعْ لْأُورْشَلِيمْ خَاضِتْ المْدِينَة الكُلْهَا وْسِأْلِتْ: «شْكُونُو هَاذَا؟»</verse>
				<verse number="11">وْقَالُوا النَّاسْ: «هَاذَا النَّبِي يَسُوعْ الِّي مِالنَّاصْرَة الِّي فِي الجَلِيلْ.»</verse>
				<verse number="12">وِدْخَلْ يَسُوعْ لِلهَيْكِلْ مْتَاعْ اللهْ وْطَرِّدْ الِّي يْبِيعُوا وْيِشْرِيوْ فِي وُسْطْ الهَيْكِلْ الكُلْهُمْ، وِقْلِبْ الطْوَاوِلْ مْتَاعْ الِّي يْصَرّْفُوا فِي الفْلُوسْ وِالكْرَاسِي مْتَاعْ الِّي يْبِيعُوا فِي الحْمَامْ،</verse>
				<verse number="13">وْقَالِلْهُمْ: «مَكْتُوبْ فِي الكْتَابْ المُقَدَّسْ: بِيتِي تِتْسَمَّى بِيتْ الصَّلاَةْ، وْإِنْتُومَا رَدِّيتُوهَا دَامُوسْ السُّرَّاقْ!»</verse>
				<verse number="14">وْجَاوْهْ العِمْيَانْ وِالعِيَّابْ لِلهَيْكِلْ وْهُوَ شْفَاهُمْ.</verse>
				<verse number="15">آمَا رُؤَسَاءْ الكُهَّانْ وِالكُتَّابْ مْتَاعْ اليْهُودْ تْغَشَشُوا وَقْتِلِّي شَافُوا المُعْجْزَاتْ الِّي عْمَلْهَا يَسُوعْ وْكِيفَاشْ الوْلاَدْ الصْغَارْ يْنَادِيوْ فِي الهَيْكِلْ: «أُوصَنَّا لْوِلْدْ دَاوُدْ!»</verse>
				<verse number="16">وْقَالُولُو: «يَاخِي تِسْمَعْ فِيهُمْ آشْ قَاعْدِينْ يْقُولُوا؟» قَالِلْهُمْ يَسُوعْ: «إِي نْعَمْ، يَاخِي عْمُرْكُمْ مَا قْرِيتُوا الآيَة هَاذِي: \خَرِّجْتْ كْلاَمْ فِيهْ شُكْرْ للهْ مِنْ افَّامْ الصْغَارْ وِلِّي مَا زَالُوا يَرْضْعُوا؟\»</verse>
				<verse number="17">وْخَلاَّهُمْ وِخْرَجْ البَرَّة مِالمْدِينَة لْبِيتْ عَنْيَا وْبَاتْ الغَادِي.</verse>
				<verse number="18">وْوَقْتِلِّي كَانْ رَاجِعْ لِلمْدِينَة فِي الصْبَاحْ، يَسُوعْ جَاعْ</verse>
				<verse number="19">وْشَافْ كَرْمَة عْلَى جْنَبْ الطْرِيقْ يَاخِي مْشَالْهَا، وْمَا لْقَى فِيهَا كَانْ الوْرَقْ وْقَالِلْهَا: «عُمْرِكْ مَا تْجِيبِي الغَلَّة لِلأَبَدْ!» وْيِبْسِتْ الكَرْمَة بِالوَقْتْ.</verse>
				<verse number="20">تْعَجّْبُوا التْلاَمْذَة كِشَافُوا الشَّيْء الِّي جْرَى وْقَالُوا: «عْلاَشْ الكَرْمَة يِبْسِتْ بِالوَقْتْ؟»</verse>
				<verse number="21">وْجَاوِبْهُمْ يَسُوعْ: «نْقُلْكُمْ الحَقْ، إِذَا كَانْ عِنْدْكُمْ إِيمَانْ وْمَا تْشِكُّوشْ جِمْلَة، مَا كُمْشْ بَاشْ تَعْمْلُوا الشَّيْء الِّي تِعْمَلْ لِلكَرْمَة آكَاهُو، آمَا رَاكُمْ بَاشْ تْقُولُوا حَتَّى لِلجْبَلْ: \اتْقَلِّعْ وْطِيحْ فِي البْحَرْ!\ وْرَاهُو الشَّيْء هَاذَاكَا بَاشْ يَاقَعْ.</verse>
				<verse number="22">أَيْ حَاجَة تُطْلْبُوهَا فِي الصَّلاَةْ، امّْنُوا الِّي إِنْتُومَا خْذِيتُوهاَ تَوْ تَاخْذُوهَا.»</verse>
				<verse number="23">وْكِدْخَلْ يَسُوعْ لِلهَيْكِلْ، جَاوْهْ رُؤَسَاءْ الكُهَّانْ وِالشْيُوخْ مْتَاعْ الشَّعْبْ وَقْتِلِّي هُوَ يْعَلِّمْ وْقَالُوا: «بْأَيْ سُلْطَة قَاعِدْ تَعْمِلْ فِي الشَّيْء هَاذَا؟ وِشْكُونْ عْطَاكْ السُّلْطَة هَاذِي؟»</verse>
				<verse number="24">جَاوِبْهُمْ يَسُوعْ: «آنَا زَادَا بَاشْ نِسْإِلْكُمْ سُؤَالْ وَاحِدْ، إِذَا كَانْ تْجَاوْبُونِي عْلِيهْ، تَوْ نْقُلْكُمْ حَتّى آنَا بْأَيْ سُلْطَة آنَا قَاعِدْ نَعْمِلْ فِي الشَّيْء هَاذَا:</verse>
				<verse number="25">مْنِينْ جَاتْ المَعْمُودِيَّة مْتَاعْ يُوحَنَّا؟ مِالسْمَاءْ وِلاَّ مِنْ عِنْدْ النَّاسْ؟» يَاخِي تْفَاهْمُوا مَا بِينَاتْهُمْ: «إِذَا كَانْ نْقُولُوا: \مِالسْمَاءْ\ بَاشْ يْقُلْنَا: \إِمَّالاَ عْلاَشْ مَا امِّنْتُوشْ بِيهْ؟\</verse>
				<verse number="26">آمَا إِذَا كَانْ نْقُولُوا: \مِنْ عِنْدْ النَّاسْ.\ نْخَافُوا مِالنَّاسْ عْلَى خَاطِرْهُمْ الكُلْهُمْ مِتْأَكّْدِينْ الِّي يُوحَنَّا نَبِي.»</verse>
				<verse number="27">إِمَّالاَ جَاوْبُوا يَسُوعْ: «مَا نَعْرْفُوشْ.» وْقَالِلْهُمْ يَسُوعْ: «حَتَّى آنَا مَا نْقُلْكُمْشْ بْأَيْ سُلْطَة نَعْمِلْ فِي الشَّيْء هَاذَا.»</verse>
				<verse number="28">«شْنُوَّة رَايْكُمْ؟ ثَمَّة رَاجِلْ عَنْدُو زُوزْ وْلاَدْ. مْشَى لِلأَوِّلْ وْقَالُّو: \يَا وِلْدِي، إِمْشِي إِخْدِمْ اليُومْ فِي سَانْيِةْ العْنِبْ.\</verse>
				<verse number="29">يَاخِي جَاوْبُو وِلْدُو: \مَا نِيشْ مَاشِي.\ آمَا مْبَاعِدْ نْدِمْ وِمْشَى.</verse>
				<verse number="30">وِمْشَى لْوِلْدُو الآخَرْ وْقَالُّو نَفْسْ الشَّيْء الِّي قَالُو لْوِلْدُو الأُوِّلْ، يَاخِي جَاوْبُو: \هَانِي مَاشِي، يَا سِيدِي!\ آمَا مَا مْشَاشْ.</verse>
				<verse number="31">آنَاهُو مِالزُّوزْ الإِخْوَة الِّي عْمَلْ الشَّيْء الِّي يْحِبْ عْلِيهْ بُوهْ؟» قَالُولُو الشْيُوخْ: «الأُوِّلْ.» قَالِلْهُمْ يَسُوعْ: «نْقُولِلْكُمْ الحَقْ: الِّي يْلِمُّوا فِي الضَّرَايِبْ وِالنْسَاء الفَاسْدِينْ قَاعْدِينْ يُدْخْلُوا قْبَلْكُمْ لْمَمْلِكْةْ اللهْ.</verse>
				<verse number="32">جَاكُمْ يُوحَنَّا كِيفْ رَاجِلْ بَارْ يَاخِي مَا امِّنْتُوشْ بِيهْ آمَا الِّي يْلِمُّوا فِي الضَّرَايِبْ وِالنْسَاء الفَاسْدِينْ امّْنُوا بِيهْ. وْحَتَّى وَقْتِلِّي شُفْتُوا الشَّيْء هَاذَاكَا مَا تُبْتُوشْ وْمَا امِّنْتُوشْ بِيهْ.»</verse>
				<verse number="33">«اسْمْعُوا مَثَلْ آخَرْ: كَانْ ثَمَّة رَاجِلْ زْرَعْ سَانْيَة مْتَاعْ عْنِبْ، وْدَوِّرْهَا بْسُورْ وِبْنَى فِيهَا مَعْصْرَة وِعْمَلْ فِيهَا نَاظُورْ وِمْبَاعِدْ كْرَاهَا لِجْمَاعَة خَمَّاسَا وْسَافِرْ لِبْلاَدْ أُخْرَى.</verse>
				<verse number="34">وْكِقْرُبْ الوَقْتْ الِّي يْطِيبْ فِيهْ العْنِبْ، بْعَثْ الخُدَّامْ مْتَاعُو لِلخَمَّاسَا بَاشْ يَبْعْثُولُو الصَّابَة.</verse>
				<verse number="35">وْشَدُّوا الخَمَّاسَا الخُدَّامْ مْتَاعُو وْضَرْبُوا وَاحِدْ مِنْهُمْ، وقَتْلُوا الآخَرْ، وْرَجْمُوا وَاحِدْ آخَرْ بِالحْجَرْ.</verse>
				<verse number="36">وِبْعَثْ مُولَى العْنِبْ خُدَّامْ مَرَّة أُخْرَى أَكْثِرْ مِلِّي بْعَثْهُمْ المَرَّة الأُولَى، يَاخِي عَمْلُوا فِيهُمْ نَفْسْ الشَّيْء.</verse>
				<verse number="37">مْبَاعِدْ بْعَثِّلْهُمْ وِلْدُو وْقَالْ: \تَوْ يْقَدّْرُوا وِلْدِي.\</verse>
				<verse number="38">آمَا وَقْتِلِّي الخَمَّاسَا شَافُوا الوْلَدْ قَالُوا لِبْعَضْهُمْ: \هَاذَا هُوَ الِّي بَاشْ يُورِثْ! إِيجَاوْ نُقْتْلُوهْ ونَاخْذُوا الوَرْثَة مْتَاعُو!\</verse>
				<verse number="39">وْشَدُّوهْ وْخَرّْجُوهْ البَرَّا مِنْ سَانْيِةْ العْنِبْ وْقَتْلُوهْ.</verse>
				<verse number="40">إِمَّالاَ وَقْتِلِّي يْجِي مُولَى السَّانْيَة مْتَاعْ العْنِبْ آشْ بَاشْ يَعْمِلْ فِي الخَمَّاسَا هَاذُوكُمْ؟»</verse>
				<verse number="41">قَالُولُو شْيُوخْ اليْهُودْ: «بَاشْ يُقْتُلْ هَاكَا الأَشْرَارْ وْيَعْطِي سَانْيِةْ العْنِبْ لْخَمَّاسَا أُخْرِينْ الِّي بَاشْ يَعْطُوهْ الصَّابَة مْتَاعْ العْنِبْ فِي وَقْتْهَا.»</verse>
				<verse number="42">قَالِلْهُمْ يَسُوعْ: «يَاخِي عْمُرْكُمْ مَا قْرِيتُوا فِي الكْتَابْ المُقَدَّسْ: الحَجْرَة الِّي رَفْضُوهَا البَنَّايَا وَلاَّتْ حَجْرِةْ السَّاسْ. الرَّبْ عْمَلْ الشَّيْء هَاذَا، وْهُوَ عْجِيبْ فِي عِينِينَا.</verse>
				<verse number="43">هَاذَاكَا عْلاَشْ نْقُلْكُمْ: مَمْلِكْةْ اللهْ بَاشْ تِتْفَكِّلْكُمْ وْتِتْعْطَى لْشَعْبْ يَعْمْلُوا الثَّمَرْ مْتَاعْهَا.»</verse>
				<verse number="44">[رَانِي آنَا إِبْنْ الإِنْسَانْ جِيتْ بَاشْ نْخَلِّصْ الضَّايْعِينْ.]</verse>
				<verse number="45">وْوَقْتِلِّي سَمْعُوا رُؤَسَاءْ الكُهَّانْ وِالفَرِّيسِيِّينْ الأَمْثَالْ هَاذُومَا، فِهْمُوا الِّي هُوَ كَانْ يَحْكِي عْلِيهُمْ هُومَا.</verse>
				<verse number="46">آمَا كِحَاوْلُوا بَاشْ يْشِدُّوهْ، خَافُوا مِالنَّاسْ، عْلَى خَاطِرْهُمْ كَانُوا يِعْتَبْرُوهْ نَبِي.</verse>
			</chapter>
			<chapter number="22">
				<verse number="1">وْكَلِّمْهُمْ يَسُوعْ مَرَّة أُخْرَى بِالأَمْثَالْ وْقَالْ:</verse>
				<verse number="2">«مَمْلِكْةْ السْمَاوَاتْ تِشْبِهْ لْمَلِكْ عْمَلْ سَهْرِيَّة فِي العِرْسْ مْتَاعْ وِلْدُو.</verse>
				<verse number="3">وِبْعَثْ الخُدَّامْ بَاشْ يْنَادِي لِلمِسْتَدْعِينْ لِلسَّهْرِيَّة مْتَاعْ العِرْسْ، آمَا هُومَا مَا جَاوْشْ.</verse>
				<verse number="4">وِبْعَثْ خُدَّامْ أُخْرِينْ مَرَّة أُخْرَى وْقَالْ: \قُولُوا لِلمِسْتَدْعِينْ: هَانِي حَضِّرْتْ عْشَايَا وِذْبَحْتْ الثِّيرَانْ وِالبْقَرْ السْمِينْ وْكُلْ شَيْء حْضَرْ، إِيجَاوْ لِلسَّهْرِيَّة مْتَاعْ العِرْسْ!\</verse>
				<verse number="5">آمَا هُومَا مَا عَمْلُوشْ حْسَابْ لِلسَّهْرِيَّة وِمْشَاوْ عْلَى رْوَاحْهُمْ، وَاحِدْ مْشَى لِلسَّانْيَة مْتَاعُو، وْوَاحِدْ مْشَى لْحَانُوتُو،</verse>
				<verse number="6">وِالأُخْرِينْ شَدُّوا الخُدَّامْ مْتَاعُو وْهَانُوهُمْ وْقَتْلُوهُمْ.</verse>
				<verse number="7">تْغَشِشْ المَلِكْ وِبْعَثْ الجُنُودْ مْتَاعُو وِقْتَلْ المْجَرّْمَة هَاذُوكُمْ وِحْرَقِّلْهُمْ مْدِينِتْهُمْ.</verse>
				<verse number="8">وِمْبَاعِدْ قَالْ لِلخُدَّامْ مْتَاعُو: \السَّهْرِيَّة حَضْرِتْ آمَا المِسْتَدْعِينْ مَا يِسْتَاهْلُوشْ،</verse>
				<verse number="9">إِمَّالاَ إِمْشِيوْ لِلشْوَارِعْ وِاسْتَدْعُوا قَدْ مَا تْنَجّْمُوا النَّاسْ لِلسَّهْرِيَّة مْتَاعْ العِرْسْ.\</verse>
				<verse number="10">وِالخُدَّامْ هَاذُوكُمْ خَرْجُوا لِلطْرِيقْ وْجَابُوا النَّاسْ البَاهِينْ والخَايْبِينْ الكُلْهُمْ، يَاخِي تِمْلاَتْ بِيتْ العِرْسْ بِالضْيُوفْ.</verse>
				<verse number="11">آمَا وَقْتِلِّي جَا المَلِكْ بَاشْ يْشُوفْ الضْيُوفْ، شَافْ رَاجِلْ مُوشْ لاَبِسْ كِسْوَة الْعِرْسْ. يَاخِي قَالُّو:</verse>
				<verse number="12">\كِيفَاشْ دْخَلْتْ لِهْنَا وْمَاكِشْ لاَبِسْ لِبْسِةْ العِرْسْ؟\ يَاخِي الرَّاجِلْ سْكِتْ.</verse>
				<verse number="13">وَقْتْهَا قَالْ المَلِكْ لِلخُدَّامْ: \كَتّْفُوهْ مِنْ يْدِيهْ وْسَاقِيهْ وْأُرْمِيوْهْ البَرَّة فِي الظْلاَمْ وِالغَادِي بَاشْ يْكُونْ البْكَاءْ وْغَزَّانْ السِّنِّينْ.\</verse>
				<verse number="14">رَاهُمْ بَرْشَة نَاسْ مِسْتَدْعِينْ، آمَا شْوَيَّة بَرْكْ مُخْتَارِينْ.»</verse>
				<verse number="15">الوَقْتْ هَاذَاكَا مْشَاوْ الفَرِّيسِيِّينْ وِتْفَاهْمُوا كِيفَاشْ يْحَصّْلُوا يَسُوعْ بْكِلْمَة.</verse>
				<verse number="16">وْبِعْثُولُو التْلاَمْذَة مْتَاعْهُمْ وِمْعَاهُمْ جْمَاعَة مِنْ حِزْبْ هِيرُودُسْ وْقَالُولُو: «يَا مُعَلِّمْ، أَحْنَا نَعْرْفُوا الِّي إِنْتِ صَادِقْ، وِتْعَلِّمْ فِي طْرِيقْ اللهْ بِالحَقْ، وْمَا تْحَابِيشْ حَتَّى حَدْ، عْلَى خَاطْرِكْ مَا تْرَاعِيشْ مْقَامَاتْ النَّاسْ.</verse>
				<verse number="17">قُولِلْنَا: شْنُوَّة رَايِكْ؟ يَاخِي حْلاَلْ بَاشْ نَدْفْعُوا الضَّرَايِبْ لِلقَيْصَرْ وِلاَّ لاَ؟»</verse>
				<verse number="18">آمَا يَسُوعْ فَاقْ بِالخُبْثْ مْتَاعْهُمْ، وْقَالِلْهُمْ: «يَا مُنَافْقِينْ! عْلاَشْ تْجَرّْبُوا فِيَّ؟</verse>
				<verse number="19">وَرِّيوْنِي الفْلُوسْ مْتَاعْ الضَّرَايِبْ!» يَاخِي جَابُولُو دِينَارْ.</verse>
				<verse number="20">قَالِلْهُمْ يَسُوعْ: «مْتَاعْ شْكُونْ التَّصْوِيرَة هَاذِي وِالإِسْمْ هَاذَا؟»</verse>
				<verse number="21">قَالُوا: «مْتَاعْ القَيْصَرْ!»، قَالِلْهُمْ: «إِمَّالاَ، أَعْطِيوْ الحَاجَاتْ مْتَاعْ القَيْصَرْ لِلقَيْصَرْ، وِالحَاجَاتْ مْتَاعْ اللهْ للهْ!»</verse>
				<verse number="22">وِتْعَجّْبُوا وَقْتِلِّي سَمْعُوا الكْلاَمْ هَاذَاكَا، وْخَلَّاوْهْ وِمْشَاوْ.</verse>
				<verse number="23">فِي النْهَارْ هَاذَاكَا بِيدُو جاوْ الصَّدُّوقِيِّينْ لْيَسُوعْ وْهُومَا الِّي يْقُولُوا الِّي مَا ثَمَّاشْ قْيَامَة بَعْدْ المُوتْ، وْسِأْلُوهْ سُؤَالْ</verse>
				<verse number="24">وْقَالُوا: «يَا مُعَلِّمْ، مُوسَى قَالْ: \إِذَا كَانْ وَاحِدْ يْمُوتْ وْمَا عِنْدُوشْ وْلاَدْ، يِلْزِمْ خُوهْ يْعَرِّسْ بْمَرْتُو وِيْجِيبْ وْلاَدْ لْخُوهْ.\</verse>
				<verse number="25">وْتَوَّا كَانُوا ثَمَّة سَبْعَة إِخْوَة مَا بِينَاتْنَا، وْعَرِّسْ الخُو الأُوُّلْ وْمَاتْ مِنْ غِيرْ مَا يْجِيبْ وْلاَدْ، وْمَرْتُو خْذَاهَا خُوهْ.</verse>
				<verse number="26">وِجْرَى نَفْسْ الشَّيْء لِلثَّانِي وِالثَّالِثْ حَتَّى لِلخُو السَّابِعْ.</verse>
				<verse number="27">وِمْبَعْدْهُمْ الكُلْ زَادِتْ مَاتِتْ المْرَا.</verse>
				<verse number="28">إِمَّالاَ فِي يُومْ القْيَامَة المْرَا هَاذِيكَا بَاشْ تْكُونْ مَرْةْ شْكُونْ فِيهُمْ، عْلَى خَاطِرْهَا عَرّْسِتْ بِيهُمْ الكُلْهُمْ.»</verse>
				<verse number="29">جَاوِبْهُمْ يَسُوعْ: «إِنْتُومَا غَالْطِينْ، عْلَى خَاطِرْكُمْ مَا فْهِمْتُوشْ الكْتَابْ المُقَدَّسْ وْقُدْرِةْ اللهْ.</verse>
				<verse number="30">فِي يُومْ القْيَامَة رَاهُمْ لاَ يْعَرّْسُوا وْلاَ يْعَرّْسُوا بِيهُمْ، آمَا يْكُونُوا كِيفْ المْلاَيْكَة الِّي فِي السْمَاء.</verse>
				<verse number="31">وْكَانْكُمْ عْلَى القْيَامَة مْتَاعْ المُوتَى، يَاخِي مَا قْرِيتُوشْ شْنُوَّة قَلْكُمْ اللهْ:</verse>
				<verse number="32">\آنَا إِلاَهْ إِبْرَاهِيمْ، وْإِلاَهْ إِسْحَاقْ، وْإِلاَهْ يَعْقُوبْ؟\ هُوَ مُوشْ إِلاَهْ المُوتَى، هُوَ إِلاَهْ الحَيِّينْ.»</verse>
				<verse number="33">وْكِسَمْعُوا النَّاسْ الكْلاَمْ هَاذَاكَا، تْعَجّْبُوا مِالتَّعْلِيمْ مْتَاعُو.</verse>
				<verse number="34">آمَا كِسَمْعُوا الفَرِّيسِيِّينْ الِّي هُوَ سَكِّتْ الصَّدُّوقِيِّينْ، جَاوْ مْعَ بْعَضْهُمْ.</verse>
				<verse number="35">وْوَاحِدْ مِنْهُمْ وْهُوَ مِنْ عُلَمَاءْ الشَّرِيعَة سِأْلُو سُؤَالْ بَاشْ يْجَرّْبُو:</verse>
				<verse number="36">«يَا مُعَلِّمْ، آنَاهِي أَكْبِرْ وْصِيَّة فِي الشَّرِيعَة؟»</verse>
				<verse number="37">جَاوْبُو يَسُوعْ: «حِبْ الرَّبْ إِلاَهِكْ بْقَلْبِكْ الكُلُّو، وِبْرُوحِكْ الكُلُّو، وِبْعَقْلِكْ الكُلُّو.</verse>
				<verse number="38">هَاذِي أَوِّلْ وأَكْبِرْ وْصِيَّة.</verse>
				<verse number="39">وِالوْصِيَّة الثَّانْيَة كِيفْهَا، حِبْ قْرِيبِكْ كِيفْ مَا تْحِبْ رُوحِكْ.</verse>
				<verse number="40">الشَّرِيعَة الكُلْهَا وِالأَنْبِيَاءْ مِبْنِيِّينْ عْلَى الزُّوزْ وْصَايَا هَاذُومَا.»</verse>
				<verse number="41">وَقْتِلِّي كَانُوا الفَرِّيسِيِّينْ مُجْتَمْعِينْ مْعَ بْعَضْهُمْ سْإِلْهُمْ يَسُوعْ سُؤَالْ:</verse>
				<verse number="42">«شْنُوَّة رَايْكُمْ فِي المَسِيحْ؟ هُوَ وِلْدْ شْكُونْ؟» قَالُولُو: «وِلْدْ دَاوُدْ!»</verse>
				<verse number="43">قَالِلْهُمْ: «إِمَّالاَ دَاوُدْ كِيفَاشْ يْنَادِيلُو \الرَّبْ\ وَقْتِلِّي وْحَالُو الرُّوحْ وْقَالْ:</verse>
				<verse number="44">	 قَالْ رَبِّي لْرَبِّي: أُقْعُدْ عْلَى يْمِينِي حَتَّى لِينْ نْحُطْ أَعْدَاءِكْ تَحْتْ سَاقِيكْ.</verse>
				<verse number="45">إِذَا كَانْ دَاوُدْ يْنَادِيلُو \رَبّْنَا\، إِمَّالاَ كِيفَاشْ يْكُونْ وِلْدُو؟»</verse>
				<verse number="46">وْحَتَّى وَاحِدْ مَا كَانْ يْنَجِّمْ يْجَاوْبُو بْكِلْمَة. وْمِنْ النْهَارْ هَاذَاكَا حَتَّى وَاحِدْ مَا تْشَجَّعْ بَاشْ يِسْأْلُوا أَيْ سُؤَالْ.</verse>
			</chapter>
			<chapter number="23">
				<verse number="1">وِمْبَاعِدْ قَالْ يَسُوعْ لِلنَّاسْ وْلِتْلاَمِذْتُو:</verse>
				<verse number="2">«الكُتَّابْ مْتَاعْ اليْهُودْ وِالفَرِّيسِيِّينْ قَاعْدِينْ عْلَى الكُرْسِي مْتَاعْ مُوسَى،</verse>
				<verse number="3">إِمَّالاَ أَعْمْلُوا وْأَحْفْظُوا كُلْ حَاجَة يْقُولُولْكُمْ عْلِيهَا. آمَا مَا تَعْمْلُوشْ كِيفْ مَا يَعْمْلُوا هُومَا، عْلَى خَاطِرْهُمْ يْقُولُوا وْمَا يَعْمْلُوشْ:</verse>
				<verse number="4">يْحُطُّوا فِي حِمْلْ رْزِينْ عْلَى كْتَافْ النَّاسْ، آمَا هُومَا مَا يْمِسُّوهِشْ بِصْبُعْهُمْ.</verse>
				<verse number="5">يَعْمْلُوا الحَاجَاتْ الكُلْ بَاشْ تْشُوفْهُمْ النَّاسْ، يْكَبّْرُوا فِي عْمَايِمْهُمْ وِيْطَوّْلُوا فِي ثْرَابِلْ لِبْسِتْهُمْ،</verse>
				<verse number="6">وِيْحِبُّوا يُقْعْدُوا فِي البْقَايِعْ الأُولَى فِي السَّهْرِيَّاتْ وِالكْرَاسِي الأُولَى فِي المَجَامِعْ</verse>
				<verse number="7">وِيْحِبُّوا النَّاسْ يْسَلْمُوا عْلِيهُمْ فِي الأَسْوَاقْ، وِيْنَادُولْهُمْ: \يَا مُعَلّْمِينْ\</verse>
				<verse number="8">آمَا إِنْتُومَا مَا تْخَلِّيوْشْ حَتَّى حَدْ يْنَادِيلْكُمْ: \يَا مُعَلّْمِينْ\، عْلَى خَاطِرْكُمْ الكُلْكُمْ إِخْوَة وْعِنْدْكُمْ مُعَلِّمْ وَاحِدْ.</verse>
				<verse number="9">وْمَا تْقُولُوشْ لْحَتَّى وَاحِدْ فِي الأَرْضْ \يَا بُونَا\، عْلَى خَاطِرْ عِنْدْكُمْ بُو وَاحِدْ الِّي هُوَ فِي السْمَاءْ.</verse>
				<verse number="10">وْمَا تْخَلِّيوْشْ حَتَّى وَاحِدْ يْقُلْكُمْ: \يَا سْيَادِي\ عْلَى خَاطِرْ عِنْدْكُمْ سِيدْ وَاحِدْ الِّي هُوَ المَسِيحْ.</verse>
				<verse number="11">وْخَلِّي كْبِيرْكُمْ يِخْدِمْكُمْ</verse>
				<verse number="12">الِّي يْطَلِّعْ مِنْ رُوحُو يَهْبِطْ، وِلِّي يِتْوَاضِعْ يِتْرْفَعْ.</verse>
				<verse number="13">آمَا يَا وِيلْكُمْ يَا الكُتَّابْ مْتَاعْ اليْهُودْ وْيَا الفَرِّيسِيِّينْ المُنَافْقِينْ! تْسَكّْرُوا فِي مَمْلِكْةْ السْمَاوَاتْ فِي وْجُوهْ العْبَادْ، لاَ دْخَلْتُوا وْلاَ خَلِّيتُوا الدَّاخْلِينْ يُدْخْلُوا.</verse>
				<verse number="14">[يَا وِيلْكُمْ يَا الكُتَّابْ مْتَاعْ اليْهُودْ وْيَا الفَرِّيسِيِّينْ المُنَافْقِينْ! تِتْحَيّْلُوا عْلَى النْسَاء الِّي رْجَالْهُمْ مُوتَى وْتَاخْذُولْهُمْ دْيَارْهُمْ وْتِحْسْبُوا رْوَاحْكُمْ اطَّوْلُوا فِي الصَّلاَةْ، هَاذَاكَا عْلاَشْ بَاشْ يْكُونْ حْسَابْكُمْ كْبِيرْ قُدَّامْ رَبِّي.]</verse>
				<verse number="15">يَا وِيلْكُمْ يَا الكُتَّابْ مْتَاعْ اليْهُودْ وْيَا الفَرِّيسِيِّينْ المُنَافْقِينْ! تْشُقُّوا البَرْ وِالبْحَرْ بَاشْ ادَّخْلُوا وَاحِدْ لْدِينْكُمْ، وْكِيُدْخُلْ، تْرُدُّوهْ مِسْتَاهِلْ جْهَنِّمْ قَدّْكُمْ مَرّْتِينْ!</verse>
				<verse number="16">يَا وِيلْكُمْ يَا شْيُوخْ يَا عِمْيَانْ! الِّي تْقُولُوا: \الِّي يِحْلِفْ بِالهَيْكِلْ مُوشْ مَلْزُومْ بِيْمِينُو، آمَا الِّي يِحْلِفْ بِالذْهَبْ مْتَاعْ الهَيْكِلْ رَاهُو مَلْزُومْ بِيْمِينُو.\</verse>
				<verse number="17">آنَا هُو الِّي عَنْدُو قِيمَة أَكْثِرْ، يَا جُهَّالْ وْيَا عِمْيَانْ؟ الذْهَبْ وِلاَّ الهَيْكِلْ الِّي رَدْ الذْهَبْ مُقَدَّسْ؟</verse>
				<verse number="18">وِتْقُولُوا: \الِّي يِحْلِفْ بِالمَذْبَحْ مُوشْ مَلْزُومْ بْحَتَّى شَيْء، آمَا الِّي يِحْلِفْ بِالقُرْبَانْ الِّي فُوقْ المَذْبِحْ رَاهُو مَلْزُومْ بِيْمِينُو.\</verse>
				<verse number="19">آنَا هُو الِّي عَنْدُو قِيمَة أَكْثِرْ، يَا عِمْيَانْ؟ القُرْبَانْ وِلاَّ المَذْبَحْ الِّي يْرُدْ القُرْبَانْ مُقَدَّسْ؟</verse>
				<verse number="20">إِمَّالاَ الِّي يِحْلِفْ بِالمَذْبَحْ رَاهُو حْلِفْ بِيهْ وبِالشَّيْء الِّي فُوقُو الكُلُّو!</verse>
				<verse number="21">وِلِّي يِحْلِفْ بِالهَيْكِلْ رَاهُو يِحْلِفْ بِيهْ وْبِلِّي سَاكِنْ فِيهْ،</verse>
				<verse number="22">وِلِّي يِحْلِفْ بِالسْمَاءْ يِحْلِفْ بِالعَرْشْ وبِالله الِّي قَاعِدْ عْلَى الْعَرْشْ.</verse>
				<verse number="23">يَا وِيلْكُمْ يَا الكُتَّابْ مْتَاعْ اليْهُودْ وْيَا الفَرِّيسِيِّينْ المُنَافْقِينْ! تَعْطِيوْ العْشُرْ مْتَاعْ النِّعْنَاعْ وِالشِّبْتْ وِالكَمُّونْ، وْهَمِّلْتُوا أَهَمْ الحَاجَاتْ الِّي فِي الشَّرِيعَة الِّي هُومَا العَدْلْ، الرَّحْمَة وِالإِيمَانْ، كَانْ لاَزِمْ عْلِيكُمْ تَعْمْلُوا هَاذُومَا وْمَا تْخَلِّيوْشْ آذُوكُمْ.</verse>
				<verse number="24">يَلِّي تْقُودُوا فِي النَّاسْ يَا عِمْيَانْ! تْصَفُّوا المَاء مِالنَّامُوسَة وْتَبْلْعُوا الجْمَلْ.</verse>
				<verse number="25">يَا وِيلْكُمْ يَا الكُتَّابْ مْتَاعْ اليْهُودْ وْيَا الفَرِّيسِيِّينْ المُنَافْقِينْ! تَغْسْلُوا الكَاسْ وِالصْحَنْ مِنْ بَرَّا، وْمِنْ دَاخِلْ مِلْيَانِينْ بِالخَطْفَة وِالطْمَعْ.</verse>
				<verse number="26">يَا الفَرِّيسِي يَا أَعْمَى! إِغْسِلْ فِي الأُوِّلْ الكَاسْ وِالصْحَنْ مِنْ دَاخِلْ بَاشْ مِنْ بَرَّا زَادَا يْكُونْ نْظِيفْ.</verse>
				<verse number="27">يَا وِيلْكُمْ يَا الكُتَّابْ مْتَاعْ اليْهُودْ وْيَا الفَرِّيسِيِّينْ المُنَافْقِينْ! كِيفْ القْبُورْ الِّي مَدْهُونَة بِالأَبْيِضْ، الِّي مِنْ بَرَّة تْبَانْ مِزْيَانَة آمَا مِنْ دَاخِلْ مِلْيَانَة بِعْظَامْ المُوتَى وِالحَاجَاتْ المَنْزُوسَة الكُلْهَا.</verse>
				<verse number="28">وْإِنْتُومَا زَادَا، مِنْ بَرَّة تُظْهْرُوا لِلنَّاسْ أَبْرَارْ وْمِنْ دَاخِلْ مِلْيَانِينْ بِالنِّفَاقْ وِالشَّرْ.</verse>
				<verse number="29">يَا الكُتَّابْ مْتَاعْ اليْهُودْ وْيَا الفَرِّيسِيِّينْ المُنَافْقِينْ! تِبْنِيوْ فِي قْبُورْ الأَنْبِيَاءْ وِتْزَيّْنُوا فِي القْبُبْ مْتَاعْ الأَبْرَارْ،</verse>
				<verse number="30">وِتْقُولُوا: \كَانْ جِينَا مُوجُودِينْ فِي وَقْتْ جْدُودْنَا، تَالِي رَانَا مَا شَارِكْنَاهُمْشْ فِي قَتْلاَنْ الأَنْبِيَاءْ.\</verse>
				<verse number="31">هَاكُمْ تِشْهْدُوا عْلَى رْوَاحْكُمْ الِّي إِنْتُومَا وْلاَدْ الِّي قَتْلُوا الأَنْبِيَاءْ.</verse>
				<verse number="32">إِمَّالاَ إِنْتُومَا وَفُّوا المِيزَانْ مْتَاعْ جْدُودْكُمْ</verse>
				<verse number="33">يَا وْلاَدْ اللْفَاعِي، كِيفَاشْ بَاشْ تُهْرْبُوا مِنْ الحُكْمْ مْتَاعْ عْذَابْ جْهَنِّمْ</verse>
				<verse number="34">هَاذَاكَا عْلاَشْ آنَا نَبْعْثِلْكُمْ أَنْبِيَاءْ وْنَاسْ حُكَمَاءْ وْكُتَّابْ، ثَمَّة شْكُونْ مِنْهُمْ الِّي بَاشْ تُقْتْلُوهُمْ وْتُصْلْبُوهُمْ، وْثَمَّة شْكُونْ مِنْهُمْ الِّي بَاشْ تَضْرْبُوهُمْ بِالسُّوطْ فِي المَجَامِعْ مْتَاعْكُمْ وِتْحَاوْزُوهُمْ مِنْ مْدِينَة لِمْدِينَة،</verse>
				<verse number="35">بَاشْ يْجِي عْلِيكُمْ كُلْ دَمْ طَاهِرْ جْرَى عْلَى الأَرْضْ، مِنْ دَمْ هَابِيلْ البَرِيءْ لْدَمْ زَكَرِيَّا وِلْدْ بَرَخِيَّا الِّي قْتَلْتُوهْ مَا بِينْ الهَيْكِلْ وِالمَذْبَحْ.</verse>
				<verse number="36">نْقُلْكُمْ الحَقْ: الحَاجَاتْ الخَايْبِينْ هَاذُومَا الكُلْهُمْ بَاشْ يْجِيوْ عْلَى الجِيلْ هَاذَا!»</verse>
				<verse number="37">«يَا أُورْشَلِيمْ، يَا أُورْشَلِيمْ، يَلِّي تُقْتُلْ فِي الأَنْبِيَاءْ وْتُرْجُمْ فِي المَبْعُوثِينْ لِيهَا، قَدَّاشْ مِنْ مَرَّة حَبِّيتْ نْلِمْ وْلاَدِكْ مْعَ بْعَضْهُمْ كِيفْ مَا الدْجَاجَة تْلِمْ الفْلاَلِسْ مْتَاعْهَا تَحْتْ جْوَانِحْهَا. آمَا إِنْتُومَا مَا حَبِّيتُوشْ</verse>
				<verse number="38">هَايْ دَارْكُمْ بَاشْ تَبْقَالْكُمْ خِرْبَة.</verse>
				<verse number="39">رَانِي نْقُلْكُمْ: مَا عَادِشْ بَاشْ تْشُوفُونِي حَتَّى لِينْ يْجِي الوَقْتْ الِّي تْقُولُوا فِيهْ: \مُبَارَكْ الِّي جَايْ بْإِسْمْ الرَّبْ!\»</verse>
			</chapter>
			<chapter number="24">
				<verse number="1">خْرَجْ يَسُوعْ مِالهَيْكِلْ. جَاوْهْ تْلاَمِذْتُو وْوَرَّاوْهْ البَنْيْ مْتَاعْ الهَيْكِلْ</verse>
				<verse number="2">قَالِلْهُمْ: «شُفْتُوا هَاذَا الكُلُّو؟ نْقُلْكُمْ الحَقْ: حَتَّى حَجْرَة لِهْنَا مَا هِي بَاشْ تَبْقَى فُوقْ أُخْتْهَا، الكُلُّو بَاشْ يْطِيحْ.»</verse>
				<verse number="3">وَقْتِلِّي كَانْ قَاعِدْ فِي جْبَلْ الزِّيتُونْ، جَاوْهْ تْلاَمِذْتُو عْلَى جْنَبْ وْقَالُولُو: «قُلْنَا وَقْتَاشْ بَاشْ يَاقَعْ الشَّيْء هَاذَا وِشْنُوَّة الأَمَارَة مْتَاعْ جَيَّانِكْ وِمْتَاعْ آخِرْ الزْمَانْ؟»</verse>
				<verse number="4">جَاوِبْهُمْ يَسُوعْ: «رُدُّوا بَالْكُمْ وْمَا تْخَلِّيوْشْ حَتَّى وَاحِدْ يْغَلِّطْكُمْ.</verse>
				<verse number="5">رَاهُمْ بَرْشَة نَاسْ بَاشْ يْجِيوْ بْإِسْمِي، وِيْقُولُوا: \آنَا هُوَ المَسِيحْ!\ وِيْغَلّْطُوا بَرْشَة نَاسْ.</verse>
				<verse number="6">وْوَقْتِلِّي تِسْمْعُوا بِحْرُوبْ قْرِيبَة وِحْرُوبْ فِي بْلاَيِصْ بْعِيدَة مَا تْخَافُوشْ. رَاهُو الشَّيْء هَاذَا يِلْزْمُو يَاقَعْ، آمَا مَا هِيشْ هَاذِيكَا النْهَايَة.</verse>
				<verse number="7">رَاهُو شَعْبْ بَاشْ يْجِي ضِدْ شَعْبْ، وْمَمْلْكَة ضِدْ مَمْلْكَة، وْبِشْ يَاقَعْ جُوعْ وِزْلاَزِلْ فِي بَرْشَة بْلاَيِصْ.</verse>
				<verse number="8">هَاذَا الكُلُّو مَا هُو إِلاَّ أَوِّلْ الوْجَايِعْ مْتَاعْ الوْلاَدَة.</verse>
				<verse number="9">وِالوَقْتْ هَاذَاكَا بَاشْ يْضَايْقُوكُمْ وْيُقْتْلُوكُمْ. وِالشْعُوبْ الكُلْهُمْ بَاشْ يَكْرْهُوكُمْ عْلَى خَاطِرْ إِسْمِي.</verse>
				<verse number="10">وِالوَقْتْ هَاذَاكَا بَرْشَة نَاسْ بَاشْ يْبَطّْلُوا مَا عَادِشْ يْوَلِّيوْ مُؤْمْنِينْ، وِيْخُونُوا بْعَضْهُمْ وْيَكْرْهُوا بْعَضْهُمْ.</verse>
				<verse number="11">ويَظْهْرُوا بَرْشَة أَنْبِيَاءْ كَذَّابِينْ وِيْغَلّْطُوا بَرْشَة نَاسْ.</verse>
				<verse number="12">وِالأَغْلَبِيَّة مْتَاعْ النَّاسْ مَا عَادِشْ بَاشْ تْوَلِّي عِنْدْهُمْ مْحَبَّة، عْلَى خَاطِرْ الشَّرْ بَاشْ يُكْثُرْ.</verse>
				<verse number="13">آمَا الِّي يِثْبِتْ لِلإِخْرْ رَاهُو بَاشْ يُخْلُصْ.</verse>
				<verse number="14">وِالإِنْجِيلْ مْتَاعْ مَمْلِكْةْ اللهْ هَاذِي بَاشْ يِتْخَبِّرْ بِيهْ فِي العَالَمْ الكُلُّو، شْهَادَة لِلشْعُوبْ الكُلْهُمْ وِمْبَاعِدْ تْجِي النْهَايَة.»</verse>
				<verse number="15">«إِمَّالاَ وَقْتِلِّي تْشُوفُوا \نْجَاسِةْ الخْرَابْ\ الِّي حْكَى عْلِيهَا النَّبِي دَانْيَالْ قَايْمَة فِي البْلاَصَة المُقَدّْسَة (بَاشْ الِّي يَقْرَى يِفْهِمْ).</verse>
				<verse number="16">الوَقْتْ هَاذَاكَا خَلِّي الِّي هُومَا فِي اليَهُودِيَّة يُهْرْبُوا لِلجْبَالْ.</verse>
				<verse number="17">وْخَلِّي الِّي فُوقْ السْطَحْ، مَا يَهْبِطْشْ الُّوطَا بَاشْ يْهِزْ الحَاجَاتْ الِّي فِي دَارُو.</verse>
				<verse number="18">وْخَلِّي الِّي فِي السَّانْيَة مَا يَرْجَعْشْ بَاشْ يْهِزْ كَبُّوطُو.</verse>
				<verse number="19">وْيَا وِيلْهُمْ الحْبَالَى وِلِّي يْرَضّْعُوا فِي النْهَارَاتْ هَاذُوكُمْ.</verse>
				<verse number="20">اطْلْبُوا مِنْ رَبِّي إِنّْكُمْ تُهْرْبُوا فِي نْهَارْ مُوشْ شْتَاءْ وِلاَّ سِبْتْ.</verse>
				<verse number="21">عْلَى خَاطِرْ فِي الوَقْتْ هَاذَاكَا بَاشْ يْكُونْ ثَمَّة ضِيقْ كْبِيرْ، مَا وْقَعْشْ كِيفُو مِنْ أَوِّلْ الدِّنْيَا لْتَوَّا.</verse>
				<verse number="22">وْإذَا كَانْ اللهْ مَا قَصِّرْشْ فِي النْهَارَاتْ هَاذُوكُمْ، تَالِي رَاهُو مَا نْجَى حَتَّى بَشَرْ. آمَا هُوَ قَصِّرْ فِيهُمْ عْلَى خَاطِرْ النَّاسْ الِّي خْتَارْهُمْ.</verse>
				<verse number="23">وِالوَقْتْ هَاذَاكَا إِذَا كَانْ وَاحِدْ قَالِلْكُمْ: \هَا هُوَ المَسِيحْ هْنَا\ وِلاَّ \هَاوِّينُو لْغَادِي\ مَا تْصَدّْقُوهِشْ!</verse>
				<verse number="24">رَاهُو بَاشْ يُظْهْرُوا بَرْشَة نَاسْ كِيفْ المَسِيحْ الدَّجَّالْ وْأَنْبِيَاءْ كَذَّابِينْ، يَعْمْلُوا حَاجَاتْ عْظِيمَة وِعْجَايِبْ بَاشْ يْغَلّْطُوا بِيهَا، حَتَّى النَّاسْ المُخْتَارِينْ، إِذَا كَانْ مُمْكِنْ.</verse>
				<verse number="25">هَانِي نَبِّهْتْكُمْ مِنْ قْبَلْ.</verse>
				<verse number="26">إِمَّالاَ إِذَا كَانْ يْقُولُولْكُمْ: \هَا هُوَ المَسِيحْ فِي الخْلاَء!\ مَا تُخْرْجُوشْ، إِذَا كَانْ يْقُولُولْكُمْ: \هَا هُوَ فِي البْيُوتْ الدَّخْلاَنِيَّة\ مَا تْصَدّْقُوشْ!</verse>
				<verse number="27">رَاهُو كِيفْ مَا البَرْقْ يِلْمَعْ مِالشَّرقْ وْيِضْوِي فِي إِخْرْ الغَرْبْ هَكَّا يْكُونْ جَيَّانِي آنَا إِبْنْ الإِنْسَانْ.</verse>
				<verse number="28">وْوِينْ تْكُونْ ثَمَّة جِيفَة تِتْلَمْ النْسُورَا.»</verse>
				<verse number="29">«وْفِي وَقْتْ المْصَايِبْ هَاذُوكُمْ، الشَّمْسْ تْوَلِّي ظَلْمَة وْيِتْحْجِبْ ضَوْ القَمْرَة. النْجُومْ بَاشْ اطِّيحْ مِالسْمَاءْ، وْتِتْزَلْزِلْ القُوَّاتْ الِّي فِي السْمَاءْ.</verse>
				<verse number="30">وِالوَقْتْ هَاذَاكَا بَاشْ تُظْهُرْ الأَمَارَة مْتَاعِي آنَا إِبْنْ الإِنْسَانْ فِي السْمَاءْ، وِالعْرُوشَاتْ مْتَاعْ الأَرْضْ الكُلْهُمْ بَاشْ يْنَوّْحُوا، وْبِشْ يْشُوفُونِي آنَا إِبْنْ الإِنْسَانْ جَايْ فِي سْحَابْ السْمَاءْ بْقُوَّة وِبْمَجْدْ عْظِيمْ.</verse>
				<verse number="31">وْبِشْ نَبْعِثْ المْلاَيْكَة مْتَاعِي يْنَادِيوْ بْبُوقْ صُوتُو عَالِي وْبِشْ يْلِمُّوا الِّي خْتَرْتْهُمْ مِنْ الجِيهَاتْ الأَرْبْعَة مْتَاعْ الرِّيحْ مِنْ إِخْرْ الدِّنْيَا لْإِخْرْ السْمَاءْ.»</verse>
				<verse number="32">خُوذُوا العِبْرَة مِالكَرْمَة: دُوبْ مَا عِيدَانْهَا تِخْضَارْ وْتَعْمِلْ الوْرَقْ، تَعْرْفُوا الِّي الصِّيفْ قْرُبْ.</verse>
				<verse number="33">وْإِنْتُومَا زَادَا كِتْشُوفُوا الحَاجَاتْ هَاذِي قَاعْدَة تَاقَعْ، تَعْرْفُوا الِّي آنَا قْرِيبْ عْلَى الأَبْوَابْ.</verse>
				<verse number="34">نْقُلْكُمْ الحَقْ: الجِيلْ هَاذَا مُوشْ بَاشْ يُوفَى حَتَّى لِينْ تَاقَعْ الحَاجَاتْ هَاذِي الكُلْهَا.</verse>
				<verse number="35">السْمَاءْ وِالأَرْضْ بَاشْ يَفْنَاوْ آمَا كْلاَمِي عُمْرُو مَا يِفْنَى.</verse>
				<verse number="36">«آمَا اليُومْ هَاذَاكَا وِالسَّاعَة هَاذِيكَا حَتَّى وَاحِدْ مَا يَعْرِفْهُمْ، لاَ المْلاَيْكَة الِّي فِي السْمَاءْ وْلاَ الإِبْنْ، آمَا كَانْ الآبْ وَحْدُو يَعْرِفْهُمْ.</verse>
				<verse number="37">كِيفْ مَا وْقَعْ فِي زْمَانْ نُوحْ، هَكَّا بَاشْ يَاقَعْ كِنْجِي آنَا إِبْنْ الإِنْسَانْ.</verse>
				<verse number="38">رَاهُو كِيفْ مَا النَّاسْ كَانُوا فِي النْهَارَاتْ هَاذُوكُمْ قْبَلْ الفَيَضَانَاتْ يَاكْلُوا وْيُشْرْبُوا وِيْعَرّْسُوا، حَتَّى لِينْ دْخَلْ نُوحْ لِلسْفِينَة.</verse>
				<verse number="39">وْمَا كَانُوشْ فِي بَالْهُمْ بْحَتَّى شَيْء حَتَّى لِينْ جَاتْ الفَيَضَانَاتْ وْهَزِّتْهُمْ الكُلْهُمْ. هَكَّاكَا بَاشْ يَجْرَى وَقْتِلِّي نْجِي آنَا إِبْنْ الإِنْسَانْ:</verse>
				<verse number="40">الوَقْتْ هَاذَاكَا بَاشْ يْكُونُوا زُوزْ رْجَالْ فِي السَّانْيَة، وَاحِدْ يِتْهَزْ وْوَاحِدْ يَبْقَى.</verse>
				<verse number="41">وْزُوزْ نْسَاء قَاعْدِينْ عْلَى الرْحَى يِرْحِيوْ فِي القَمْحْ، وَحْدَة تِتْهَزْ وِالأُخْرَى تَبْقَى.</verse>
				<verse number="42">فِيقُوا، رَاكُمْ مَا تَعْرْفُوشْ عْلَى النْهَارْ الِّي بَاشْ يْجِي فِيهْ رَبّْكُمْ.</verse>
				<verse number="43">آمَا أَعْرْفُوا الشَّيْء هَاذَا، كَانْ جَا مُولَى الدَّارْ يَعْرِفْ وَقْتَاشْ بَاشْ يِدْهْمُوا عْلِيهْ السُّرَّاقْ، تَالِي رَاهُو سْهَرْ وْمَا خَلاَّشْ دَارُو تِتْسْرِقْ.</verse>
				<verse number="44">هَاذَاكَا عْلاَشْ إِنْتُومَا زَادَا حَضّْرُوا رْوَاحْكُمْ، رَانِي آنَا إِبْنْ الإِنْسَانْ بَاشْ نْجِي فِي سَاعَة مَا تْجِيشْ عْلَى بَالْكُمْ.»</verse>
				<verse number="45">«شْكُونُو الخْدِيمْ الثِّيقَة وِلِّي يَعْرِفْ كِيفَاشْ يِتْصَرِّفْ وِلِّي سِيدُو وَكّْلُو عْلَى دَارُو بَاشْ يَعْطِيهُمْ المَاكْلَة مْتَاعْهُمْ فِي وَقْتْهَا؟</verse>
				<verse number="46">صَحَّة لِيهْ هَاكَا الخْدِيمْ كِيَرْجَعْ سِيدُو وْيَلْقَاهْ خْدِمْ خِدْمْتُو.</verse>
				<verse number="47">نْقُلْكُمْ الحَقْ: رَاهُو بَاشْ يْوَكّْلُو عْلَى أَمْلاَكُو الكُلْهَا.</verse>
				<verse number="48">آمَا إِذَا كَانْ الخْدِيمْ هَاذَا طْلَعْ شِرِّيرْ وْقَالْ بِينُو وْبِينْ رُوحُو: \سِيدِي بَاشْ يَرْجَعْ امَّخَّرْ\</verse>
				<verse number="49">وِبْدَا يُضْرُبْ فِي الخُدَّامْ الأُخْرِينْ وْيَاكُلْ وْيُشْرُبْ مْعَ السُّكَّارْجِيَّة،</verse>
				<verse number="50">سِيدُو بَاشْ يَرْجَعْ فِي نْهَارْ مَا يْجِيشْ عْلَى بَالُو وْفِي سَاعَة مَا يَعْرِفْهَاشْ،</verse>
				<verse number="51">بَاشْ يْقَطّْعُو تَقْطِيعْ وِيْحُطُّو فِي البْلاَصَة الِّي مَاشِينْ لِيهَا المُنَافْقِينْ. وِينْ بَاشْ يْكُونْ البْكَاءْ وْغَزَّانْ السِّنِّينْ.»</verse>
			</chapter>
			<chapter number="25">
				<verse number="1">«إِمَّالاَ مَمْلِكْةْ السْمَاوَاتْ تِشْبِهْ لْعَشْرَة صْبَايَا هَزُّوا الفْنَارَاتْ مْتَاعْهُمْ وِمْشَاوْ بَاشْ يْعَرّْضُوا لِلعْرِيسْ.</verse>
				<verse number="2">خَمْسَة مِنْهُمْ كَانُوا حَكِيمَاتْ وْخَمْسَة كَانُوا جَاهْلَاتْ.</verse>
				<verse number="3">وَقْتِلِّي الْجَاهْلاَتْ هَزُّوا الفْنَارَاتْ مْتَاعْهُمْ، مَا هَزُّوشْ مْعَاهُمْ الزِّيتْ.</verse>
				<verse number="4">آمَا الْحَكِيمَاتْ هَزُّوا ابَّادِنْ مْتَاعْ زِيتْ مْعَ الفْنَارَاتْ مْتَاعْهُمْ.</verse>
				<verse number="5">وْكِبْطَى العْرِيسْ، الكُلْهُمْ هَزّْهُمْ النُّومْ وْرَقْدُوا.</verse>
				<verse number="6">آمَا فِي نُصْفْ اللِّيلْ سَمْعُوا صْيَاحْ: \رَاهُو العْرِيسْ جَا، أُخْرْجُوا بَاشْ تْقَابْلُوهْ!\</verse>
				<verse number="7">يَاخِي الصْبَايَا الكُلْهُمْ قَامُوا وْشَعّْلُوا فْنَارَاتْهُمْ.</verse>
				<verse number="8">وْقَالِتْ الْجَاهْلاَتْ لِلْحَكِيمَاتْ: \أَعْطِيوْنَا شْوَيَّة مِالزِّيتْ مْتَاعْكُمْ، عْلَى خَاطِرْ فْنَارَاتْنَا بَاشْ تِطْفَى.\</verse>
				<verse number="9">آمَا الحَكِيمَاتْ جَاوْبُوا: \مُمْكِنْ مُوشْ بَاشْ يِكْفِينَا وْيِكْفِيكُمْ، إِمْشِيوْ لِلِّي يْبِيعُوا فِي الزِّيتْ وْإِشْرِيوْ الِّي تِحْتَاجُولُو.\</verse>
				<verse number="10">وْوَقْتِلِّي هُومَا مَاشِينْ بَاشْ يِشْرِيوْ، وْصُلْ العْرِيسْ. وْدَخْلُوا مْعَاهْ الصْبَايَا الحَاضْرِينْ لِلدَّارْ الِّي فِيهَا العِرْسْ وِتْسَكِّرْ البَابْ.</verse>
				<verse number="11">وِمْبَاعِدْ جَاوْ الصْبَايَا الأُخْرِينْ زَادَا وْقَالُوا لِلعْرِيسْ: \يَا سِيدْنَا، يَا سِيدْنَا، حِلِّلْنَا البَابْ!\</verse>
				<verse number="12">آمَا هُوَ جَاوِبْهُمْ: \نْقُلْكُمْ الحَقْ: آنَا مَا نَعْرِفْكُمْشْ.\</verse>
				<verse number="13">إِمَّالاَ، حَضّْرُوا رْوَاحْكُمْ، عْلَى خَاطِرْكُمْ لاَ تَعْرْفُوا لاَ اليُومْ وْلاَ السَّاعَة.»</verse>
				<verse number="14">«رَاهِي مَمْلِكْةْ السْمَاوَاتْ تِشْبِهْ لْرَاجِلْ حَبْ يْسَافِرْ، يَاخِي نَادَى لِلخُدَّامْ مْتَاعُو وِعْطَاهُمْ فْلُوسُو</verse>
				<verse number="15">عْطَى لْكُلْ وَاحِدْ مِنْهُمْ عْلَى قَدْرْ طَاقْتُو، عْطَى لْوَاحِدْ خَمْسَة صْرُرْ مْتَاعْ ذْهَبْ، وِلْوَاحِدْ آخَرْ زُوزْ صْرُرْ مْتَاعْ ذْهَبْ، وْوَاحِدْ آخَرْ صُرَّة وَحْدَة وْسَافِرْ.</verse>
				<verse number="16">الِّي خْذَا الخَمْسَة صْرُرْ مْشَى فِيسَعْ وْتَاجِرْ بِيهُمْ، وِرْبِحْ خَمْسَة صْرُرْ أُخْرِينْ.</verse>
				<verse number="17">وِلِّي خْذَا زُوزْ صْرُرْ زَادَا، رْبِحْ زُوزْ صْرُرْ أُخْرِينْ.</verse>
				<verse number="18">آمَا الِّي خْذَا صُرَّة وَحْدَة، مْشَى وِحْفِرْ فِي الأَرْضْ وْخَبَّى الفْلُوسْ مْتَاعْ سِيدُو.</verse>
				<verse number="19">وْبَعْدْ مُدَّة طْوِيلَة، رْجَعْ سِيدْ الخُدَّامْ هَاذُوكُمْ وْحَاسِبْهُمْ.</verse>
				<verse number="20">وْجَا الِّي خْذَا الخَمْسَة صْرُرْ، وْجَابْ خَمْسَة صْرُرْ زَايْدِينْ وْقَالْ: \يَا سِيدِي، عْطِيتْنِي خَمْسَة صْرُرْ، هَانِي رْبِحْتْ خَمْسَة صْرُرْ أُخْرِينْ.\</verse>
				<verse number="21">قَالُّو سِيدُو: \صَحِّيتْ، يَا خْدِيمْ يَا صَالِحْ وْيَا ثِيقَة! كُنْتْ ثِيقَة فِي القْلِيلْ، هَانِي بَاشْ نِمّْنِكْ عْلَى الْكْثِيرْ: ادْخُلْ لِلنَّعِيمْ مْتَاعْ سِيدِكْ.\</verse>
				<verse number="22">وِلِّي خْذَا الزُّوزْ صْرُرْ جَا هُوَ زَادَا، وْقَالْ: \يَا سِيدِي، إِنْتِ عْطِيتْنِي زُوزْ صْرُرْ، هَانِي رْبِحْتْ زُوزْ صْرُرْ أُخْرِينْ.\</verse>
				<verse number="23">قَالُّو سِيدُو: \صَحِّيتْ، يَا خْدِيمْ يَا صَالِحْ وْيَا ثِيقَة! كُنْتْ ثِيقَة فِي الْقْلِيلْ، هَانِي بَاشْ نِمّْنِكْ عْلَى الْكْيِيرْ: ادْخُلْ لِلنَّعِيمْ مْتَاعْ سِيدِكْ.\</verse>
				<verse number="24">وِلِّي خْذَا صُرَّة وَحْدَة هُوَ زَادَا جَا، وْقَالْ: \يَا سِيدِي، آنَا عْرَفْتْ الِّي إِنْتِ رَاجِلْ قَاسِي، تَحْصِدْ الِّي مَا زْرَعْتُوشْ، وتْلِمْ الِّي مَا غْرِسْتُوشْ،</verse>
				<verse number="25">يَاخِي خُفْتْ، وِمْشِيتْ وخَبِّيتْ الصُّرَّة مْتَاعِكْ فِي التْرَابْ، وْهَايْ فْلُوسِكْ.\</verse>
				<verse number="26">آمَا سِيدُو جَاوْبُو: \يَا خْدِيمْ يَا شِرِّيرْ وْيَا بُخْلِي! كِعْرَفْتْ الِّي آنَا نَحْصِدْ الشَّيْء الِّي مَا زْرَعْتُوشْ ونْلِمْ الشَّيْء الِّي مَا غْرِسْتُوشْ،</verse>
				<verse number="27">كَانْ لاَزْمِكْ تْحُطْ فْلُوسِي فِي البَانْكَا، وْكِنَرْجَعْ نَاخُذْهَا مْعَ الفَايْدَة.</verse>
				<verse number="28">وْقَالْ لِلخُدَّامْ مْتَاعُو: خُوذُوا مِنْ عَنْدُو الصُّرَّة وْأَعْطِيوْهَا لِلِّي عَنْدُو العَشْرَة صْرُرْ،</verse>
				<verse number="29">رَاهُو الِّي عَنْدُو، بَاشْ يِتْزَادْلُو وِيْوَلِّي عَنْدُو بَرْشَة. آمَا الِّي مَا عَنْدُو حَتَّى شَيْء، حَتَّى الِّي عَنْدُو بَاشْ يِتْفَكّْلُو.</verse>
				<verse number="30">وِالخْدِيمْ الِّي مَا فِيهِشْ حَتَّى فَايْدَة، ارْمِيوْهْ البَرَّة فِي الظْلاَمْ. وِينْ بَاشْ يْكُونْ البْكَاءْ وْغَزَّانْ السِّنِّينْ.\»</verse>
				<verse number="31">«وَقْتِلِّي نْجِي آنَا إِبْنْ الإِنْسَانْ فِي مَجْدِي، وِيْجِيوْ مْعَايَا المْلاَيْكَة الكُلْهُمْ الوَقْتْ هَاذَاكَا نُقْعُدْ فِي العَرْشْ المَجِيدْ مْتَاعِي،</verse>
				<verse number="32">وْيِتْلَمُّوا قُدَّامِي الشْعُوبْ الكُلْهُمْ، وْنِفْرِزْهُمْ مِنْ بْعَضْهُمْ كِيفْ مَا السَّارِحْ يِفْرِزْ الغْنَمْ مِالمْعِيزْ،</verse>
				<verse number="33">وْبِشْ نْحُطْ الغْنَمْ عْلَى يْمِينِي آمَا المْعِيزْ نْحُطْهُمْ عْلَى يْسَارِي.</verse>
				<verse number="34">وِمْبَاعِدْ بَاشْ نْقُولْ آنَا المَلِكْ لِلِّي عْلَى يْمِينِي: \إِيجَاوْ، يَلِّي بَارِكْكُمْ بَابَا، أُورْثُوا المَمْلْكَة الِّي تْعَمْلِتْ لِيكُمْ مِلِّي تْخَلْقِتْ الدِّنْيَا،</verse>
				<verse number="35">عْلَى خَاطِرْنِي كُنْتْ جِيعَانْ وْإِنْتُومَا وَكِّلْتُونِي، كُنْتْ عَطْشَانْ وْإِنْتُومَا رْوِيتُونِي، كُنْتْ غْرِيبْ وْإِنْتُومَا سَكِّنْتُونِي،</verse>
				<verse number="36">كُنْتْ عِرْيَانْ وْإِنْتُومَا لَبِّسْتُونِي، كُنْتْ مْرِيضْ وْإِنْتُومَا زُرْتُونِي، كُنْتْ مَرْبُوطْ وْإِنْتُومَا جِيتُونِي.\</verse>
				<verse number="37">الوَقْتْ هَاذَاكَا يْجَاوْبُونِي الأَبْرَارْ: \يَا رَبْ، وَقْتَاشْ شُفْنَاكْ جِيعَانْ وْوَكِّلْنَاكْ؟ وِلاَّ عَطْشَانْ وِرْوِينَاكْ؟</verse>
				<verse number="38">وْوَقْتَاشْ شُفْنَاكْ غْرِيبْ وْسَكِّنَّاكْ؟ وِلاَّ عِرْيَانْ وْلَبِّسْنَاكْ؟</verse>
				<verse number="39">وْوَقْتَاشْ شُفْنَاكْ مْرِيضْ وِلاَّ مَرْبُوطْ وْزُرْنَاكْ؟\</verse>
				<verse number="40">وْآنَا المَلِكْ بَاشْ نجَاوِبْهُمْ: \نْقُلْكُمْ الحَقْ فِي كُلْ مَرَّة عْمَلْتُوا الشَّيْء هَاذَاكَا مْعَ وَاحِدْ مِنْ إِخْوْتِي الصْغَارْ هَاذُومَا، رَاكُمْ عْمَلْتُوهْ مْعَايَا آنَا!\</verse>
				<verse number="41">وِمْبَاعِدْ بَاشْ نْقُولْ لِلِّي عْلَى يْسَارِي: \إِبْعْدُونِي، يَا مَلْعُونِينْ، إِمْشيِوْ لِلنَّارْ الِّي تْعَمْلِتْ لِبْلِيسْ وِالمْلاَيْكَة مْتَاعُو لِلأَبَدْ:</verse>
				<verse number="42">رَانِي كُنْتْ جِيعَانْ وْمَا وَكِّلْتُونِيشْ، كُنْتْ عَطْشَانْ وْمَا رْوِيتُونِيشْ،</verse>
				<verse number="43">وْكُنْتْ غْرِيبْ وْمَا سَكِّنْتُونِيشْ، عِرْيَانْ وْمَا لَبِّسْتُونِيشْ، مْرِيضْ وْمَرْبُوطْ وْمَا زُرْتُونِيشْ.\</verse>
				<verse number="44">وْهُومَا زَادَا بَاشْ يجَاوْبُوا: \يَا رَبْ، وَقْتَاشْ شُفْنَاكْ جِيعَانْ وِلاَّ عَطْشَانْ، غْرِيبْ وِلاَّ عِرْيَانْ، مْرِيضْ وِلاَّ مَرْبُوطْ، وْمَا عَاوِنَّاكِشْ؟\</verse>
				<verse number="45">وْآنَا بَاشْ نجَاوِبْهُمْ: \نْقُلْكُمْ الحَقْ فِي كُلْ مَرَّة مَا عْمَلْتُوشْ الشَّيْء هَاذَاكَا مْعَ وَاحِدْ مِنْ إِخْوْتِي الصْغَارْ هَاذُومَا، رَاكُمْ مَا عْمَلْتُوهِشْ مْعَايَا آنَا.\</verse>
				<verse number="46">وْهُومَا بَاشْ يِمْشِيوْ يِتْعَذّْبُوا لِلأَبَدْ، آمَا الأَبْرَارْ بَاشْ يِمْشِيوْ لِلحَيَاةْ الأَبَدِيَّة.»</verse>
			</chapter>
			<chapter number="26">
				<verse number="1">وَقْتِلِّي يَسُوعْ كَمِّلْ الكْلاَمْ هَاذَا الكُلُّو، قَالْ لِتْلاَمِذْتُو:</verse>
				<verse number="2">«إِنْتُومَا تَعْرْفُوا الِّي عِيدْ الفِصْحْ بَاشْ يْجِي بَعْدْ نْهَارِينْ، وْآنَا إِبْنْ الإِنْسَانْ بَاشْ يْسَلّْمُونِي بَاشْ نِتْصْلَبْ.»</verse>
				<verse number="3">وِالوَقْتْ هَاذَاكَا تْلَمُّوا رُؤَسَاءْ الكُهَّانْ وِالشْيُوخْ مْتَاعْ الشَّعْبْ فِي دَارْ قَيَافَا رَئِيسْ الكُهَّانْ،</verse>
				<verse number="4">وتْشَاوْرُوا مْعَ بْعَضْهُمْ بَاشْ يَعْمْلُوا حِيلَة يْشِدُّوا بِيهَا يَسُوعْ وْيُقْتْلُوهْ.</verse>
				<verse number="5">آمَا قَالُوا: «مَا نْشِدُّوهِشْ فِي العِيدْ، بَاشْ مَا تْوَلِّيشْ خُوضَة فِي وُسْطْ الشَّعْبْ.»</verse>
				<verse number="6">تَوَّا وَقْتِلِّي كَانْ يَسُوعْ فِي بِيتْ عَنْيَا فِي دَارْ سِمْعَانْ الأَبْرِصْ،</verse>
				<verse number="7">جَاتُو مْرَا وْفِي يْدِيهَا دَبُّوزَة مْتَاعْ عِطْرْ غَالِي بَرْشَة، وْصَبَّاتُو فُوقْ رَاسُو وَقْتِلِّي هُوَ يَاكُلْ.</verse>
				<verse number="8">آمَا وَقْتِلِّي شَافُوهَا التْلاَمْذَة، تْغَشَشُوا وْقَالُوا: «عْلاَشْ التَّبْذِيرْ هَاذَا؟</verse>
				<verse number="9">العِطْرْ هَاذَا كَانْ يْنَجِّمْ يِتْبَاعْ ابَّرْشَة فْلُوسْ، وْتِتْعْطَى لِلفُقَرَاءْ!»</verse>
				<verse number="10">آمَا يَسُوعْ عْرَفْ الشَّيْء هَاذَا وْقَالِلْهُمْ: «عْلاَشْ تْقَلّْقُوا فِي المْرَا؟ رَاهِي عَمْلِتْ مْعَايَا حَاجَة بَاهْيَة.</verse>
				<verse number="11">الفُقَرَاءْ دِيمَا مْعَاكُمْ، آمَا آنَا مَا نِيشْ بَاشْ نْكُونْ مْعَاكُمْ دِيمَا.</verse>
				<verse number="12">وْإِذَا كَانْهَا صَبِّتْ العِطْرْ عْلَى بَدْنِي، رَاهِي بَاشْ تْحَضِّرْنِي لِلدْفِينَة.</verse>
				<verse number="13">نْقُلْكُمْ الحَقْ: وِينْ بَاشْ يِتْبَشِّرْ بِالإِنْجِيلْ هَاذَا فِي الدِّنْيَا الكُلْهَا، بَاشْ يِتْحْكَى عَلِّي عِمْلاَتُو المْرَا هَاذِي، بَاشْ النَّاسْ دِيمَا يِذَّكْرُوهَا.»</verse>
				<verse number="14">الوَقْتْ هَاذَاكَا وَاحِدْ مِالأَثْنَاشِنْ تِلْمِيذْ، وِلِّي كَانْ إِسْمُو يَهُوذَا الإِسْخَرْيُوطِي، مْشَى لْرُؤَسَاءْ الكُهَّانْ</verse>
				<verse number="15">وْقَالِلْهُمْ: «شْنُوَّة بَاشْ تَعْطِيوْنِي كِنْخُونُو؟» وِعْطَاوْهْ ثْلاَثِينْ قَطْعَة مْتَاعْ فِضَّة.</verse>
				<verse number="16">وْمِالوَقْتْ هَاذَاكَا بْدَا يِسْتَنَّى فِي فُرْصَة بَاشْ يْخُونُو.</verse>
				<verse number="17">وْتَوَّا فِي النْهَارْ الأُوِّلْ مْتَاعْ عِيدْ الفْطِيرْ جَاوْ التْلاَمْذَة لْيَسُوعْ وْقَالُولُو: «تْحِبّْنَا نْحَضّْرُولِكْ عْشَاء الفِصْحْ بَاشْ تَاكْلُو؟»</verse>
				<verse number="18">قَالِلْهُمْ: «ثَمَّة وَاحِدْ فِي المْدِينَة إِمْشِيوْ قُولُولُو: \المُعَلِّمْ يْقُولْ: سَاعْتِي جَاتْ، بَاشْ نَاكُلْ عْشَاء الفِصْحْ فِي دَارِكْ مْعَ تْلاَمِذْتِي.\»</verse>
				<verse number="19">وْعَمْلُوا التْلاَمْذَة كِيفْ مَا قَالِلْهُمْ يَسُوعْ وْحَضّْرُوا عْشَاء الفِصْحْ.</verse>
				<verse number="20">وْفِي العْشِيَّة، قْعَدْ يَسُوعْ بَاشْ يَاكُلْ هُوَ وِتْلاَمِذْتُو الأَثْنَاشْ.</verse>
				<verse number="21">وْوَقْتِلِّي كَانُوا يَاكْلُوا، قَالْ يَسُوعْ: «نْقُلْكُمْ الحَقْ: وَاحِدْ مِنْكُمْ بَاشْ يْخُونِّي.»</verse>
				<verse number="22">وْحِزْنُوا بَرْشَة وِبْدَاوْا يْقُولُولُو بِالوَاحِدْ بِالوَاحِدْ: «يَاخِي آنَا هُوَ، يَا رَبْ؟»</verse>
				<verse number="23">جَاوِبْهُمْ: «الِّي حَطْ يِدُّو فِي الصْحَنْ مْعَايَا هُوَ الِّي بَاشْ يْخُونِّي.</verse>
				<verse number="24">رَانِي آنَا إِبْنْ الإِنْسَانْ لاَزِمْنِي نْمُوتْ كِيفْ مَا تِكْتِبْ عْلِيَّ فِي الكْتَابْ المُقَدَّسْ وْيَا وِيلُو الرَّاجِلْ الِّي بَاشْ يْخُونِّي! الرَّاجِلْ هَاذَاكَا خِيرْلُو لُوكَانْ مَا تُولِدْشْ.»</verse>
				<verse number="25">سِأْلُو يَهُوذَا الِّي خَانُو: «يَاخِي آنَا هُوَ، يَا مُعَلِّمْ؟» جَاوْبُو يَسُوعْ: «إِنْتِ قُلْتْ.»</verse>
				<verse number="26">وْوَقْتِلِّي كَانُوا يَاكْلُوا، خْذَا يَسُوعْ خُبْزَة وْبَارِكْ وِقْسِمْ وِعْطَى لِتْلاَمِذْتُو وْقَالْ: «خُوذُوا كُولُوا، هَاذَا بَدْنِي.»</verse>
				<verse number="27">وِخْذَا كَاسْ وْكِشْكَرْ عْطَاهُمْ وْقَالْ: «أُشْرْبُوا مِنُّو الكُلْكُمْ.</verse>
				<verse number="28">رَاهُو هَاذَا دَمِّي، دَمْ العَهْدْ الِّي جْرَى عْلَى خَاطِرْ بَرْشَة نَاسْ بَاشْ ذْنُوبْهُمْ تِتْغْفِرْ.</verse>
				<verse number="29">نْقُولِلْكُمْ: مَا عَادِشْ بَاشْ نُشْرُبْ مِنْ العَصِيرْ مْتَاعْ العْنِبْ هَاذَا، حَتَّى لِينْ يْجِي النْهَارْ هَاذَاكَا الِّي نُشْرْبُو فِيهْ مْعَاكُمْ مِنْ جْدِيدْ فِي مَمْلِكْةْ بَابَا.»</verse>
				<verse number="30">وِمْبَاعِدْ سَبّْحُوا رَبِّي بِالغْنَاء وِمْشَاوْ لِجْبَلْ الزِّيتُونْ.</verse>
				<verse number="31">وِمْبَاعِدْ قَالِلْهُمْ يَسُوعْ: «الكُلْكُمْ بَاشْ تِمْشِيوْ وِتْخَلُّونِي اللِّيلَة هَاذِي، رَاهُو مَكْتُوبْ فِي الكْتَابْ المُقَدَّسْ: بَاشْ نَضْرِبْ السَّارِحْ، وِالغْنَمْ بَاشْ تِتْفَرِّقْ.</verse>
				<verse number="32">آمَا بَعْدْ مَا نْقُومْ مِنْ المُوتْ رَانِي بَاشْ نِسْبِقْكُمْ لِلجَلِيلْ.»</verse>
				<verse number="33">يَاخِي قَالُّو بُطْرُسْ: «حَتَّى لُوكَانْ خَلُّوكْ الكُلْهُمْ، آنَا عُمْرِي مَا نْخَلِّيكْ.»</verse>
				<verse number="34">قَالُّو يَسُوعْ: «نْقُلِّكْ الحَقْ: فِي اللِّيلَة هَاذِي، قْبَلْ مَا يْصِيحْ السَّرْدُوكْ، بَاشْ تْكُونْ نْكَرْتْ فِيَّ ثْلاَثَة مَرَّاتْ.»</verse>
				<verse number="35">قَالُّو بُطْرُسْ: «مَا نِيشْ بَاشْ نُنْكُرْ فِيكْ حَتَّى إِذَا كَانْ لْزِمْ بَاشْ نْمُوتْ مْعَاكْ.» وِالكْلاَمْ هَاذَا قَالُوهُولُو التْلاَمْذَة الكُلْهُمْ.</verse>
				<verse number="36">وِمْبَاعِدْ مْشَى المَسِيحْ وِتْلاَمِذْتُو لِبْلاَصَة إِسْمْهَا جَثْسَيْمَانِي، وْقَالِلْهُمْ: «أُقْعْدُوا لِهْنَا، حَتَّى لِينْ نِمْشِي لْغَادِي وِنْصَلِّي.»</verse>
				<verse number="37">وْهَزْ مْعَاهْ بُطْرُسْ وِوْلاَدْ زَبَدِي الإِثْنِينْ، وِبْدَا يْحِسْ فِي رُوحُو حْزِينْ وْمِتْقَلَّقْ.</verse>
				<verse number="38">الوَقْتْ هَاذَاكَا قَالِلْهُمْ: «نْحِسْ الِّي رُوحِي حْزِينَة بَرْشَة لْحَدْ المُوتْ. اسْتَنَّاوْ هْنَا وَابْقَاوْ فَايْقِينْ.»</verse>
				<verse number="39">وِبْعِدْ عْلِيهُمْ شْوَيَّة وْطَاحْ عْلَى رْكَايْبُو وْصَلَّى وْقَالْ: «يَا بَابَا إِذَا كَانْ مُمْكِنْ، بَعِّدْ عْلِيَّ الكَاسْ هَاذِي. آمَا خَلِّي تْكُونْ مَشِيئْتِكْ إِنْتَ، مُوشْ مَشِيئْتِي آنَا.»</verse>
				<verse number="40">وِرْجَعْ لِلتْلاَمْذَة وِلْقَاهُمْ رَاقْدِينْ، وْقَالْ لْبُطْرُسْ: «يَاخِي هَكَّا مَا تْنَجّْمُوشْ تَسْهْرُوا مْعَايَا حَتَّى سَاعَة وَحْدَة؟</verse>
				<verse number="41">أَسْهْرُوا وْصَلِّيوْ بَاشْ مَا تُحْصْلُوشْ فِي تَجْرْبَة. رَاهِي الرُّوحْ تْحِبْ تَبْقَى فَايْقَة، آمَا البْدَنْ رَاهُو ضْعِيفْ.»</verse>
				<verse number="42">وِبْعِدْ مَرَّة أُخْرَى وْصَلَّى، وْقَالْ: «يَا بَابَا، إِذَا كَانْ الكَاسْ هَاذَا مُوشْ مُمْكِنْ يِبْعِدْ عْلِيَّ، وْيِلْزِمْنِي نُشْرْبُو، خَلِّي تْكُونْ إِرَادْتِكْ مُوشْ إِرَادْتِي.»</verse>
				<verse number="43">وِرْجَعْ مَرَّة أُخْرَى وِلْقَاهُمْ رَاقْدِينْ، عْلَى خَاطِرْهُمْ مَا نَجّْمُوشْ يْهِزُّوا رُوسْهُمْ مِالنُّومْ.</verse>
				<verse number="44">وَلَّى خَلاَّهُمْ مَرَّة أُخْرَى وِبْعِدْ بَاشْ يْصَلِّي لِلمَرَّة الثَّالْثَة، وْعَاوِدْ الكْلاَمْ هُوَ بِيدُو.</verse>
				<verse number="45">وِمْبَاعِدْ جَا لِلتْلاَمْذَة وْقَالِلْهُمْ: «يَاخِي مَازِلْتُوا رَاقْدِينْ وْمِرْتَاحِينْ؟ هَايْ السَّاعَة جَاتْ وْآنَا إِبْنْ الإِنْسَانْ بَاشْ يْسَلّْمُونِي لِيْدِينْ المِذْنْبِينْ.</verse>
				<verse number="46">قُومُوا خَلِّينَا نِمْشِيوْا! هَاوْ الِّي بَاشْ يْخُونِّي جَا.»</verse>
				<verse number="47">وْوَقْتِلِّي هُوَ مَازَالْ يِتْكَلِّمْ جَا يَهُوذَا، الِّي هُوَ وَاحِدْ مِالأَثْنَاشِنْ تِلْمِيذْ، وِمْعَاهْ بَرْشَة نَاسْ هَازِّينْ سْيُوفَا وِعْصِي، بَعْثُوهُمْ رُؤَسَاءْ الكُهَّانْ وِالشْيُوخْ مْتَاعْ الشَّعْبْ.</verse>
				<verse number="48">وِلِّي خَانُو عْطَاهُمْ أَمَارَة، وْقَالْ: «الِّي بَاشْ نْبُوسُو هَاذَاكَا هُوَ، شِدُّوهْ!»</verse>
				<verse number="49">وْبِالوَقْتْ مْشَى طُولْ لْيَسُوعْ وْقَالُّو: «السَّلاَمْ، يَا مُعَلِّمْ!» وْبَاسُو.</verse>
				<verse number="50">قَالُّو يَسُوعْ: «يَا صَاحْبِي. أَعْمِلْ الشَّيْء الِّي جِيتْ عْلَى جَالُو.» الوَقْتْ هَاذَاكَا جَاوْ وْحَطُّوا يْدِيهُمْ عْلَى يَسُوعْ وْشَدُّوهْ.</verse>
				<verse number="51">وْوَاحِدْ مِلِّي كَانُوا مْعَ يَسُوعْ مَدْ يِدُّو وِجْبِدْ سِيفُو وِضْرَبْ العَبْدْ مْتَاعْ كْبِيرْ الكُهَّانْ قَصّْلُو وِذْنُو.</verse>
				<verse number="52">وِالوَقْتْ هَاذَاكَا قَلُّو يَسُوعْ: «رَجَّعْ سِيفِكْ لِبْلاَصْتُو. رَاهُمْ الِّي يْهِزُّوا السْيُوفَا، الكُلْهُمْ يْمُوتُوا بِالسْيُوفَا،</verse>
				<verse number="53">يَاخِي مَاشِي فِي بَالِكْ الِّي آنَا مَا انَّجِّمْشْ نُطْلُبْ مِنْ بَابَا، وْهُوَ بِالوَقْتْ يَبْعِثْلِي أَكْثِرْ مِنْ ثْنَاشِنْ جَيْشْ مْتَاعْ مْلاَيْكَة؟</verse>
				<verse number="54">آمَا كِيفَاشْ بَاشْ اتِّمْ الكْتُبْ المُقَدّْسَة الِّي تْقُولْ الِّي الشَّيْء هَاذَا يِلْزْمُو يَاقَعْ؟»</verse>
				<verse number="55">وْقَالْ يَسُوعْ لِلنَّاسْ: «يَاخِي رَدِّيتُونِي مُجْرِمْ جَايِينِّي بِالسْيُوفَا وِالعْصِي؟ كُلْ يُومْ كُنْتْ نُقْعُدْ نْعَلِّمْ فِي الهَيْكِلْ، وْمَا شَدِّيتُونِيشْ.</verse>
				<verse number="56">آمَا الشَّيْء هَاذَا الكُلُّو وْقَعْ بَاشْ يْتِمْ الِّي تْقَالْ فِي كْتُبْ الأَنْبِيَاءْ.» الوَقْتْ هَاذَاكَا التْلاَمْذَة خَلاَّوْهْ وْهَرْبُوا.</verse>
				<verse number="57">وِلِّي شَدُّوا يَسُوعْ هَزُّوهْ لْقِيَافَا الِّي هُوَ كْبيرْ الكُهَّانْ، وِينْ تْلَمُّوا الشْيُوخْ وِالكُتَّابْ مْتَاعْ اليْهُودْ</verse>
				<verse number="58">وْبُطْرُسْ كَانْ يْتَبَّعْ فِيهْ مِنْ بْعِيدْ حَتَّى لِينْ وْصُلْ لِلوُسْطِيَّة مْتَاعْ دَارْ كْبِيرْ الكُهَّانْ. وِدْخَلْ لْدَاخِلْ وِقْعَدْ مْعَ الحُرَّاسْ بَاشْ يْشُوفْ آشْ بَاشْ يَاقَعْ.</verse>
				<verse number="59">وْرُؤَسَاءْ الكُهَّانْ وِلِّي فِي المَجْلِسْ مْتَاعْ اليْهُودْ الكُلْهُمْ يْلَوّْجُوا عْلَى شْكُونْ يِشْهِدْ عْلَى يَسُوعْ بِالبَاطِلْ بَاشْ يُقْتْلُوهْ،</verse>
				<verse number="60">آمَا مَا لْقُوشْ كِيفَاشْ، رَغْمِلِّي بَرْشَة نَاسْ قَدّْمُوا وْشِهْدُوا بِالبَاطِلْ. وِمْبَاعِدْ قَدّْمُوا زُوزْ شْهُودْ</verse>
				<verse number="61">وْقَالُوا: «الرَّاجِلْ هَاذَا قَالْ: \آنَا انَّجِّمْ نْطَيِّحْ هَيْكِلْ اللهْ وِانَّجِّمْ نِبْنِيهْ فِي ثْلاَثَة أَيَّامْ.\»</verse>
				<verse number="62">وْقَامْ كْبِيرْ الكُهَّانْ وْقَالْ: «يَاخِي مَا عِنْدِكْ مَا تْجَاوِبْ؟ يَاخِي مَا كِشْ تِسْمَعْ فِي الرْجَالْ هَاذُومَا كِيفَاشْ يِشْهْدُوا عْلِيكْ؟»</verse>
				<verse number="63">آمَا يَسُوعْ بْقَى سَاكِتْ. وْقَالُّو كْبِيرْ الكُهَّانْ: «حَلِّفْتِكْ بِالله الحَيْ قُولِلْنَا: يَاخِي إِنْتِ المَسِيحْ إِبْنْ اللهْ؟»</verse>
				<verse number="64">قَالُّو يَسُوعْ: «إِنْتِ قُلْتْ هَكَّا. آمَا آنَا رَانِي نْقُلْكُمْ: مِاليُومْ بَاشْ تْشُوفُونِي آنَا إِبْنْ الإِنْسَانْ قَاعِدْ عْلَى يْمِينْ قُدْرِةْ اللهْ وْجَايْ فِي سْحَابْ السْمَاءْ!»</verse>
				<verse number="65">قَطِّعْ كْبِيرْ الكُهَّانْ دَبْشُو وْقَالْ: «رَاهُو كْفَرْ! يَاخِي مَازِلْنَا مِحْتَاجِينْ لِشْهُودْ؟ هَاكُمْ تَوَّا سْمَعْتُوهْ كِكْفَرْ.</verse>
				<verse number="66">شْنُوَّة تُحْكْمُوا عْلِيهْ؟» جَاوْبُوا: «يِلْزْمُو يْمُوتْ!»</verse>
				<verse number="67">وْبِزْقُوا عْلِيهْ وْضَرْبُوهْ بِالكَفْ، وْثَمَّة شْكُونْ مِنْهُمْ الِّي ضَرْبُوهْ</verse>
				<verse number="68">وْقَالُوا: «تْنَبَّأْ لِينَا، يَا المَسِيحْ! شْكُونْ الِّي ضَرْبِكْ؟»</verse>
				<verse number="69">وِالوَقْتْ هَاذَاكَا بُطْرُسْ كَانْ قَاعِدْ البَرَّا فِي الوُسْطِيَّة مْتَاعْ الدَّارْ، يَاخِي جَاتُو خْدِيمَة وْقَالِتْ: «إِنْتِ زَادَا كُنْتْ مْعَ يَسُوعْ الِّي مِالجَلِيلْ!»</verse>
				<verse number="70">آمَا هُوَ نْكَرْ قُدَّامْهُمْ الكُلْهُمْ، وْقَالْ: «مَا نِيشْ فَاهِمْ شْنُوَّة تُقْصْدِي.»</verse>
				<verse number="71">وْوَقْتِلِّي خْرَجْ لِلبَابْ البَرَّانِي، شَافَاتُو خْدِيمَة أُخْرَى وْقَالِتْ لِلِّي حَاضْرِينْ الغَادِي: «الرَّاجِلْ هَاذَا كَانْ مْعَ يَسُوعْ الِّي مِالنَّاصْرَة!»</verse>
				<verse number="72">وِنْكَرْ بُطْرُسْ مَرَّة أُخْرَى وْهُوَ يِحْلِفْ وِيْقُولْ: «الرَّاجِلْ هَاذَا مَا نَعْرْفُوشْ!»</verse>
				<verse number="73">مْبَاعِدْ شْوَيَّة جَاوْ النَّاسْ الِّي حَاضْرِينْ وْقَالُوا لْبُطْرُسْ: «بِالحَقْ إِنْتِ زَادَا وَاحِدْ مِنْهُمْ، عْلَى خَاطْرِكْ تِتْكَلِّمْ كِيفْهُمْ!»</verse>
				<verse number="74">الوَقْتْ هَاذَاكَا بْدَا يِحْلِفْ وْيَلْعِنْ: «آنَا مَا نَعْرِفْشْ الرَّاجِلْ هَاذَا.» وْبِالوَقْتْ صَاحْ السَّرْدُوكْ،</verse>
				<verse number="75">وِتْذَكِّرْ بُطْرُسْ كِلْمِةْ يَسُوعْ كِقَلُّو: «قْبَلْ مَا يْصِيحْ السَّرْدُوكْ تْكُونْ إِنْتِ نْكَرْتْنِي ثْلاَثَة مَرَّاتْ.» وِخْرَجْ البَرَّا وِبْكَى بَرْشَة.</verse>
			</chapter>
			<chapter number="27">
				<verse number="1">وْفِي الصْبَاحْ، تْفَاهِمْ رُؤَسَاءْ الكُهَّانْ وِالشْيُوخْ مْتَاعْ الشَّعْبْ الكُلْهُمْ عْلَى يَسُوعْ بَاشْ يُقْتْلُوهْ.</verse>
				<verse number="2">وْكَتّْفُوهْ وْهَزُّوهْ وْسَلْمُوهْ لْبِيلاَطُسْ الوَالِي.</verse>
				<verse number="3">وْوَقْتِلِّي يَهُوذَا الِّي خَانُو شَافْ الِّي يَسُوعْ تِحْكَمْ عْلِيهْ، نْدِمْ وْرَجَّعْ الثْلاَثِينْ قَطْعَة مْتَاعْ الفِضَّة لْرُؤَسَاءْ الكُهَّانْ وِالشْيُوخْ،</verse>
				<verse number="4">وْقَالِلْهُمْ: «آنَا عْمَلْتْ ذَنْبْ كِبْعْتْ الدَّمْ مْتَاعْ وَاحِدْ بَرِيءْ.» قَالُولُو: «أَحْنَا مَا يْهِمّْنَاشْ؟ دَبِّرْ رَاسِكْ.»</verse>
				<verse number="5">وِرْمَى الفِضَّة فِي الهَيْكِلْ وِخْرَجْ، وِمْشَى شْنَقْ رُوحُو.</verse>
				<verse number="6">آمَا رُؤَسَاءْ الكُهَّانْ هَزُّوا الفِضَّة وْقَالُوا: «مُوشْ حْلاَلْ بَاشْ نْحُطُّوهَا فِي الصُّنْدُوقْ مْتَاعْ الهَيْكِلْ، مَا دَامْهَا فْلُوسْ مْتَاعْ دَمْ.»</verse>
				<verse number="7">إِمَّالاَ تْفَاهْمُوا وِشْرَاوْ بِيهَا السَّانْيَة مْتَاعْ بَيَّاعْ الفُخَّارْ بَاشْ يَعْمْلُوهَا جَبَّانَة يِدْفْنُوا فِيهَا البْرَايْنِيَّة.</verse>
				<verse number="8">هَاذَاكَا عْلاَشْ السَّانْيَة هَاذِيكَا يْسَمِّيوْهَا سَانْيِةْ الدَّمْ لِليُومْ.</verse>
				<verse number="9">وْهَكَّا تَمْ الشَّيْء الِّي قَالُو النَّبِي إِرْمِيَا: «وْهَزُّوا الثْلاَثِينْ قَطْعَة مْتَاعْ الفِضَّة، السُّومْ مْتَاعْ الِّي سَامُوهْ بِيهْ جْمَاعَة مِنْ بَنِي إِسْرَائِيلْ،</verse>
				<verse number="10">وِعْطَاوْهُمْ بَاشْ يِشْرِيوْ سَانْيِةْ بَيَّاعْ الفُخَّارْ. كِيفْ مَا أْمَرْنِي رَبِّي.»</verse>
				<verse number="11">وِوْقُفْ يَسُوعْ قُدَّامْ الوَالِي وْسِأْلُو الوَالِي: «يَاخِي إِنْتِ مَلِكْ اليْهُودْ؟» جَاوْبُو يَسُوعْ: «إِنْتِ قُلْتْ.»</verse>
				<verse number="12">آمَا وَقْتِلِّي رُؤَسَاءْ الكُهَّانْ وِالشْيُوخْ يِتْهْمُوا فِيهْ، مَا جاوِبْشْ بْحَتَّى حَاجَة.</verse>
				<verse number="13">وِمْبَاعِدْ قَالُّو بِيلاَطُسْ: «يَاخِي مَاكِشْ تِسْمَعْ كِيفَاشْ قَاعْدِينْ يِشْهْدُوا عْلِيكْ ابَّرْشَة حَاجَاتْ؟»</verse>
				<verse number="14">آمَا هُوَ مَا جَاوْبُوشْ عْلَى حَتَّى حَاجَة مِنْهُمْ، حَتَّى لِينْ بْقَى الوَالِي مِتْعَجِّبْ بَرْشَة.</verse>
				<verse number="15">وْفِي كُلْ عِيدْ كَانْ الوَالِي يْسَيِّبْ لِلشَّعْبْ وَاحِدْ مِالمْرَابِيطْ الِّي يْحِبُّوا عْلِيهْ.</verse>
				<verse number="16">وْكَانْ عِنْدْهُمْ فِي الوَقْتْ هَاذَاكَا وَاحِدْ مَعْرُوفْ فِي الحَبْسْ إِسْمُو بَارَابَاسْ.</verse>
				<verse number="17">وْوَقْتِلِّي تْلَمُّوا قَالِلْهُمْ بِيلاَطُسْ: «شْكُونْ تْحِبُّونِي نْسَيّْبِلْكُمْ: بَارَابَاسْ وِلاَّ يَسُوعْ الِّي يِتْسَمَّى المَسِيحْ؟»</verse>
				<verse number="18">عْلَى خَاطْرُو كَانْ يَعْرِفْ الِّي هُومَا سَلْمُوهُولُو بِسْبَبْ الغِيرَة.</verse>
				<verse number="19">زِيدْ عْلَى هَاذَا وَقْتِلِّي بِيلاَطُسْ قَاعِدْ فِي المَحْكْمَة، بَعْثِتْلُو مَرْتُو وْقَالِتْلُو: «رُدْ بَالِكْ تَعْمِلْ أَيْ حَاجَة لِلرَّاجِلْ البَارْ هَاذَاكَا، رَانِي تْقَلِّقْتْ بَرْشَة عْلَى خَاطْرُو اللِّيلَة فِي الحِلْمْ.»</verse>
				<verse number="20">وْرُؤَسَاءْ الكُهَّانْ وِالشْيُوخْ قَنْعُوا النَّاسْ بَاشْ يُطْلْبُوا مِنُّو إِنُّو يْسَيّْبِلْهُمْ بَارَابَاسْ وْيُقْتُلْ يَسُوعْ.</verse>
				<verse number="21">قَالِلْهُمْ الوَالِي مَرَّة أُخْرَى: «شْكُونُو مِنْهُمْ لِثْنِينْ تْحِبُّونِي نْسَيّْبِلْكُمْ؟» وْهُومَا قَالُوا: «بَارَابَاسْ!»</verse>
				<verse number="22">قَالِلْهُمْ بِيلاَطُسْ: «إِمَّالاَ آشْ تْحِبُّونِي نَعْمِلْ لْيَسُوعْ الِّي يِتْسَمَّى المَسِيحْ؟» قَالُوا الكُلْهُمْ: «اُصْلْبُو!»</verse>
				<verse number="23">وْقَالْ: «عْلاَشْ، شْنُوَّة الشَّرْ الِّي عَمْلُو؟» آمَا هُومَا وَلاَّوْ يْصِيحُوا أَكْثِرْ: «اُصْلْبُو!»</verse>
				<verse number="24">إِمَّالاَ وَقْتِلِّي شَافْ بِيلاَطُسْ الِّي هُوَ مَا وْصُلْ لْحَتَّى شَيْء، وْبِالعَكْسْ وَلاَّتْ ثَمَّة خُوضَة، خْذَا المَاء وِغْسِلْ يْدِيهْ قُدَّامْ النَّاسْ وْقَالْ: «آنَا بَرِيءْ مِنْ دَمْ الرَّاجِلْ هَاذَا! أَعْمْلُوا فِيهْ الِّي تْحِبُّوا.»</verse>
				<verse number="25">وِالنَّاسْ الكُلْهُمْ جَاوْبُوا: «أَحْنَا وِوْلاَدْنَا مَطْلُوبِينْ بْدَمُّو!»</verse>
				<verse number="26">وِمْبَاعِدْ سَيّْبِلْهُمْ بَارَابَاسْ، وْسَلِّمْ يَسُوعْ بَاشْ يِتْصْلَبْ بَعْدْ مَا ضَرْبُو بِالسُّوطْ.</verse>
				<verse number="27">وِمْبَاعِدْ هَزُّوا الجُنُودْ يَسُوعْ لِلقْصَرْ مْتَاعْ الوَالِي وْلَمُّوا فِرْقِةْ العَسْكِرْ الكُلْهَا قُدَّامُو،</verse>
				<verse number="28">وْنَحَّاوْلُو لِبْسْتُو وْلَبّْسُوهْ لِبْسَة حَمْرَة،</verse>
				<verse number="29">وْعَمْلُوا تَاجْ مِالشُّوكْ وْحَطُّوهْ فُوقْ رَاسُو، وْحَطُّولُو قَصْبَة فِي يِدُّو، وْسِجْدُوا قُدَّامُو وْهُومَا يِتْمَسْخْرُوا عْلِيهْ وِيْقُولُوا: «يَحْيَى مَلِكْ اليْهُودْ!»</verse>
				<verse number="30">وْبِصْقُوا عْلِيهْ، وْشَدُّوا القَصْبَة وْضَرْبُوهْ بِيهَا عْلَى رَاسُو.</verse>
				<verse number="31">وْبَعْدْ مَا تْمَسْخْرُوا عْلِيهْ نَحَّاوْلُو اللِّبْسَة الحَمْرَا، وْلَبّْسُوهْ دَبْشُو وْهَزُّوهْ بَاشْ يِتْصْلَبْ.</verse>
				<verse number="32">وْوَقْتِلِّي هُومَا خَارْجِينْ مِالمْدِينَة عْرَضْهُمْ رَاجِلْ مِنْ قِيرِينَة إِسْمُو سِمْعَانْ، وْلَزّْمُوا عْلِيهْ بَاشْ يْهِزْ الصَّلِيبْ مْتَاعْ يَسُوعْ.</verse>
				<verse number="33">وْوَقْتِلِّي وُصْلُوا لْبُقْعَة تِتْسَمَّى الجُلْجْثَة، الِّي مَعْنَاهَا «بُقْعِةْ الجُمْجْمَة»</verse>
				<verse number="34">عْطَاوْهْ شْرَابْ مْخَلِّطْ بْحَاجَة يْسَمُّوهَا المُرْ بَاشْ يُشْرْبُو، آمَا وَقْتِلِّي ذَاقُو مَا حَبِّشْ يُشْرْبُو.</verse>
				<verse number="35">وْوَقْتِلِّي صَلْبُوهْ عَمْلُوا قُرْعَة عْلَى لِبْسْتُو وْقَسْمُوهَا.</verse>
				<verse number="36">وْقَعْدُوا وِبْقَاوْ يْعِسُّوا عْلِيهْ الغَادِي.</verse>
				<verse number="37">وْحَطُّوا التُّهْمَة مْتَاعُو فُوقْ رَاسُو فِي بْلاَكَة مَكْتُوبْ عْلِيهَا: «هَاذَا يَسُوعْ، مَلِكْ اليْهُودْ.»</verse>
				<verse number="38">وْصَلْبُوا مْعَاهْ زُوزْ مْجَرّْمَة، وَاحِدْ عْلَى يْمِينُو وْوَاحِدْ عْلَى يْسَارُو.</verse>
				<verse number="39">وِالنَّاسْ الِّي يِتْعَدَّاوْ مِنْ غَادِي كَانُوا يْدَوّْحُوا عْلِيهْ رُوسْهُمْ وِيْسِبُّوا فِيهْ وِيْقُولُوا:</verse>
				<verse number="40">«يَلِّي بَاشْ اطَّيَّحْ الهَيْكِلْ وْتِبْنِيهْ فِي ثْلاَثَة أَيَّامْ، خَلِّصْ رُوحِكْ وْأَهْبِطْ مِنْ فُوقْ الصَّلِيبْ إِذَا كَانِكْ إِنْتِ إِبْنْ اللهْ.»</verse>
				<verse number="41">وْرُؤَسَاءْ الكُهَّانْ وِالكُتَّابْ مْتَاعْ اليْهُودْ وِالشْيُوخْ هُومَا زَادَا كَانُوا يِتْمَسْخْرُوا عْلِيهْ، وِيْقُولُوا:</verse>
				<verse number="42">«خَلِّصْ نَاسْ أُخْرِينْ، وْمَا يْنَجِّمْشْ يْخَلِّصْ رُوحُو! هُوَ المَلِكْ مْتَاعْ إِسْرَائِيلْ، خَلِّيهْ يَهْبِطْ تَوَّا مِنْ فُوقْ الصَّلِيبْ وْإِحْنَا بَاشْ نِمّْنُوا بِيهْ.</verse>
				<verse number="43">مَاوْ وْثِقْ فِي اللهْ وْقَالْ: \آنَا إِبْنْ اللهْ\ خَلِّي اللهْ يْخَلّْصُو إِذَا كَانُو رَاضِي عْلِيهْ.»</verse>
				<verse number="44">وِالمْجَرْمَة الِّي تْصَلْبُوا مْعَاهْ هُومَا زَادَا عَايْرُوهْ بِالكْلاَمْ هُوَ بِيدُو.</verse>
				<verse number="45">وِمْعَ نُصْفْ نْهَارْ ظْلاَمِتْ الدِّنْيَا الكُلْهَا حَتَّى لِلثْلاَثَة مْتَاعْ العْشِيَّة.</verse>
				<verse number="46">وْتَقْرِيبْ مْعَ الثْلاَثَة صَاحْ يَسُوعْ بْصُوتْ عَالِي: «إِيلِي! إِيلِي! لَمَا شَبَقْتَنِي؟» الِّي مَعْنَاهَا «يَا رَبِّي! يَا رَبِّي! عْلاَشْ خَلِّيتْنِي؟»</verse>
				<verse number="47">وْثَمَّة شْكُونْ مِالوَاقْفِينْ كِسَمْعُوهْ قَالُوا: «الرَّاجِلْ هَاذَا يْنَادِي عْلَى إِيلِيَّا!»</verse>
				<verse number="48">وْوَاحِدْ مِنْهُمْ جْرَى وْهَزْ شِيفُونَة، نَفِّخْهَا فِي الخَلْ وْحَطّْهَا فِي قَصْبَة وْمَدّْهَالُو بَاشْ يُشْرُبْ.</verse>
				<verse number="49">آمَا الأُخْرِينْ قَالُوا: «إِسْتَنَّى، خَلِّينَا نْشُوفُوا إِذَا كَانْ إِيلِيَّا بَاشْ يْجِي وْيْخَلّْصُو!»</verse>
				<verse number="50">وْصَاحْ يَسُوعْ مَرَّة أُخْرَى بْصُوتْ عَالِي وْخَلَّى رُوحُو تُطْلُعْ.</verse>
				<verse number="51">وْتِقْسِمْ الحْجَابْ مْتَاعْ الهَيْكِلْ عْلَى ثْنِينْ مِالفُوقْ الُّوطَا. وِالأَرْضْ تْزَلْزْلِتْ وِالحْجَرْ تْشَقِقْ.</verse>
				<verse number="52">وِتْحَلِّتْ القْبُورْ، وْبَرْشَة بْدُونَاتْ مْتَاعْ القِدِّيسِينْ الِّي رَاقْدِينْ فِيهَا قَامُوا.</verse>
				<verse number="53">وْخَرْجُوا مِالقْبُورْ بَعْدْ مَا قَامْ يَسُوعْ، وِمْشَاوْ لِلمْدِينَة المُقَدّْسَة وْظُهْرُوا لْبَرْشَة نَاسْ.</verse>
				<verse number="54">وَقْتِلِّي القَايِدْ مْتَاعْ المْيَا وِلِّي كَانُوا يْعِسُّوا مْعَاهْ عْلَى يَسُوعْ شَافُوا كِيفَاشْ الأَرْضْ تْزَلْزْلِتْ وِالحَاجَاتْ الِّي وُقْعِتْ، تْرِعْبُوا وْقَالُوا: «بِالحَقْ الإِنْسَانْ هَاذَا كَانْ إِبْنْ اللهْ!»</verse>
				<verse number="55">وْكَانُوا ثَمَّة زَادَا بَرْشَة نْسَاء يِتْفَرّْجُوا مِنْ بْعِيدْ، وْهُومَا الِّي كَانُوا يْتَبّْعُوا فِي يَسُوعْ مِالجَلِيلْ وْيِخْدْمُوا فِيهْ،</verse>
				<verse number="56">وْمِنْهُمْ مَرْيَمْ المَجْدَلِيَّة، وْمَرْيِمْ أُمْ يَعْقُوبْ وْيُوسُفْ، وْأُمْ وْلاَدْ زَبَدِي.</verse>
				<verse number="57">وْفِي العْشِيَّة جَا رَاجِلْ غْنِي إِسْمُو يُوسُفْ مِنْ مَنْطِقْةْ الرَّامَة، وْهُوَ زَادَا كَانْ مِالتْلاَمْذَة مْتَاعْ يَسُوعْ.</verse>
				<verse number="58">مْشَى لْبِيلاَطُسْ وِطْلَبْ مِنُّو الجُثَّة مْتَاعْ يَسُوعْ. يَاخِي بِيلاَطُسْ أْمَرْ بَاشْ يَعْطِوْهَالُو.</verse>
				<verse number="59">وْهَزْ يُوسُفْ الجُثَّة مْتَاعْ يَسُوعْ وْلَفّْهَا فِي كْفَنْ نْظِيفْ،</verse>
				<verse number="60">وْدِفْنُو فِي قْبَرْ جْدِيدْ حِفْرُو لْرُوحُو فِي الحْجَرْ، وْحَطْ حَجْرَة كْبِيرَة فِي بَابْ القْبَرْ وِمْشَى.</verse>
				<verse number="61">وْكَانِتْ مَرْيَمْ المَجْدَلِيَّة، وْمَرْيِمْ الأُخْرَى، قَاعْدِينْ مْقَابْلِينْ القْبَرْ.</verse>
				<verse number="62">وْمِنْ غُدْوَة، الِّي هُوَ بَعْدْ النْهَارْ الِّي يْحَضّْرُوا فِيهْ، مْشَاوْ رُؤَسَاءْ الكُهَّانْ وِالفَرِّيسِيِّينْ لْبِيلاَطُسْ</verse>
				<verse number="63">وْقَالُولُو: «تْذَكِّرْنَا، يَا سِيدْنَا، كِيفَاشْ الدَّجَّالْ هَاذَاكَا قَالْ وَقْتِلِّي كَانْ حَيْ: \بَاشْ نْقُومْ بَعْدْ ثْلاَثَة أَيَّامْ.\</verse>
				<verse number="64">هَاذَاكَا عْلاَشْ أُأْمُرْ بَاشْ يْعِسُّوا عْلَى القْبَرْ لِلنْهَارْ الثَّالِثْ، بَاشْ تْلاَمِذْتُو مَا يِمْشِيوْشْ يِسْرْقُوهْ وِيْقُولُوا لِلشَّعْبْ: \رَاهُو قَامْ مِنْ بِينْ المُوتَى\، وِيْغَلّْطُوا النَّاسْ أَكْثِرْ مِالغَلْطَة مْتَاعْ قْبَلْ!»</verse>
				<verse number="65">قَالِلْهُمْ بِيلاَطُسْ: «عِنْدْكُمْ حَرَسْ، إِمْشِيوْ وْعِسُّوا عْلِيهْ كِيفْ مَا تْحِبُّوا.»</verse>
				<verse number="66">إِمَّالاَ مْشَاوْ حَطُّوا الشْمَعْ عْلَى الحَجْرَة وجُنُودْ بَاشْ يْعِسُّوا عْلَى القْبَرْ.</verse>
			</chapter>
			<chapter number="28">
				<verse number="1">وْبَعْدْ مَا فَاتْ السِّبْتْ وِمْعَ طْلُوعْ الفَجْرْ فِي نْهَارْ الأَحَدْ، مْشَاتْ مَرْيَمْ المَجْدَلِيَّة وْمَرْيِمْ الأُخْرَى بَاشْ يْشُوفُوا القْبَرْ.</verse>
				<verse number="2">يَاخِي وْقَعْ زِلْزَالْ كْبِيرْ، ثَمَّة مَلاَكْ مِنْ عِنْدْ رَبِّي هْبَطْ مِالسْمَاءْ وْجَا وْبَعِّدْ الحَجْرَة وِقْعَدْ فُوقْهَا.</verse>
				<verse number="3">وْكَانْ مَنْظْرُو كِيفْ البَرْقْ وْدَبْشُو أَبْيِضْ كِيفْ الثِّلْجْ.</verse>
				<verse number="4">وْوَلُّوا الحُرَّاسْ يِتْرِعْدُوا مِالخُوفْ مِنُّو وْوَلُّوا كِيفْ المُوتَى.</verse>
				<verse number="5">آمَا المَلاَكْ قَالْ لِلنْسَاء: «مَا تْخَافُوشْ. آنَا نَعْرِفْ الِّي إِنْتُومَا تْلَوّْجُوا عْلَى يَسُوعْ الِّي تِصْلَبْ.</verse>
				<verse number="6">هُوَ مُوشْ هْنَا، رَاهُو قَامْ كِيفْ مَا قَالْ. إِيجَاوْ وْشُوفُوا البُقْعَة الِّي كَانْ مَحْطُوطْ فِيهَا.</verse>
				<verse number="7">وْإِمْشِيوْ فِيسَعْ وْقُولُوا لِتْلاَمِذْتُو: \رَاهُو قَامْ مِنْ بِينْ المُوتَى، وْهَاوْ بَاشْ يِسْبِقْكُمْ لِلجَلِيلْ، وْغَادِي بَاشْ تْشُوفُوهْ.\ هَانِي قُلْتِلْكُمْ.»</verse>
				<verse number="8">وَلُّوا مْشَاوْ مِالقْبَرْ فِيسَعْ وْهُومَا خَايْفِينْ وْفَرْحَانِينْ بَرْشَة، وِجْرَاوْ لِلتْلاَمْذَة.</verse>
				<verse number="9">وْفِي الثْنِيَّة عْرَضْهُمْ يَسُوعْ وْقَالِلْهُمْ: «السَّلاَمْ.» يَاخِي جُوهْ وْشَدُّوا فِي سَاقِيهْ وْسِجْدُولُو</verse>
				<verse number="10">يَاخِي قَالِلْهُمْ يَسُوعْ: «مَا تْخَافُوشْ! إِمْشِيوْ وْقُولُوا لْإِخْوْتِي يِمْشِيوْ لِلجَلِيلْ، وِالغَادِي بَاشْ يْشُوفُونِي.»</verse>
				<verse number="11">وَقْتِلِّي النْسَاء مَاشِينْ ثَمَّة جُنُودْ رَجْعُوا لِلمْدِينَة وْقَالُوا لْرُؤَسَاءْ الكُهَّانْ عْلَى الحَاجَاتْ الِّي وُقْعِتْ الكُلْهَا.</verse>
				<verse number="12">وْكِجْتَمْعُوا رُؤَسَاءْ الكُهَّانْ مْعَ الشْيُوخْ، تْشَاوْرُوا وِعْطُوا بَرْشَة فْلُوسْ لِلجُنُودْ،</verse>
				<verse number="13">وْقَالُولْهُمْ: «قُولُوا لِلنَّاسْ: \رَاهُمْ تْلاَمِذْتُو جَاوْ فِي اللِّيلْ وْسَرْقُوهْ وَقْتِلِّي أَحْنَا رَاقْدِينْ.\</verse>
				<verse number="14">وْكيِسْمَعْ الوَالِي بِالخْبَرْ، أَحْنَا نْرَضِّيوْهْ وِنْخَرّْجُوكُمْ مِالمُشْكْلَة.»</verse>
				<verse number="15">وِخْذَاوْ الجُنُودْ الفْلُوسْ وْعَمْلُوا كِيفْ مَا قَالُولْهُمْ. وِالحْكَايَة هَاذِي تْنُشْرُتْ مَا بِينْ اليْهُودْ حَتَّى لِليُومْ.</verse>
				<verse number="16">وْتَوَّا مْشَاوْ الحْدَاشِنْ تِلْمِيذْ لِلجَلِيلْ، لِلجْبَلْ، كِيفْ مَا قَالِلْهُمْ يَسُوعْ.</verse>
				<verse number="17">وْكِشَافُوا يَسُوعْ سِجْدُولُو، آمَا ثَمَّة شْكُونْ مِنْهُمْ الِّي شَكُّوا.</verse>
				<verse number="18">وْجَا يَسُوعْ وْقَالِلْهُمْ: «تِعْطَاتْلِي كُلْ سُلْطَة فِي السْمَاوَاتْ وْفِي الأَرْضْ.</verse>
				<verse number="19">إِمَّالاَ إِمْشِيوْ وْأَعْمْلُوا تْلاَمْذَة فِي الشْعُوبْ الكُلْهُمْ، وْعَمّْدُوهُمْ بْإِسْمْ الآبْ وِالإِبْنْ وِالرُّوحْ القُدُسْ،</verse>
				<verse number="20">وْعَلّْمُوهُمْ بَاشْ يَعْمْلُوا الشَّيْء الِّي أْمَرْتْكُمْ بِيهْ الكُلُّو، وْهَانِي مْعَاكُمْ دِيمَا، لْآخِرْ الزْمَانْ.»</verse>
			</chapter>
		</book>
		<book number="41">
			<chapter number="1">
				<verse number="1">هَاذِي هِيَ البِدَايَة مْتَاعْ إِنْجِيلْ يَسُوعْ المَسِيحْ إِبْنْ اللهْ</verse>
				<verse number="2">كِيفْ مَا تْكِتْبِتْ فِي كْتَابْ النَّبِي إِشَعْيَاءْ: «هَانِي نَبْعِثْ قُدَّامِكْ رَسُولِي الِّي يْحَضِّرْلِكْ الطْرِيقْ</verse>
				<verse number="3">	 صُوتْ يْنَادِي فِي الخْلاَء: حَضّْرُوا طْرِيقْ رَبّْنَا، وْخَلُّوا الثْنَايَا مْتَاعُو تِتْسْوَى.»</verse>
				<verse number="4">جَا يُوحَنَّا المَعْمَدَانْ فِي الخْلاَء يْنَادِي بْمَعْمُودِيِّةْ التَّوْبَة بَاشْ تِتْغْفِرْالذْنُوبْ.</verse>
				<verse number="5">وِمْشَاوْلُو النَّاسْ الِّي فِي مَنْطِقْةْ اليَهُودِيَّة وِلِّي سَاكْنِينْ فِي أُورْشَلِيمْ الكُلْهَا وِتْعَمّْدُوا عْلَى يْدِيهْ فِي وَادْ الأُرْدُنْ بَعْدْ مَا اعْتَرْفُوا بِذْنُوبْهُمْ.</verse>
				<verse number="6">وْكَانِتْ لِبْسِةْ يُوحَنَّا مِنْ وْبَرْ الجْمَالْ وِحْزَامُو جِلْدْ وْيَاكُلْ فِي الجْرَادْ وِالعْسَلْ الجَّالِي.</verse>
				<verse number="7">وْكَانْ يْبَشِّرْ وِيْقُولْ: «بَاشْ يْجِي الِّي هُوَ أَقْوَى مِنِّي وْمَا نِسْتْحَقِّشْ بَاشْ نَهْبِطْ وِنْحِلُّو خْيُوطْ صَنْدَالُو.</verse>
				<verse number="8">آنَا عَمِّدْتْكُمْ بِالمَاء، آمَا هُوَ بَاشْ يْعَمِّدْكُمْ بِالرُّوحْ القُدُسْ.»</verse>
				<verse number="9">فِي الوَقْتْ هَاذَاكَا جَا يَسُوعْ مِالنَّاصْرَة الِّي فِي مَنْطِقْةْ الجَلِيلْ وِتْعَمِّدْ فِي وَادْ الأُرْدُنْ عْلَى يْدِينْ يُوحَنَّا</verse>
				<verse number="10">وْدُوبْ مَا خْرَجْ مِنْ المَاء شَافْ السْمَاءْ تْحَلِّتْ وِالرُّوحْ القُدُسْ هْبَطْ عْلِيهْ فِي هَيْئِةْ حْمَامَة.</verse>
				<verse number="11">وْجَا صُوتْ مِالسْمَاءْ يْقُولْ: «إِنْتِ ابْنِي الِّي نْحِبُّو، آنَا فَرْحَانْ بِيكْ.»</verse>
				<verse number="12">وْبِالوَقْتْ الرُّوحْ القُدُسْ هَزْ يَسُوعْ لِلخْلاَء</verse>
				<verse number="13">وْعَدَّى أَرْبْعِينْ يُومْ وِالشِّيطَانْ يْجَرَّبْ فِيهْ وْكَانْ فِي وُسْطْ الحَيَوَانَاتْ الْمِتْوَحْشَة وِالمْلاَيْكَة تِخْدِمْ فِيهْ.</verse>
				<verse number="14">وْبَعْدْ مَا يُوحَنَّا حَطُّوهْ فِي الحَبْسْ، مْشَى يَسُوعْ لْمَنْطِقْةْ الجَلِيلْ يْبَشِّرْ بْمَلَكُوتْ اللهْ</verse>
				<verse number="15">وِيْقُولْ: «الزْمَانْ كْمِلْ وْمَمْلِكْةْ اللهْ قُرْبِتْ. تُوبُوا وِامّْنُوا بِالإِنْجِيلْ!»</verse>
				<verse number="16">وْوَقْتِلِّي كَانْ يَسُوعْ يِمْشِي عْلَى شَطْ البُحَيْرَة مْتَاعْ الجَلِيلْ شَافْ سِمْعَانْ وْخُوهْ أَنْدَرَاوُسْ يَرْمِيوْ فِي الشْبَاكْ فِي البُحَيْرَة عْلَى خَاطِرْهُمْ كَانُوا صَيَّادَا.</verse>
				<verse number="17">قَالِلْهُمْ يَسُوعْ: «تَبّْعُونِي وْآنَا بَاشْ نْرُدْكُمْ صَيَّادَا مْتَاعْ نَاسْ.»</verse>
				<verse number="18">وْبِالوَقْتْ خَلاَّوْ الشْبَاكْ مْتَاعْهُمْ وْتَبّْعُوهْ.</verse>
				<verse number="19">وْبَعْدْ مَا زَادْ مْشَى شْوَيَّة شَافْ يَعْقُوبْ وْيُوحَنَّا وْلاَدْ زَبَدِي فِي الفْلُوكَة يْصَلّْحُوا فِي الشْبَاكْ.</verse>
				<verse number="20">وْبِالوَقْتْ نَادَالْهُمْ وْخَلاَّوْ بُوهُمْ زَبَدِي مْعَ الخَدَّامَا فِي الفْلُوكَة وْتَبّْعُوهْ.</verse>
				<verse number="21">وِمْبَاعِدْ مْشَى يَسُوعْ وِتْلاَمِذْتُو لْكَفْرْنَاحُومْ وْفِي نْهَارْ السِّبْتْ دْخَلْ يَسُوعْ لِلمَجْمَعْ وِبْدَا يْعَلِّمْ.</verse>
				<verse number="22">الحَاضْرِينْ بْقَاوْ مِتْعَجّْبِينْ مِنْ التَّعْلِيمْ مْتَاعُو عْلَى خَاطْرُو كَانْ يْعَلِّمْ فِيهُمْ كِيفْ وَاحِدْ عَنْدُو سُلْطَة مُوشْ كِيفْ الكُتَّابْ مْتَاعْ اليْهُودْ.</verse>
				<verse number="23">وْكَانْ ثَمَّة فِي المَجْمَعْ رَاجِلْ سَاكْنُو رُوحْ مَنْزُوسْ صَاحْ</verse>
				<verse number="24">وْقَالْ: «آشْ بِينَّا وْبِينِكْ يَا يَسُوعْ النَّاصْرِي؟ يَاخِي جِيتْ بَاشْ تِهْلِكْنَا؟ آنَا نَعْرِفْ إِنْتِ شْكُونْ. إِنْتِ قُدُّوسْ اللهْ!»</verse>
				<verse number="25">يَاخِي يَسُوعْ أُمْرُو وْقَالُّو: «اسْكُتْ! وْأُخْرُجْ مِنُّو.»</verse>
				<verse number="26">صْرَعْ الرُّوحْ المَنْزُوسْ الرَّاجِلْ وْصَاحْ بْصُوتْ عَالِي وِخْرَجْ مِنُّو.</verse>
				<verse number="27">النَّاسْ الكُلْ بْقَاوْ مِتْعَجّْبِينْ وِبْدَاوْا يِسْأْلُوا فِي بْعَضْهُمْ: «شْنُوَّة هَاذَا؟ هَذا تَعْلِيمْ جْدِيدْ؟ وْعِنْدُو سُلْطَة حَتَّى مِالأرْوَاحْ المَنْزُوسَة يُأْمُرْ فِيهُمْ وْهُومَا يْطِيعُوهْ!»</verse>
				<verse number="28">وْبِالوَقْتْ تِنْشَرْ خْبَرْ يَسُوعْ فِي المَنَاطِقْ الِّي فِي الجَلِيلْ الكُلْهَا.</verse>
				<verse number="29">وْدُوبْ مَا يَسُوعْ وِتْلاَمِذْتُو خَرْجُوا مِالمَجْمَعْ مْشَاوْ لْدَارْ سِمْعَانْ وْأَنْدَرَاوُسْ وِمْعَاهُمْ يَعْقُوبْ وْيُوحَنَّا.</verse>
				<verse number="30">وِنْسِيبِةْ سِمْعَانْ كَانِتْ رَاقْدَة فِي الفَرْشْ عِنْدْهَا السْخَانَة وْبِالوَقْتْ كَلّْمُوا عْلِيهَا يَسُوعْ.</verse>
				<verse number="31">قْرُبِّلْهَا وْشَدّْهَا مِنْ يِدّْهَا وْقَوِّمْهَا وْبِالوَقْتْ تْنَحَّاتْ عْلِيهَا السْخَانَة وْوَلِّتْ تِخْدِمْ فِيهُمْ.</verse>
				<verse number="32">وْفِي العْشِيَّة وَقْتِلِّي غَابِتْ الشَّمْسْ النَّاسْ جَابُولُو المُرْضَى وِلِّي سَاكْنِتْهُمْ الشْوَاطِنْ الكُلْهُمْ</verse>
				<verse number="33">وِالنَّاسْ الِّي فِي أُورْشَلِيمْ الكُلْهُمْ تْلَمُّوا قُدَّامْ البَابْ،</verse>
				<verse number="34">وِشْفَى بَرْشَة نَاسْ كَانُوا يْعَانُوا مِنْ بَرْشَة أَمْرَاضْ وْخَرِّجْ بَرْشَة شْوَاطِنْ. وْمَا خَلاَّشْ الشْوَاطِنْ يِتْكَلّْمُوا عْلَى خَاطِرْهُمْ عَرْفُوا شْكُونُو هُوَ.</verse>
				<verse number="35">وِاليُومِتْ غُدْوَة فِي الصْبَاحْ بِكْرِي قَامْ يَسُوعْ وِمْشَى لْبُقْعَة خَالْيَة وِبْدَا يْصَلِّي.</verse>
				<verse number="36">وِمْشَى سِمْعَانْ وِلِّي مْعَاهْ يْلَوّْجُوا عْلِيهْ</verse>
				<verse number="37">وْوَقْتِلِّي لْقَاوْهْ قَالُولُو: «رَاهُمْ النَّاسْ الكُلْ يْلَوّْجُوا عْلِيكْ!»</verse>
				<verse number="38">قَالِلْهُمْ: «هَيَّا نِمْشِيوْا لِلمُدُنْ الأُخْرَى القْرِيبَة بَاشْ نْبَشِّرْ فِيهَا عْلَى خَاطِرْنِي جِيتْ لِلشَّيْء هَاذَا.»</verse>
				<verse number="39">وِمْشَى يْبَشِّرْ فِي مَجَامِعْ اليْهُودْ الِّي فِي مَنْطِقْةْ الجَلِيلْ الكُلْهَا وِيْخَرِّجْ فِي الشْوَاطِنْ.</verse>
				<verse number="40">وْجَاهْ وَاحِدْ أَبْرِصْ يِتْشَحِّتْ فِيهْ وْطَاحْ عْلَى رْكَايْبُو قُدَّامُو وْقَالْ: «إِذَا إِنْتِ تْحِبْ رَاكْ تِقْدِرْ تِشْفِينِي.»</verse>
				<verse number="41">حَنْ عْلِيهْ يَسُوعْ وْمَدْ يِدُّو وْمَسُّو وْقَالْ: «آنَا نْحِبْ، اتْشْفَى!»</verse>
				<verse number="42">وْدُوبْ مَا يَسُوعْ تْكَلِّمْ تْنَحَّى عْلِيهْ البْرَصْ وْتِشْفَى.</verse>
				<verse number="43">وْبِالوَقْتْ أَمْرُو يَسُوعْ بَاشْ يِمْشِي وْنَبِّهْ عْلِيهْ</verse>
				<verse number="44">وْقَالُّو: «رُدْ بَالِكْ، مَا تْقُولِشْ لْحَتَّى حَدْ. آمَا إِمْشِي لِلكَاهِنْ خَلِّيهْ يْشُوفِكْ وْقَدِّمْ القُرْبَانْ الِّي أْمَرْ بِيهْ مُوسَى عْلَى خَاطْرِكْ تِشْفِيتْ بَاشْ يْكُونْ الشَّيْء هَاذَاكَا شْهَادَة لِيهُمْ.»</verse>
				<verse number="45">آمَا هُوَ مْشَى وِبْدَا يْنَادِي وِنْشَرْ الخْبَرْ حَتَّى لِينْ يَسُوعْ مَا عَادِشْ يِقْدِرْ يُدْخُلْ لْحَتَّى بْلاَدْ جْهَارْ وْوَلَّى يُسْكُنْ فِي الخْلاَء وِالنَّاسْ يْجِيوْهْ مِنْ كُلْ بْلاَصَة.</verse>
			</chapter>
			<chapter number="2">
				<verse number="1">وْبَعْدْ أَيَّامَاتْ رْجَعْ يَسُوعْ لْمَنْطِقْةْ كَفْرْنَاحُومْ وْتِنْشَرْ الخْبَرْ الِّي هُوَ فِي الدَّارْ.</verse>
				<verse number="2">تْلَمُّوا بَرْشَة نَاسْ حَتَّى لِينْ مَا بْقَاتْشْ بْلاَصَة لْحَتَّى حَدْ قُدَّامْ البَابْ. وِبْدَا يِحْكِي مْعَاهُم بْكِلْمِةْ اللهْ.</verse>
				<verse number="3">وْجَابُولُو وَاحِدْ مَشْلُولْ هَازِّينُو أَرْبْعَة رْجَالْ.</verse>
				<verse number="4">آمَا مَا قِدْرُوشْ يُقْرْبُولُو بِسْبَبْ الزَّحْمَة الكْبِيرَة. وْنُقْبُوا السْطَحْ مْتَاعْ الدَّارْ الِّي كَانْ فِيهَا يَسُوعْ وْهَبّْطُوا الفْرَاشْ الِّي رَاقِدْ عْلِيهْ المَشْلُولْ.</verse>
				<verse number="5">وَقْتِلِّي شَافْ يَسُوعْ إِيمَانْهُمْ قَالْ لِلمَشْلُولْ: «يَا وْلِيدِي رَاهِي ذْنُوبِكْ تْغِفْرِتْ.»</verse>
				<verse number="6">وْكَانُوا مْعَ النَّاسْ جْمَاعَة مِنْ الكُتَّابْ مْتَاعْ اليْهُودْ بْدَاوْا يْفَكّْرُوا فِي قْلُوبْهُمْ:</verse>
				<verse number="7">«شْبِيهْ الرَّاجِلْ هَاذَا يِتْكَلِّمْ هَكَّا؟ رَاهُو يَكْفِرْ! شْكُونْ غِيرْ اللهْ وَحْدُو يِقْدِرْ يِغْفِرْ الذْنُوبْ؟»</verse>
				<verse number="8">وْبِالوَقْتْ عْرَفْ يَسُوعْ الشَّيْء الِّي يْفَكّْرُوا فِيهْ وَلَّى سْإِلْهُمْ: «عْلاَشْ تْفَكّْرُوا فِي الشَّيْء هَاذَا؟</verse>
				<verse number="9">آنَا هُو أسْهِلْ؟ بَاشْ يِتْقَالْ لِلمَشْلُولْ: \ذْنُوبِكْ تْغِفْرِتْ\ وِلاَّ يِتْقَالُّو: \قُومْ! هِزْ فْرَاشِكْ وْإِمْشِي.\</verse>
				<verse number="10">آمَا هَكَّا تَعْرْفُوا الِّي آنَا إِبْنْ الإِنْسَانْ عِنْدِي السُّلْطَة فِي الأَرْضْ بَاشْ نِغْفِرْ الذْنُوبْ» وِمْبَاعِدْ قَالْ لِلمَشْلُولْ:</verse>
				<verse number="11">«نْقُلِّكْ: قُومْ! هِزْ فْرَاشِكْ وْإِمْشِي لْبِيتِكْ.»</verse>
				<verse number="12">قَامْ بِالوَقْتْ وْهَزْ فْرَاشُو وِمْشَى قُدَّامْ النَّاسْ الكُلْ وِبْقَاوْ الكُلْهُمْ مِتْعَجّْبِينْ وْسَبّْحُوا اللهْ وْقَالُوا: «الشَّيْء هَاذَا عْمُرْنَا مَا شُفْنَا مِثْلُو بِالكُلْ!»</verse>
				<verse number="13">وِخْرَجْ يَسُوعْ مَرَّة ثَانْيَة لْشَطْ البُحَيْرَة وْخَلْطُوا عْلِيهْ النَّاسْ الكُلْ وِبْدَا يْعَلِّمْ فِيهُمْ.</verse>
				<verse number="14">وْوَقْتِلِّي كَانْ يِمْشِي شَافْ لاَوِي وِلْدْ حَلْفَى قَاعِدْ فِي المَكْتِبْ مْتَاعْ الضَّرَايِبْ وْقَلُّو: «تَبَّعْنِي!» وْقَامْ وْتَبّْعُو.</verse>
				<verse number="15">وْوَقْتِلِّي كَانْ يَسُوعْ قَاعِدْ يَاكُلْ فِي دَارْ لاَوِي جَاوْ بَرْشَة مِلِّي يْلِمُّوا فِي الضَّرَايِبْ وِالمِذْنْبِينْ وْكَانُوا بِحْذَاهْ هُوَ وِتْلاَمِذْتُو. وْبَرْشَة مِنْهُمْ كَانُوا يْتَبّْعُوا فِيهُمْ.</verse>
				<verse number="16">وْوَقْتِلِّي الكُتَّابْ مْتَاعْ اليْهُودْ وِالفَرِّيسِيِّينْ شَافُوا الِّي يَسُوعْ يَاكُلْ مْعَ الِّي يْلِمُّوا فِي الضَّرَايِبْ قَالُوا لِتْلاَمِذْتُو «عْلاَشْ يَاكُلْ مْعَ الِّي يْلِمُّوا فِي الضَّرَايِبْ وِالمِذْنْبِينْ؟»</verse>
				<verse number="17">سْمَعْ يَسُوعْ وْجَاوِبْهُمْ: «مُوشْ الصْحَاحْ هُومَا المِحْتَاجِينْ لِلطْبِيبْ آمَا رَاهُمْ المُرْضَى. جِيتْ بَاشْ نِدْعِي المِذْنْبِينْ، مُوشْ الأَبْرَارْ.»</verse>
				<verse number="18">وْكَانُوا تْلاَمِذْةْ يُوحَنَّا وِالفَرِّيسِيِّينْ صَايْمِينْ يَاخِي جَاوْ جْمَاعَة لْيَسُوعْ يِسْأْلُوا فِيهْ: «عْلاَشْ تْلاَمِذْةْ يُوحَنَّا وِتْلاَمِذْةْ الفَرِّيسِيِّينْ يْصُومُوا وِتْلَامِذْتِكْ مَا يْصُومُوشْ؟»</verse>
				<verse number="19">جَاوِبْهُمْ: «يَاخِي يْنَجّْمُوا المِسْتَدْعِينْ لِلعِرْسْ يْصُومُوا وِالعْرِيسْ مَازَالْ فِي وُسْطْهُمْ؟ مَا دَامُو العْرِيسْ فِي وُسْطْهُمْ مَا يْنَجّْمُوشْ يْصُومُوا.</verse>
				<verse number="20">آمَا بَاشْ يْجِيوْ نْهَارَاتْ يِتْهَزْ العْرِيسْ بْعِيدْ عْلِيهُمْ وِالوَقْتْ هَاذَاكَا بَاشْ يْصُومُوا.»</verse>
				<verse number="21">«مَا ثَمَّاشْ حَتَّى وَاحِدْ يْرَقِّعْ لِبْسَة قْدِيمَة بْقَطْعَة مِنْ قْمَاشْ جْدِيدْ مَا كَانِشْ تْوَلِّي القَطْعَة الجْدِيدَة تِتْكَمِّشْ وْتَاكُلْ مِاللِّبْسَة القْدِيمَة وِتْوَلِّي التَّقْطِيعَة أَكْبِرْ.</verse>
				<verse number="22">وْمَا ثَمَّاشْ حَتَّى وَاحِدْ يْحُطْ شْرَابْ جْدِيدْ فِي قْرِبْ قْدِيمَة بَاشْ الشْرَابْ الجْدِيدْ مَا يفَرْقِعْشْ القْرِبْ. رَاهُو الشْرَابْ الجْدِيدْ يِتْحَطْ فِي قْرِبْ جْدِيدَة.»</verse>
				<verse number="23">وِتْعَدَّى يَسُوعْ فِي نْهَارْ سِبْتْ فِي وُسْطْ الزَّرْعْ وْشَقُّوا تْلاَمِذْتُو الزَّرْعْ وْهُومَا يْنَحِّيوْ فِي السْبُولْ مْتَاعْ القَمْحْ.</verse>
				<verse number="24">قَالُوا الفَرِّيسِيِّينْ لْيَسُوعْ: «شُوفْ، عْلاَشْ تْلاَمِذْتِكْ يَعْمْلُوا فِي حْوَايِجْ مَا تْحِلِّشْ نْهَارْ السِّبْتْ؟»</verse>
				<verse number="25">جَاوِبْهُمْ: «يَاخِي مَا قْرِيتُوشْ شْنُوَّة عْمَلْ دَاوُدْ وِلِّي مْعَاهْ وَقْتِلِّي حْتَاجُوا وْجَاعُوا؟</verse>
				<verse number="26">كِيفَاشْ دْخَلْ لْبِيتْ اللهْ فِي وَقْتْ أَبِيَاثَارْ الِّي هُوَ كْبِيرْ الكُهَّانْ وِكْلَى مِنْ خُبْزْ القُرْبَانْ الِّي الكُهَّانْ وَحَّدْهُمْ كَانْ مَسْمُوحِلْهُمْ بَاشْ يَاكْلُوا مِنُّو وْزَادْ عْطَى لِصْحَابُو كْلاَوْ؟»</verse>
				<verse number="27">وْزَادْ قَالِلْهُمْ: «رَاهُو السِّبْتْ تُوجِدْ لْفَايِدْةْ الإِنْسَانْ مُوشْ الإِنْسَانْ هُوَ الِّي تُوجِدْ بَاشْ يْكُونْ عَبْدْ لِلسِّبْتْ.</verse>
				<verse number="28">آنَا إِبْنْ الإِنْسَانْ رَبْ السِّبْتْ زَادَا.»</verse>
			</chapter>
			<chapter number="3">
				<verse number="1">وِدْخَلْ يَسُوعْ لِلمَجْمَعْ مَرَّة أُخْرَى وْكَانْ ثَمَّة رَاجِلْ يِدُّو يَابْسَة.</verse>
				<verse number="2">بْدَاوْا يْرَاقْبُوا فِيهْ إِذَا كَانْ بَاشْ يِشْفِي الرَّاجِلْ هَاذَاكَا فِي نْهَارْالسِّبْتْ وِلاَّ لاَ. بَاشْ يِقْدْرُوا يِتْهْمُوهْ.</verse>
				<verse number="3">قَالْ لِلرَّاجِلْ الِّي يِدُّو يَابْسَة: «قُومْ وْآقِفْ فِي الوُسْطْ!»</verse>
				<verse number="4">وِمْبَاعِدْ قَالِلْهُمْ: «يَاخِي حْلاَلْ فِي نْهَارْ السِّبْتْ بَاشْ نَعْمْلُوا الخِيرْ وِلاَّ الشَّرْ؟ نْخَلّْصُوا رُوحْ وِلاَّ نُقْتْلُوهَا؟» آمَا هُومَا بْقَاوْ سَاكْتِينْ.</verse>
				<verse number="5">خْزَرِّلْهُمْ يَسُوعْ وْهُوَ مِتْغَشِشْ وِحْزِنْ بَرْشَة بِسْبَبْ القْسَاوَة مْتَاعْ قْلُوبْهُمْ وْقَالْ لِلرَّاجِلْ: «مِدْ يِدِّكْ!» مَدّْهَا وْإِذَا بِيهَا رَجْعِتْ صْحِيحَة.</verse>
				<verse number="6">خَرْجُوا الفَرِّيسِيِّينْ مِالمَجْمَعْ وْبِالوَقْتْ بْدَاوْا يِتْفَاهْمُوا عْلِيهْ مْعَ أَعْضَاءْ حِزْبْ هِيرُودُسْ بَاشْ يُقْتْلُوهْ.</verse>
				<verse number="7">مْشَى يَسُوعْ وِتْلاَمِذْتُو عْلَى صْوَابْ البُحَيْرَة وْتَبّْعُوهْ بَرْشَة نَاسْ مِنْ مَنْطِقْةْ الجَلِيلْ وِاليَهُودِيَّة</verse>
				<verse number="8">وْأُورْشَلِيمْ وْأَدُومِيَّة وْمِنْ الجِيهَاتْ الِّي غَادِي مِنْ وَادْ الأُرْدُنْ وْبَرْشَة نَاسْ مِنْ البْلاَيِصْ الِّي دَايْرَة بِمْدِينِةْ صُورْ وْصَيْدَا عْلَى خَاطِرْهُمْ سَمْعُوا بِالشَّيْء الِّي عَمْلُو.</verse>
				<verse number="9">قَالْ يَسُوعْ لِتْلاَمِذْتُو بَاشْ يْحَضّْرُولُو فْلُوكَة عْلَى ذِمّْتُو بَاشْ النَّاسْ مَا يْزَاحْمُوهِشْ.</verse>
				<verse number="10">عْلَى خَاطْرُو شْفَى بَرْشَة نَاسْ يَاخِي وَلَّى كُلْ وَاحِدْ مْرِيضْ يْجِيهْ بَاشْ يْمِسُّو.</verse>
				<verse number="11">وْكَانِتْ الأَرْوَاحْ المَنْزُوسَة وَقْتِلِّي تْشُوفُو تِسْجِدْلُو وْهِيَ تْنَادِي: «إِنْتِ إِبْنْ اللهْ!»</verse>
				<verse number="12">وْكَانْ يُأْمُرْ فِيهُمْ بْقُوَّة بَاشْ مَا يُنْشْرُوشْ خَبْرُو.</verse>
				<verse number="13">وِمْبَاعِدْ طْلَعْ يَسُوعْ لِلجْبَلْ وْنَادَى لِلِّي يْحِبْ عْلِيهُمْ بَاشْ يْتَبّْعُوهْ، وْهُومَا جَاوْهْ.</verse>
				<verse number="14">وِاخْتَارْ ثْنَاشِنْ وَاحِدْ بَاشْ يْكُونُوا مْعَاهْ وْسَمَّاهُمْ رُسُلْ بَاشْ يَبْعِثْهُمْ يْبَشّْرُوا</verse>
				<verse number="15">وِتْكُونْ عِنْدْهُمْ سُلْطَة بَاشْ يْخَرّْجُوا الشْوَاطِنْ.</verse>
				<verse number="16">وِالأَثْنَاشْ الِّي خْتَارْهُمْ هُومَا: سِمْعَانْ الِّي سَمَّاهْ بُطْرُسْ</verse>
				<verse number="17">وْيَعْقُوبْ وْيُوحَنَّا وْلاَدْ زَبَدِي، الِّي سَمَّاهُمْ بُوَانَرْجِسْ وْمَعْنَاهَا وْلاَدْ الرَّعْدْ</verse>
				<verse number="18">وْأَنْدَرَاوُسْ وْفِيلِبُّسْ وْبَرْثُلْمَاوُسْ وْمَتَّى وْتُومَا وْيَعْقُوبْ وِلْدْ حَلْفَى وْتَدَّاوُسْ وْسِمْعَانْ الِّي يْغِيرْ عْلَى بْلاَدُو</verse>
				<verse number="19">وْيَهُوذَا الإِسْخَرْيُوطِي الِّي بَاشْ يْخُونُو.</verse>
				<verse number="20">وِمْشَى يَسُوعْ لْدَارْ وْزَادُوا تْلَمُّوا النَّاسْ مَرَّة أُخْرَى حَتَّى لِينْ يَسُوعْ وِتْلاَمِذْتُو مَا عَادِشْ يْنَجّْمُوا حَتَّى يَاكْلُوا المَاكْلَة.</verse>
				<verse number="21">وْوَقْتِلِّي سَمْعُوا أَقَارْبُو جَاوْ بَاشْ يْهِزُّوهْ عْلَى خَاطِرْ النَّاسْ قَالُوا: «خْرَجْ مِنْ عَقْلُو.»</verse>
				<verse number="22">وِالكُتَّابْ مْتَاعْ اليْهُودْ الِّي هَبْطُوا مِنْ أُورْشَلِيمْ قَالُوا: «رَاهُو سَاكْنُو بَعْلَزَبُولْ رَئِيسْ الشْوَاطِنْ وْرَاهُو يْخَرِّجْ فِي الشْوَاطِنْ بِالرَّئِيسْ مْتَاعْهُمْ!»</verse>
				<verse number="23">نَادَالْهُمْ يَسُوعْ وْكَلِّمْهُمْ بِالأَمْثَالْ وْقَالْ: «كِيفَاشْ شِيطَانْ يْنَجِّمْ يْخَرِّجْ شِيطَانْ؟</verse>
				<verse number="24">إِذَا كَانْ مَمْلْكَة تْقِسْمِتْ عْلَى بْعَضْهَا، رَاهِي مُوشْ مُمْكِنْ بَاشْ ادَّاوِمْ.</verse>
				<verse number="25">وْإِذَا كَانْ دَارْ تْقِسْمِتْ عْلَى بْعَضْهَا، رَاهِي الدَّارْ هَاذِيكَا مُوشْ مُمْكِنْ تِثْبِتْ.</verse>
				<verse number="26">وْإِذَا كَانْ الشِّيطَانْ جَا ضِدْ رُوحُو وْتِقْسِمْ رَاهُو مُوشْ مُمْكِنْ بَاشْ يِثْبِتْ، آمَا رَاهُو بَاشْ يِفْنَى.</verse>
				<verse number="27">حَتَّى حَدْ مَا يْنَجِّمْ يُدْخُلْ لْدَارْ وَاحِدْ قْوِي وْيِسْرِقْ الحَاجَاتْ الِّي فِيهَا إِلاَّ إِذَا كَانْ رْبَطْ القْوِي فِي الأُوِّلْ وْبَاعِدْ يِسْرِقْلُو دَارُو.</verse>
				<verse number="28">نْقُلْكُمْ الحَقْ: الذْنُوبْ الِّي يَعْمْلُوهَا النَّاسْ الكُلْهَا مُمْكِنْ تِتْغْفِرْ وِالكُفْرْ مْتَاعْهُمْ زَادَا</verse>
				<verse number="29">آمَا الِّي يَكْفِرْ بِالرُّوحْ القُدُسْ عُمْرُو مَا يِتْغْفِرْلُو، وْيَبْقَى مُدَانْ بْذَنْبُو لِلأَبَدْ.»</verse>
				<verse number="30">وْهَاذَاكَا عْلَى خَاطِرْهُمْ كَانُوا يْقُولُوا: «رَاهُو سَاكْنُو رُوحْ مَنْزُوسْ.»</verse>
				<verse number="31">وْجَاوْ إِخْوِةْ يَسُوعْ وْأُمُّو وْوُقْفُوا البَرَّى مِالدَّارْ وْبِعْثُولُو شْكُونْ يْنَادِيلُو.</verse>
				<verse number="32">وْكَانُوا بَرْشَة نَاسْ قَاعْدِينْ دَايْرِينْ بِيهْ. قَالُولُو: «رَاهِي أُمِّكْ وْإِخْوْتِكْ يِسْتَنَّاوْ فِيكْ البَرَّى.»</verse>
				<verse number="33">جَاوِبْهُمْ وْقَالْ: «شْكُونْهُمْ أُمِّي وْإِخْوْتِي؟»</verse>
				<verse number="34">وْدَوِّرْ عِينِيهْ فِي القَاعْدِينْ دَايْرِينْ بِيهْ وْقَالْ: «هَاذُمْ هُومَا أُمِّي وْإِخْوْتِي</verse>
				<verse number="35">الِّي يَعْمِلْ الشَّيْء الِّي يْحِبْ عْلِيهْ اللهْ هُوَ خُويَا وْأُخْتِي وْأُمِّي.»</verse>
			</chapter>
			<chapter number="4">
				<verse number="1">وِمْبَاعِدْ بْدَا يَسُوعْ يْعَلِّمْ مَرَّة أُخْرَى فِي الشَّطْ مْتَاعْ البُحَيْرَة وْبَرْشَة نَاسْ تْلَمُّوا بِيهْ يَاخِي وَلَّى طْلَعْ فِي الفْلُوكَة وِقْعَدْ فِيهَا وْهِيَ فِي المَاء وِالنَّاسْ الكُلْ بْقَاوْ عْلَى الشَّطْ.</verse>
				<verse number="2">وْعَلِّمْهُمْ بَرْشَة حَاجَاتْ بِالأَمْثَالْ وْمِالحَاجَاتْ الِّي قَالْهَالْهُمْ وْهُوَ يْعَلِّمْ فِيهُمْ:</verse>
				<verse number="3">«اسْمْعُوا! خْرَجْ الفَلاَّحْ بَاشْ يَزْرَعْ.</verse>
				<verse number="4">وَقْتِلِّي هُوَ يَزْرَعْ ثَمَّة زِرِّيعَة جَاتْ فِي الثْنِيَّة، جَاتْ الْعْصَافِرْ وِكْلِتْهَا.</verse>
				<verse number="5">وْثَمَّة زِرِّيعَة أُخْرَى طَاحِتْ فِي أَرْضْ فِيهَا الحْجَرْ، مَا فِيهَاشْ بَرْشَة تْرَابْ، يَاخِي نِبْتِتْ بِالوَقْتْ عْلَى خَاطِرْ تْرَابْهَا مُوشْ بَرْشَة.</verse>
				<verse number="6">آمَا وَقْتِلِّي طَلْعِتْ الشَّمْسْ تْحَرْقِتْ وْيِبْسِتْ عْلَى خَاطِرْهَا مَا عِنْدْهَاشْ عْرُوقْ.</verse>
				<verse number="7">وْثَمَّة زِرِّيعَة طَاحِتْ وُسْطْ الشُّوكْ وْوَقْتِلِّي نْبِتْ الشُّوكْ خْنَقْهَا وْمَا خَلاَّهَاشْ تُثْمُرْ.</verse>
				<verse number="8">وْثَمَّة زِرِّيعَة أُخْرَى طَاحِتْ فِي الأَرْضْ البَاهْيَة. نِبْتِتْ وْكِبْرِتْ وْعَمْلِتْ الثَّمَرْ. ثَمَّة مِنْهَا الِّي جَابِتْ ثْلاَثِينْ مَرَّة قَدْ الِّي تِزْرَعْ وْمِنْهَا الِّي جَابِتْ سِتِّينْ وْمِنْهَا الِّي جَابِتْ مْيَة.»</verse>
				<verse number="9">وِمْبَاعِدْ قَالْ: «الِّي عَنْدُو وِذْنِينْ خَلِّيهْ يِسْمَعْ!»</verse>
				<verse number="10">وْوَقْتِلِّي يَسُوعْ كَانْ وَحْدُو، سِأْلُوهْ النَّاسْ الدَّايْرِينْ بِيهْ وِالرُّسُلْ الأَثْنَاشْ عْلَى المَعْنَى مْتَاعْ المَثَلْ.</verse>
				<verse number="11">قَالِلْهُمْ: «إِنْتُومَا تِعْطَالْكُمْ بَاشْ تَعْرْفُوا الأَسْرَارْ مْتَاعْ مَمْلِكْةْ اللهْ. آمَا النَّاسْ الأُخْرِينْ كُلْ شَيْء يِتْقَالِلْهُمْ بِالأَمْثَالْ</verse>
				<verse number="12">بَاشْ الخَزْرَانْ يُخْزْرُوا وْمَا يْشُوفُوشْ وِالسَّمْعَانْ يِسْمْعُوا وْمَا يِفْهْمُوشْ بَاشْ مَا يَرْجْعُوشْ وِذْنُوبْهُمْ مَا يِتْغِفْرُوشْ.»</verse>
				<verse number="13">وْقَالِلْهُمْ يَسُوعْ: «يَاخِي مَا فْهِمْتُوشْ المَثَلْ هَاذَا؟ إِمَّالاَ كِيفَاشْ بَاشْ تِفْهْمُوا الأَمْثَالْ الأُخْرِينْ الكُلْهُمْ؟</verse>
				<verse number="14">الفَلاَّحْ يَزْرَعْ كِلْمِةْ اللهْ.</verse>
				<verse number="15">وِلِّي هُومَا فِي الثْنِيَّة وِينْ كِلْمِةْ اللهْ مَزْرُوعَة هُومَا الِّي دُوبْ مَا يِسْمْعُوهَا يْجِي الشِّيطَانْ وْيَخْطِفْ الكِلْمَة الِّي تْزُرْعِتْ فِي قْلُوبْهُمْ.</verse>
				<verse number="16">وِلِّي تْزُرْعُوا فِي أَرْضْ فِيهَا بَرْشَة حْجَرْ هُومَا الِّي دُوبْ مَا يِسْمْعُوا الكِلْمَة يِقْبْلُوهَا وْهُومَا فَرْحَانِينْ.</verse>
				<verse number="17">آمَا مَا عِنْدْهُمْشْ عْرُوقْ. يَبْقَاوْ لْمُدِّةْ قْصِيرَة وْدُوبْ مَا يْجِي وَقْتْ صْعِيبْ وِلاَّ إِضْطِهَادْ عْلَى خَاطِرْ الكِلْمَة يْطِيحُوا فِيسَعْ.</verse>
				<verse number="18">وِالأُخْرِينْ الِّي تْزُرْعُوا وُسْطْ الشُّوكْ، هُومَا الِّي سَمْعُوا الكِلْمَة</verse>
				<verse number="19">آمَا هْمُومْ الدِّنْيَا وِالغْنَى الِّي يْغَلِّطْ وِالحَاجَاتْ الأُخْرَى الِّي يِشْتْهُوهَا تُدْخُلْ وِتُخْنُقْ الكِلْمَة وِيْوَلُّوا مَا فِيهُمْشْ زِرِّيعَة.</verse>
				<verse number="20">آمَا الِّي يِتْزُرْعُوا فِي الأَرْضْ البَاهْيَة، هُومَا الِّي يِسْمْعُوا الكِلْمَة وْيِقْبْلُوهَا وِيْجِيبُوا زِرِّيعَة، مِنْهُمْ الِّي يْجِيبْ ثْلاَثِينْ مَرَّة قَدْ الِّي تِزْرَعْ وْمِنْهُمْ الِّي يْجِيبْ سِتِّينْ وْمِنْهُمْ الِّي يْجِيبْ مْيَة.»</verse>
				<verse number="21">وْقَالِلْهُمْ يَسُوعْ: «يَاخِي النَّاسْ يْجِيبُوا الفْنَارْ وِيْحُطُّوهْ تَحْتْ طَاسَة وِلاَّ يْحُطُّوهْ تَحْتْ سْرِيرْ؟ يَاخِي مُوشْ يِتْحَطْ فِي بْلاَصَة عَالْيَة؟</verse>
				<verse number="22">كُلْ حَاجَة مْخُبّْيَة بَاشْ تِتْكْشِفْ وْكُلْ حَاجَة مَسْتُورَة بَاشْ تُظْهُرْ وْتِتْكْشِفْ لِلنُّورْ.</verse>
				<verse number="23">الِّي عَنْدُو وِذْنِينْ، خَلِّيهْ يِسْمَعْ.»</verse>
				<verse number="24">وْقَالْ لِتْلاَمِذْتُو وْلِلنَّاسْ الِّي دَايْرِينْ بِيهْ: «رُدُّوا بَالْكُمْ كِيفَاشْ تِفْهْمُوا الشَّيْء الِّي تِسْمْعُوا فِيهْ! رَاهُو الكِيلْ الِّي تْكَيّْلُوا بِيهْ، يِتْكَيّْلِلْكُمْ بِيهْ وِيِتْزَادِلْكُمْ،</verse>
				<verse number="25">الِّي عَنْدُو يِتْزَادْلُو أَكْثِرْ وِلِّي مَا عِنْدُوشْ حَتَّى الِّي عَنْدُو يِتْفَكّْلُو.»</verse>
				<verse number="26">وْقَالْ يَسُوعْ: «مَمْلِكْةْ اللهْ تِشْبِهْ لْفَلاَّحْ يَرْمِي الزِّرِّيعَة فِي الأَرْضْ.</verse>
				<verse number="27">وِمْبَاعِدْ يُرْقُدْ فِي اللِّيلْ وِيْقُومْ فِي النْهَارْ وِالزِّرِّيعَة قَاعْدَة تُطْلُعْ وْتِكْبِرْ. هُوَ مَا يَعْرِفْشْ كِيفَاشْ الشَّيْء هَاذَاكَا قَاعِدْ يَجْرَى.</verse>
				<verse number="28">الأَرْضْ وَحَّدْهَا تَعْطِي الثَّمْرَة، تْنَبِّتْ، وْبَاعِدْ تْسَبِّلْ، وِالسْبُولَة تِتْمْلَى بِالقَمْحْ.</verse>
				<verse number="29">آمَا دُوبْ مَا الصَّابَة تَحْضِرْ، يَحْصِدْهَا الفَلاَّحْ بِالمِنْجِلْ عْلَى خَاطِرْ جَا وَقْتْ الحْصَادْ.»</verse>
				<verse number="30">وْقَالْ يَسُوعْ: «بَّاشْ نْشَبّْهُوا مَمْلِكْةْ اللهْ وِبْأَيْ مَثَلْ نْمَثّْلُوهَا؟</verse>
				<verse number="31">تِشْبِهْ لْزِرِّيعَة مْتَاعْ خَرْدِلْ وَقْتِلِّي تِتْزْرَعْ فِي الأَرْضْ هِيَ أَصْغِرْ مِنْ الزِّرِّيعَة الأُخْرَى الكُلْهَا.</verse>
				<verse number="32">آمَا وَقْتِلِّي تِنْبِتْ اطَّلِّعْ عِيدَانْ كْبِيرَة وِتْوَلِّي أَكْبِرْ مِالنَّبَاتَاتْ الِّي كِيفْهَا الكُلْهَا وِتْجِي الطّْيُورْ بَاشْ تْعَشِشْ فِي وُسْطْ الظُّلْ مْتَاعْهَا.»</verse>
				<verse number="33">ابَّرْشَة أَمْثَالْ كِيفْ هَاذَا كَانْ يَسُوعْ يْقُولْ فِي كِلْمِةْ اللهْ لِلنَّاسْ، عْلَى قَدْرْ مَا كَانُوا قَادْرِينْ بَاشْ يِفْهْمُوا.</verse>
				<verse number="34">وْمَا كَانِشْ يَحْكِيلْهُمْ حَتَّى شَيْء مِنْ غِيرْ مَثَلْ، آمَا كَانْ يْفَسِّرْ لِتْلاَمِذْتُو فِي كُلْ شَيْء وَقْتِلِّي يَبْقَى مْعَاهُمْ وَحَّدْهُمْ.</verse>
				<verse number="35">وْفِي النْهَارْ هَاذَاكَا، فِي العْشِيَّة قَالْ يَسُوعْ لِتْلاَمِذْتُو: «هَيَّا نِتْعَدَّاوْ لِلجِيهَة الأُخْرَى مْتَاعْ البُحَيْرَة.»</verse>
				<verse number="36">خَلاَّوْ النَّاسْ وْهَزُّوهْ مْعَاهُمْ فِي الفْلُوكَة الِّي كَانْ فِيهَا وْكَانِتْ مْعَاهْ فْلاَيِكْ أُخْرَى.</verse>
				<verse number="37">وْهَبِّتْ رِيحْ قْوِيَّة وْوَلَّى المُوجْ يَضْرِبْ فِي الفْلُوكَة حَتَّى لِينْ قْرِيبْ تِتْعَبَّى بِالمَاء.</verse>
				<verse number="38">وْهُوَ كَانْ رَاقِدْ فِي آخِرْ الفْلُوكَة وْحَاطْ رَاسُو عْلَى وْسَادَة. قَوّْمُوهْ وْقَالُولُو: «يَا مُعَلِّمْ! يَاخِي مَا يْهِمِّكْشْ فِينَا كِنْمُوتُوا؟»</verse>
				<verse number="39">وَلَّى قَامْ وِأْمَرْ الرِّيحْ وْقَالْ لِلبُحَيْرَة: «اسْكُتْ! رِيضْ!» وِالرِّيحْ وْقُفْ وِالدِّنْيَا هْدَاتْ.</verse>
				<verse number="40">وْقَالِلْهُمْ: «شْبِيكُمْ مَرْعُوبِينْ بَرْشَة؟ عْلاَشْ مَا عِنْدْكُمْشْ إِيمَانْ؟»</verse>
				<verse number="41">خَافُوا بَرْشَة وْقَالُوا لِبْعَضْهُمْ: «شْكُونُو هَاذَا؟ حَتَّى مِالرِّيحْ وِالبُحَيْرَة يْطِيعُوا فِيهْ!»</verse>
			</chapter>
			<chapter number="5">
				<verse number="1">وِمْبَاعِدْ وُصْلُوا يَسُوعْ وِتْلاَمِذْتُو لِلجِيهَة الأُخْرَى مْتَاعْ البُحَيْرَة لْمَنْطِقْةْ الجَرَّاسِيِّينْ.</verse>
				<verse number="2">وْدُوبْ مَا نْزِلْ مِالفْلُوكَة عَرْضُو رَاجِلْ خَارِجْ مِالجَّبَّانَة وسَاكْنِتُّو أَرْوَاحْ مَنْزُوسَة.</verse>
				<verse number="3">كَانْ سَاكِنْ بِينْ القْبُورْ وْحَتَّى حَدْ مَا كَانْ يْنَجِّمْ يَرْبْطُو حَتَّى بِالسْلاَسِلْ.</verse>
				<verse number="4">وْبَرْشَة مَرَّاتْ رَبْطُوهْ بِالحْدِيدْ وْبِالسْلاَسِلْ آمَا هُوَ كَانْ يْقَلِّعْ السْلاَسِلْ وْيَقْطِعْ الرْبَاطْ وْحَتَّى حَدْ مَا نَجِّمْ يُحْكُمْ فِيهْ.</verse>
				<verse number="5">وْكَانْ دِيمَا بِينْ القْبُورْ وْفِي الجْبَالْ لِيلْ وِنْهَارْ يْصِيحْ وْيَضْرِبْ فِي رُوحُو بِالحْجَرْ.</verse>
				<verse number="6">آمَا وَقْتِلِّي شَافْ يَسُوعْ مِنْ بْعِيدْ جْرَالُو وِسْجِدْلُو.</verse>
				<verse number="7">وْصَاحْ عْلَى طُولْ صُوتُو: «آشْ بِينِي وْبِينِكْ يَا يَسُوعْ إِبْنْ اللهْ العَالِي؟ حَلِّفْتِكْ بِالله انِّكْ مَا تْعَذِّبْنِيشْ!»</verse>
				<verse number="8">عْلَى خَاطِرْ يَسُوعْ قَالُّو: «يَا رُوحْ يَا مَنْزُوسْ، اخْرُجْ مِالرَّاجِلْ هَاذَا!»</verse>
				<verse number="9">وْسِأْلُو يَسُوعْ: «آشْ إِسْمِكْ؟» جَاوِبْ: «إِسْمِي لِجْيُونْ عْلَى خَاطِرْنَا بَرْشَة!»</verse>
				<verse number="10">وِتْشَّحْتُو بَرْشَة بَاشْ مَا يْطَرِّدْهُمْشْ لْبَرَّة مِالمَنْطْقَة هَاذِيكَا.</verse>
				<verse number="11">وْكَانُوا ثَمَّة بَرْشَة حْلاَلِفْ سَارْحِينْ قْرَابْ فِي الجْبَلْ.</verse>
				<verse number="12">وِتْشَحّْتُوهْ وْقَالُوا: «أَبْعِثْنَا لِلحْلاَلِفْ بَاشْ نُدْخْلُوا فِيهُمْ.»</verse>
				<verse number="13">سْمَحِّلْهُمْ يَسُوعْ وْخَرْجِتْ الأَرْوَاحْ المَنْزُوسَة وْدَخْلِتْ فِي الحْلاَلِفْ يَاخِي جْرَاتْ الحْلاَلِفْ لْحَافِةْ الجْبَلْ وْهَبْطِتْ فِي البُحَيْرَة وْغُرْقُتْ فِيهَا وْكَانِتْ قْرَابِةْ أَلْفِينْ.</verse>
				<verse number="14">وْهَرْبُوا سُرَّاحْ الحْلاَلِفْ وْنُشْرُوا الخْبَرْ فِي المْدِينَة وْفِي القُرَى الِّي دَايْرَة بِيهَا وْخَرْجُوا النَّاسْ بَاشْ يْشُوفُوا الِّي جْرَى.</verse>
				<verse number="15">وْجَاوْ لْيَسُوعْ وْإِذَا بِيهُمْ شَافُوا الرَّاجِلْ الِّي كَانِتْ سَاكْنِتُّو الشْوَاطِنْ قَاعِدْ لاَبِسْ دَبْشُو وْعَقْلُو لاَبَاسْ عْلِيهْ، هَاذَاكَا الِّي كَانْ سَاكْنُو لِجْيُونْ مْتَاعْ شْوَاطِنْ. يَاخِي خَافُوا.</verse>
				<verse number="16">وِحْكَاوْلْهُمْ النَّاسْ الِّي شَافُوا الِّي جْرَى عَلِّي وْقَعْ لِلرَّاجِلْ الِّي سَاكْنَاتُو الشْوَاطِنْ وْلِلحْلاَلِفْ.</verse>
				<verse number="17">وِبْدَاوْا يِتْشَحّْتُوا فِي يَسُوعْ بَاشْ يَرْحِلْ مِالمَنْطْقَة مْتَاعْهُمْ.</verse>
				<verse number="18">وَقْتِلِّي طْلَعْ يَسُوعْ فِي الفْلُوكَة تْشَحّْتُو الرَّاجِلْ الِّي كَانِتْ سَاكْنِتُّو الشْوَاطِنْ بَاشْ يِمْشِي مْعَاهْ.</verse>
				<verse number="19">آمَا هُوَ مَا خَلاَّهِشْ وْقَالُّو: «إِمْشِي لْدَارِكْ وْلُمَّالِيكْ وِاحْكِيلْهُمْ قَدَّاشْ الرَّبْ عْمَلْ مْعَاكْ وْكِيفَاشْ رَحْمِكْ.»</verse>
				<verse number="20">مْشَى الرَّاجِلْ وِبْدَا يْنَادِي بِالشَّيْء الِّي عِمْلُو مْعَاهْ يَسُوعْ الكُلُّو فِي المَنْطْقَة الِّي تِتْسَمَّى العَشْرَة مُدُنْ وِالنَّاسْ الكُلْهُمْ بْقَاوْ مِتْعَجّْبِينْ.</verse>
				<verse number="21">وْوَقْتِلِّي رْجَعْ يَسُوعْ وِتْعَدَّى فِي الفْلُوكَة لِلجِيهَة الأُخْرَى مْتَاعْ البُحَيْرَة تْلَمُّوا بِيهْ بَرْشَة نَاسْ وْهُوَ مَازَالْ فِي الشَّطْ.</verse>
				<verse number="22">جَا وَاحِدْ مِنْ رُؤَسَاءْ المَجْمَعْ إِسْمُو يَايْرُسْ وْدُوبْ مَاشَافُو تِرْمَى قُدَّامْ سَاقِيهْ</verse>
				<verse number="23">وِبْقَى يِتْشَحِّتْ فِيهْ وْشَدْ صْحِيحْ وْقَالُّو: «بِنْتِي الصْغِيرَة بَاشْ تْمُوتْ إِمْشِي مْعَايَا وْحُطْ عْلِيهَا يِدِّكْ بَاشْ تِتْشْفَى وْتَحْيَى.»</verse>
				<verse number="24">وِمْشَى مْعَاهْ. وْتَبّْعُوهْ بَرْشَة نَاسْ وْكَانُوا يْزَاحْمُوا فِيهْ.</verse>
				<verse number="25">وْكَانِتْ ثَمَّة مْرَا عِنْدْهَا ثْنَاشِنْ سْنَة وْهِيَ مْرِيضَة بْنَزِيفْ دَمْ.</verse>
				<verse number="26">وْكَانِتْ تِمْشِي لْبَرْشَة طُبَّا وِتْعَانِي مِنْ بَرْشَة وْجَايِعْ وْصَرْفِتْ كُلْ مَا عِنْدْهَا بَاشْ تِتْشْفَى. آمَا مَا سْتْفَادِتْ حَتَّى شَيْء وْبِالعَكْسْ حَالِتْهَا وَلاَّتْ أَصْعِبْ مِنْ قْبَلْ.</verse>
				<verse number="27">وْوَقْتِلِّي سِمْعِتْ بْيَسُوعْ جَاتْ مِنْ تَالِي فِي وُسْطْ الزْحَامْ وْمَسِّتْ دَبْشُو</verse>
				<verse number="28">عْلَى خَاطِرْهَا قَالِتْ: «يِكْفِي بَاشْ نْمِسْ لِبْسْتُو بَاشْ نِتْشْفَى.»</verse>
				<verse number="29">وْبِالوَقْتْ تْنَحَّى النَّزِيفْ وْحَسِّتْ فِي بْدَنْهَا الِّي هِيَ تِشْفَاتْ مِنْ مْرَضْهَا.</verse>
				<verse number="30">وْدُوبْ مَا يَسُوعْ حَسْ الِّي ثَمَّة قُوَّة خَرْجِتْ مِنُّو، تْلَفِّتْ لِلنَّاسْ وِسْإِلْ: «شْكُونْ مَسْ دَبْشِي.»</verse>
				<verse number="31">قَالُولُو تْلاَمِذْتُو: «يَاخِي تْشُوفْ فِي النَّاسْ كِيفَاشْ يْزَاحْمُوا فِيكْ وْتِسْإِلْ: \شْكُونْ الِّي مَسّْنِي؟\»</verse>
				<verse number="32">آمَا هُوَ بْقَي يْدَوِّرْ فِي عِينِيهْ بَاشْ يْشُوفْ الِّي مَسُّو.</verse>
				<verse number="33">يَاخِي جَاتُو المْرَا وْهِيَ تِتْرْعِدْ مِالخُوفْ عْلَى خَاطِرْهَا عَرْفِتْ شْنُوَّة الِّي صَارِلْهَا وْتِرْمِتْ قُدَّامْ سَاقِيهْ وْقَتْلُو عْلَى الحْقِيقَة الكُلْهَا.</verse>
				<verse number="34">قَالِلْهَا: «يَا بِنْتِي، إِيمَانِكْ شْفَاكْ، إِمْشِي فِي الأَمَانْ وِاتْشْفَى مِنْ مَرْضِكْ!»</verse>
				<verse number="35">وْوَقْتِلِّي يَسُوعْ يِتْكَلِّمْ جَاوْ جْمَاعَة مِنْ بِيتْ رَئِيسْ المَجْمَعْ وْقَالُوا: «رَاهِي بِنْتِكْ مَاتِتْ. عْلاَشْ تْشَقِّي فِي المُعَلِّمْ؟»</verse>
				<verse number="36">آمَا يَسُوعْ دُوبْ مَا سْمَعْ الكْلاَمْ هَاذَا قَالْ لْرَئِيسْ المَجْمَعْ: «مَا تْخَافِشْ، إِمِّنْ بَرْكْ!»</verse>
				<verse number="37">وْمَا خَلاَّشْ يَسُوعْ حَتَّى وَاحِدْ يِمْشِي مْعَاهْ كَانْ بُطْرُسْ وْيَعْقُوبْ وْيُوحَنَّا خُو يَعْقُوبْ.</verse>
				<verse number="38">وِوْصُلْ لْبِيتْ رَئِيسْ المَجْمَعْ وْشَافْ نَاسْ يِبْكِيوْ وِيْصِيحُوا بِالقْوِي.</verse>
				<verse number="39">وْوَقْتِلِّي دْخَلْ قَالِلْهُمْ: «عْلاَشْ تَعْمْلُوا فِي خُوضَة وْ تِبْكِيوْ؟ البْنَيَّة مَا مَاتِتْشْ، رَاهِي رَاقْدَة.»</verse>
				<verse number="40">يَاخِي ضَحْكُوا عْلِيهْ. وَلَّى خَرِّجْهُمْ يَسُوعْ الكُلْهُمْ وْهَزْ مْعَاهْ بُو البْنَيَّة وْأُمّْهَا وِالتْلاَمْذَة الِّي جَاوْ مْعَاهْ وِدْخَلْ لِلبِيتْ المُوجُودَة فِيهَا البْنَيَّة.</verse>
				<verse number="41">وْشَدّْهَا مِنْ يِدّْهَا وْقَلْهَا: «طَلِيثَة قُومْ!» مَعْنَاهَا يَا بْنَيَّة نْقُلِّكْ قُومْ</verse>
				<verse number="42">وْبِالوَقْتْ قَامِتْ البْنَيَّة وْوَلاَّتْ تِمْشِي وْكَانِتْ عْمُرْهَا ثْنَاشِنْ سْنَة. وِالنَّاسْ الكُلْ تْعَجّْبُوا بَرْشَة.</verse>
				<verse number="43">وْوَصَّاهُمْ يَسُوعْ وْأَكِّدْ عْلِيهُمْ بَاشْ مَا يْخَبّْرُوا حَتَّى وَاحِدْ عَلِّي وْقَعْ وِأْمَرْهُمْ بَاشْ يَعْطُوهَا تَاكُلْ.</verse>
			</chapter>
			<chapter number="6">
				<verse number="1">وِمْشَى يَسُوعْ مِالمَنْطْقَة هَاذِيكَا وِرْجَعْ لِبْلاَدُو وِتْلاَمِذْتُو يِتَبّْعُوا فِيهْ.</verse>
				<verse number="2">وْجَا نْهَارْ السِّبْتْ وْكَانْ يَسُوعْ يْعَلِّمْ فِي المَجْمَعْ وْبَرْشَة نَاسْ تْعَجّْبُوا وَقْتِلِّي سَمْعُوهْ وْقَالُوا: «مْنِينْ جَاهْ الشَّيْء هَاذَا؟ وِشْنُوَّة الحِكْمَة هَاذِي الِّي تِعْطَاتْلُو وِالمُعْجْزَاتْ هَاذُومَا الِّي قَاعِدْ يَعْمِلْ فِيهُمْ؟</verse>
				<verse number="3">يَاخِي هَاذَا مُوشْ النَّجَّارْ وِلْدْ مَرْيَمْ، وْخُو يَعْقُوبْ وْيُوسِي وْيَهُوذَا وْسِمْعَانْ؟ يَاخِي مُوشْ خْوَاتُو عِنْدْنَا؟» وْهَكَّا كَانُوا يْشِكُّوا فِي يَسُوعْ.</verse>
				<verse number="4">آمَا هُوَ قَالِلْهُمْ: «النَّبِي عَنْدُو قْدَرْ فِي البْلاَيِصْ الكُلْهُمْ كَانْ وُسْطْ أَقَارْبُو وْفِي دَارُو.»</verse>
				<verse number="5">وْمَا نَجِّمْشْ يَعْمِلْ حَتَّى مُعْجْزَة الغَادِي، كَانْ شْوَيَّة مُرْضَى حَطْ عْلِيهُمْ يْدِيهْ وِشْفَاهُمْ.</verse>
				<verse number="6">وِبْقَى مِتْعَجِّبْ كِيفَاشْ مَا يِمّْنُوشْ. وِبْدَا يَسُوعْ يْدُورْ فِي المَنَاطِقْ القْرِيبَة وِيْعَلِّمْ.</verse>
				<verse number="7">وِمْبَاعِدْ نَادَى الأَثْنَاشِنْ تِلْمِيذْ وِبْعَثْهُمْ كُلْ زُوزْ مْعَ بْعَضْهُمْ وِعْطَاهُمْ سُلْطَة عْلَى الأَرْوَاحْ المَنْزُوسَة.</verse>
				<verse number="8">وْوَصَّاهُمْ بَاشْ مَا يْهِزُّوا مْعَاهُمْ كَانْ عْصَا. لاَ خُبْزْ وْلاَ صُرَّة وْلاَ فْلُوسْ فِي حْزَامَاتْهُمْ.</verse>
				<verse number="9">وْبَاشْ يِلْبْسُوا صَنْدَالْ وْلِبْسَة وَحْدَة.</verse>
				<verse number="10">وْقَالِلْهُمْ: «كُلْ مَا تُدْخْلُوا لِمْدِينَة ابْقَاوْ فِي نَفْسْ الدَّارْ حَتَّى لِينْ تَرْحْلُوا مِنْهَا.</verse>
				<verse number="11">وْأَيْ بْلاَصَة مَا يِسْتَقْبْلُوكُمْشْ فِيهَا وْمَا يِسْمْعُوشْ كْلاَمْكُمْ، أُخْرْجُوا مِنْهَا وْأُنْفْضُوا التْرَابْ مِنْ سَاقِيكُمْ شْهَادَة عْلِيهُمْ.»</verse>
				<verse number="12">يَاخِي مْشَاوْ يْبَشّْرُوا وْيِدْعُوا فِي النَّاسْ بَاشْ يْتُوبُوا.</verse>
				<verse number="13">وْخَرّْجُوا بَرْشَة شْوَاطِنْ. وْدِهْنُوا بَرْشَة مُرْضَى بِالزِّيتْ وِشْفُوهُمْ.</verse>
				<verse number="14">وِسْمَعْ المَلِكْ هِيرُودُسْ بْيَسُوعْ عْلَى خَاطْرُو إِسْمُو وَلَّى مَشْهُورْ وْثَمَّة شْكُونْ قَالْ: «هَاذَا يُوحَنَّا المَعْمَدَانْ قَامْ مِنْ بِينْ المُوتَى هَاذَاكَا عْلاَشْ قَاعِدْ يَعْمِلْ فِي المُعْجْزَاتْ هَاذِي.»</verse>
				<verse number="15">وْنَاسْ أُخْرِينْ قَالُوا: «هَاذَا إِيلِيَّا» وْأُخْرِينْ قَالُوا: «هَاذَا نَبِي كِيفْ الأَنْبِيَاءْ الأُخْرِينْ!»</verse>
				<verse number="16">آمَا هِيرُودُسْ وَقْتِلِّي سْمَعْ قَالْ: «هَاذَا مَا يْكُونْ كَانْ يُوحَنَّا قَامْ مِالمُوتْ بَعْدْ مَا آنَا قَصِّيتْلُو رَاسُو.»</verse>
				<verse number="17">وْهِيرُودُسْ بِيدُو بْعَثْ شْكُونْ شَدْ يُوحَنَّا وْرَبْطُو فِي الحَبْسْ. بِسْبَبْ هِيرُودِيَّة الِّي تْزَوِّجْهَا هِيرُودُسْ رَغْمِلِّي هِيَ مَرْةْ فِيلِبُّسْ خُوهْ.</verse>
				<verse number="18">يُوحَنَّا كَانْ يْقُولْ لْهِيرُودُسْ: «حْرَامْ عْلِيكْ كَانْ تَاخُذْ مَرْةْ خُوكْ.»</verse>
				<verse number="19">وْكَانِتْ هِيرُودِيَّة نَاقْمَة عْلَى يُوحَنَّا وْتِتْمَنَّى بَاشْ تُقْتْلُو آمَا مَا نَجّْمِتْشْ</verse>
				<verse number="20">وْهِيرُودُسْ كَانْ يْخَافْ مِنْ يُوحَنَّا عْلَى خَاطْرُو يَعْرِفْ الِّي هُوَ رَاجِلْ بَارْ وْمُقَدَّسْ وْكَانْ يْحَافِظْ عْلِيهْ وْكَانْ يْحِبْ يِسْمْعُو رَغْمِلِّي كْلاَمُو يْقَلّْقُو بَرْشَة.</verse>
				<verse number="21">وْجَاتْ فُرْصَة فِي عِيدْ مِيلاَدْ هِيرُودُسْ وِعْمَلْ حَفْلَة اسْتَدْعَى فِيهَا المَسْؤُولِينْ وِالقَادَة الكْبَارْ مْتَاعْ العَسْكِرْ وِالنَّاسْ الغُنْيَا مْتَاعْ مَنْطِقْةْ الجَلِيلْ.</verse>
				<verse number="22">وْدَخْلِتْ بِنْتْ هِيرُودِيَّة وْشَطْحِتْ وْعَجْبِتْ هِيرُودُسْ وِالنَّاسْ القَاعْدِينْ مْعَاهْ وَلَّى قَالْ المَلِكْ لِلبْنَيَّة: «اطْلْبِي الِّي تْحِبِّي وْآنَا نَعْطِيكْ!»</verse>
				<verse number="23">وِحْلِفِّلْهَا وْقَالْ: «نَعْطِيكْ الِّي تُطْلْبِي، حَتَّى لُوكَانْ نُصْ مَمْلِكْتِي!»</verse>
				<verse number="24">يَاخِي خَرْجِتْ البَرَّا وْسِأْلِتْ أُمّْهَا: «شْنُوَّة نُطْلُبْ؟» جَاوْبِتْهَا: «رَاسْ يُوحَنَّا المَعْمَدَانْ.»</verse>
				<verse number="25">رَجْعِتْ بِالوَقْتْ لِلمَلِكْ وْقَالِتْلُو: «نْحِبِّكْ تَعْطِينِي تَوَّا رَاسْ يُوحَنَّا المَعْمَدَانْ فِي طْبَقْ.»</verse>
				<verse number="26">حْزِنْ المَلِكْ بَرْشَة آمَا عْلَى خَاطِرْ اليْمِينْ الِّي حْلِفْ بِيهْ وِالضْيُوفْ مَا حَبِّشْ يِتْرَاجَعْ فِي الشَّيْء الِّي وْعِدْهَا بِيهْ.</verse>
				<verse number="27">وْبِالوَقْتْ بْعَثْ المَلِكْ جُنْدِي وْأُمْرُو بَاشْ يْجِيبْلُو رَاسْ يُوحَنَّا، مْشَى الجُنْدِي وْقَصّْلُو رَاسُو فِي الحَبْسْ.</verse>
				<verse number="28">وْجَابُو فِي طْبَقْ وِعْطَاهْ لِلبْنَيَّة هَزَّاتُو لْأُمّْهَا.</verse>
				<verse number="29">وْوَقْتِلِّي سَمْعُوا تْلاَمِذْةْ يُوحَنَّا بِلِّي وْقَعْ جَاوْ وْهَزُّوا الجُثَّة مْتَاعُو وْحَطُّوهَا فِي قْبَرْ.</verse>
				<verse number="30">وْجَاوْ الرُّسُلْ لْيَسُوعْ مْعَ بْعَضْهُمْ وْخَبّْرُوهْ بِالحَاجَاتْ الكُلْ الِّي عَمْلُوهَا وِلِّي عَلّْمُوهَا لِلنَّاسْ.</verse>
				<verse number="31">قَالِلْهُمْ: «إِيجَاوْ مْعَايَا إِنْتُومَا وَحَّدْكُمْ لِبْلاَصَة خَالْيَة بَاشْ تَرْتَاحُوا شْوَيَّة.» عْلَى خَاطِرْ بَرْشَة نَاسْ كَانُوا مَاشِينْ جَايِينْ عْلِيهُمْ وْمَا لْقَاوْشْ حَتَّى الوَقْتْ بَاشْ يَاكْلُوا.</verse>
				<verse number="32">مْشَاوْ التْلاَمْذَة فِي الفْلُوكَة لِبْلاَصَة مَا فِيهَا حَتَّى حَدْ.</verse>
				<verse number="33">ثَمَّة بَرْشَة نَاسْ شَافُوهُمْ وْعَرْفُوهُمْ وِينْ مَاشِينْ وْخَرْجُوا النَّاسْ مِالمُدُنْ الكُلْهَا يِجْرِيوْ مْعَ بْعَضْهُمْ وْوُصْلُوا قْبَلْ التْلاَمْذَة لِلبْلاَصَة المَاشِينْ لِيهَا.</verse>
				<verse number="34">كِهْبَطْ يَسُوعْ مِالفْلُوكَة شَافْ بَرْشَة نَاسْ وْحَنْ عْلِيهُمْ عْلَى خَاطِرْهُمْ كَانُوا كِيفْ الغْنَمْ الِّي مَا عِنْدْهَاشْ سَارِحْ وِبْدَا يْعَلِّمْ فِيهُمْ فِي بَرْشَة حَاجَاتْ.</verse>
				<verse number="35">وْوَقْتِلِّي النْهَارْ قْرِيبْ يُوفَى جَاوْ التْلاَمْذَة لْيَسُوعْ وْقَالُولُو: «البْلاَصَة خَالْيَة وِالنْهَارْ قْرِيبْ يُوفَى.</verse>
				<verse number="36">أَبْعِثْ النَّاسْ خَلِّيهُمْ يِمْشِيوْ لِلفِيرْمَاتْ وِالقُرَى القْرِيبَة وْيِشْرِيوْ حَاجَة يَاكْلُوهَا.»</verse>
				<verse number="37">آمَا هُوَ جَاوِبْهُمْ: «أَعْطِيوْهُمْ انْتُومَا حَاجَة يَاكْلُوهَا.» قَالُولُو: «يَاخِي بَاشْ نِشْرِيوْ بْمِيتِينْ دِينَارْ خُبْزْ بَاشْ نَعْطِيوْهُمْ يَاكْلُوا؟»</verse>
				<verse number="38">قَالِلْهُمْ: «إِمْشِيوْ وْشُوفُوا قَدَّاشْ عِنْدْكُمْ مِنْ خُبْزَة؟» وْوَقْتِلِّي شَافُوا قَالُوا: «خَمْسَة خُبْزَاتْ وْحُوتِّينْ.»</verse>
				<verse number="39">أْمَرْهُمْ يَسُوعْ بَاشْ يْقَعّْدُوا النَّاسْ كُلْ جْمَاعَة وَحَّدْهُمْ فُوقْ الحْشِيشْ الأَخْضَرْ.</verse>
				<verse number="40">قَعّْدُوا النَّاسْ فِي مَجْمُوعَاتْ كُلْ وَحْدَة فِيهَا مْيَة وِلاَّ خَمْسِينْ وَاحِدْ.</verse>
				<verse number="41">وِخْذَا يَسُوعْ الخَمْسَة خُبْزَاتْ وِالحُوتِّينْ وْهَزْ عِينِيهْ لِلسْمَاء وْبَارِكْ وِقْسِمْ الخُبْزَاتْ وِعْطَى لِتْلاَمِذْتُو بَاشْ يْفَرّْقُوا عْلَى النَّاسْ وِالحُوتِّينْ قَسِّمْهُمْ عْلَى القَاعْدِينْ الكُلْهُمْ.</verse>
				<verse number="42">وِالكُلْهُمْ كْلاَوْ وْشَبْعُوا.</verse>
				<verse number="43">وْفُضْلِتْ ثْنَاشِنْ قُفَّة مْعُبّْيَة بِالخُبْزْ وِالحُوتْ.</verse>
				<verse number="44">وِالرْجَالْ الِّي كْلاَوْ مِالخُبْزْ كَانُوا خَمْسَة آلاَفْ.</verse>
				<verse number="45">وِمْبَعْدْهَا بِالضَّبْطْ أْمَرْ يَسُوعْ تْلاَمِذْتُو بَاشْ يَطْلْعُوا فِي الفْلُوكَة وْيِسْبْقُوهْ لِلجِيهَة المْقَابْلَة مْتَاعْ البُحَيْرَة وْيِمْشِيوْ لْبِيتْ صَيْدَا حَتَّى لِينْ هُوَ يَبْعِثْ النَّاسْ يْرَوّْحُوا.</verse>
				<verse number="46">وْبَعْدْ مَا بْعَثْ النَّاسْ طْلَعْ لِلجْبَلْ بَاشْ يْصَلِّي.</verse>
				<verse number="47">وْوَقْتِلِّي جَاتْ العْشِيَّة كَانِتْ الفْلُوكَة فِي وُسْطْ البُحَيْرَة وِبْقَى يَسُوعْ وَحْدُو البَرَّة فِي الأَرْضْ.</verse>
				<verse number="48">وْوَقْتِلِّي شَافْ الِّي تْلاَمِذْتُو تَعْبُوا مِنْ جَبْدَانْ المَاء عْلَى خَاطِرْ الرِّيحْ كَانِتْ عَاكْسِتْهُمْ جَاهُمْ يِمْشِي فُوقْ المَاء وْكَانْ هَاذَا تَقْرِيبْ قْبَلْ الفَجْرْ وْفَاتْهُمْ</verse>
				<verse number="49">آمَا هُومَا وَقْتِلِّي شَافُوهْ يِمْشِي فُوقْ المَاء مْشَى فِي بَالْهُمْ الِّي هُوَ خْيَالْ وِبْدَاوْا يْصِيحُوا.</verse>
				<verse number="50">وْخَافُوا مِنُّو الكُلْهُمْ وَقْتِلِّي شَافُوهْ آمَا هُوَ كَلِّمْهُمْ بِالوَقْتْ وْقَالِلْهُمْ: «اتْشَجّْعُوا. رَانِي آنَا هُوَ، مَا تْخَافُوشْ!»</verse>
				<verse number="51">وِطْلَعْ مْعَاهُمْ فِي الفْلُوكَة وْهْدَاتْ الرِّيحْ. يَاخِي بْقَاوْ مِتْعَجّْبِينْ بَرْشَة.</verse>
				<verse number="52">عْلَى خَاطِرْهُمْ مَا يِفْهْمُوشْ هَاذَاكَا عْلاَشْ مَا تْعَلّْمُوشْ مِالمُعْجْزَة مْتَاعْ الخُبْزَاتْ.</verse>
				<verse number="53">وْكِفَاتْ يَسُوعْ وِتْلاَمِذْتُو البْلاَصَة هَاذِيكَا جَاوْ لْمَنْطِقْةْ جَنِّيسَارْتْ وْوُقْفُوا.</verse>
				<verse number="54">وْدُوبْ مَا نِزْلُوا مِالفْلُوكَة النَّاسْ عَرْفُوا يَسُوعْ.</verse>
				<verse number="55">وْوَلُّوا يِجْرِيوْ فِي المَنْطْقَة الكُلْهَا وِيْجِيبُوا فِي المُرْضَى الرَّاقْدِينْ عْلَى الفْرَاشْ لِلبْلاَصَة الِّي يِسْمْعُوا بِيهْ مْشَالْهَا.</verse>
				<verse number="56">وْكُلْ مَا يِمْشِي لِلمُدُنْ وِلاَّ القُرَى وِلاَّ الأَرْيَافْ يْحُطُّوا المُرْضَى قُدَّامُوا فِي بْلاَصَة مَعْرُوفَة وْيِتْشَحّْتُوهْ بَاشْ يْخَلِّيهُمْ يْمِسُّوا حَتَّى الطّْرَفْ مْتَاعْ دَبْشُو. وِلِّي مَسُّوهْ الكُلْهُمْ تِشْفَاوْ.</verse>
			</chapter>
			<chapter number="7">
				<verse number="1">وِمْشَاوْ الفَرِّيسِيِّينْ لْيَسُوعْ وِمْعَاهُمْ جْمَاعَة مِنْ الكُتَّابْ مْتَاعْ اليْهُودْ جَايِينْ مِنْ أُورْشَلِيمْ.</verse>
				<verse number="2">وْثَمَّة جْمَاعَة شَافُوا تْلاَمِذْتُو يَاكْلُوا مِنْ غِيرْ مَا يَغْسْلُوا يْدِيهُمْ.</verse>
				<verse number="3">وْكَانُوا الفَرِّيسِيِّينْ وِاليْهُودْ بْصِفَة عَامَّة مَا يَاكْلُوا إِلاَّ بَعْدْ مَا يَغْسْلُوا يْدِيهُمْ بِالقْدَا عْلَى خَاطِرْهُمْ يْحَافْظُوا عْلَى عْوَايِدْ الشْيُوخْ.</verse>
				<verse number="4">وْوَقْتِلِّي يَرْجْعُوا مِالسُّوقْ مَا يَاكْلُوا كَانْ بَعْدْ مَا يْعُومُوا وْثَمَّة بَرْشَة تَقَالِيدْ أُخْرَى حَافْظُوا عْلِيهَا كِيفْ غَسْلاَنْ الكِيسَانْ وِالصْحَافِي وِالمَاعُونْ النْحَاسْ.</verse>
				<verse number="5">الوَقْتْ هَاذَاكَا سِأْلُوهْ الفَرِّيسِيِّينْ وِالكُتَّابْ مْتَاعْ اليْهُودْ: «عْلاَشْ تْلاَمِذْتِكْ مَا يِتْصَرّْفُوشْ كِيفْ مَا تْقُولْ العْوَايِدْ مْتَاعْ الشْيُوخْ وْيَاكْلُوا وِيْدِيهُمْ امَّسْخَة؟»</verse>
				<verse number="6">جَاوِبْهُمْ يَسُوعْ: «أَحْسِنْ مَا عْمَلْ إِشَعْيَاءْ وَقْتِلِّي تْنَبَّأْ عْلِيكُمْ يَا مُنَافْقِينْ كِيفْ مَا قَالْ الكْتَابْ المُقَدَّسْ: الشَّعْبْ هَاذَا بْفُمُّو يِكْرِمْ فِيَّ، وْقَلْبُو بْعِيدْ عْلِيَّ.</verse>
				<verse number="7">بَاطِلْ يِعْبْدُوا فِيَّ، وِيْعَلّْمُوا فِي وْصَايَا النَّاسْ.</verse>
				<verse number="8">هَمِّلْتُوا الوْصِيَّة مْتَاعْ الله وْشَدِّيتُوا فِي عْوَايِدْ النَّاسْ!»</verse>
				<verse number="9">وْقَالِلْهُمْ: «أيَّا بَاهِي! مَا قْبِلْتُوشْ وْصِيِّةْ اللهْ بَاشْ تْحَافْظُوا عْلَى العْوَايِدْ مْتَاعْكُمْ.</verse>
				<verse number="10">مُوسَى قَالْ: \إِكْرِمْ بُوكْ وْأُمِّكْ، وِلِّي يْسِبْ بُوهْ وِلاَّ أُمُّو يِلْزْمُو يْمُوتْ.\</verse>
				<verse number="11">آمَا إِنْتُومَا تْقُولُوا: \إِذَا وَاحِدْ قَالْ لْبُوهْ وِلاَّ لْأُمُّو الِّي كُنْتْ نْعَاوِنْ فِيكْ بِيهْ رَانِي عْطِيتُو قُرْبَانْ للهْ.\</verse>
				<verse number="12">مَا عَادِشْ تْخَلِّيوْهْ يْعَاوِنْ بُوهْ وِلاَّ أُمُّو بْأَيْ حَاجَة</verse>
				<verse number="13">وْهَكَّا رَدِّيتُوا كِلْمِةْ اللهْ بَاطْلَة بِالعْوَايِدْ مْتَاعْكُمْ القْدِيمَة الِّي وْرِثْتُوهَا كِيفْ بَرْشَة حَاجَاتْ تَعْمْلُوا فِيهَا.»</verse>
				<verse number="14">وْنَادَى يَسُوعْ النَّاسْ مَرَّة أُخْرَى وْقَالِلْهُمْ: «اسْمْعُونِي وِافْهْمُونِي الكُلْكُمْ.</verse>
				<verse number="15">مَا ثَمَّاشْ حَتَّى حَاجَة لْبَرَّة مِالإِنْسَانْ كِتُدْخُلْ فِي وُسْطُو تْنَجّْسُو آمَا رَاهِي الحَاجَاتْ الِّي خَارْجَة مِالإِنْسَانْ هِيَ الِّي تْنَجّْسُو.»</verse>
				<verse number="16">[الِّي عَنْدُو وِذْنِينْ خَلِّيهْ يِسْمَعْ.]</verse>
				<verse number="17">وْوَقْتِلِّي خَلَّى النَّاسْ وِدْخَلْ لْدَارْ سِأْلُوهْ تْلاَمِذْتُو عْلَى المَعْنَى مْتَاعْ المَثَلْ.</verse>
				<verse number="18">قَالِلْهُمْ: «حَتَّى إِنْتُومَا مَا تِفْهْمُوشْ؟ يَاخِي مَا تَعْرْفُوشْ إِنُّو الحَاجَاتْ الِّي تُدْخُلْ لِلإنْسَانْ مِنْ البَرَّة مَا تْنَجِّمْشْ تْنَجّْسُو.</verse>
				<verse number="19">عْلَى خَاطِرْهَا تُدْخُلْ لْكِرْشُو مُوشْ لْقَلْبُو وِمْبَاعِدْ تُخْرُجْ مِالبْدَنْ؟» وْهَكَّا رَدْ المَاكْلَة الكُلْهَا طَاهْرَة.</verse>
				<verse number="20">وِمْبَاعِدْ قَالْ: «الحَاجَاتْ الِّي تُخْرُجْ مِالإِنْسَانْ هِيَ الِّي تْنَجِّسْ الإِنْسَانْ.</verse>
				<verse number="21">عْلَى خَاطِرْ مِنْ وُسْطْ قْلُوبْ النَّاسْ تُخْرُجْ الأَفْكَارْ الشِّرِّيرَة وِالفْسَادْ وِالسِّرْقَة وِالقَتْلْ</verse>
				<verse number="22">وِالزْنَى وِالطْمَعْ وِالشَّرْ وِالغَشَّة وِالتَّسَيُّبْ وِالأَنَانِيَّة وِالكُفْرْ وِالتَّكَبُّرْ وِالجَهْلْ.</verse>
				<verse number="23">الحَاجَاتْ الشِّرِّيرَة هَاذِي الكُلْهَا تُخْرُجْ مِنْ وُسْطْ الإِنْسَانْ وِتْنَجّْسُو.»</verse>
				<verse number="24">وِمْبَاعِدْ خْرَجْ يَسُوعْ مِالمَنْطْقَة هَاذِيكَا وِمْشَى لْجِيهِةْ صُورْ. دْخَلْ لْدَارْ وْمَا حَبِّشْ حَتَّى حَدْ يَعْرِفْ الِّي هُوَ فِيهَا، آمَا مَا نَجِّمْشْ يَبْقَى مِتْخُبِّي،</verse>
				<verse number="25">وْثَمَّة مْرَا بِنْتْهَا سَاكِنْهَا رُوحْ مَنْزُوسْ، دُوبْ مَا سِمْعِتْ بِيهْ جَاتُو وْتِرْمَاتْ قُدَّامْ سَاقِيهْ.</verse>
				<verse number="26">وِالمْرَا كَانِتْ يُونَانِيَّة، أَصْلْهَا سُورِيَّة فِينِيقِيَّة وِاشَّحْتِتُّو بَاشْ يْخَرِّجْ الشِّيطَانْ مِنْ بْنِتْهَا.</verse>
				<verse number="27">آمَا هُوَ قَالِلْهَا: «خَلِّي يِشْبْعُوا الوْلاَدْ فِي الأُوِّلْ! مُوشْ بَاهِي نَاخْذُوا الخُبْزْ مْتَاعْ الوْلاَدْ وْنَرْمِيوْهْ لِلكْلاَبْ.»</verse>
				<verse number="28">آمَا هِيَ جَاوْبِتُّو وْقَالِتْلُو: «يَا سِيدِي! حَتَّى الكْلاَبْ تَحْتْ الطَّاوْلَة تَاكُلْ مِالفِتْفَاتْ الِّي يْطَيّْحُوهْ الوْلاَدْ.»</verse>
				<verse number="29">قَالِلْهَا: «عْلَى خَاطْرِكْ قُلْتْ الكِلْمَة هَاذِي إِمْشِي، رَاهُو الشِّيطَانْ خْرَجْ مِنْ بِنْتِكْ!»</verse>
				<verse number="30">وْوَقْتِلِّي رَجْعِتْ لْبِيتْهَا لْقَاتْ بْنِتْهَا فُوقْ السْرِيرْ وِالشِّيطَانْ خْرَجْ مِنْهَا.</verse>
				<verse number="31">وِمْبَاعِدْ خْرَجْ يَسُوعْ مِنْ جِيهِةْ صُورْ وِرْجَعْ لِلبُحَيْرَة مْتَاعْ الجَلِيلْ بَعْدْ مَا تْعَدَّى عْلَى صَيْدَا وِعْلَى الحُدُودْ مْتَاعْ بْلاَصَة اسْمْهَا العَشْرَة مُدُنْ.</verse>
				<verse number="32">وْجَابُولُو وَاحِدْ بَكُّوشْ وْأَطْرِشْ وْيِتْكَلِّمْ بِالسِّيفْ وِتْشَحّْتُوهْ بَاشْ يْحُطْ عْلِيهْ يْدِيهْ.</verse>
				<verse number="33">وَلَّى هَزُّو وَحْدُو بْعِيدْ عْلَى النَّاسْ وْحَطْ صْوَابْعُو لِثْنِينْ فِي وِذْنِيهْ وِدْفِلْ فِي يِدُّو وْمَسّْلُو لْسَانُو.</verse>
				<verse number="34">وْهَزْ عِينِيهْ لِلسْمَاء وِتْنَهِّدْ وْقَالُّو: «إِفَّتَا!» مَعْنَاهَا إِتْحَلْ</verse>
				<verse number="35">وْبِالوَقْتْ تْحَلِّتْ وِذْنِيهْ وِلْسَانُو تِطْلَقْ وِبْدَا يْقُولْ فِي كْلاَمْ وَاضِحْ.</verse>
				<verse number="36">وْوَصَّى النَّاسْ بَاشْ مَا يْقُولُوشْ لْحَتَّى حَدْ. آمَا كُلْ مَا يْوَصِّيهُمْ أَكْثِرْ كُلْ مَا يُنْشْرُوا الخْبَرْ أَكْثِرْ.</verse>
				<verse number="37">وْكَانُوا مِتْعَجّْبِينْ بَرْشَة وْقَالُوا: «الحَاجَاتْ الِّي يَعْمِلْ فِيهَا الكُلْهَا بَاهْيَة، يْرُدْ الطُّرْشْ يِسْمْعُوا وِالبْكَاكِشْ يِتْكَلّْمُوا.»</verse>
			</chapter>
			<chapter number="8">
				<verse number="1">فِي الأَيَّامَاتْ هَاذُوكُمْ كَانُوا ثَمَّة بَرْشَة نَاسْ مَرَّة أُخْرَى وْمَا كَانِشْ عَنْدْهمْ مَا يَاكْلُوا، نَادَى يَسُوعْ تْلاَمِذْتُو وْقَالِلْهُمْ:</verse>
				<verse number="2">«رَاهُمْ النَّاسْ غَايْضِينِّي عْلَى خَاطِرْهُمْ بْقَاوْ مْعَايَا ثْلاَثَة أَيَّامْ مِنْ غِيرْ مَاكْلَة.</verse>
				<verse number="3">وْإِذَا كَانْ نبْعِثْهُمْ يْرَوّْحُوا وْهُومَا جْوَاعَا رَاهُمْ بَاشْ يْدُوخُوا فِي الثْنِيَّة عْلَى خَاطِرْ ثَمَّة شْكُونْ فِيهُمْ الِّي جَايْ مِنْ بْلاَصَة بْعِيدَة.»</verse>
				<verse number="4">جَاوْبُوهْ تْلاَمِذْتُو: «مْنِينْ الوَاحِدْ بَاشْ يْوَكِّلْ الخُبْزْ لِلنَّاسْ هَاذُومَا الكُلْهُمْ فِي بْلاَصَة خَالْيَة كِيفْ هَاذِي؟»</verse>
				<verse number="5">سْإِلْهُمْ يَسُوعْ: «قَدَّاشْ عِنْدْكُمْ مِنْ خُبْزَة؟» جَاوْبُوا: «سَبْعَة.»</verse>
				<verse number="6">وَلَّى أْمَرْ النَّاسْ بَاشْ يُقْعْدُوا عْلَى الأَرْضْ وِخْذَا السَّبْعَة خُبْزَاتْ وْشْكَرْ اللهْ وِقْسِمْ وِعْطَى لِتْلاَمِذْتُو بَاشْ يْفَرّْقُوا عْلَى النَّاسْ وْعَمْلُوا التْلاَمْذَة كِيفْ مَا قَالِلْهُمْ.</verse>
				<verse number="7">وْكَانْ عِنْدْهُمْ كَعْبَاتْ حُوتْ صْغَارْ بَارِكْهُمْ وِأْمَرْ التْلاَمْذَة بَاشْ يْفَرّْقُوهُمْ عْلَى النَّاسْ.</verse>
				<verse number="8">النَّاسْ كْلاَوْ لِينْ شَبْعُوا وْهَزُّوا الِّي فْضُلْ سَبْعَة قْفَافْ كْبَارْ مِلْيَانِينْ.</verse>
				<verse number="9">وْكَانُوا النَّاسْ الِّي كْلاَوْ قْرَابِةْ أَرْبْعَة آلاَفْ وِمْبَاعِدْ بْعَثْهُمْ يَسُوعْ رَوّْحُوا</verse>
				<verse number="10">وْبِالوَقْتْ طْلَعْ فِي الفْلُوكَة مْعَ تْلاَمِذْتُو وْجَا لْجِيهِةْ دَلْمَانُوثَة.</verse>
				<verse number="11">وْجَاوْ الفَرِّيسِيِّينْ لْيَسُوعْ وِبْدَاوْا يُعْرْكُوا فِيهْ وْطَلْبُوا مِنُّو مُعْجْزَة مِالسْمَاءْ، بَاشْ يْجَرّْبُوهْ.</verse>
				<verse number="12">تْنَهِّدْ وِتْقَلِّقْ وْقَالِلْهُمْ: «عْلاَشْ الجِيلْ هَاذَا يُطْلُبْ فِي مُعْجْزَة؟ نْقُولِلْكُمْ الحَقْ الجِيلْ هَاذَا حَتَّى مُعْجْزَة مَا هِي بَاشْ تِتْعْطَالُو!»</verse>
				<verse number="13">وْخَلاَّهُمْ وِرْكِبْ فِي الفْلُوكَة وِمْشَى لِلجِيهَة المْقَابْلَة.</verse>
				<verse number="14">وِنْسَاوْ التْلاَمْذَة بَاشْ يْجِيبُوا مْعَاهُمْ الخُبْزْ وْمَا كَانِشْ عِنْدْهُمْ فِي الفْلُوكَة كَانْ خُبْزَة وَحْدَة.</verse>
				<verse number="15">وْوَصَّاهُمْ يَسُوعْ وْقَالِلْهُمْ: «فِيقُوا وْرُدُّوا بَالْكُمْ مِنْ الخْمِيرَةْ مْتَاعْ الفَرِّيسِيِّينْ وِخْمِيِرةْ هِيرُودُسْ.»</verse>
				<verse number="16">بْدَاوْا التْلاَمْذَة يْنَاقْشُوا فِي بْعَضْهُمْ وِيْقُولُوا: «هَاذَاكَا عْلَى خَاطِرْ مَا عِنْدْنَاشْ خُبْزْ.»</verse>
				<verse number="17">عْرَفْ يَسُوعْ الِّي وْقَعْ بِينَاتْهُمْ وْقَالِلْهُمْ: «عْلاَشْ تْنَاقْشُوا فِي بْعَضْكُمْ، يَاخِي عْلَى خَاطِرْ مَا عِنْدْكُمْشْ خُبْزْ؟ يَاخِي مَازِلْتُوا لْتَوَّا مَا تَعْرْفُوشْ وْمَا تِفْهْمُوشْ؟ يَاخِي مْخَاخْكُمْ مَا زَالِتْ مْسَكّْرَة؟</verse>
				<verse number="18">يَاخِي عِنْدْكُمْ عِينِينْ وْمَا تْشُوفُوشْ، وْعِنْدْكُمْ وِذْنِينْ وْمَا تِسْمْعُوشْ؟ يَاخِي مَا تِذَّكْرُوشْ</verse>
				<verse number="19">وَقْتِلِّي قَسِّمْتْ الخَمْسَة خُبْزَاتْ عْلَى الخَمْسَة آلاَفْ قَدَّاشْ هَزِّيتُوا مِنْ قُفَّة كْبِيرَة مْعُبّْيَة بِالخُبْزْ؟» قَالُولُو: «ثْنَاشْ!»</verse>
				<verse number="20">«وْوَقْتْ قَسِّمْتْ السَّبْعَة خُبْزَاتْ عْلَى الأَرْبْعَة آلاَفْ، قَدَّاشْ هَزِّيتُوا مِنْ قُفَّة كْبِيرَة مْعُبّْيَة بِالخُبْزْ؟» قَالُوا: «سَبْعَة.»</verse>
				<verse number="21">قَالِلْهُمْ: «إِمَّالاَ؟ عْلاَشْ لْتَوَّة مَا تِفْهْمُوشْ؟»</verse>
				<verse number="22">وْجَا يَسُوعْ وِتْلاَمِذْتُو لْقَرْيِةْ بِيتْ صَيْدَا وْثَمَّة جْمَاعَة جَابُولُو أَعْمَى وِتْشَحّْتُوهْ بَاشْ يْحُطْ عْلِيهْ يْدِيهْ</verse>
				<verse number="23">شَدْ الأَعْمَى مِنْ يْدِيهْ وْخَرّْجُو مِالقَرْيَة وْبَعْدْ مَا دْفِلُّو فِي عِينِيهْ حَطْ عْلِيهْ يْدِيهْ وْسِأْلُو: «يَاخِي تْشُوفْ فِي حَاجَة؟»</verse>
				<verse number="24">هَزْ عِينِيهْ وْقَالْ: «نْشُوفْ فِي نَاسْ كِيفْ الشَّجَرْ مَاشِينْ.»</verse>
				<verse number="25">حَطْ عْلِيهْ يْدِيهْ مَرَّة أُخْرَى، حَلْ عِينِيهْ بِالقْدَا وِرْجَعْ صْحِيحْ يْشُوفْ فِي كُلْ شَيْء وَاضِحْ.</verse>
				<verse number="26">وَلَّى بَعْثُو رَوِّحْ لْبِيتُو وْقَالُّو: «مَا تْقَابِلْشْ النَّاسْ.»</verse>
				<verse number="27">وِمْشَى يَسُوعْ وِتْلاَمِذْتُو لِلقُرَى مْتَاعْ قَيْصَرِيِّةْ فِيلِبُّسْ، وْفِي الطْرِيقْ سْإِلْ تْلاَمِذْتُو: «النَّاسْ يْقُولُوا عْلِيَّ شْكُونْ آنَا؟»</verse>
				<verse number="28">جَاوْبُوا: «ثَمَّة شْكُونْ يْقُولْ الِّي إِنْتِ يُوحَنَّا المَعْمَدَانْ، وْغِيرْهُمْ يْقُولْ الِّي إِنْتِ إِيلِيَّا وْأُخْرِينْ يْقُولُوا الِّي إِنْتِ وَاحِدْ مِالأَنْبِيَاءْ.»</verse>
				<verse number="29">وِسْإِلْهُمْ: «وْإِنْتُومَا تْقُولُوا عْلِيَّ شْكُونْ؟» جَاوْبُو بُطْرُسْ: «إِنْتِ المَسِيحْ!»</verse>
				<verse number="30">وْنَبِّهْ عْلِيهُمْ بَاشْ مَا يْقُولُوا عْلِيهْ لْحَتَّى حَدْ.</verse>
				<verse number="31">وِبْدَا يَسُوعْ يْعَلِّمْ فِيهُمْ إِنُّو إِبْنْ الإِنْسَانْ يِلْزْمُو يِتْعَذِّبْ بَرْشَة وْيُرْفْضُوهْ الشْيُوخْ وْرُؤَسَاءْ الكُهَّانْ وِالكُتَّابْ مْتَاعْ اليْهُودْ وْيِتْقْتَلْ وْبَعْدْ ثْلاَثَة أَيَّامْ يْقُومْ.</verse>
				<verse number="32">وِتْحَدِّثْ عْلَى الحَاجَة هَاذِي بْصَرَاحَة وْهَزْ بُطْرُسْ يَسُوعْ عْلَى جْنَبْ وِبْدَا يْلُومْ فِيهْ.</verse>
				<verse number="33">آمَا هُوَ تْلَفِّتْ وِخْرَجْ لِتْلاَمِذْتُو وْطَرِّدْ بُطْرُسْ وْقَالُّو: «إِبْعِدْ عْلِيَّ يَا شِيطَانْ عْلَى خَاطْرِكْ تْفَكِّرْ كِيفْ النَّاسْ مُوشْ كِيفْ اللهْ.»</verse>
				<verse number="34">وْنَادَى يَسُوعْ النَّاسْ وِتْلاَمِذْتُو وْقَالِلْهُمْ: «إِذَا كَانْ وَاحِدْ يْحِبْ يْتَبَّعْنِي، خَلِّيهْ مَا يْحِبِّشْ رُوحُو وِيْهِزْ الصَّلِيبْ مْتَاعُو وْيِمْشِي وْرَايَا.</verse>
				<verse number="35">الِّي يْحِبْ يْخَلِّصْ حْيَاتُو يِخْسِرْهَا آمَا الِّي يِخْسِرْ حْيَاتُو عْلَى خَاطْرِي وِعْلَى خَاطِرْ الإِنْجِيلْ رَاهُو يْخَلِّصْهَا.</verse>
				<verse number="36">شْنُوَّة فَايِدْةْ الإِنْسَانْ إِذَا كَانْ يِرْبِحْ العَالَمْ الكُلْ وْيِخْسِرْ حْيَاتُو؟</verse>
				<verse number="37">وِلاَّ شْنُوَّة الحَاجَة الِّي يِفْدِي بِيهَا الإِنْسَانْ حْيَاتُو؟</verse>
				<verse number="38">كُلْ مِنْ يِسْتْعَارْ بِيَّ وْبِكْلاَمِي فِي الجِيلْ هَاذَا الزَّانِي وِالمِذْنِبْ نِسْتْعَارْ بِيهْ آنَا إِبْنْ الإِنْسَانْ وَقْتِلِّي نَرْجَعْ فِي مَجْدْ بُويَا مْعَ المْلاَيْكَة المُقَدّْسِينْ.»</verse>
			</chapter>
			<chapter number="9">
				<verse number="1">وْقَالِلْهُمْ يَسُوعْ: «نْقُلْكُمْ الحَقْ: ثَمَّة شْكُونْ مِنْ الوَاقْفِينْ هْنَا مَا هُمْشْ بَاشْ يْشُوفُوا المُوتْ إِلاَّ بَعْدْ مَا يْشُوفُوا مَمْلِكْةْ اللهْ جَايَة بْقُوَّة.»</verse>
				<verse number="2">وْبَعْدْ سِتَّة أَيَّامْ هَزْ يَسُوعْ بُطْرُسْ وْيَعْقُوبْ وْيُوحَنَّا وْطَلْعُوا وَحَّدْهُمْ لِجْبَلْ عَالِي وِتْبَدِّلْ قُدَّامْهُمْ.</verse>
				<verse number="3">وْوَلَّى دَبْشُو يِلْمَعْ أَبْيِضْ مِالثِّلْجْ مَا يْنَجِّمْشْ حَتَّى صَبَّاغْ فِي الدِّنْيَا يَصْبِغْ لِبْسَة بِالأَبْيِضْ كِيفُو.</verse>
				<verse number="4">وْظَهْرُولْهُمْ إِيلِيَّا وْمُوسَى وْكَانُوا يْكَلّْمُوا فِي يَسُوعْ.</verse>
				<verse number="5">وْقَالْ بُطْرُسْ لْيَسُوعْ: «يَا مُعَلِّمْ، رَاهُو بَاهِي الِّي أَحْنَا مُوجُودِينْ هْنَا! خَلِّينَا نُنْصْبُوا ثْلاَثَة خْيَامْ. وَحْدَة لِيكْ وْوَحْدَة لْمُوسَى وْوَحْدَة لْإِيلِيَّا!»</verse>
				<verse number="6">وْبُطْرُسْ مَا كَانِشْ دَارِي عْلَى رُوحُو آشْ قَاعِدْ يْقُولْ عْلَى خَاطِرْهُمْ كَانُوا خَايْفِينْ بَرْشَة.</verse>
				<verse number="7">وْجَاتْ سْحَابَة وْغَطَّاتْهُمْ وِخْرَجْ صُوتْ مِالسْحَابَة: «هَاذَا هُوَ ابْنِي الِّي نْحِبُّو. اسْمْعُولُو!»</verse>
				<verse number="8">وْخَزْرُوا التْلاَمْذَة بِحْذَاهُمْ وْمَا شَافُوا كَانْ يَسُوعْ وَحْدُو مْعَاهُمْ.</verse>
				<verse number="9">وْوَقْتِلِّي هُومَا هَابْطِينْ مِالجْبَلْ، وَصَّاهُمْ يَسُوعْ بَاشْ مَا يْخَبّْرُوا حَتَّى حَدْ بِالشَّيْء الِّي شَافُوهْ حَتَّى لِينْ إِبْنْ الإِنْسَانْ ا يْقُومْ مِنْ بِينْ المُوتَى.</verse>
				<verse number="10">عَمْلُوا التْلاَمْذَة بِالشَّيْء الِّي قَالْهُولْهُمْ آمَا بْقَاوْ يِتْنَاقْشُوا مَا بِينَاتْ بْعَضْهُمْ: «آشْ مَعْنَاهَا: يْقُومْ مِنْ بِينْ المُوتَى؟»</verse>
				<verse number="11">وْكَانُوا يِسْأْلُوا فِيهْ وِيْقُولُوا: «عْلاَشْ الكُتَّابْ مْتَاعْ اليْهُودْ يْقُولُوا الِّي إِيلِيَّا لاَزِمْ يْجِي فِي الأُوِّلْ؟»</verse>
				<verse number="12">جَاوِبْهُمْ: «بِالحَقْ إِيلِيَّا يْجِي فِي الأُوِّلْ وِيْصَلِّحْ كُلْ شَيْء. إِمَّالاَ عْلاَشْ جَا فِي الكْتَابْ المُقَدَّسْ الِّي آنَا إِبْنْ الإِنْسَانْ لاَزِمْنِي نِتْألِّمْ وْنِتْهَانْ بَرْشَة.</verse>
				<verse number="13">وْآنَا نْقُلْكُمْ: رَاهُو إِيلِيَّا جَا وْعَمْلُوا فِيهْ الِّي حَبُّوا، كِيفْ مَا حْكَى عْلِيهْ الكْتَابْ المُقَدَّسْ!»</verse>
				<verse number="14">وْوَقْتِلِّي وُصْلُوا لِلتْلاَمْذَة الأُخْرِينْ شَافُوا بَرْشَة نَاسْ دَايْرِينْ بِيهُمْ وِالكُتَّابْ مْتَاعْ اليْهُودْ يْنَاقْشُوا فِيهُمْ.</verse>
				<verse number="15">وْدُوبْ مَا النَّاسْ شَافُوا يَسُوعْ تْعَجّْبُوا وِمْشَاوْلُو يِجْرِيوْ بَاشْ يْسَلْمُوا عْلِيهْ.</verse>
				<verse number="16">سْإِلْهُمْ: «عْلاَشْ تْنَاقْشُوا فِيهُمْ؟»</verse>
				<verse number="17">جَاوْبُو وَاحِدْ مِنْهُمْ: «يَا مُعَلِّمْ جِبْتْلِكْ وِلْدِي، رَاهُو سَاكْنُو رُوحْ وْرَدُّو بَكُّوشْ.</verse>
				<verse number="18">كُلْ مَا يْشِدُّو يَصْرْعُو وِيْخَرِّجْ الكْشَاكِشْ مِنْ فُمُّو وِيْعَظْ عْلَى سِنِّيهْ وْيِيبِسْ وِطْلَبْتْ مِنْ تْلاَمِذْتِكْ بَاشْ يْخَرّْجُوهْ، آمَا هُومَا مَا نَجّْمُوشْ.»</verse>
				<verse number="19">جَاوِبْهُمْ وْقَالْ: «يَا جِيلْ يَلِّي مَا عِنْدْكُمْشْ إِيمَانْ! لْوَقْتَاشْ بَاشْ نَبْقَى مْعَاكُمْ؟ لْوَقْتَاشْ بَاشْ نِتْحَمِّلْكُمْ؟ جِيبُوهُولِي!»</verse>
				<verse number="20">جَابُوهْ لْيَسُوعْ وْدُوبْ مَا الرُّوحْ شَافُو صْرَعْ الوْلَدْ وْطَاحْ عْلَى الأَرْضْ يِتْمَرِّغْ وْخَرِّجْ الكْشَاكِشْ مِنْ فُمُّو.</verse>
				<verse number="21">وِسْإِلْ يَسُوعْ بُو الوْلِدْ: «مِنْ وَقْتَاشْ بْدَا يَجْرَالُو الشَّيْء هَاذَا؟» قَالْ: «مِلِّي هُوَ صْغِيرْ</verse>
				<verse number="22">وْبَرْشَة مَرَّاتْ طَيّْحُو فِي النَّارْ وْفِي المَاء بَاشْ يُقْتْلُو. آمَا إِذَا كَانِكْ تِقْدِرْ تَعْمِلْ حَاجَة، حِنْ عْلِينَا وْعَاوِنَّا!»</verse>
				<verse number="23">قَالُّو يَسُوعْ: «قُتْلِي إِذَا كَانِكْ تِقْدِرْ! رَاهُو كُلْ شَيْء مُمْكِنْ عِنْدْ الِّي يِمِّنْ!»</verse>
				<verse number="24">وْبِالوَقْتْ صَاحْ بُو الوْلِدْ: «آنَا نِمِّنْ! وْإِنْتِ عَاوِنِّي رَانِي إِيمَانِي ضْعِيفْ!»</verse>
				<verse number="25">وْوَقْتِلِّي شَافْ يَسُوعْ الِّي النَّاسْ الكُلْهُمْ جَاوْ يِجْرِيوْ مْعَ بْعَضْهُمْ أْمَرْ الرُّوحْ المَنْزُوسْ وْقَلُّو: «يَا رُوحْ يَا بَكُّوشْ وْيَا أَطْرِشْ آنَا نُأْمْرِكْ، اخْرُجْ مِنُّو وْمَا تَرْجِعْلُوشْ بِالكُلْ!»</verse>
				<verse number="26">صَاحْ الرُّوحْ وِصْرَعْ الوْلَدْ بْقُوَّة وِخْرَجْ وْوَلَّى الوْلَدْ كَإِنُّو مِيتْ حَتَّى لِينْ بَرْشَة نَاسْ قَالُوا: «رَاهُو مَاتْ.»</verse>
				<verse number="27">آمَا يَسُوعْ شَدُّو مِنْ يِدُّو وْقَوّْمُو، وْهُوَ قَامْ.</verse>
				<verse number="28">وْبَعْدْ مَا دْخَلْ يَسُوعْ لِلبِيتْ، سِأْلُوهْ تْلاَمِذْتُو عْلَى جْنَبْ: «عْلاَشْ أَحْنَا مَا نَجِّمْنَاشْ نْخَرّْجُوهْ؟»</verse>
				<verse number="29">جَاوِبْهُمْ: «النَّوْعْ هَاذَا مَا يِطَّرِّدْ كَانْ بِالصَّلاَةْ وِالصُّومْ.»</verse>
				<verse number="30">وِمْبَاعِدْ مْشَى يَسُوعْ وِتْلاَمِذْتُو مِنْ ثَمَّة وِتْعَدَّاوْ عْلَى مَنْطِقْةْ الجَلِيلْ وْمَا حَبِّشْ حَتَّى وَاحِدْ يَعْرِفْ البْلاَصَة الِّي هُوَ مُوجُودْ فِيهَا.</verse>
				<verse number="31">عْلَى خَاطْرُو كَانْ يْعَلِّمْ فِي تْلاَمِذْتُو وِيْقُولِلْهُمْ: «آنَا إِبْنْ الإِنْسَانْ بَاشْ يْسَلّْمُونِي لِيْدِينْ النَّاسْ وْبِشْ يُقْتْلُونِي وْبِشْ نْقُومْ فِي النْهَارْ الثَّالِثْ.»</verse>
				<verse number="32">آمَا هُومَا مَا فَهْمُوشْ كْلاَمُو وْخَافُوا بَاشْ يِسْأْلُوهْ.</verse>
				<verse number="33">وِمْبَاعِدْ جَا يَسُوعْ لْكَفْرْنَاحُومْ. وْوَقْتِلِّي هُوَ فِي الدَّارْ سْإِلْ تْلاَمِذْتُو: «فَاشْ كُنْتُوا تِتْنَاقْشُوا فِي الطْرِيقْ؟»</verse>
				<verse number="34">بْقَاوْ سَاكْتِينْ عْلَى خَاطِرْهُمْ كَانُوا يِتْنَاقْشُوا فِي شْكُونْ هُوَ أَعْظِمْ وَاحِدْ فِيهُمْ.</verse>
				<verse number="35">قْعَدْ وْنَادَى الأَثْنَاشِنْ تِلْمِيذْ وْقَالِلْهُمْ: «إِذَا وَاحِدْ يْحِبْ يْكُونْ الأُوِّلْ يِلْزْمُو يْحُطْ رُوحُو آخِرْ النَّاسْ وْيِخْدِمْهُمْ!»</verse>
				<verse number="36">وْجَابْ وْلِدْ صْغِيرْ وْوَقّْفُو فِي وُسْطْهُمْ وْهَزُّو مَا بِينْ يْدِيهْ وْقَالِلْهُمْ:</verse>
				<verse number="37">«الِّي يِقْبِلْ بْإِسْمِي وَاحِدْ مِنْ الوْلاَدْ الصْغَارْ هَاذُومَا رَاهُو يِقْبِلْنِي وِلِّي يِقْبِلْنِي رَاهُو مَا يِقْبِلْنِيشْ آنَا بَرْكْ آمَا زَادَا يِقْبِلْ الِّي بْعَثْنِي.»</verse>
				<verse number="38">قَالْ يُوحَنَّا لْيَسُوعْ: «يَا مُعَلِّمْ، شُفْنَا وَاحِدْ يْخَرِّجْ فِي الشْوَاطِنْ بْإِسْمِكْ وَلِّينَا حُزْنَاهْ عْلَى خَاطْرُو مُوشْ يْتَبَّعْ فِينَا.»</verse>
				<verse number="39">آمَا يَسُوعْ قَالْ: «مَا تْحُوزُوهِشْ! رَاهُو مَا ثَمَّاشْ حَتَّى وَاحِدْ يَعْمِلْ مُعْجْزَة بْإِسْمِي وِمْبَاعِدْ شْوَيَّة يْنَجِّمْ يِتْكَلِّمْ عْلِيَّ بِالخَايِبْ.</verse>
				<verse number="40">الِّي مُوشْ ضِدّْنَا رَاهُو مْعَانَا.</verse>
				<verse number="41">الِّي يَعْطِيكُمْ كَاسْ مَاء بْإِسْمِي عْلَى خَاطِرْكُمْ تَابْعِينْ لِلمَسِيحْ. نْقُولِلْكُمْ الحَقْ، رَاهُو أَجْرُو مَا يْضِيعِشْ.»</verse>
				<verse number="42">«الِّي يْكُونْ سْبَبْ عَثْرَة لْوَاحِدْ مِالصْغَارْ هَاذُومَا الِّي يِمّْنُوا بِيَّ خِيرْلُو كَانْ تِتْعَلِّقْ حَجْرَة كْبِيرَة مْتَاعْ رْحَى فِي رَقْبْتُو وْيِتْرْمَى فِي قَلْبْ البْحَرْ.</verse>
				<verse number="43">وْإِذَا كَانْ يِدِّكْ تْخَلِّيكْ تَعْمِلْ الذْنُوبْ قُصّْهَا، رَاهُو كِتُدْخُلْ لِلحَيَاةْ الأَبَدِيَّة وْيِدِّكْ مَقْصُوصَة خِيرْلِكْ مِلِّي تُدْخُلْ لِجْهَنِّمْ وِيْدِيكْ الإِثْنِينْ كَامْلِينْ.</verse>
				<verse number="44">وِينْ دُودْهُمْ مَا يْمُوتْشْ وْنَارْهُمْ مَا تَطْفَاشْ.</verse>
				<verse number="45">وْإِذَا كَانْ سَاقِكْ تْخَلِّيكْ تَعْمِلْ الذْنُوبْ قُصّْهَا، رَاهُو كِتُدْخُلْ لِلحَيَاةْ الأَبَدِيَّة وْسَاقِكْ مَقْصُوصَة خِيرْلِكْ مِلِّي تِتْرْمَى فِي جْهَنِّمْ وْسَاقِيكْ كَامْلِينْ،</verse>
				<verse number="46">وِينْ دُودْهُمْ مَا يْمُوتْشْ وْنَارْهُمْ مَا تَطْفَاشْ.</verse>
				<verse number="47">وْإِذَا كَانْ عِينِكْ تْخَلِّيكْ تَعْمِلْ الذْنُوبْ قَلِّعْهَا، رَاهُو كِتُدْخُلْ لْمَمْلِكْةْ اللهْ بْعِينْ وَحْدَة، خِيرْلِكْ مِلِّي تِتْرْمَى فِي جْهَنِّمْ بْعِينِيكْ لِثْنِينْ،</verse>
				<verse number="48">وِينْ دُودْهُمْ مَا يْمُوتْشْ وْنَارْهُمْ مَا تَطْفَاشْ.</verse>
				<verse number="49">وِينْ كُلْ وَاحِدْ بَاشْ يِتْحَاسِبْ عْلَى ذْنُوبُو وْبِشْ تَهْبِطْ عْلِيهْ النَّارْ كِيفْ مَا المِلْحْ يِتْذَرْ فِي المَاكْلَة.»</verse>
				<verse number="50">«المِلْحْ بَاهِي. آمَا إِذَا كَانْ المِلْحْ مَا عَادِشْ عَنْدُو مَطْعِمْ، كِيفَاشْ بَاشْ تْرَجّْعُولُو مَطْعْمُو؟ خَلِّي يْكُونْ عِنْدْكُمْ مِلْحْ فِي نْفُوسْكُمْ وْعِيشُوا فِي سَلاَمْ مْعَ بْعَضْكُمْ.»</verse>
			</chapter>
			<chapter number="10">
				<verse number="1">وِطْلَعْ يَسُوعْ مِالبْلاَصَة هَاذِيكَا وْجَا لْمَنْطِقْةْ اليَهُودِيَّة وِالمَنَاطِقْ الِّي وْرَاء وَادْ الأُرْدُنْ وِتْلَمُّوا بِيهْ النَّاسْ مِنْ جْدِيدْ وْكِالعَادَة بْدَا يْعَلِّمْ فِيهُمْ.</verse>
				<verse number="2">وِمْشَاوْلُو جْمَاعَة فَرِّيسِيِّينْ وْسِأْلُوهْ بَاشْ يْحُطُّوهْ فِي تَجْرْبَة: «يَاخِي حْلاَلْ بَاشْ الرَّاجِلْ يْطَلِّقْ مَرْتُو؟»</verse>
				<verse number="3">آمَا هُوَ جَاوِبْهُمْ وْقَلْهُمْ: «آشْ وَصَّاكُمْ مُوسَى؟»</verse>
				<verse number="4">قَالُوا: «مُوسَى سْمَحْ لِلرَّاجِلْ بَاشْ يِكْتِبْ وَرْقِةْ الطْلاَقْ لْمَرْتُو وِمْبَاعِدْ يْطَلِّقْهَا.»</verse>
				<verse number="5">قَالِلْهُمْ يَسُوعْ: «مُوسَى كْتِبِّلْكُمْ الوْصِيَّة هَاذِي عْلَى خَاطِرْ قْلُوبْكُمْ كَاسْحَة.</verse>
				<verse number="6">آمَا رَاهُو مِنْ أَوِّلْ الدِّنْيَا رَبِّي خْلَقْ الإِنْسَانْ أَنْثَى وِذْكَرْ.</verse>
				<verse number="7">وْهَاذَاكَا عْلاَشْ الرَّاجِلْ يْخَلِّي بُوهْ وْأُمُّو وْيِتْرْبَطْ بْمَرْتُو</verse>
				<verse number="8">وْلِثْنِينْ يْوَلِّيوْ بْدَنْ وَاحِدْ إِمَّالاَ هُومَا مَا عَادُوشْ ثْنِينْ آمَا بْدَنْ وَاحِدْ.</verse>
				<verse number="9">هَاذَاكَا عْلاَشْ الِّي يَجْمْعُو اللهْ مَا يْفَرّْقُوشْ الإِنْسَانْ.»</verse>
				<verse number="10">وْفِي الدَّارْ عَاوْدُوا التْلاَمْذَة سِأْلُوهْ مِنْ جْدِيدْ عْلَى الشَّيْء هَاذَاكَا بِيدُو.</verse>
				<verse number="11">قَالِلْهُمْ: «الِّي يْطَلِّقْ مَرْتُو وِيْعَرِّسْ بِمْرَا أُخْرَى رَاهُو زْنَى.</verse>
				<verse number="12">وْإِذَا كَانْ المْرَا اطَّلِّقْ رَاجِلْهَا وِتْعَرِّسْ بْرَاجِلْ آخَرْ رَاهِي تِزْنَى!»</verse>
				<verse number="13">وْثَمَّة نَاسْ جَابُوا لْيَسُوعْ وْلاَدْ صْغَارْ بَاشْ يْحُطْ عْلِيهُمْ يِدُّو وِيْبَارِكْهُمْ آمَا التْلاَمْذَة لاَمُوا عْلِيهُمْ.</verse>
				<verse number="14">وْوَقْتِلِّي شَافْهُمْ يَسُوعْ تْغَشِشْ وْقَالِلْهُمْ: «خَلُّوا الصْغَارْ يْجُونِي وْمَا تْحُوزُوهُمْشْ، رَاهِي مَمْلِكْةْ اللهْ لِلنَّاسْ الِّي كِيفْهُمْ.</verse>
				<verse number="15">نْقُولِلْكُمْ الحَقْ: الِّي مَا يِقْبِلْشْ مَمْلِكْةْ اللهْ كِيفْ وْلِدْ صْغِيرْ عُمْرُو مَا يُدْخْلِلْهَا!»</verse>
				<verse number="16">وِمْبَاعِدْ هَزْ الوْلاَدْ الصْغَارْ فِي حَمْلْتُو وْحَطْ عْلِيهِمْ يْدِيهْ وْبَارِكْهُمْ.</verse>
				<verse number="17">وْوَقْتِلِّي يَسُوعْ خَارِجْ لِلطْرِيقْ ثَمَّة رَاجِلْ مْشَالُو يِجْرِي بْسُرْعَة وِهْبَطْ عْلَى رْكَايْبُو قُدَّامُو وْسِأْلُو: «يَا مُعَلِّمْ يَا صَالِحْ آشْ نَعْمِلْ بَاشْ نُورِثْ الحَيَاةْ الأَبَدِيَّة؟»</verse>
				<verse number="18">آمَا يَسُوعْ قَالُّو: «عْلاَشْ تْنَادِيلِي يَا صَالِحْ؟ مَا ثَمَّاشْ حَتَّى وَاحِدْ صَالِحْ كَانْ اللهْ وَحْدُو.</verse>
				<verse number="19">إِنْتِ تَعْرِفْ الوْصَايَا: مَا تُقْتُلْشْ، مَا تَزْنَاشْ، مَا تِسْرِقْشْ، مَا تِشْهِدْشْ بِالبَاطِلْ، مَا تْغُشِّشْ، إِكْرِمْ بُوكْ وْأُمِّكْ!»</verse>
				<verse number="20">قَالُّو: «يَا مُعَلِّمْ، الحَاجَاتْ هَاذُمْ الكُلْهُمْ نَعْمِلْ فِيهُمْ مِلِّي كُنْتْ صْغِيرْ.»</verse>
				<verse number="21">وْبَعْدْهَا خْزَرْلُو يَسُوعْ وْحَبُّو وْقَالُّو: «مَا زَالِتْ نَاقْصَاتِكْ حَاجَة وَحْدَة، بِيعْ كُلْ مَا تِمْلِكْ وْفَرّْقُو عْلَى الفُقَرَاءْ وْهَكَّا يْوَلِّي عِنْدِكْ كَنْزْ فِي السْمَاءْ وِمْبَاعِدْ إِيجَا وْتَبِّعْنِي.»</verse>
				<verse number="22">آمَا هُوَ كِسْمَعْ الكْلاَمْ هَاذَا مْشَى حْزِينْ وْوَلَّى مَهْمُومْ عْلَى خَاطْرُو كَانْ صَاحِبْ مَالْ كْثيرْ.</verse>
				<verse number="23">هَزْ يَسُوعْ عِينِيهْ وِخْزَرْ عْلَى جْنَابُو وْقَالْ لِتْلاَمِذْتُو: «قَدَّاشْ صْعِيبْ عْلَى النَّاسْ الغُنْيَا بَاشْ يُدْخْلُوا لْمَمْلِكْةْ اللهْ!»</verse>
				<verse number="24">تْعَجّْبُوا التْلاَمْذَة وَقْتِلِّي سَمْعُوا كْلاَمُو وْزَادْ يَسُوعْ قَالِلْهُمْ: «يَا وْلاَدِي قَدَّاشْ صْعِيبْ عْلَى النَّاسْ الغُنْيَا بَاشْ يُدْخْلُوا لْمَمْلِكْةْ اللهْ!</verse>
				<verse number="25">دْخُولْ الجْمَلْ فِي نُقْبَة مْتَاعْ إِبْرَة أسْهِلْ مِنْ إِنُّو وَاحِدْ غْنِي يُدْخُلْ لْمَمْلِكْةْ اللهْ!»</verse>
				<verse number="26">التْلاَمْذَة سْتَغْرْبُوا بَرْشَة وْقَالُوا لِبْعَضْهُمْ: «إِمَّالاَ شْكُونْ يْنَجِّمْ يُخْلُصْ؟»</verse>
				<verse number="27">خْزَرِّلْهُمْ يَسُوعْ وْقَالِلْهُمْ: «هَاذَا مُسْتَحِيلْ عِنْدْ النَّاسْ آمَا مُوشْ عِنْدْ اللهْ، كُلْ شَيْء مُمْكِنْ عِنْدْ اللهْ!»</verse>
				<verse number="28">قَلُّو بُطْرُسْ: «شُوفْ، أَحْنَا خَلِّينَا كُلْ شَيْء وْتَبِّعْنَاكْ.»</verse>
				<verse number="29">جَاوْبُو يَسُوعْ: «نْقُلْكُمْ الحَقْ: كُلْ مِنْ خَلِّي دَارْ وِلاَّ إِخْوَة وِلاَّ خْوَاتْ وِلاَّ أُمْ وِلاَّ بُو وِلاَّ وْلاَدْ وِلاَّ أَرْضْ عْلَى خَاطْرِي وِعْلَى خَاطِرْ الإِنْجِيلْ</verse>
				<verse number="30">بَاشْ يَاخُذْ قَدْهُمْ مْيَاةْ مَرَّة دْيَارْ وْإِخْوَة وِخْوَاتْ وْأُمَّاتْ وِوْلاَدْ وْأَرَاضِي فِي الزْمَانْ هَاذَا وْيِضْطَهْدُوهْ زَادَا وْيَاخُذْ فِي الآخْرَة الحَيَاةْ الأَبَدِيَّة.</verse>
				<verse number="31">آمَا رَاهُمْ بَرْشَة نَاسْ فِي الأُوِّلْ بَاشْ يْوَلِّيوْ فِي الإِخِّرْ وِالنَّاسْ الِّي فِي الإِخِّرْ بَاشْ يْوَلِّيوْ فِي الأُوِّلْ!»</verse>
				<verse number="32">وْكَانُوا فِي الطْرِيقْ طَالْعِينْ لْأُورْشَلِيمْ. وْيَسُوعْ يِمْشِي فِي لُوِّلْ وِالتْلاَمْذَة كَانُوا مِتْعَجّْبِينْ وِالنَّاسْ الأُخْرِينْ الِّي يْتَبّْعُوا فِيهْ خَايْفِينْ وْهَزْ الأَثْنَاشِنْ تِلْمِيذْ وَحَّدْهُمْ وِبْدَا يَحْكِيلْهُمْ عَلِّي بَاشْ يَجْرَالُو وْقَالْ:</verse>
				<verse number="33">«هَانَا طَالْعِينْ لْأُورْشَلِيمْ وْآنَا إِبْنْ الإِنْسَانْ بَاشْ يْسَلّْمُونِي لْرُؤَسَاءْ الكُهَّانْ وِالكُتَّابْ مْتَاعْ اليْهُودْ. بَاشْ يُحْكْمُوا عْلِيَّ بِالمُوتْ وِيْسَلّْمُونِي لِلشْعُوبْ الأُخْرِينْ.</verse>
				<verse number="34">بَاشْ يِتْمَسْخْرُوا عْلِيَّ وْيِبْصْقُوا عْلِيَّ وْيَضْرْبُونِي بِالسُّوطْ وْيُقْتْلُونِي وْفِي النْهَارْ الثَّالِثْ بَاشْ نْقُومْ مِالمُوتْ!»</verse>
				<verse number="35">الوَقْتْ هَاذَاكَا مْشَالُو يَعْقُوبْ وْيُوحَنَّا وْلاَدْ زَبَدِي وْقَالُولُو: «يَا مُعَلِّمْ: نْحِبُّوكْ تَعْمْلِلْنَا الشَّيْء الِّي نُطْلْبُوهْ مِنِّكْ.»</verse>
				<verse number="36">سْإِلْهُمْ: «آشْ تْحِبُّوا نَعْمْلِلْكُمْ؟»</verse>
				<verse number="37">قَالُولُو: «خَلِّينَا نُقْعْدُوا وَاحِدْ عْلَى يْمِينِكْ وِالآخَرْ عْلَى يْسَارِكْ وَقْتِلِّي تُقْعُدْ عْلَى عَرْشِكْ فِي المَجْدْ مْتَاعِكْ!»</verse>
				<verse number="38">قَالِلْهُمْ يَسُوعْ: «انْتُومَا مَا كُمْشْ عَارْفِينْ شْنُوَّة قَاعْدِينْ تُطْلْبُوا: يَاخِي تْنَجّْمُوا تُشْرْبُوا الكَاسْ الِّي بَاشْ نُشْرُبْهَا وِلاَّ تِتْعَمّْدُوا بِالمَعْمُودِيَّة الِّي بَاشْ نِتْعَمِّدْ بِيهَا؟»</verse>
				<verse number="39">قَالُولُو: «انَّجّْمُوا» جَاوِبْهُمْ يَسُوعْ: «رَاكُمْ بَاشْ تُشْرْبُوا الكَاسْ الِّي بَاشْ نُشْرُبْهَا وْبِشْ تِتْعَمّْدُوا بِالمَعْمُودِيَّة الِّي بَاشْ نِتْعَمِّدْ بِيهَا.</verse>
				<verse number="40">آمَا القْعَادْ عْلَى يْمِينِي وِعْلَى يْسَارِي مَا انَّجِّمْشْ نَعْطِيهْ كَانْ لِلِّي حَضِّرْهُولْهُمْ اللهْ.»</verse>
				<verse number="41">وْوَقْتِلِّي سَمْعُوا العَشْرَة تْلاَمْذَة الأُخْرِينْ تْغَشَشُوا عْلَى يَعْقُوبْ وْيُوحَنَّا.</verse>
				<verse number="42">آمَا يَسُوعْ نَادَالْهُمْ وْقَالِلْهُمْ: «تَعْرْفُوا الِّي الحُكَّامْ مْتَاعْ الشْعُوبْ يِتْحَكّْمُوا فِيهُمْ، وِلِّي عِنْدْهُمْ سُلْطَة يِتْسَلّْطُوا عْلِيهُمْ.</verse>
				<verse number="43">آمَا انْتُومَا لاَزِمْ مَا يْكُونِشْ مَا بِينَاتْكُمْ الشَّيْء هَاذَاكَا. آمَا الِّي يْحِبْ يْكُونْ فِيكُمْ عْظِيمْ خَلِّيهْ يْكُونْ خَادِمْ لِيكُمْ.</verse>
				<verse number="44">وِلِّي يْحِبْ يْوَلِّي لُوِّلْ فِيكُمْ خَلِّيهْ يْكُونْ عَبْدْ لِيكُمْ.</verse>
				<verse number="45">حَتَّى آنَا إِبْنْ الإِنْسَانْ مَا جِيتِشْ بَاشْ النَّاسْ يِخْدْمُونِي آمَا جِيتْ بَاشْ نِخْدِمْهُمْ وْنَعْطِي حْيَاتِي بَاشْ نِفْدِي بِيهَا بَرْشَة مِنْهُمْ.»</verse>
				<verse number="46">وِمْبَاعِدْ وُصْلُوا لْأَرِيحَا وْوَقْتِلِّي يَسُوعْ كَانْ خَارِجْ مِنْ المْدِينَة وِمْعَاهْ تْلاَمِذْتُو وْبَرْشَة نَاسْ أُخْرِينْ كَانْ بَارْتِيمَاوُسْ الأَعْمَى وِلْدْ تِيمَاوْسْ قَاعِدْ عْلَى جْنَبْ الطْرِيقْ يُطْلُبْ.</verse>
				<verse number="47">وَقْتِلِّي سْمَعْ الِّي هَاذَاكَا هُوَ يَسُوعْ الِّي مِالنَّاصْرَة بْدَا يْعَيِّطْ وِيْقُولْ: «يَا يَسُوعْ وِلْدْ دَاوُدْ! ارْحِمْنِي!»</verse>
				<verse number="48">وْصَاحُوا عْلِيهْ بَرْشَة نَاسْ بَاشْ يُسْكُتْ، آمَا هُوَ زَادْ فِي الصْيَاحْ: «يَا وِلْدْ دَاوُدْ ارْحِمْنِي.»</verse>
				<verse number="49">وِوْقُفْ يَسُوعْ وْقَالْ: «نَادِيوْلُو.» وْنَادَاوْ لِلرَّاجِلْ الأَعْمَى وْقَالُولُو: «اتْشَجَّعْ وْقُومْ! آهُوَ يْنَادِيلِكْ!»</verse>
				<verse number="50">نَحَّى كَبُّوطُو وْنَقِّزْ جَا وَاقِفْ عْلَى سَاقِيهْ وْجَا لْيَسُوعْ.</verse>
				<verse number="51">وْسِأْلُو يَسُوعْ: «شْنُوَّة تْحِبّْنِي نَعْمِلِّكْ؟» قَالُّو الأَعْمَى: «يَا مُعَلِّمْ، نْحِبْ نَرْجَعْ نْشُوفْ!»</verse>
				<verse number="52">وْقَالُّو يَسُوعْ: «إِمْشِي! إِيمَانِكْ شْفَاكْ.» وْبِالوَقْتْ رْجَعْ يْشُوفْ وِبْقَى يْتَبَّعْ فِي يَسُوعْ فِي الطْرِيقْ.</verse>
			</chapter>
			<chapter number="11">
				<verse number="1">كِي قْرُبْ يَسُوعْ وِتْلاَمِذْتُو مِنْ أُورْشَلِيمْ. وُصْلُوا لْبِيتْ فَاجِي وْقَرْيِةْ بِيتْ عَنْيَا. فِينْ جْبَلْ الزِّيتُونْ، بْعَثْ يَسُوعْ زُوزْ مِنْ تْلاَمِذْتُو</verse>
				<verse number="2">وْقَالِلْهُمْ: «إِمْشِيوْ لِلقَرْيَة المْقَابْلِتْكُمْ وْدُوبْ مَا تُدْخْلُوهَا تَلْقَاوْ جَحْشْ مَرْبُوطْ مَا رْكِبْ عْلِيهْ حَتَّى حَدْ، حِلُّولُو الرْبَاطْ وْجِيبُوهُولِي هْنَا.</verse>
				<verse number="3">وْإِذَا وَاحِدْ قَالِلْكُمْ: \آشْ تَعْمْلُوا؟\ قُولُوا: \الرَّبْ مِحْتَاجْلُو\ وْتَوْ يْرَجّْعُو فِيسَعْ.»</verse>
				<verse number="4">وِمْشَاوْ وِلْقَاوْ جَحْشْ مَرْبُوطْ البَرَّة مِالبَابْ عْلَى الطْرِيقْ. حَلُّولُو الرْبَاطْ</verse>
				<verse number="5">يَاخِي ثَمَّة جْمَاعَة كَانُوا وَاقْفِينْ الغَادِي قَالُولْهُمْ: «آشْ تَعْمْلُوا؟ عْلاَشْ تْسَيّْبُوا فِي الجَّحْشْ؟»</verse>
				<verse number="6">وْجَاوْبُوا كِيفْ مَا وَصَّاهُمْ يَسُوعْ بِالضَّبْطْ وَلاَّوْ خَلاَّوْهُمْ هَزُّوهْ.</verse>
				<verse number="7">وْجَابُوا الجَّحْشْ لْيَسُوعْ وْحَطُّوا عْلِيهْ كْبَابِطْهُمْ وْهُوَ رْكِبْ عْلِيهْ.</verse>
				<verse number="8">وْبَرْشَة نَاسْ فِرْشُوا دْبَشْهُمْ فِي الطْرِيقْ وْنَاسْ أُخْرِينْ جَابُوا عِيدَانْ قَصُّوهَا مِالسْوَانِي.</verse>
				<verse number="9">وِالنَّاسْ الِّي مَاشِينْ قُدَّامْ يَسُوعْ وِلِّي يْتَبّْعُوا فِيهْ كَانُوا يْغَنِّيوْ: أُوصَنَّا! مُبَارَكْ الِّي جَايْ بْإِسْمْ الرَّبْ</verse>
				<verse number="10">مُبَارْكَة مَمْلِكْةْ بُونَا دَاوُدْ الِّي جَايَة! أُوصَنَّا فِي الأَعَالِي!</verse>
				<verse number="11">وِمْبَاعِدْ دْخَلْ يَسُوعْ لْأُورْشَلِيمْ، وِمْشَى لِلهَيْكِلْ وِتْفَرِّجْ فِي الحَاجَاتْ الِّي فِيهْ الكُلْهَا حَتَّى لْإِخْرْ العْشِيَّة، وِالوَقْتْ كَانْ امَّخَّرْ يَاخِي خْرَجْ وِمْشَى لْبِيتْ عَنْيَا هُوَ وِالأَثْنَاشِنْ تِلْمِيذْ.</verse>
				<verse number="12">وِاليُومِتْ غُدْوَة بَعْدْ مَا مْشَاوْ مِنْ بِيتْ عَنْيَا يَسُوعْ جَاعْ.</verse>
				<verse number="13">وْشَافْ مِنْ بْعِيدْ كَرْمَة عَامْلَة الوْرَقْ مْشَالْهَا بَالِكْشِي يَلْقَى فِيهَا كَرْمُوسْ وْوَقْتِلِّي وْصُلِّلْهَا مَا لْقَى فِيهَا كَانْ الوْرَقْ عْلَى خَاطِرْ وَقْتْ الكَرْمُوسْ مَازَالْ مَا جَاشْ.</verse>
				<verse number="14">تْكَلِّمْ وْقَالِلْهَا: «حَتَّى حَدْ مَا عَادْ يَاكُلْ مِنِّكْ الغَلَّة لِلأَبَدْ!» وِتْلاَمِذْتُو كَانُوا يِسْمْعُوا فِيهْ.</verse>
				<verse number="15">وْوُصْلُوا لْأُورْشَلِيمْ، وِدْخَلْ يَسُوعْ لِلهَيْكِلْ وِبْدَا يْطَرِّدْ فِلِّي كَانُوا يْبِيعُوا وْيِشْرِيوْ فِي وُسْطْ الهَيْكِلْ وِقْلِبْ الطْوَاوِلْ مْتَاعْ النَّاسْ الِّي يْصَرّْفُوا فِي الفْلُوسْ وِالكْرَاسِي مْتَاعْ الِّي يْبِيعُوا فِي الحْمَامْ.</verse>
				<verse number="16">وْمَا خَلاَّشْ حَتَّى وَاحِدْ يْدَخِّلْ أَيْ حَاجَة لِلهَيْكِلْ.</verse>
				<verse number="17">وْعَلِّمْهُمْ وْقَالِلْهُمْ: «يَاخِي مَا تِكْتِبْشْ فِي الكْتَابْ المُقَدَّسْ: بِيتِي بَاشْ تِتْسَمَّى بِيتْ الصَّلاَةْ مْتَاعْ الشْعُوبْ الكُلْهُمْ؟ وِانْتُومَا رَدِّيتُوهَا دَامُوسْ السُّرَّاقْ!»</verse>
				<verse number="18">وْسَمْعُوا رُؤَسَاءْ الكُهَّانْ وِالكُتَّابْ مْتَاعْ اليْهُودْ بِلِّي وْقَعْ وِبْدَاوْا يْلَوّْجُوا كِيفَاشْ يُقْتْلُوهْ، آمَا كَانُوا خَايْفِينْ مِنُّو عْلَى خَاطِرْ النَّاسْ الكُلْ كَانْ عَاجِبْهُمْ تَعْلِيمُو.</verse>
				<verse number="19">وْوَقْتِلِّي جَاتْ العْشِيَّة خْرَجْ يَسُوعْ وِتْلاَمِذْتُو مِالمْدِينَة.</verse>
				<verse number="20">وْوَقْتِلِّي كَانُوا مِتْعَدِّينْ اليُومِتْ غُدْوَة فِي الصْبَاحْ بِكْرِي شَافُوا الكَرْمَة الكُلْهَا يَابْسَة حَتَّى مِنْ عْرُوقْهَا.</verse>
				<verse number="21">وِتْذَكِّرْ بُطْرُسْ وْقَلُّو: «يَا مُعَلِّمْ شُوفْ! الكَرْمَة الِّي إِنْتِ لْعَنْتْهَا يِبْسِتْ!»</verse>
				<verse number="22">جَاوِبْ يَسُوعْ وْقَالْ: «امّْنُوا بِالله!</verse>
				<verse number="23">نْقُلْكُمْ الحَقْ: الِّي يْقُولْ لِلجْبَلْ هَاذَا: \اتْقَلِّعْ وْطِيحْ فِي البْحَرْ!\ وْمَا يْشِكِّشْ فِي قَلْبُو آمَا يِمِّنْ إِنُّو الشَّيْء الِّي يْقُولُو بَاشْ يَاقَعْ. رَاهُو الشَّيْء هَاذَاكَا بَاشْ يَاقَعْ.</verse>
				<verse number="24">هَاذَاكَا عْلاَشْ نْقُولِلْكُمْ: أَيْ حَاجَة تُطْلْبُوهَا فِي الصَّلاَةْ، امّْنُوا الِّي إِنْتُومَا خْذِيتُوهاَ وْتَوْ تِتْعْمَلِّلْكُمْ.</verse>
				<verse number="25">وْوَقْتِلِّي تَاقْفُوا بَاشْ تْصَلُّوا، وْتِتْذَكّْرُوا الِّي ثَمَّة وَاحِدْ غْلُطْ مْعَاكُمْ اغْفْرُولُو بَاشْ بُوكُمْ الِّي فِي السْمَاءْ يِغْفْرِلْكُمْ ذْنُوبْكُمْ.</verse>
				<verse number="26">[وْإِذَا كَانْ مَا تَغْفْرُوشْ لِلأُخْرِينْ، بُوكُمْ الِّي فِي السْمَاءْ زَادَا مَا يَغْفِرْشْ لِيكُمْ ذْنُوبْكُمْ.]»</verse>
				<verse number="27">وِمْبَاعِدْ رَجْعُوا لْأُورْشَلِيمْ مَرَّة أُخْرَى وْوَقْتِلِّي كَانْ يِمْشِي فِي الهَيْكِلْ مْشَاوْلُو رُؤَسَاءْ الكُهَّانْ وِالكُتَّابْ مْتَاعْ اليْهُودْ وِالشْيُوخْ</verse>
				<verse number="28">وْسِأْلُوهْ: «بَانَا سُلْطَة تَعْمِلْ فِي الشَّيْء هَاذَا؟ وِشْكُونْ عْطَاكْ السُّلْطَة بَاشْ تَعْمِلْ الشَّيْء هَاذَا؟»</verse>
				<verse number="29">جَاوِبْهُمْ يَسُوعْ وْقَالِلْهُمْ: «وْآنَا زَادَا نِسْإِلْكُمْ سُؤَالْ وَاحِدْ وْإِذَا تْجَاوْبُونِي عْلِيهْ نْقُلْكُمْ بَانَا سُلْطَة آنَا قَاعِدْ نَعْمِلْ فِي الشَّيْء هَاذَا:</verse>
				<verse number="30">مْنِينْ جَاتْ المَعْمُودِيَّة مْتَاعْ يُوحَنَّا؟ مِالسْمَاءْ وِلاَّ مِنْ عِنْدْ النَّاسْ؟ جَاوْبُونِي!»</verse>
				<verse number="31">تْفَاهْمُوا مَا بِينَاتْهُمْ وْقَالُوا: «إِذَا قُلْنَا: \مِالسْمَاءْ\ يْقُولْ: \إِمَّالاَ عْلاَشْ مَا امِّنْتُوشْ بِيهْ؟\</verse>
				<verse number="32">يَاخِي نْقُولُوا: \مِنْ عِنْدْ النَّاسْ؟\» وْكَانُوا خَايْفِينْ مِنْ النَّاسْ عْلَى خَاطِرْهُمْ الكُلْهُمْ كَانُوا مُقْتَنْعِينْ الِّي يُوحَنَّا نَبِي بِالحَقْ.</verse>
				<verse number="33">وْجَاوْبُوا يَسُوعْ وْقَالُولُو: «مَا نَعْرْفُوشْ.» قَالِلْهُمْ يَسُوعْ: «حَتَّى آنَا مَا نْقُلْكُمْشْ بْأَيْ سُلْطَة نَعْمِلْ فِي الشَّيْء هَاذَا.»</verse>
			</chapter>
			<chapter number="12">
				<verse number="1">وِبْدَا يَسُوعْ يْحَدِّثْ فِيهُمْ بِالأَمْثَالْ، قَالْ: «ثَمَّة وَاحِدْ زْرَعْ سَانْيَة مْتَاعْ عْنِبْ وْدَوِّرْهَا بْسُورْ وِبْنَى فِيهَا مَعْصْرَة وِعْمَلْ فِيهَا نَاظُورْ وِكْرَاهَا لِجْمَاعَة خَمَّاسَا وْسَافِرْ لِبْلاَدْ أُخْرَى.</verse>
				<verse number="2">وْكِطَابْ العْنِبْ بْعَثْ وَاحِدْ مِالخُدَّامْ مْتَاعُو لِلخَمَّاسَا بَاشْ يَاخُذْ بَايُو مِالصَّابَة.</verse>
				<verse number="3">آمَا هُومَا شِدُّوهْ وْضَرْبُوهْ وْرَجّْعُوهْ يْدِيهْ فَارْغَة</verse>
				<verse number="4">وِبْعَثِّلْهُمْ مَرَّة أُخْرَى خْدِيمْ آخَرْ. يَاخِي ضَرْبُوهْ عْلَى رَاسُو دَمْغُوهْ ورَجّْعُوهُولُو مُهَانْ.</verse>
				<verse number="5">وِبْعَثْ وَاحِدْ آخَرْ، وْقَتْلُوهْ. وْزَادْ بْعَثْ بَرْشَة أُخْرِينْ وْثَمَّة شْكُونْ مِنْهُمْ الِّي ضَرْبُوهُمْ وْثَمَّة شْكُونْ الِّي قَتْلُوهُمْ.</verse>
				<verse number="6">وْمَا بْقَالُو كَانْ وْلِدْ وَاحِدْ يْحِبُّو بَرْشَة زَادْ بْعَثْهُولْهُمْ فِي الإِخِّرْ وْقَالْ: \تَوْ يْقَدّْرُوا وِلْدِي!\</verse>
				<verse number="7">آمَا الخَمَّاسَا قَالُوا لِبْعَضْهُمْ: \هَاذَا هُوَ الِّي بَاشْ يُورِثْ هَيَّا نُقْتْلُوهْ وِالوَرْثَة الكُلْهَا بَاشْ تْوَلِّي مْتَاعْنَا!\</verse>
				<verse number="8">وْشَدُّوهْ وْقَتْلُوهْ وِرْمُوهْ لْبَرَّة مِالسَّانْيَة مْتَاعْ العْنِبْ.</verse>
				<verse number="9">آشْ بَاشْ يَعْمِلْ مُولَى العْنِبْ؟ بَاشْ يْجِي وْيُقْتُلْ الخَمَّاسَا وْيَعْطِي العْنِبْ لْنَاسْ أُخْرِينْ.</verse>
				<verse number="10">يَاخِي مَا قْرِيتُوشْ الآيَة الِّي فِي الكْتَابْ المُقَدَّسْ؟ \الحَجْرَة الِّي رَفْضُوهَا البَنَّايَا. هِيَ بِيدْهَا وَلاَّتْ حَجْرِةْ السَّاسْ الِّي الدَّارْ قَايْمَة عْلِيهَا.</verse>
				<verse number="11">الرَّبْ عْمَلْ الشَّيْء هَاذَا، وْهُوَ عْجِيبْ فِي عِينِينَا!\»</verse>
				<verse number="12">وْكَانُوا شْيُوخْ اليْهُودْ يْلَوّْجُوا كِيفَاشْ يْشِدُّوا يَسُوعْ كِفِهْمُوا الِّي هُوَ كَانْ يُقْصُدْ فِيهُمْ هُومَا بِالمَثَلْ هَاذَا آمَا كَانُوا خَايْفِينْ مِالنَّاسْ وْخَلَّاوْهْ وِمْشَاوْ.</verse>
				<verse number="13">وْبَعْثُوا لْيَسُوعْ جْمَاعَة مِنْ الفَرِّيسِيِّينْ وِالأَعْضَاءْ مْتَاعْ حِزْبْ هِيرُودُسْ بَاشْ يْحَصّْلُوهْ بْكِلْمَة يْقُولْهَا.</verse>
				<verse number="14">وْجَاوْهْ وْقَالُولُو: «يَا مُعَلِّمْ، أَحْنَا نَعْرْفُوا الِّي إِنْتِ صَادِقْ، وْمَا يْهِمِّكْشْ فِي حَتَّى حَدْ. عْلَى خَاطْرِكْ مَا تْرَاعِيشْ مْقَامَاتْ النَّاسْ، وِتْعَلِّمْ طْرِيقْ اللهْ بِالحَقْ: يَاخِي حْلاَلْ بَاشْ نَدْفْعُوا الضَّرَايِبْ لِلقَيْصَرْ وِلاَّ لاَ؟»</verse>
				<verse number="15">آمَا هُوَ فَاقْ بِالنِّفَاقْ مْتَاعْهُمْ وْقَالِلْهُمْ: «عْلاَشْ تْجَرّْبُوا فِيَّ؟ جِيبُولِي دِينَارْ بَاشْ نْشُوفْهَا!»</verse>
				<verse number="16">وْجَابُولُو وَحْدَة وَلَّى سْإِلْهُمْ: «مْتَاعْ شْكُونْ التَّصْوِيرَة هَاذِي وِالإِسْمْ هَاذَا؟» قَالُولُو: «مْتَاعْ القَيْصِرْ.»</verse>
				<verse number="17">قَالِلْهُمْ يَسُوعْ: «أَعْطِيوْ الحَاجَاتْ مْتَاعْ القَيْصِرْ لِلقَيْصَرْ، وِالحَاجَاتْ مْتَاعْ اللهْ للهْ.» وِالكُلْهُمْ بْقَاوْ مِتْعَجّْبِينْ فِيهْ.</verse>
				<verse number="18">وْجَاوْ جْمَاعَة مِالصَّدُّوقِيِّينْ لْيَسُوعْ وْهُومَا الِّي يْقُولُوا الِّي مَا ثَمَّاشْ قْيَامَة بَعْدْ المُوتْ وْسِأْلُوهْ وْقَالُوا:</verse>
				<verse number="19">«يَا مُعَلِّمْ، مُوسَى كْتِبِّلْنَا: \إِذَا كَانْ وَاحِدْ خُوهْ مَاتْ وْخَلَّى مَرْتُو مِنْ بَعْدُو مِنْ غِيرْ مَا يْجِيبْ وْلاَدْ. رَاهُو يِلْزْمُو يْعَرِّسْ بِيهَا وِيْجِيبْ وْلاَدْ وِيْقَيِّدْهُمْ بْإِسْمْ خُوهْ الِّي مَاتْ.\</verse>
				<verse number="20">وْكَانْ ثَمَّة سَبْعَة إِخْوَة الأُوِّلْ فِيهُمْ عَرِّسْ بِمْرَا وْمَاتْ مِنْ غِيرْ مَا تْجِيبْ مِنُّو وْلاَدْ.</verse>
				<verse number="21">وْعَرِّسْ بِيهَا الثَّانِي وْمَاتْ مِنْ غِيرْ مَا يْجِيبْ وْلاَدْ وِالثَّالِثْ زَادَا عْمَلْ نَفْسْ الشَّيْء.</verse>
				<verse number="22">وْهَكَّا عَرّْسُوا بِيهَا السَّبْعَة إِخْوَة مِنْ غِيرْ مَا جَابُوا وْلاَدْ. وْبَعْدْهُمْ الكُلْ زَادِتْ مَاتِتْ المْرَا.</verse>
				<verse number="23">فِي يُومْ القْيَامَة المْرَا هَاذِيكَا بَاشْ تْكُونْ مَرْةْ شْكُونْ فِيهُمْ، عْلَى خَاطِرْهَا عَرّْسِتْ بِيهُمْ الكُلْهُمْ؟»</verse>
				<verse number="24">جَاوِبْهُمْ يَسُوعْ: «إِنْتُومَا غَالْطِينْ عْلَى خَاطِرْكُمْ مَا فْهِمْتُوشْ الكْتَابْ المُقَدَّسْ وْقُدْرِةْ اللهْ؟</verse>
				<verse number="25">وَقْتِلِّي النَّاسْ يْقُومُوا مِنْ بِينْ المُوتَى رَاهُمْ لاَ يْعَرّْسُوا وْلاَ يْعَرّْسُوا بِيهُمْ وِيْكُونُوا كِيفْ المْلاَيْكَة الِّي فِي السْمَاءْ.</verse>
				<verse number="26">آمَا كَانْكُمْ عْلَى القْيَامَة مْتَاعْ المُوتَى يَاخِي مَا قْرِيتُوشْ فِي كْتَابْ مُوسَى كِيفَاشْ اللهْ كَلّْمُو بِحْذَا شَجْرِةْ العِلِّيقْ وْقَالُّو: \آنَا إِلاَهْ إِبْرَاهِيمْ وْإِلاَهْ إِسْحَاقْ وْإِلاَهْ يَعْقُوبْ.\</verse>
				<verse number="27">هُوَ مُوشْ إِلاَهْ المُوتَى، هُوَ إِلاَهْ الحَيِّينْ. رَاكُمْ غَالْطِينْ بَرْشَة!»</verse>
				<verse number="28">وَاحِدْ مِنْ الكُتَّابْ مْتَاعْ اليْهُودْ سْمَعْهُمْ وَقْتِلِّي هُومَا يِتْنَاقْشُوا وْشَافْ الِّي يَسُوعْ جَاوِبْهُمْ بِالقْدَا وَلَّى مْشَالُو وْسِأْلُو: «آنَا هِي الوْصِيَّة الأُولَى الِّي هِيَ أَهَمْ مِالوْصَايَا الأُخْرَى الكُلْهَا؟»</verse>
				<verse number="29">جَاوْبُو يَسُوعْ: «أَهَمْ وْصِيَّة هِيَ: \اسْمَعْ يَا إِسْرَائِيلْ الرَّبْ إِلاَهْنَا هُوَ رَبْ وَاحِدْ.</verse>
				<verse number="30">حِبْ الرَّبْ إِلاَهِكْ بْقَلْبِكْ الكُلُّو وِبْرُوحِكْ الكُلْهَا وِبْعَقْلِكْ الكُلُّو وِبْقُوتِكْ الكُلْهَا.\</verse>
				<verse number="31">وِالوْصِيَّة الثَّانْيَة هِيَ: \حِبْ قْرِيبِكْ كِيفْ مَا تْحِبْ رُوحِكْ\، مَا ثَمَّاشْ وْصِيَّة أُخْرَى أَعْظِمْ مِنْ هَاذُومَا.»</verse>
				<verse number="32">وْقَالُّو الكَاتِبْ: «صْحِيحْ يَا مُعَلِّمْ! إِنْتِ قُلْتْ الحَقْ إِنُّو اللهْ وَاحِدْ وْمَا ثَمَّاشْ غِيرُو.</verse>
				<verse number="33">وْإِنُّو الوَاحِدْ يْحِبُّو بْقَلْبُو الكُلُّو وِبْعَقْلُو الكُلُّو وِبْقُوتُو الكُلْهَا وِيْحِبْ قْرِيبُو كِيفْ مَا يْحِبْ رُوحُو، هَاذَا رَاهُو أَعْظِمْ مِنْ القَرَابِينْ المَحْرُوقَة وِالذْبَايِحْ الكُلْهَا.»</verse>
				<verse number="34">وْوَقْتِلِّي يَسُوعْ شَافْ الِّي هُوَ جَاوِبْ بْحِكْمَة قَالُّو: «مَاكِشْ بْعِيدْ عْلَى مَمْلِكْةْ اللهْ!» وِمْبَاعِدْ حَتَّى وَاحِدْ مَا تْشَجَّعْ وْسِأْلُو عْلَى أَيْ حَاجَة.</verse>
				<verse number="35">وْقَالْ يَسُوعْ وَقْتِلِّي كَانْ يْعَلِّمْ فِي الهَيْكِلْ: «عْلاَشْ الكُتَّابْ مْتَاعْ اليْهُودْ يْقُولُوا الِّي المَسِيحْ هُوَ وِلْدْ دَاوُدْ؟</verse>
				<verse number="36">وْدَاوُدْ بِيدُو يْقُولْ بِالرُّوحْ القُدُسْ: قَالْ رَبِّي لْرَبّي: أُقْعُدْ عْلَى يْمِينِي حَتَّى لِينْ نْحُطْ أَعْدَاءِكْ تَحْتْ سَاقِيكْ.</verse>
				<verse number="37">إِذَا كَانْ دَاوُدْ يْنَادِيلُو رَبّْنَا إِمَّالاَ كِيفَاشْ يْكُونْ وِلْدُو؟» وِالبَرْشَة نَاسْ الِّي مُوجُودِينْ كَانُوا يِسْمْعُوا فِيهْ وْهُومَا فَرْحَانِينْ.</verse>
				<verse number="38">وْوَقْتِلِّي يَسُوعْ كَانْ يْعَلِّمْ فِيهُمْ قَالْ: «رُدُّوا بَالْكُمْ مِنْ الكُتَّابْ مْتَاعْ اليْهُودْ، هَاكَا الِّي يْحِبُّوا يْدُورُوا فِي جْبَايِبْ طْوَالْ وِيْحِبُّوا النَّاسْ تْسَلِّمْ عْلِيهُمْ فِي الأَسْوَاقْ.</verse>
				<verse number="39">وْكِيُدْخْلُوا لِلمَجَامِعْ وِلاَّ يِمْشِيوْ لِلسَّهْرِيَّاتْ يْحِبُّوا يُقْعْدُوا فِي البْقَايِعْ الأُولَى.</verse>
				<verse number="40">هَاكَا الِّي يْفُكّوا مِلْكْ الْهْجَاجِيلْ وْيِحْسْبُوا فِي رْوَاحْهُمْ يْطَوّْلُوا فِي الصَّلاَةْ هَاذُوكُمْ بَاشْ يِتْحَاسْبُوا أَكْثِرْ مِالنَّاسْ الأُخْرِينْ!»</verse>
				<verse number="41">وْوَقْتِلِّي يَسُوعْ قْعَدْ مْقَابِلْ الصَّنْدُوقْ مْتَاعْ الهَيْكِلْ كَانْ يِتْفَرِّجْ فِي النَّاسْ كِيفَاشْ يْحُطُّوا فِي الفْلُوسْ فِي الصُّنْدُوقْ وْبَرْشَة نَاسْ غُنْيَا كَانُوا يَرْمِيوْ فِي بَرْشَة فْلُوسْ.</verse>
				<verse number="42">وِمْبَاعِدْ جَاتْ مْرَا فْقِيرَة رَاجِلْهَا مِيتْ وِرْمَاتْ فِلْسِينْ.</verse>
				<verse number="43">نَادَى يَسُوعْ تْلاَمِذْتُو وْقَالِلْهُمْ: «نْقُلْكُمْ الحَقْ المْرَا الفْقِيرَة هَاذِي الِّي رَاجِلْهَا مِيتْ حَطِّتْ أَكْثِرْ مِالنَّاسْ الأُخْرِينْ الكُلْهُمْ في الصَّنْدُوقْ.</verse>
				<verse number="44">الكُلْهُمْ عْطَاوْ مِالفَاضِلْ عْلِيهُمْ آمَا هِيَ رَغْمِلِّي مِحْتَاجَة حَطِّتْ كُلْ مَا عِنْدْهَا. حَطِّتْ الفْلُوسْ الِّي عَايْشَة بِيهَا الكُلْهَا.»</verse>
			</chapter>
			<chapter number="13">
				<verse number="1">وْوَقْتِلِّي كَانْ يَسُوعْ خَارِجْ مِالهَيْكِلْ، قَالُّو وَاحِدْ مِنْ تْلاَمِذْتُو: «يَا مُعَلِّمْ، شُوفْ مَلاَّ حْجَرْ وْمَلاَّ بَنْيْ!»</verse>
				<verse number="2">جَاوْبُو يَسُوعْ: «شُفْتْ البَنْيْ العْظِيمْ هَاذَا؟ حَتَّى حَجْرَة لِهْنَا مَا هِي بَاشْ تَبْقَى فُوقْ أُخْتْهَا، الكُلُّو بَاشْ يْطِيحْ.»</verse>
				<verse number="3">وْوَقْتِلِّي كَانْ يَسُوعْ قَاعِدْ فِي جْبَلْ الزِّيتُونْ مْقَابِلْ الهَيْكِلْ سِأْلُوهْ بُطْرُسْ وْيَعْقُوبْ وْيُوحَنَّا وْأَنْدَرَاوُسْ عْلَى جْنَبْ</verse>
				<verse number="4">«قُلْنَا وَقْتَاشْ الحَاجَاتْ هَاذِي بَاشْ تَاقَعْ وِشْنُوَّة الأَمَارَة الِّي تْوَرِّي الِّي هِيَ بَاشْ اتِّمْ.»</verse>
				<verse number="5">وْقَالِلْهُمْ يَسُوعْ: «رُدُّوا بَالْكُمْ مَا تْخَلِّيوْشْ حَتَّى وَاحِدْ يْغَلِّطْكُمْ</verse>
				<verse number="6">رَاهُمْ بَرْشَة نَاسْ بَاشْ يْجِيوْ بْإِسْمِي وِيْقُولُوا: \آنَا هُوَ المَسِيحْ!\ وِيْغَلّْطُوا بَرْشَة نَاسْ</verse>
				<verse number="7">آمَا وَقْتِلِّي تِسْمْعُوا بِحْرُوبْ قْرِيبَة وِحْرُوبْ فِي بْلاَيِصْ بْعِيدَة مَا تْخَافُوشْ. رَاهُو الشَّيْء هَاذَا يِلْزْمُو يَاقَعْ، آمَا مَا هِيشْ هَاذِيكَا النْهَايَة.</verse>
				<verse number="8">شَعْبْ بَاشْ يْجِي ضِدْ شَعْبْ وْمَمْلْكَة ضِدْ مَمْلْكَة، وْبِشْ يَاقَعْ جُوعْ وِزْلاَزِلْ فِي بَرْشَة بْلاَيِصْ آمَا هَاذَا الكُلُّو مَاهُو إِلاَّ أَوِّلْ الوْجَايِعْ مْتَاعْ الوْلاَدَة.</verse>
				<verse number="9">آمَا رُدُّوا بَالْكُمْ عْلَى رْوَاحْكُمْ. رَاهُمْ بَاشْ يْهِزُّوكُمْ لِلمَجْلِسْ مْتَاعْ اليْهُودْ وْبِشْ تِتْضَرْبُوا فِي المَجَامِعْ وْبِشْ تَاقْفُوا قُدَّامْ الحُكَّامْ وِالمُلُوكْ عْلَى خَاطْرِي بَاشْ تِشْهْدُولْهُمْ.</verse>
				<verse number="10">وِقْبَلْ مَا تْجِي النْهَايَة لاَزِمْ الإِنْجِيلْ يُوصِلْ لِلشْعُوبْ الكُلْهَا.</verse>
				<verse number="11">وْوَقْتِلِّي يْهِزُّوكُمْ بَاشْ يْسَلْمُوكُمْ مَا تْخَمَمُوشْ مِنْ قْبَلْ فِي شْنُوَّة بَاشْ تْقُولُوا: آمَا قُولُوا الكْلاَمْ الِّي يِتْعْطَالْكُمْ فِي الوَقْتْ هَاذَاكَا عْلَى خَاطِرْ مَا كُمْشْ إِنْتُومَا الِّي بَاشْ تِتْكَلّْمُوا آمَا رَاهُو الرُّوحْ القُدُسْ هُوَ الِّي بَاشْ يِتْكَلِّمْ.</verse>
				<verse number="12">وِالخُو بَاشْ يْسَلِّمْ خُوهْ لِلمُوتْ، وِالبُو وِلْدُو، وِيْدُورُوا الوْلاَدْ عْلَى وَالْدِيهُمْ وْيُقْتْلُوهُمْ.</verse>
				<verse number="13">وْبِشْ تْكُونُوا مَكْرُوهِينْ عِنْدْ النَّاسْ الكُلْ عْلَى خَاطِرْ إِسْمِي. آمَا الِّي يِثْبِتْ لِلإِخْرْ رَاهُو بَاشْ يُخْلُصْ.»</verse>
				<verse number="14">«وْوَقْتِلِّي تْشُوفُوا نْجَاسِةْ الخْرَابْ مُوجُودَة فِي البْلاَصَة الِّي مَا حَقّْهَاشْ تْكُونْ فِيهَا. (بَاشْ الِّي يَقْرَى يِفْهِمْ!) الوَقْتْ هَاذَاكَا الِّي فِي مَنْطِقْةْ اليَهُودِيَّة يِلْزِمْهُمْ يُهْرْبُوا لِلجْبَالْ.</verse>
				<verse number="15">وِلِّي هُوَ فُوقْ السْطَحْ مَا يِلْزْمُوشْ لاَ يَهْبِطْ لْدَارُو وْلاَ يُدْخْلِلْهَا بَاشْ يَاخُذْ حَاجَة مِنْ وُسْطْهَا.</verse>
				<verse number="16">وِلِّي يِخْدِمْ فِي السَّانْيَة مَا يِلْزْمُوشْ يَرْجَعْ لِلدَّارْ بَاشْ يْهِزْ الكَبُّوطْ مْتَاعُو.</verse>
				<verse number="17">وْيَا وِيلْهُمْ النْسَاء الحْبَالَى وِلِّي يْرَضّْعُوا فِي الأَيَّامَاتْ هَاذُوكُمْ!</verse>
				<verse number="18">يِلْزِمْكُمْ تْصَلِّيوْ بَاشْ الشَّيْء هَاذَاكَا مَا يَاقِعْشْ فِي الشْتَاء</verse>
				<verse number="19">فِي الأَيَّامَاتْ هَاذُوكُمْ بَاشْ تَاقَعْ ضِيقَة مَا وُقْعِتْشْ كِيفْهَا مِنْ أَوِّلْ مَا خْلَقْ اللهْ الدِّنْيَا لْتَوَّا وْمَا هِيشْ بَاشْ تَاقَعْ بِالكُلْ.</verse>
				<verse number="20">وْإذَا كَانْ الرَّبْ مَا قَصِّرْشْ فِي النْهَارَاتْ هَاذُوكُمْ تَالِي رَاهُو مَا نْجَى حَتَّى بَشَرْ، آمَا هُوَ قَصِّرْهُمْ عْلَى خَاطِرْ النَّاسْ الِّي خْتَارْهُمْ.</verse>
				<verse number="21">إِذَا قَالِلْكُمْ وَاحِدْ الوَقْتْ هَاذَاكَا: \هَاوْ المَسِيحْ هْنَا!\ وِلاَّ \هَاوِّينُو الغَادِي\، مَا تْصَدّْقُوهِشْ!</verse>
				<verse number="22">رَاهُو بَاشْ يُظْهْرُوا بَرْشَة نَاسْ دَجَّالِينْ يِدَّعُوا الِّي هُومَا المَسِيحْ وْبَرْشَة أَنْبِيَاءْ كَذَّابِينْ وْبِشْ يَعْمْلُوا مُعْجْزَاتْ وِعْجَايِبْ بَاشْ كَانْ نَجّْمُوا يْغَلّْطُوا حَتَّى النَّاسْ الِّي خْتَارْهُمْ اللهْ.</verse>
				<verse number="23">رُدُّوا بَالْكُمْ. هَانِي خَبِّرْتْكُمْ بْكُلْ شَيْء قْبَلْ مَا يَاقَعْ.»</verse>
				<verse number="24">«آمَا رَاهُو فِي الأَيَّامَاتْ هَاذُوكُمْ بَعْدْ الضِّيقَة هَاذِيكَا الشَّمْسْ تْوَلِّي ظَلْمَة وْيِتْحْجِبْ ضَوْ القَمْرَة</verse>
				<verse number="25">النْجُومْ بَاشْ اطِّيحْ مِالسْمَاءْ وْتِتْزَلْزِلْ القُوَّاتْ الِّي فِي السْمَاءْ.</verse>
				<verse number="26">وِالوَقْتْ هَاذَاكَا بَاشْ تْشُوفُونِي آنَا إِبْنْ الإِنْسَانْ جَايْ فِي السْحَابْ بْقُوَّة عْظِيمَة وْمَجْدْ.</verse>
				<verse number="27">وِالوَقْتْ هَاذَاكَا بَاشْ نَبْعِثْ المْلاَيْكَة مْتَاعِي وْبِشْ نْلِمْ الِّي خْتَرْتْهُمْ مِالجِهَاتْ الأَرْبْعَة مِنْ إِخْرْ الدِّنْيَا لْإِخْرْ السْمَاءْ.»</verse>
				<verse number="28">«خُوذُوا العِبْرَة مِالكَرْمَة: دُوبْ مَا عِيدَانْهَا تِخْضَارْ وْتَعْمِلْ الوْرَقْ، تَعْرْفُوا الِّي الصِّيفْ قْرُبْ.</verse>
				<verse number="29">إِمَّالاَ إِنْتُومَا زَادَا كِتْشُوفُوا الحَاجَاتْ هَاذِي قَاعْدَة تَاقَعْ. أَعْرْفُوا الِّي آنَا قْرِيبْ وِلِّي آنَا عْلَى الأَبْوَابْ.</verse>
				<verse number="30">نْقُلْكُمْ الحَقْ: الجِيلْ هَاذَا مُوشْ بَاشْ يُوفَى حَتَّى لِينْ تَاقَعْ الحَاجَاتْ هَاذِي الكُلْهَا.</verse>
				<verse number="31">السْمَاءْ وِالأَرْضْ بَاشْ يَفْنَاوْ آمَا كْلاَمِي عُمْرُو مَا يِفْنَى.»</verse>
				<verse number="32">«وِاليُومْ هَاذَاكَا وِالسَّاعَة هَاذِيكَا حَتَّى حَدْ مَا يَعْرِفْهُمْ، لاَ المْلاَيْكَة الِّي فِي السْمَاءْ وْلاَ الإِبْنْ، آمَا كَانْ الآبْ وَحْدُو يَعْرِفْهُمْ.</verse>
				<verse number="33">رُدُّوا بَالْكُمْ وْفِيقُوا عْلَى خَاطِرْكُمْ مَا تَعْرْفُوشْ وَقْتَاشْ يْجِي الوَقْتْ.</verse>
				<verse number="34">كِيفْ إِنْسَانْ سَافِرْ وْخَلَّى دَارُو وِعْطَى الحُكْمْ لِلخُدَّامْ مْتَاعُو وْوَرَّى لْكُلْ وَاحِدْ فِيهُمْ شْنُوَّة بَاشْ يِخْدِمْ وْوَصَّى العَسَّاسْ الِّي فِي البَابْ بَاشْ يْرُدْ بَالُو.»</verse>
				<verse number="35">«فِيقُوا، رَاكُمْ مَا تَعْرْفُوشْ وَقْتَاشْ مُولَى الدَّارْ يْجِي، يَامَا فِي العْشِيَّة امَّخَّرْ وِلاَّ فِي نُصْفْ اللِّيلْ وِلاَّ وَقْتِلِّي يْصِيحْ السَّرْدُوكْ وِلاَّ فِي الصْبَاحْ.</verse>
				<verse number="36">خِيرْ مَا يْجِي صُدْفَة وْيَلْقَاكُمْ رَاقْدِينْ.</verse>
				<verse number="37">الشَّيْء الِّي نْقُولْهُولْكُمْ إِنْتُومَا نْقُولُو لِلنَّاسْ الكُلْ: رُدُّوا بَالْكُمْ!»</verse>
			</chapter>
			<chapter number="14">
				<verse number="1">قْبَلْ عِيدْ الفِصْحْ وْعِيدْ الفْطِيرْ بْيُومِينْ، رُؤَسَاءْ الكُهَّانْ وِالكُتَّابْ مْتَاعْ اليْهُودْ كَانُوا يِتْحَيّْلُوا بَاشْ يْشِدُّوا يَسُوعْ وْيُقْتْلُوهْ.</verse>
				<verse number="2">آمَا كَانُوا يْقُولُوا: «الشَّيْء هَاذَا مَا يِلْزْمُوشْ يَاقَعْ فِي العِيدْ، بَاشْ مَا تَاقَعْشْ مَشَاكِلْ فِي وُسْطْ الشَّعْبْ!»</verse>
				<verse number="3">وَقْتِلِّي كَانْ يَسُوعْ قَاعِدْ عْلَى المِيدَة فِي دَارْ سِمْعَانْ الأَبْرِصْ الِّي فِي بِيتْ عَنْيَا جَاتْ مْرَا هَازَّة دَبُّوزَة مْتَاعْ عِطْرْ النَّارْدِينْ الصَّافِي وِالغَالِي وْكَسّْرِتْهَا وْصَبِّتْ العِطْرْ عْلَى رَاسُو.</verse>
				<verse number="4">وْثَمَّة نَاسْ مِالحَاضْرِينْ تْغَشَشُوا وْقَالُوا: «عْلاَشْ التَّبْذِيرْ هَاذَا الكُلُّو مْتَاعْ العِطْرْ؟</verse>
				<verse number="5">رَاهُو كَانْ مُمْكِنْ يِتْبَاعْ بْأَكْثِرْ مِنْ ثْلاَثَة مْيَاتْ دِينَارْ وِالفْلُوسْ تِتْعْطَى لِلفُقَرَاءْ.» وِبْدَاوْا يْلُومُوا فِي المْرَا</verse>
				<verse number="6">آمَا يَسُوعْ قَالْ: «أَخْطُوهَا! عْلاَشْ تْقَلّْقُوا فِيهَا؟ رَاهِي عَمْلِتْ مْعَايَا حَاجَة بَاهْيَة.</verse>
				<verse number="7">الفُقَرَاءْ دِيمَا مْعَاكُمْ وِتْنَجّْمُوا تَعْمْلُوا مْعَاهُمْ الخِيرْ وَقْتِلِّي تْحِبُّوا آمَا آنَا مَانِيشْ بَاشْ نْكُونْ مْعَاكُمْ دِيمَا.</verse>
				<verse number="8">هِيَ عَمْلِتْ الِّي تِقْدِرْ عْلِيهْ وْغَسّْلِتْ بَدْنِي بِالمْسَبِّقْ وْحَضّْرِتُّو لِلدْفِينَة.</verse>
				<verse number="9">نْقُلْكُمْ الحَقْ: وِينْ يِتْبَشِّرْ بِالإِنْجِيلْ فِي الدِّنْيَا الكُلْهَا، بَاشْ يِتْحْكَى عَلِّي عِمْلاَتُو المْرَا هَاذِي، بَاشْ النَّاسْ دِيمَا يِذَّكْرُوهَا!»</verse>
				<verse number="10">وْيَهُوذَا الإِسْخَرْيُوطِي الِّي هُوَ وَاحِدْ مِالأَثْنَاشْ مْشَى لْرُؤَسَاءْ الكُهَّانْ بَاشْ يْخُونْ يَسُوعْ.</verse>
				<verse number="11">وْوَقْتِلِّي سَمْعُوهْ فَرْحُوا وْوَعْدُوهْ بَاشْ يَعْطِيوْهْ فْلُوسْ وْكَانْ يِسْتَنَّى حَتَّى لِينْ تْجِي فُرْصَة بَاهْيَة بَاشْ يْخُونُو.</verse>
				<verse number="12">وْفِي النْهَارْ الأُوِّلْ مْتَاعْ عِيدْ الفْطِيرْ الِّي كَانُوا يِذْبْحُوا فِيهْ عَلُّوشْ الفِصْحْ قَالُوا التْلاَمْذَة لْيَسُوعْ: «وِينْ تْحِبّْنَا نِمْشِيوْا وِنْحَضّْرُولِكْ عْشَاء الفِصْحْ بَاشْ تَاكْلُو؟»</verse>
				<verse number="13">وِبْعَثْ يَسُوعْ زُوزْ مِنْ تْلاَمِذْتُو وْقَالِلْهُمْ: «إِمْشِيوْ لِلمْدِينَة وْتَوْ تَلْقَاوْ رَاجِلْ هَازْ قُلَّة مْتَاعْ مَاء تَبّْعُوهْ.</verse>
				<verse number="14">وِالدَّارْ الِّي يُدْخْلِلْهَا قُولُوا لْمُولاَهَا: \المُعَلِّمْ يْقُولْ: وِينِي بِيتْ الضْيُوفْ الِّي بَاشْ نَاكُلْ فِيهَا عْشَاء الفِصْحْ مْعَ تْلاَمِذْتِي؟\</verse>
				<verse number="15">وْهُوَ بَاشْ يْوَرِّيكُمْ بِيتْ كْبِيرَة فِي الطَّاقْ الفُوقَانِي فِيهَا دْبَشْ وْحَاضْرَة، فِي البِيتْ هَاذِيكَا حَضّْرُولْنَا عْشَاء عِيدْ الفِصْحْ!»</verse>
				<verse number="16">وِمْبَاعِدْ خَرْجُوا التْلاَمْذَة وْدَخْلُوا لِلمْدِينَة وِلْقُوا كُلْ شَيْء كِيفْ مَا قَالِلْهُمْ عْلِيهْ وْحَضّْرُوا عْشَاء الفِصْحْ.</verse>
				<verse number="17">وْفِي العْشِيَّة جَا يَسُوعْ هُوَ وِالأَثْنَاشِنْ تِلْمِيذْ.</verse>
				<verse number="18">وَقْتِلِّي كَانُوا قَاعْدِينْ يَاكْلُوا، قَالْ يَسُوعْ: «نْقُلْكُمْ الحَقْ: وَاحِدْ مِنْكُمْ بَاشْ يْخُونِّي وْهُوَ تَوَّا يَاكُلْ مْعَايَ.»</verse>
				<verse number="19">وِبْدَاوْا التْلاَمْذَة يِحْزْنُوا وِيْقُولُوا بِالوَاحِدْ بِالوَاحِدْ: «يَاخِي آنَا هُوَ؟»</verse>
				<verse number="20">وْقَالِلْهُمْ: «هُوَ وَاحِدْ مِالأَثْنَاشْ قَاعِدْ يَاكُلْ مْعَايَ تَوَّا فِي الصْحَنْ.</verse>
				<verse number="21">رَانِي آنَا إِبْنْ الإِنْسَانْ لاَزِمْنِي نْمُوتْ كِيفْ مَا تِكْتِبْ عْلِيَّ فِي الكْتَابْ المُقَدَّسْ وْيَا وِيلُو الرَّاجِلْ الِّي بَاشْ يْخُونِّي! الرَّاجِلْ هَاذَاكَا خِيرْلُو لُوكَانْ مَا تُولِدْشْ.»</verse>
				<verse number="22">وْوَقْتِلِّي كَانُوا يَاكْلُوا خْذَا يَسُوعْ خُبْزَة وْبَارِكْ وِقْسِمْ وِعْطَى لِتْلاَمِذْتُو وْقَالْ: «خُوذُوا، هَاذَا بَدْنِي.»</verse>
				<verse number="23">وِخْذَا كَاسْ وْكِشْكَرْ عْطَاهُمْ شَرْبُوا الكُلْهُمْ.</verse>
				<verse number="24">وْقَالِلْهُمْ: «هَاذَا هُوَ دَمِّي، دَمْ العَهْدْ الْجْدِيدْ الِّي جْرَى عْلَى خَاطِرْ بَرْشَة نَاسْ.</verse>
				<verse number="25">نْقُولِلْكُمْ الحَقْ: مِنْ تَوْ مَا عَادِشْ بَاشْ نُشْرُبْ مِنْ العَصِيرْ مْتَاعْ العْنِبْ حَتَّى لِينْ يْجِي النْهَارْ هَاذَاكَا الِّي نُشْرْبُو فِيهْ جْدِيدْ فِي مَمْلِكْةْ اللهْ.»</verse>
				<verse number="26">وِمْبَاعِدْ سَبّْحُوا رَبِّي بِالغْنَاء وِمْشَاوْ لِجْبَلْ الزِّيتُونْ.</verse>
				<verse number="27">وْقَالِلْهُمْ يَسُوعْ: «الكُلْكُمْ بَاشْ تِمْشِيوْ وِتْخَلُّونِي، رَاهُو مَكْتُوبْ فِي الكْتَابْ المُقَدَّسْ: بَاشْ نَضْرِبْ السَّارِحْ تِتْفَرِّقْ الغْنَمْ.</verse>
				<verse number="28">آمَا بَعْدْ مَا نْقُومْ مِالمُوتْ رَانِي بَاشْ نِسْبِقْكُمْ لِلجَلِيلْ.»</verse>
				<verse number="29">يَاخِي قَالُّو بُطْرُسْ: «حَتَّى لُوكَانْ خَلاَّوْكْ الكُلْهُمْ، آنَا عُمْرِي مَا نْخَلِّيكْ.»</verse>
				<verse number="30">وْقَالُّو يَسُوعْ: «نْقُلِّكْ الحَقْ، اليُومْ، فِي اللِّيلَة هَاذِي، قْبَلْ مَا يْصِيحْ السَّرْدُوكْ مَرّْتِينْ، تْكُونْ نْكَرْتْ فِيَّ ثْلاَثَة مَرَّاتْ.»</verse>
				<verse number="31">آمَا بُطْرُسْ شَدْ صْحِيحْ وْقَالْ: «مَا نِيشْ بَاشْ نُنْكْرِكْ بِالكُلْ حَتَّى كَانْ لْزِمْ بَاشْ نْمُوتْ مْعَاكْ!» وِالكْلاَمْ هَاذَا بِيدُو قَالُوهُولُو التْلاَمْذَة الكُلْهُمْ.</verse>
				<verse number="32">وِمْشَاوْ لِبْلاَصَة إِسْمْهَا جَثْسَيْمَانِي، وْقَالْ يَسُوعْ لِتْلاَمِذْتُو: «أُقْعْدُوا لِهْنَا خَلِّينِي آنَا نِمْشِي نْصَلِّي.»</verse>
				<verse number="33">وْهَزْ مْعَاهْ بُطْرُسْ وْيَعْقُوبْ وْيُوحَنَّا وِبْدَا يْحِسْ بِالقْلَقْ وِالحُزْنْ.</verse>
				<verse number="34">وْقَالِلْهُمْ: «نْحِسْ الِّي رُوحِي حْزِينَة بَرْشَة لْحَدْ المُوتْ. اسْتَنُّوا هْنَا وَابْقَاوْ فَايْقِينْ.»</verse>
				<verse number="35">وِبْعِدْ عْلِيهُمْ شْوَيَّة وِهْبَطْ عْلَى رْكَايْبُو عْلَى الأَرْضْ وِبْدَا يْصَلِّي بَاشْ إِذَا كَانْ مُمْكِنْ السَّاعَة هَاذِيكَا مَا تِتْعَدَّاشْ عْلِيهْ.</verse>
				<verse number="36">وْقَالْ: «يَا بَابَا! يَا بُونَا! إِنْتِ قَادِرْ عْلَى كُلْ شَيْء، بَعِّدْ عْلِيَّ الكَاسْ هَاذَا، آمَا خَلِّي تْكُونْ مَشِيئْتِكْ إِنْتِ، مُوشْ مَشِيئْتِي آنَا.»</verse>
				<verse number="37">وِمْبَاعِدْ جَا وِلْقَاهُمْ رَاقْدِينْ وْقَالْ لْبُطْرُسْ: «يَاخِي إِنْتِ رَاقِدْ يَا سِمْعَانْ؟ مَا تْنَجِّمْشْ تَسْهِرْ حَتَّى سَاعَة وَحْدَة؟</verse>
				<verse number="38">أَسْهْرُوا وْصَلِّيوْ بَاشْ مَا تَاقْعُوشْ فِي تَجْرْبَة. رَاهِي الرُّوحْ تْحِبْ تَبْقَى فَايْقَة آمَا البْدَنْ رَاهُو ضْعِيفْ.»</verse>
				<verse number="39">وِمْشَى مَرَّة أُخْرَى وْصَلَّى وْقَالْ الكْلاَمْ هُوَ بِيدُو.</verse>
				<verse number="40">وِرْجَعْ مَرَّة أُخْرَى وِلْقَاهُمْ رَاقْدِينْ عْلَى خَاطِرْهُمْ مَا نَجّْمُوشْ يْهِزُّوا رُوسْهُمْ مِالنُّومْ وْمَا لْقَاوْشْ آشْ يْجَاوْبُوهْ.</verse>
				<verse number="41">وْجَا المَرَّة الثَّالْثَة وْقَالِلْهُمْ: «يَاخِي مَازِلْتُوا لْتَوْ رَاقْدِينْ وْمِرْتَاحِينْ؟ يِكْفِي! رَاهِي السَّاعَة جَاتْ. تَوَّا آنَا إِبْنْ الإِنْسَانْ بَاشْ يْسَلّْمُونِي لِيْدِينْ المِذْنْبِينْ.</verse>
				<verse number="42">قُومُوا، هَيَّا نِمْشِيوْا! هَاوْ جَا الِّي بَاشْ يْخُونِّي!»</verse>
				<verse number="43">وْبِالوَقْتْ وَقْتِلِّي هُوَ يِتْكَلِّمْ جَا يَهُوذَا الِّي هُوَ وَاحِدْ مِالأَثْنَاشْ وِمْعَاهْ بَرْشَة نَاسْ هَازِّينْ سْيُوفَا وِعْصِي بَعْثُوهُمْ رُؤَسَاءْ الكُهَّانْ وِالكُتَّابْ مْتَاعْ اليْهُودْ وِالشْيُوخْ.</verse>
				<verse number="44">وِلِّي بَاشْ يْخُونُو عْطَاهُمْ أَمَارَة وْقَالْ: «الِّي بَاشْ نْبُوسُو هَاذَاكَا هُوَ. شِدُّوهْ وْهِزُّوهْ وْعِسُّوا عْلِيهْ بِالقْدَا.»</verse>
				<verse number="45">وْمِلِّي وْصُلْ مْشَالُو طُولْ وْقَالْ: «يَا مُعَلِّمْ!» وْبَاسُو.</verse>
				<verse number="46">وِالنَّاسْ شَدُّوهْ</verse>
				<verse number="47">آمَا وَاحِدْ مِالوَاقْفِينْ جْبِدْ سِيفْ وِضْرَبْ العَبْدْ مْتَاعْ كْبِيرْ الكُهَّانْ قَصّْلُو وِذْنُو.</verse>
				<verse number="48">وْقَلْهُمْ يَسُوعْ: «يَاخِي رَدِّيتُونِي مُجْرِمْ جَايِينِّي بِالسْيُوفَا وِالعْصِي؟</verse>
				<verse number="49">كُلْ يُومْ كُنْتْ مَا بِينَاتْكُمْ نْعَلِّمْ فِي الهَيْكِلْ وْمَا شَدِّيتُونِيشْ آمَا الشَّيْء هَاذَا الكُلُّو وْقَعْ بَاشْ يْتِمْ الِّي تْقَالْ فِي الكْتَابْ المُقَدَّسْ»</verse>
				<verse number="50">الوَقْتْ هَاذَاكَا التْلاَمْذَة خَلاَّوْهْ وْهَرْبُوا.</verse>
				<verse number="51">وْثَمَّة وْلَدْ كَانْ يْتَبَّعْ فِيهْ وْكَانْ لاَبِسْ قَطْعَة دْبَشْ وَحْدَة عْلَى اللْحَمْ، يَاخِي شَدُّوهْ</verse>
				<verse number="52">وَلَّى خَلاَّهَالْهُمْ وِهْرَبْ عِرْيَانْ.</verse>
				<verse number="53">وْهَزُّوا يَسُوعْ لِكْبِيرْ الكُهَّانْ. وِينْ تْلَمُّوا رُؤَسَاءْ الكُهَّانْ الكُلْهُمْ وِالشْيُوخْ وِالكُتَّابْ مْتَاعْ اليْهُودْ.</verse>
				<verse number="54">وْبُطْرُسْ كَانْ يْتَبَّعْ فِيهْ حَتَّى لِينْ وْصُلْ لِلوُسْطِيَّة مْتَاعْ دَارْ كْبِيرْ الكُهَّانْ وْكَانْ قَاعِدْ مْعَ الحُرَّاسْ مْتَاعْ الهَيْكِلْ يِدَّفَّي عْلَى النَّارْ.</verse>
				<verse number="55">وْرُؤَسَاءْ الكُهَّانْ وِلِّي فِي المَجْلِسْ مْتَاعْ اليْهُودْ الكُلْهُمْ يْلَوّْجُوا عْلَى شْكُونْ يِشْهِدْ عْلَى يَسُوعْ بَاشْ يُقْتْلُوهْ يَاخِي مَا لْقَاوْشْ</verse>
				<verse number="56">وْبَرْشَة نَاسْ قَدّْمُوا وْشِهْدُوا بِالبَاطِلْ آمَا شْهَادِتْهُمْ جَاتْ عَكْسْ بْعَضْهَا.</verse>
				<verse number="57">وِمْبَاعِدْ ثَمَّة شْكُونْ وُقْفُوا وْشِهْدُوا عْلِيهْ بِالكِذْبْ وْقَالُوا:</verse>
				<verse number="58">«سْمَعْنَاهْ يْقُولْ: \بَاشْ نْطَيِّحْ الهَيْكِلْ هَاذَا الِّي صَنْعِتُّو يْدِينْ البَشَرْ، وْبَعْدْ ثْلاَثَة أَيَّامْ بَاشْ نِبْنِي هَيْكِلْ آخَرْ مُوشْ مَصْنُوعْ بِالِيْدِينْ.\»</verse>
				<verse number="59">آمَا زَادُوا تْخَالْفُوا فِي الشّْهَادَة هَاذِي زَادَا.</verse>
				<verse number="60">وِوْقُفْ كْبِيرْ الكُهَّانْ فِي الوُسْطْ وِسْإِلْ يَسُوعْ وْقَالْ: «يَاخِي مَا عِنْدِكْ مَا تْجَاوِبْ؟ يَاخِي مَا كِشْ تِسْمَعْ فِي الرْجَالْ هَاذُومَا كِيفَاشْ يِشْهْدُوا عْلِيكْ؟»</verse>
				<verse number="61">آمَا يَسُوعْ بْقَى سَاكِتْ وْمَا جاوِبْشْ بْحَتَّى شَيْء وْعَاوِدْ كْبِيرْ الكُهَّانْ سِأْلُو وْقَالُّو: «يَاخِي إِنْتِ المَسِيحْ، إِبْنْ اللهْ المُبَارَكْ؟»</verse>
				<verse number="62">قَالْ يَسُوعْ: «آنَا هُوَ. وْبِشْ تْشُوفُونِي آنَا إِبْنْ الإِنْسَانْ قَاعِدْ عْلَى يْمِينْ قُدْرِةْ اللهْ وْجَايْ فِي سْحُبْ السْمَاءْ!»</verse>
				<verse number="63">قَطِّعْ كْبِيرْ الكُهَّانْ دَبْشُو وْقَالْ: «يَاخِي مَازِلْنَا مِحْتَاجِينْ لِشْهُودْ؟</verse>
				<verse number="64">هَاكُمْ سْمَعْتُوهْ كِيفَاشْ كْفَرْ. شْنُوَّة رَايْكُمْ؟» الكُلْهُمْ حُكْمُوا عْلِيهْ الِّي هُوَ يِسْتْحَقْ بَاشْ يْمُوتْ.</verse>
				<verse number="65">وْثَمَّة نَاسْ بْدَاوْا يِبْزْقُوا عْلِيهْ، وْغَمّْضُولُو عِينِيهْ وْيَضْرْبُوا فِيهْ عْلَى وِجْهُو وِيْقُولُولُو: «كَانِكْ نَبِي طَلِّعْ شْكُونْ ضَرْبِكْ!» وِبْدَاوْا الحُرَّاسْ مْتَاعْ الهَيْكِلْ يَضْرْبُوا فِيهْ بِالكَفْ.</verse>
				<verse number="66">وْوَقْتِلِّي بُطْرُسْ كَانْ لُوطَة فِي الوُسْطِيَّة مْتَاعْ الدَّارْ جَاتْ خْدِيمَة مْتَاعْ كْبِيرْ الكُهّان</verse>
				<verse number="67">وْوَقْتِلِّي شَافِتْ بُطْرُسْ يِدَّفَّى ثَبّْتِتْ فِيهْ وْقَالِتْ: «إِنْتِ زَادَا كُنْتْ مْعَ يَسُوعْ النَّاصْرِي!»</verse>
				<verse number="68">آمَا هُوَ نْكَرْ وْقَالْ: «مَا نَعْرِفْشْ وْمَا نِفْهِمْشْ آشْ قَاعْدَة تْقُولْ!» وِمْشَى البَرَّا وِقْعَدْ وِينْ البَابْ وْبِالوَقْتْ صَاحْ السَّرْدُوكْ.</verse>
				<verse number="69">وْوَقْتِلِّي شَافَاتُو الخْدِيمَة قَالِتْ مَرَّة أُخْرَى لِلنَّاسْ الِّي وَاقْفِينْ الغَادِي: «هَاذَا رَاهُو وَاحِدْ مِنْهُمْ!»</verse>
				<verse number="70">آمَا هُوَ زَادْ نْكَرْ مَرَّة أُخْرَى وِمْبَاعِدْ شْوَيَّة الوَاقْفِينْ الغَادِي قَالُوا مَرَّة أُخْرَى لْبُطْرُسْ: «بِالحَقْ إِنْتِ وَاحِدْ مِنْهُمْ عْلَى خَاطْرِكْ مِنْ مَنْطِقْةْ الجَلِيلْ.»</verse>
				<verse number="71">آمَا هُوَ بْدَا يَلْعِنْ وْيِحْلِفْ: «رَانِي مَا نَعْرْفُوشْ الرَّاجِلْ الِّي تَحْكِيوْ عْلِيهْ هَاذَا.»</verse>
				<verse number="72">وْفِي الوَقْتْ هَاذَاكَا صَاحْ السَّرْدُوكْ مَرَّة ثَانْيَة وِتْذَكِّرْ بُطْرُسْ كِلْمِةْ يَسُوعْ كِقَلُّو: «قْبَلْ مَا يْصِيحْ السَّرْدُوكْ مَرّْتِينْ تْكُونْ إِنْتِ نْكَرْتْنِي ثْلاَثَة مَرَّاتْ.» وْوَقْتِلِّي فْهِمْ الكْلاَمْ هَاذَا بْكَى.</verse>
			</chapter>
			<chapter number="15">
				<verse number="1">وْفِي الصْبَاحْ بِكْرِي تْشَاوْرُوا رُؤَسَاءْ الكُهَّانْ مْعَ الشْيُوخْ وِالكُتَّابْ مْتَاعْ اليْهُودْ وِالمَجْلِسْ مْتَاعْ اليْهُودْ. وْكَتّْفُوا يَسُوعْ وْهَزُّوهْ وْسَلْمُوهْ لْبِيلاَطُسْ.</verse>
				<verse number="2">وْسِأْلُو بِيلاَطُسْ: «يَاخِي إِنْتِ مَلِكْ اليْهُودْ؟» جَاوْبُو يَسُوعْ: «إِنْتِ قُلْتْ.»</verse>
				<verse number="3">وْرُؤَسَاءْ الكُهَّانْ كَانُوا يِتْهْمُوا فِيهْ ابَّرْشَة تُهَمْ.</verse>
				<verse number="4">وْعَاوِدْ سِأْلُو بِيلاَطُسْ مَرَّة أُخْرَى وْقَالْ: «يَاخِي مَاكِشْ بَاشْ تْجَاوِبْ بْحَتَّى شَيْء؟ شُوفْ رَاهُمْ قَاعْدِينْ يِتْهْمُوا فِيكْ ابَّرْشَة تُهَمْ.»</verse>
				<verse number="5">آمَا يَسُوعْ مَا جَاوِبْ بْحَتَّى شَيْء حَتَّى لِينْ بِيلاَطُسْ بْقَى مِسْتَغْرِبْ.</verse>
				<verse number="6">وْفِي كُلْ عِيدْ كَانْ بِيلاَطُسْ يْسَيِّبْ لِليْهُودْ وَاحِدْ مِالمْرَابِيطْ الِّي يْحِبُّوا عْلِيهْ.</verse>
				<verse number="7">وْكَانْ ثَمَّة فِي الحَبْسْ وَاحِدْ إِسْمُو بَارَابَاسْ مَرْبُوطْ مْعَ جْمَاعَة ثُوَّارْ قَتْلُوا نَاسْ وَقْتِلِّي كَانِتْ ثَمَّة خُوضَة فِي البْلاَدْ.</verse>
				<verse number="8">وْطَلْعُوا النَّاسْ وِبْدَاوْا يُطْلْبُوا مِنْ بِيلاَطُسْ بَاشْ يَعْمِلْ الشَّيْء الِّي مِتْعَوِّدْ يَعْمْلُو فِي العِيدْ.</verse>
				<verse number="9">آمَا بِيلاَطُسْ سْإِلْهُمْ: «يَاخِي تْحِبُّونِي نْسَيّْبِلْكُمْ مَلِكْ اليْهُودْ؟»</verse>
				<verse number="10">وْهُوَ كَانْ يَعْرِفْ الِّي رُؤَسَاءْ الكُهَّانْ سَلْمُوهُولُو بِسْبَبْ الغِيرَة.</verse>
				<verse number="11">آمَا رُؤَسَاءْ الكُهَّانْ حَرّْشُوا الشَّعْبْ بَاشْ يْصِيحُوا وْيُطْلْبُوا مِنُّو إِنُّو يْسَيّْبِلْهُمْ بَارَابَاسْ فِي عُوضُو.</verse>
				<verse number="12">قَالِلْهُمْ بِيلاَطُسْ مَرَّة أُخْرَى: «إِمَّالاَ آشْ تْحِبُّونِي نَعْمِلْ لِلِّي تْسَمِّيوْ فِيهْ مَلِكْ اليْهُودْ.»</verse>
				<verse number="13">وْمَرَّة أُخْرَى بْدَاوْا يْصِيحُوا: «اُصْلْبُو!»</verse>
				<verse number="14">وِسْإِلْهُمْ بِيلاَطُسْ: «شْنُوَّة الشَّرْ الِّي عَمْلُو؟» آمَا هُومَا وَلُّوا يْصِيحُوا أَكْثِرْ: «اُصْلْبُو!»</verse>
				<verse number="15">وْكِحَبْ بِيلاَطُسْ يْرَضِّي الشَّعْبْ وَلَّى سَيّْبِلْهُمْ بَارَابَاسْ وْسَلّْمِلْهُمْ يَسُوعْ بَاشْ يِتْصْلَبْ بَعْدْ مَا ضَرْبُو بِالسُّوطْ.</verse>
				<verse number="16">وْهَزُّوهْ الجُنُودْ لْدَاخِلْ لِلسَّاحَة مْتَاعْ القْصَرْ وْلَمُّوا فِرْقِةْ العَسْكِرْ الكُلْهَا</verse>
				<verse number="17">وْلَبّْسُوهْ لِبْسَة حَمْرَا وْعَمْلُوا تَاجْ مِالشُّوكْ وْحَطُّوهْ فُوقْ رَاسُو</verse>
				<verse number="18">وِبْدَاوْا يْسَلْمُوا عْلِيهْ وِيْقُولُوا: «يَحْيَى مَلِكْ اليْهُودْ!»</verse>
				<verse number="19">وْكَانُوا يَضْرْبُوا فِيهْ عْلَى رَاسُو بْقَصْبَة وْيِبْصْقُوا عْلِيهْ وْيَهْبْطُوا عْلَى رْكَايِبْهُمْ وْيُسْجْدُوا قُدَّامُو.</verse>
				<verse number="20">وْبَعْدْ مَا تْمَسْخْرُوا عْلِيهْ نَحَّاوْلُو اللِّبْسَة الحَمْرَا وْلَبّْسُوهْ دَبْشُو وْهَزُّوهْ البَرَّة بَاشْ يُصْلْبُوهْ.</verse>
				<verse number="21">وْثَمَّة وَاحِدْ مِتْعَدِّي مَازَالْ كِجَا مِالرِّيفْ وْإِسْمُو سِمْعَانْ مِنْ مَنْطِقْةْ قِيرِينَة وْهُوَ بُو اسْكَنْدَرْ وْرُوفُسْ يَاخِي لَزّْمُوا عْلِيهْ بَاشْ يْهِزْ الصَّلِيبْ مْتَاعْ يَسُوعْ.</verse>
				<verse number="22">وْجَابُوهْ لْبُقْعَة تِتْسَمَّى الجُلْجْثَة وِلِّي مَعْنَاهَا بُقْعِةْ الجُمْجْمَة.</verse>
				<verse number="23">وِعْطَاوْهْ شْرَابْ مْخَلِّطْ بْحَاجَة يْسَمِّيوْهَا المُرْ آمَا هُوَ مَا شْرَبْهَاشْ.</verse>
				<verse number="24">وْصَلْبُوهْ وْعَمْلُوا قُرْعَة عْلَى لِبْسْتُو شْكُونْ بَاشْ يَاخُذْهَا وْقَسْمُوهَا.</verse>
				<verse number="25">وْكَانْ وَقْتْهَا التِّسْعَة مْتَاعْ الصْبَاحْ كِصَلْبُوهْ.</verse>
				<verse number="26">وِالتُّهْمَة الِّي تَاهْمِينُو بِيهَا كَانِتْ مَكْتُوبَة عْلَى لُوحَة فُوقْ رَاسُو: «مَلِكْ اليْهُودْ.»</verse>
				<verse number="27">وْصَلْبُوا مْعَاهْ زُوزْ مْجَرّْمَة، وَاحِدْ عْلَى يْمِينُو وْوَاحِدْ عْلَى يْسَارُو.</verse>
				<verse number="28">[وْهَكَّا تَمْ الِّي تْقَالْ فِي الكْتَابْ المُقَدَّسْ: «وْحِسْبُوهْ مْعَ المُجْرْمِينْ.»]</verse>
				<verse number="29">وِالنَّاسْ الِّي يِتْعَدِّيوْ مِنْ غَادِي كَانُوا يْسِبُّوا فِيهْ وِيْدَوّْحُوا عْلِيهْ فِي رُوسْهُمْ وِيْقُولُوا: «هَهْ! يَلِّي بَاشْ اطَّيَّحْ الهَيْكِلْ وْتِبْنِيهْ فِي ثْلاَثَة أَيَّامْ.</verse>
				<verse number="30">خَلِّصْ رُوحِكْ وْأَهْبِطْ مِنْ فُوقْ الصَّلِيبْ!»</verse>
				<verse number="31">وْنَفْسْ الشَّيْء زَادَا رُؤَسَاءْ الكُهَّانْ وِالكُتَّابْ مْتَاعْ اليْهُودْ كَانُوا يِتْمَسْخْرُوا عْلِيهْ وِيْقُولُوا لِبْعَضْهُمْ: «خَلِّصْ النَّاسْ الأُخْرِينْ آمَا مَا يْنَجِّمْشْ يْخَلِّصْ رُوحُو.</verse>
				<verse number="32">تْرَى خَلَّى المَسِيحْ مَلِكْ إِسْرَائِيلْ تَوَّا يَهْبِطْ مِنْ فُوقْ الصَّلِيبْ، بَاشْ نْشُوفُوا وْنِمّْنُوا.» وِالزُّوزْ مْجَرّْمَة الِّي مَصْلُوبِينْ مْعَاهْ هُومَا زَادَا كَانُوا يْعَايْرُوا فِيهْ.</verse>
				<verse number="33">وِمْعَ نُصْفْ نْهَارْ ظْلاَمِتْ الدِّنْيَا الكُلْهَا حَتَّى لِلثْلاَثَة مْتَاعْ العْشِيَّة.</verse>
				<verse number="34">وْفِي مَاضِى ثْلاَثَة صَاحْ يَسُوعْ بْصُوتْ عَالِي: «ألُّوِي! ألُّوِي! لَمَا شَبَقْتَنِي؟» وْمَعْنِتْهَا «يَا رَبِّي! يَا رَبِّي! عْلاَشْ خَلِّيتْنِي؟»</verse>
				<verse number="35">وْثَمَّة شْكُونْ مِالوَاقْفِينْ الغَادِي سَمْعُوهْ وْقَالُوا: «شُوفُوا، هَاوْ يْنَادِي عْلَى إِيلِيَّا!»</verse>
				<verse number="36">وْثَمَّة وَاحِدْ جْرَى وْحَطْ شِفُونَة فِي الخَلْ وِرْبَطْهَا فِي قَصْبَة وْمَدّْهَالُو بَاشْ يُشْرُبْ وْقَالْ: «خَلِّينَا نْشُوفُوا إِذَا كَانْ إِيلِيَّا بَاشْ يْجِي وِيْهَبّْطُو.»</verse>
				<verse number="37">وْصَاحْ يَسُوعْ بْصُوتْ عَالِي وْطَلْعِتْ رُوحُو.</verse>
				<verse number="38">وْتِقْسِمْ الحْجَابْ مْتَاعْ الهَيْكِلْ عْلَى ثْنِينْ مِالفُوقْ الُّوطَا.</verse>
				<verse number="39">وِالقَايِدْ مْتَاعْ المْيَاةْ عَسْكْرِي الِّي كَانْ وَاقِفْ مْقَابْلُو وَقْتِلِّي شَافْ يَسُوعْ كِيفَاشْ مَاتْ قَالْ: «بِالحَقْ الإِنْسَانْ هَاذَا كَانْ إِبْنْ اللهْ!»</verse>
				<verse number="40">وْكَانُوا ثَمَّة نْسَاء يِتْفَرّْجُوا مِنْ بْعِيدْ آشْ قَاعِدْ يَاقَعْ وْمِنْهُمْ مَرْيَمْ المَجْدَلِيَّة وْمَرْيِمْ أُمْ يَعْقُوبْ الصْغِيرْ وْيُوسِى، وْسَالُومَة.</verse>
				<verse number="41">وِالنْسَاء هَاذُومَا كَانُوا يْتَبّْعُوا فِيهْ وْيِخْدْمُوا فِيهْ وَقْتِلِّي كَانْ فِي الجَلِيلْ، وْبَرْشَة نْسَاء أُخْرِينْ طَلْعُوا مْعَاهْ لْأُورْشَلِيمْ.</verse>
				<verse number="42">وْكِجَاتْ العْشِيَّة، وِاليُومْ هُوَ يُومْ التَّحْضِيرْ، الِّي هُوَ قْبَلْ نْهَارْ السِّبْتْ.</verse>
				<verse number="43">جَا يُوسُفْ الِّي مِنْ مْدِينِةْ الرَّامَة، وْهُوَ رَاجِلْ مَعْرُوفْ وْعُضْوْ فِي المَجْلِسْ مْتَاعْ اليْهُودْ، وْهُوَ بِيدُو كَانْ يِسْتَنَّي فِي مَمْلِكْةْ اللهْ، تْشَجَّعْ وِدْخَلْ لْبِيلاَطُسْ وِطْلَبْ بَاشْ يْخَلِّيهْ يْهِزْ الجُثَّة مْتَاعْ يَسُوعْ.</verse>
				<verse number="44">إِسْتَغْرِبْ بِيلاَطُسْ الِّي يَسُوعْ مَاتْ. وِاسْتَدْعَى القَايِدْ مْتَاعْ المْيَاةْ عَسْكْرِي وْسِأْلُو: «يَاخِي مَاتْ مِنْ مُدَّة طْوِيلَة؟»</verse>
				<verse number="45">وْكِعْرَفْ مِنْ القَايِدْ مْتَاعْ المْيَا الِّي يَسُوعْ مَاتْ عْطَى الجُثَّة لْيُوسُفْ.</verse>
				<verse number="46">شْرَى يُوسُفْ كْفَنْ وْهَبِّطْ يَسُوعْ مِنْ فُوقْ الصَّلِيبْ وْكَفّْنُو وْدِفْنُو فِي قْبَرْ مَحْفُورْ فِي الحْجَرْ كِيفْ الدَّامُوسْ وْحَطْ حَجْرَة عْلَى بَابْ القْبَرْ.</verse>
				<verse number="47">وْكَانِتْ مَرْيَمْ المَجْدَلِيَّة وْمَرْيِمْ أُمْ يُوسِى يُخْزْرُوا لِلبْلاَصَة الِّي تِدْفَنْ فِيهَا يَسُوعْ.</verse>
			</chapter>
			<chapter number="16">
				<verse number="1">وْبَعْدْ مَا وْفَى السِّبْتْ شْرَاتْ مَرْيَمْ المَجْدَلِيَّة وْمَرْيِمْ أُمْ يَعْقُوبْ وْسَالُومَة القْوَارِصْ بَاشْ يْجِيوْ وِيِدْهْنُوا بِيهَا الجُثَّة مْتَاعْ يَسُوعْ.</verse>
				<verse number="2">وْفِي النْهَارْ الأُوِّلْ مِالجِّمْعَة الأُخْرَى جَاوْ لِلقْبَرْ فِي الصْبَاحْ بِكْرِي وَقْتْ طْلُوعْ الشَّمْسْ.</verse>
				<verse number="3">وْكَانُوا يْقُولُوا لِبْعَضْهُمْ: «شْكُونْ بَاشْ يْبَعّْدِلْنَا الحَجْرَة مِالبَابْ مْتَاعْ القْبَرْ؟»</verse>
				<verse number="4">وْوَقْتِلِّي خَزْرُوا شَافُوا الِّي الحَجْرَة تْنَحَّاتْ رَغْمِلِّي هِيَ كَانِتْ كْبِيرَة بَرْشَة.</verse>
				<verse number="5">وْكِدَخْلُوا فِي وُسْطْ القْبَرْ شَافُوا فِي الجِيهَة اليْمِينْ وْلَدْ شَبَابْ قَاعِدْ وْلاَبِسْ جِبَّة بِيضَة يَاخِي خَافُوا.</verse>
				<verse number="6">آمَا هُوَ قَالِلْهُمْ: «مَا تِسْتَغْرْبُوشْ! إِنْتُومَا تْلَوّْجُوا عْلَى يَسُوعْ النَّاصْرِي الِّي تِصْلَبْ. هُوَ مُوشْ هْنَا، رَاهُو قَامْ، هَايْ البُقْعَة الِّي كَانْ مَحْطُوطْ فِيهَا.</verse>
				<verse number="7">آمَا إِمْشِيوْ وْقُولُوا لِتْلاَمِذْتُو وِلْبُطْرُسْ: \رَاهُو بَاشْ يِسْبِقْكُمْ لِلجَلِيلْ، وِالغَادِي بَاشْ تْشُوفُوهْ كِيمَا قَالِلْكُمْ.\»</verse>
				<verse number="8">خَرْجُوا وْهَرْبُوا مِالقْبَرْ وْهُومَا مَرْعُوبِينْ وْمِتْعَجّْبِينْ بَرْشَة، وْمَا قَالُوا لْحَتَّى حَدْ عْلَى خَاطِرْهُمْ كَانُوا خَايْفِينْ.</verse>
				<verse number="9">وْبَعْدْ مَا قَامْ يَسُوعْ مِالمُوتْ ظْهُرْ عْلَى الصْبَاحْ بِكْرِي لْمَرْيَمْ المَجْدَلِيَّة الِّي خَرِّجْ مِنْهَا سَبْعَة شْوَاطِنْ وِالشَّيْء هَاذَاكَا وْقَعْ فِي النْهَارْ الأُوِّلْ مِالجِّمْعَة الجْدِيدَة.</verse>
				<verse number="10">مْشَاتْ وْخَبّْرِتْ الِّي كَانُوا مْعَاهْ فِي الوَقْتْ الِّي هُومَا كَانُوا يْنَوّْحُوا وْيِبْكِيوْ.</verse>
				<verse number="11">وْهَاذُوكُمْ كِسَمْعُوا الِّي يَسُوعْ حَيْ وِلِّي مَرْيَمْ شَافِتُّو مَا صَدّْقُوشْ.</verse>
				<verse number="12">وْبَعْدْ هَاذَا ظْهُرْ يَسُوعْ فِي مَنْظِرْ آخَرْ لْزُوزْ مِنْ تْلاَمِذْتُو وْهُومَا مَاشِينْ لِلقَرْيَة.</verse>
				<verse number="13">وْهُومَا مْشَاوْ وْخَبّْرُوا البْقِيَّة، آمَا هُومَا زَادَا مَا صَدّْقُوهُمْشْ.</verse>
				<verse number="14">وِمْبَاعِدْ ظْهُرْ لِلحْدَاشِنْ تِلْمِيذْ، وَقْتِلِّي كَانُوا يَاكْلُوا عْلَى المِيدَة، وْلاَمْهُمْ عْلَى خَاطِرْهُمْ مَا امّْنُوشْ وِقْلُوبْهُمْ كَانِتْ كَاسْحَة، كِمَا صَدّْقُوشْ النَّاسْ الِّي شَافُوهْ بَعْدْ مَا قَامْ مِالمُوتْ.</verse>
				<verse number="15">وْقَالِلْهُمْ: «إِمْشِيوْ لِلعَالَمْ الكُلُّو وْبَشّْرُوا النَّاسْ الكُلْهُمْ بِالإِنْجِيلْ</verse>
				<verse number="16">الِّي يِمِّنْ وْيِتْعَمِّدْ بَاشْ يُخْلُصْ، آمَا الِّي مَا يِمِّنْشْ رَاهُو بَاشْ يِتْحْكَمْ عْلِيهْ.</verse>
				<verse number="17">وِلِّي يِمّْنُوا بَاشْ اتَّبِّعْهُمْ الأَمَارَاتْ هَاذِي: بَاشْ يْخَرّْجُوا الشْوَاطِنْ بْإِسْمِي وْبِشْ يِتْكَلّْمُوا بْلُغَاتْ جْدِيدَة عْلِيهُمْ</verse>
				<verse number="18">وْبِشْ يْشِدُّوا اللْفَاعِى بِيدِيهُمْ. وْإِذَا يُشْرْبُوا شَيْء يُقْتُلْ مَا يْضُرّْهُمْشْ بِالكُلْ، وِيْحُطُّوا يْدِيهُمْ عْلَى المُرْضَى وْهُومَا يَبْرَاوْ.»</verse>
				<verse number="19">وْبَعْدْ مَا كَلِّمْهُمْ الرَّبْ يَسُوعْ تِرْفَعْ لِلسْمَاء وِقْعَدْ عْلَى يْمِينْ اللهْ.</verse>
				<verse number="20">وْخَرْجُوا تْلاَمِذْتُو يْبَشّْرُوا فِي البْقَايِعْ الكُلْ، وِالرَّبْ يْعَاوِنْ فِيهُمْ وِيْثَبِّتْ فِي الكِلْمَة بِالمُعْجْزَاتْ الِّي اتَّبَّعْهَا. آمِينْ.</verse>
			</chapter>
		</book>
		<book number="42">
			<chapter number="1">
				<verse number="1">كِبَرْشَة نَاسْ بْدَاوْا يِكْتْبُوا فِي كْتَابْ عْلَى الحَاجَاتْ الِّي وُقْعِتْ عِنْدْنَا</verse>
				<verse number="2">بِالضَّبْطْ كِيفْ مَا سْمَعْنَاهَا مِنْ عِنْدْ النَّاسْ الِّي كَانُوا شْهُودْ مِالأُوِّلْ وْشَافُوهَا بْعِينِيهُمْ، وْكَانُوا خُدَّامْ لْكِلْمِةْ اللهْ.</verse>
				<verse number="3">آنَا زَادَا بَعْدْ مَا بْحَثْتْ فِي الحَاجَاتْ الكُلْ مِالأُوِّلْ بِالقْدَا، قَرِرْتْ يَا حَضْرِةْ السَّيِّدْ ثَاوْفِيلُسْ بَاشْ نِكْتِبْهَالِكْ مْرَتّْبَة.</verse>
				<verse number="4">بَاشْ تِتْأَكِّدْ الِّي الحَاجَاتْ الِّي عْرَفْتْهُمْ صْحَاحْ.</verse>
				<verse number="5">وْفِي زْمَانْ هِيرُودُسْ المَلِكْ مْتَاعْ اليَهُودِيَّة كَانْ ثَمَّة كَاهِنْ إِسْمُو زَكَرِيَّا مِنْ فِرْقِةْ أَبِيَّا وْمَرْتُو مِنْ ذُرِّيِّةْ هَارُونْ وْإِسْمْهَا إِلِيصَابَاتْ.</verse>
				<verse number="6">وْلِثْنِينْ كَانُوا أَبْرَارْ عِنْدْ الله وِيْطِيعُوا فِي الشَّرِيعَة وِالوْصَايَا مْتَاعْ الرَّبْ الكُلْهَا وْمَا عْلِيهُمْشْ لُومْ.</verse>
				<verse number="7">آمَا مَا كَانِشْ عِنْدْهُمْ وْلاَدْ، عْلَى خَاطِرْ إِلِيصَابَاتْ كَانِتْ مَا تَضْنَاشْ، وْلِثْنِينْ كِبْرُوا فِي العْمُرْ.</verse>
				<verse number="8">وَقْتِلِّي زَكَرِيَّا كَانْ يِخْدِمْ فِي الهَيْكِلْ قُدَّامْ اللهْ كِجَا دَوْرْ الفِرْقَة مْتَاعُو.</verse>
				<verse number="9">وْعَمْلُوا قُرْعَة كِيفْ مَا تْقُولْ العَادَة مْتَاعْ الكُهَّانْ يَاخِي جَا دَوْرُو هُوَ بَاشْ يُدْخُلْ لْهَيْكِلْ الرَّبْ وْيَحْرِقْ البْخُورْ.</verse>
				<verse number="10">وِالنَّاسْ الكُلْهُمْ كَانُوا يْصَلِّيوْ البَرَّة فِي وَقْتْ حَرْقَانْ البْخُورْ.</verse>
				<verse number="11">وِظْهُرْلُو مَلاَكْ مِنْ عِنْدْ الرَّبْ وَاقِفْ عْلَى يْمِينْ مَذْبَحْ البْخُورْ</verse>
				<verse number="12">تِرْعِبْ زَكَرِيَّا كِشَافُو وْخَافْ.</verse>
				<verse number="13">يَاخِي قَالُّو المَلاَكْ: «مَا تْخَافِشْ يَا زَكَرِيَّا. صْلاَتِكْ تْسِمْعِتْ وْمَرْتِكْ إِلِيصَابَاتْ بَاشْ تْجِيبْلِكْ وْلِدْ، وْإِنْتِ بَاشْ تْسَمِّيهْ يُوحَنَّا.</verse>
				<verse number="14">وْبِشْ تَفْرَحْ بِيهْ وْتِتْهَنَّى، وْبَرْشَة كِيِتْوْلِدْ تْكُونْ عِنْدْهُمْ فَرْحَة.</verse>
				<verse number="15">عْلَى خَاطْرُو بَاشْ يْكُونْ عْظِيمْ قُدَّامْ الرَّبْ وْلاَ يُشْرُبْ لاَ شْرَابْ وْلاَ حَاجَاتْ تْسَكِّرْ، وْبِشْ يِتْمْلَى بِالرُّوحْ القُدُسْ مِلِّي هُوَ مَازَالْ فِي كِرْشْ أُمُّو.</verse>
				<verse number="16">وْبِشْ يْرَجَّعْ بَرْشَة مِنْ بَنِى إِسْرَائِيلْ لِلرَّبْ إِلاَهُّمْ.</verse>
				<verse number="17">وْبِشْ يِمْشِي قُدَّامْ الرَّبْ بْرُوحْ النَّبِي إِيلِيَّا وِالقُوَّة مْتَاعُو، بَاشْ يْرُدْ قْلُوبْ الوَالْدِينْ لِوْلاَدْهُمْ وِيْرُدْ العَاصِينْ لِلحِكْمَة مْتَاعْ الأَبْرَارْ، بَاشْ يْحَضِّرْ شَعْبْ لِلرَّبْ.»</verse>
				<verse number="18">وِسْإِلْ زَكَرِيَّا المَلاَكْ: «كِيفَاشْ انَّجِّمْ نَعْرِفْ الِّي الشَّيْء هَاذَا صْحِيحْ؟ وْآنَا تَوَّا رَاجِلْ كْبِيرْ وْمَرْتِي زَادَا كْبِيرَة فِي العْمُرْ.»</verse>
				<verse number="19">جَاوْبُو المَلاَكْ: «آنَا جِبْرِيلْ الوَاقِفْ قُدَّامْ اللهْ وْنِخْدِمْ فِيهْ، وْآنَا تِبْعَثْتْ بَاشْ نْكَلّْمِكْ وِنْبَشّْرِكْ بِالشَّيْء هَاذَا.</verse>
				<verse number="20">شُوفْ، عْلَى خَاطْرِكْ مَا صَدِّقْتِشْ كْلاَمِي الِّي بَاشْ يْتِمْ فِي وَقْتُو. رَاكْ بَاشْ تَبْقَى بَكُّوشْ وْمَا تْنَجِّمْشْ تِتْكَلِّمْ حَتَّى لِينْ يْجِي اليُومْ الِّي بَاشْ يْصِيرْ فِيهْ الشَّيْء هَاذَا.»</verse>
				<verse number="21">وِالنَّاسْ كَانُوا يِسْتَنَّاوْ فِي زَكَرِيَّا وْهُومَا مِتْعَجّْبِينْ مِنْ بَطْيَانُو فِي وُسْطْ الهَيْكِلْ.</verse>
				<verse number="22">آمَا هُوَ كِخْرَجْ مَا نَجِّمْشْ يْكَلِّمْهُمْ، يَاخِي عَرْفُوا الِّي هُوَ شَافْ رُؤْيَا وَقْتِلِّي دْخَلْ لِلهَيْكِلْ وِبْدَا يْشِيرِلْهُمْ بِيدِيهْ وِقْعَدْ بَكُّوشْ.</verse>
				<verse number="23">وْكِكِمْلِتْ أَيَّامَاتْ خِدْمْتُو رْجَعْ لْدَارُو.</verse>
				<verse number="24">وْبَعْدْهَا بْأَيَّامَاتْ حِبْلِتْ مَرْتُو إِلِيصَابَاتْ وِبْقَاتْ مَحْجُوبَة خَمْسَة شْهُورْ وْقَالِتْ:</verse>
				<verse number="25">«هَاذَا هُوَ الشَّيْء الِّي عَمْلُو مْعَايَ رَبِّي فِي النْهَارَاتْ الِّي رْضَى عْلِيَّ فِيهُمْ بَاشْ يْنَحِّي عْلِيَّ العَارْ مِنْ بِينْ النَّاسْ.»</verse>
				<verse number="26">وْوَقْتِلِّي هِيَ فِي شْهَرْهَا السَّادِسْ بْعَثْ اللهْ المَلاَكْ جِبْرِيلْ لِمْدِينَة فِي مَنْطِقْةْ الجَلِيلْ اسْمْهَا النَّاصْرَة.</verse>
				<verse number="27">لِصْبِيَّة مَخْطُوبَة لْرَاجِلْ إِسْمُو يُوسُفْ مِنْ عَرْشْ دَاوُدْ، وِالصْبِيَّة اسْمْهَا مَرْيَمْ.</verse>
				<verse number="28">دْخَلْ المَلاَكْ وْقَالِلْهَا: «السَّلاَمْ يَلِّي نْعِمْ عْلِيكْ رَبِّي! رَبِّي مْعَاكْ: مُبَارْكَة إِنْتِ مِنْ بِينْ النْسَاء الكُلْ.»</verse>
				<verse number="29">وِتْحَيّْرِتْ مَرْيَمْ مِنْ كْلاَمْ المَلاَكْ وْسِأْلِتْ رُوحْهَا: «زَعْمَة شْنُوَّة المَقْصُودْ بِيهْ السْلاَمْ هَاذَا؟»</verse>
				<verse number="30">يَاخِي قَالِلْهَا المَلاَكْ: «مَا تْخَافِشْ يَا مَرْيَمْ رَاهُو اللهْ رَاضِي عْلِيكْ.</verse>
				<verse number="31">وْهَاكْ بَاشْ تِحْبِلْ وِتْجِيبْ وْلَدْ وِتْسَمِّيهْ يَسُوعْ.</verse>
				<verse number="32">هُوَ بَاشْ يْكُونْ عْظِيمْ وْبِشْ يِتْسَمَّى إِبْنْ العَالِي يَعْطِيهْ رَبِّي الِّي هُوَ اللهْ عَرْشْ بُوهْ دَاوُدْ.</verse>
				<verse number="33">	 يِمْلِكْ عْلَى ذُرِّيِّةْ يَعْقُوبْ دِيمَا، مَمْلِكْتُو مَا تُوفَاشْ.»</verse>
				<verse number="34">يَاخِي قَالِتْ مَرْيَمْ لِلمَلاَكْ: «كِيفَاشْ الشَّيْء هَاذَا بَاشْ يَاقَعْ وْآنَا مَازِلْتْ صْبِيَّة؟»</verse>
				<verse number="35">جَاوِبْهَا المَلاَكْ: «الرُّوحْ القُدُسْ بَاشْ يْجِي عْلِيكْ وْقُدْرِةْ العَالِي بَاشْ تْظَلِلْ عْلِيكْ هَاذَاكَا عْلاَشْ زَادَا القُدُّوسْ الِّي بَاشْ تْجِيبُو بَاشْ يِتْسَمَّى إِبْنْ اللهْ.</verse>
				<verse number="36">وْهَايْ قْرِيْبْتِكْ إِلِيصَابَاتْ زَادَا حِبْلِتْ وْبِشْ تْجِيبْ وْلَدْ وْهِيَ كْبِيرَة فِي العْمُرْ. وْهَاكَا الِّي يْقُولُوا عْلِيهَا الِّي هِيَ مَا تَضْنَاشْ هِيَ تَوَّا وَلاَّتْ فِي شْهَرْهَا السَّادِسْ.</verse>
				<verse number="37">وْمَا ثَمَّة حَتَّى شَيْء يُصْعُبْ عْلَى اللهْ.»</verse>
				<verse number="38">يَاخِي قَالِتْ مَرْيَمْ: «آنَا مَانِي إِلاَّ الخَادْمَة مْتَاعْ الرَّبْ، خَلِّي الِّي قُلْتْ عْلِيهْ يْصِيرْ.» مِنْ بَعْدْ مْشَى المَلاَكْ وْخَلاَّهَا.</verse>
				<verse number="39">وْفِي الأَيَّامَاتْ هَاذُوكُمْ قَامِتْ مَرْيَمْ فِيسَعْ وِمْشَاتْ لِلجْبَالْ قَاصْدَة مْدِينِةْ يَهُوذَا.</verse>
				<verse number="40">وْدَخْلِتْ لْدَارْ زَكَرِيَّا وْسَلّْمِتْ عْلَى إِلِيصَابَاتْ.</verse>
				<verse number="41">وْكِسِمْعِتْ إِلِيصَابَاتْ السْلاَمْ مْتَاعْ مَرْيَمْ تْحَرِّكْ الوْلَدْ فِي كِرْشْهَا، وْتِمْلاَتْ إِلِيصَابَاتْ بِالرُّوحْ القُدُسْ.</verse>
				<verse number="42">وْصَاحِتْ بْصُوتْ عَالِي وْقَالِتْ: «مُبَارْكَة إِنْتِ بِينْ النْسَاء، وْمُبَارَكْ الصْغِيرْ الِّي فِي كِرْشِكْ.</verse>
				<verse number="43">شْكُونِي آنَا حَتَّى لِينْ أُمْ رَبِّي تْجِينِي؟</verse>
				<verse number="44">رَاهُو دُوبْ مَا سْلاَمِكْ جَا فِي وِذْنَيَّا، الوْلِدْ تْحَرِّكْ فِي كِرْشِي مِالفَرْحَة.</verse>
				<verse number="45">صَحَّة لِيهَا الِّي امّْنِتْ بِلِّي الشَّيْء الِّي تْقَالِلْهَا مِنْ عِنْدْ الرَّبْ بَاشْ يْتِمْ.»</verse>
				<verse number="46">وْقَالِتْ مَرْيَمْ: «نَفْسِي تْعَظِّمْ رَبِّي.</verse>
				<verse number="47">وْرُوحِي تَفْرَحْ بِالله الِّي خَلِّصْنِي.</verse>
				<verse number="48">عْلَى خَاطْرُو خْزَرْلِي آنَا خَادِمْتُو المِتْوَاضْعَة! وْهَاوْ مِاليُومْ الأَجْيَالْ الكُلْهَا بَاشْ تْسَمِّينِي المُبَارْكَة.</verse>
				<verse number="49">رَاهُو القَادِرْ عْلَى كُلْ شَيْء عْمَلِّي حَاجَاتْ عْظِيمَة وْإِسْمُو القُدُّوسْ.</verse>
				<verse number="50">وْرَحْمْتُو تَبْقَى دِيمَا لِلِّي يْخَافُوهْ جِيلْ بَعْدْ جِيلْ.</verse>
				<verse number="51">بْيِدُّو عْمَلْ حَاجَاتْ عْظِيمَة وْشَرِّدْ المِتْكَبّْرِينْ.</verse>
				<verse number="52">هَبِّطْ الحُكَّامْ مِنْ فُوقْ عَرْشْهُمْ وِرْفَعْ المِتْوَاضْعِينْ.</verse>
				<verse number="53">شَبِّعْ الجْوَاعَى بِالخِيرَاتْ وْرَجَّعْ الغُنْيَا يْدِيهُمْ فَارْغِينْ.</verse>
				<verse number="54">عَاوِنْ عَبْدُو إِسْرَائِيلْ وِتْذَكِّرْ رَحْمْتُو،</verse>
				<verse number="55">كِيفْ مَا وْعِدْ جْدُودْنَا الأوْلِينْ، إِبْرَاهِيمْ وْذِرِّيتُو عْلَى طُولْ السْنِينْ.»</verse>
				<verse number="56">وْقَعْدِتْ مَرْيَمْ بِحْذَا إِلِيصَابَاتْ تَقْرِيبْ ثْلاَثَة شْهُرْ وْمِنْ بَعْدْ رَجْعِتْ لْدَارْهَا.</verse>
				<verse number="57">وْكِوْصُلْ وَقْتْ إِلِيصَابَاتْ بَاشْ تُولِدْ، جَابِتْ وْلِدْ.</verse>
				<verse number="58">وْسِمْعُوا جِيرَانْهَا وْأَقَارِبْهَا بِالرَّحْمَة العْظِيمَة الِّي رْحَمْهَا بِيهَا رَبِّي، وْفَرْحُوا مْعَاهَا.</verse>
				<verse number="59">وْفِي النْهَارْ الثَّامِنْ جَاوْ بَاشْ يْطَهّْرُوا الوْلَدْ وْحَبُّوا يْسَمِّيوْهْ زَكَرِيَّا عْلَى إِسْمْ بُوهْ.</verse>
				<verse number="60">آمَا أُمُّو جَاوْبِتْ وْقَالِتْ: «لاَ، بَاشْ يِتْسَمَّى يُوحَنَّا.»</verse>
				<verse number="61">يَاخِي قَالُولْهَا: «حَتَّى وَاحِدْ مِنْ أَقَارْبِكْ مَا تْسَمَّى بِالإِسْمْ هَاذَا.»</verse>
				<verse number="62">وْمِنْ بَعْدْ شَارُوا لْبُوهْ بَاشْ يَعْرْفُوا آشْ يْحِبْ يْسَمِّيهْ؟</verse>
				<verse number="63">وْهُوَ طْلَبْ بَاشْ يَعْطِيوْهْ لُوحَة صْغِيرَة وِكْتِبْ عْلِيهَا: «إِسْمُو يُوحَنَّا.» يَاخِي الكُلْهُمْ تْعَجّْبُوا.</verse>
				<verse number="64">وْبِالوَقْتْ فُمُّو تْحَلْ وِلْسَانُو تْسَرَّحْ، وْمَجِّدْ اللهْ.</verse>
				<verse number="65">لَكِنْ السَّاكْنِينْ بِحْذَاهُمْ الكُلْهُمْ خَافُوا، وِالحَاجَاتْ هَاذِي الكُلْهَا وَلاَّوْ يَحْكِيوْ عْلِيهَا فِي الجْبَالْ مْتَاعْ مَنْطِقْةْ اليَهُودِيَّة الكُلْهَا.</verse>
				<verse number="66">وِلِّي سَمْعُهُوهُمْ الكُلْهُمْ، بْدَاوْا يْفَكّْرُوا وْهُومَا يْقُولُوا: «زَعْمَة شْنُوَّة بَاشْ يْوَلِّي الوْلَدْ هَاذَا عْلَى خَاطِرْ يِدْ الرَّبْ كَانِتْ دِيمَا مْعَاهْ.»</verse>
				<verse number="67">وْتِمْلَى زَكَرِيَّا بُو يُوحَنَّا بِالرُّوحْ القُدُسْ، وِتْنَبَّأ وْقَالْ:</verse>
				<verse number="68">مُبَارَكْ رَبِّي إِلَهْ إِسْرَائِيلْ عْلَى خَاطْرُو تْفَقِّدْ وِفْدَى شَعْبُو</verse>
				<verse number="69">بْعَثِّلْنَا مُخَلِّصْ قْوِى مِنْ دَارْ دَاوُدْ عَبْدُو.</verse>
				<verse number="70">كِيفْ مَا تْكَلِّمْ مِنْ قْدِيمْ الزْمَانْ عْلَى لْسَانْ الأَنْبِيَاءْ المُقَدّْسِينْ مْتَاعُو</verse>
				<verse number="71">خَلِّصْنَا مِنْ أَعْدَاءْنَا وْمِنْ يْدِينْ كُلْ مِنْ يَكْرَهْنَا.</verse>
				<verse number="72">ظَهِّرْ رَحْمْتُو لِجْدُودْنَا الأوْلِينْ وِتْذَكِّرْ العَهْدْ المُقَدَّسْ مْتَاعُو</verse>
				<verse number="73">اليْمِينْ الِّي حَلْفُو لْبُونَا إِبْرَاهِيمْ بَاشْ يَعْطِيهْ لِينَا</verse>
				<verse number="74">انُّو مِنْ أَعْدَاءْنَا بَاشْ يْنَجِّينَا، بَاشْ نِخْدْمُوهْ مِنْ غِيرْ مَا نْخَافُوا،</verse>
				<verse number="75">بِالقَدَاسَة وِالبِرْ قُدَّامُو عْمُرْنَا الكُلُّو</verse>
				<verse number="76">إِنْتِ زَادَا، يَا وْلِدْ، نَبِي العَالِي بَاشْ تِتْسَمَّى، وْقُدَّامْ الرَّبْ تِمْشِي وِالثْنَايَا مْتَاعُو تْحَضِّرهُمْ</verse>
				<verse number="77">وِتْعَرِّفْ شَعْبُو بِالخَلاَصْ الِّي بِيهْ تْغِفْرِتْ ذْنُوبْهُمْ.</verse>
				<verse number="78">بِالرَّحْمَة وِالحَنَانْ مْتَاعْ إِلاَهْنَا الِّي بِيهُمْ زَارِتْنَا الشَّمْسْ الِّي مِالسْمَاءْ تِضْوِي عْلِينَا.</verse>
				<verse number="79">بَاشْ تِضْوِي عَلِّي قَاعْدِينْ فِي الظْلاَمْ وْفِي الظُّلْ مْتَاعْ المُوتْ وِيْمَشِّينَا فِي طْرِيقْ السَّلاَمْ.</verse>
				<verse number="80">وِالطْفُلْ كَانْ مَاشِي وْيِكْبِرْ وْشَخْصِيتُو قَاعْدَة تَقْوَى، وْكَانْ فِي الخْلاَء حَتَّى لِينْ جَا اليُومْ الِّي ظْهُرْ فِيهْ لْبَنِي إِسْرَائِيلْ.</verse>
			</chapter>
			<chapter number="2">
				<verse number="1">وْفِي الأَيَّامَاتْ هَاذُوكُمْ أْمَرْ القَيْصِرْ أُغُسْطُسْ بَاشْ يَعْمْلُو إحْصَاءْ لْسُّكَّانْ الإِمْبْرَاطُورِيَّة.</verse>
				<verse number="2">وْهَاذَا كَانْ أَوِّلْ إِحْصَاءْ يَاقَعْ فِي زْمَانْ كِيرِينْيُوسْ الوَالِي مْتَاعْ سُورْيَة.</verse>
				<verse number="3">وِمْشَاوْ النَّاسْ الكُلْ بَاشْ يْسَجّْلُوا أَسَامِيهُمْ، كُلْ وَاحِدْ فِي بْلاَدُو.</verse>
				<verse number="4">وِمْشَى يُوسُفْ زَادَا مِنْ مْدِينِةْ النَّاصْرَة المُوجُودَة فِي مَنْطِقْةْ الجَلِيلْ لِمْدِينِةْ دَاوُدْ الِّي تِتْسَمَّى بِيتْ ‌لَحْمْ المُوجُودَة فِي مَنْطِقْةْ اليَهُودِيَّة عْلَى خَاطْرُو كَانْ مِنْ ذُرِّيِّةْ دَاوُدْ.</verse>
				<verse number="5">بَاشْ يِتْسَجِّلْ غَادِي هُوَ وْخَطِيبْتُو مَرْيَمْ الِّي كَانِتْ حِبْلَى.</verse>
				<verse number="6">وَقْتِلِّي كَانُوا مُوجُودِينْ الغَادِي جَا وَقْتْهَا بَاشْ تُولِدْ.</verse>
				<verse number="7">وْجَابِتْ وِلْدْهَا الأُوِّلْ وْقَمّْطِتُّو وْرَقّْدِتُّو فِي كُورِي عْلَى خَاطِرْ مَا كَانِشْ ثَمَّة بُقْعَة فَاضْيَة فِي الوْكَالَة.</verse>
				<verse number="8">وْكَانُوا ثَمَّة سُرَّاحْ فِي المَنْطْقَة هَاذِيكَا يْبَاتُوا البَرَّة فِي اللِّيلْ وْكَانُوا يْعِسُّوا عْلَى الغْنَمْ.</verse>
				<verse number="9">وْإِذَا بْمَلاَكْ مِنْ عِنْدْ الرَّبْ ظْهَرِّلْهُمْ، وْمَجْدْ الرَّبْ ضْوَى عْلِيهُمْ، خَافُوا بَرْشَة.</verse>
				<verse number="10">وْقَالِلْهُمْ المَلاَكْ: «مَا تْخَافُوشْ! هَانِي نْبَشِّرْكُمْ بْفَرْحَة كْبِيرَة تْكُونْ لِلشَّعْبْ الكُلُّو</verse>
				<verse number="11">رَاهُو تِوْلِدِّلْكُمْ اليُومْ مُخَلِّصْ فِي مْدِينِةْ دَاوُدْ هُوَ المَسِيحْ الرَّبْ</verse>
				<verse number="12">وْبِشْ تْكُونِلْكُمْ العَلاَمَة هَاذِي: تَلْقَاوْ طْفُلْ مَلْفُوفْ بِقْمَاطَة وْرَاقِدْ فِي كُورِي.»</verse>
				<verse number="13">وْجَا مْعَ المَلاَكْ هَاذَاكَا جَيْشْ كْبِيرْ مِالمْلاَيْكَة مْتَاعْ السْمَاءْ يْسَبّْحُوا فِي اللهْ وِيْقُولُوا:</verse>
				<verse number="14">«المَجْدْ للهْ فِي السْمَاءْ وْسَلاَمْ عْلَى الأَرْضْ وِمْسَرَّة للنَّاسْ.»</verse>
				<verse number="15">وْبَعْدْ مَا طَلْعُوا المْلاَيْكَة لِلسْمَاء، قَالُوا سُرَّاحْ الغْنَمْ لِبْعَضْهُمْ: «هَيَّا نِمْشِيوْا لْبِيتْ ‌لَحْمْ وِنْشُوفُوا الشَّيْء الِّي صَارْ وِلِّي قَالِلْنَا عْلِيهْ رَبِّي.»</verse>
				<verse number="16">وْجُوا فِيسَعْ، وِلْقَاوْ مَرْيَمْ وْيُوسُفْ، وِالطْفُلْ رَاقِدْ فِي الكُورِي.</verse>
				<verse number="17">وَقْتِلِّي شَافُوهُمْ بْدَاوْا يَحْكِيوْ عْلَى الشَّيْء الِّي تقَالِلْهُمْ عْلَى الطْفُلْ هَاذَا.</verse>
				<verse number="18">وِلِّي سَمْعُوا الكُلْهُمْ بْقَاوْ مِسْتَغْرْبِينْ مِالشَّيْء الِّي قَالُوهُولْهُمْ سُرَّاحْ الغْنَمْ.</verse>
				<verse number="19">آمَا مَرْيَمْ حَطِّتْ الحْكَايَة هَاذِي فِي بَالْهَا وِبْقَاتْ تْفَكِّرْ فِيهَا دِيمَا.</verse>
				<verse number="20">وْمِنْ بَعْدْ رَجْعُوا سُرَّاحْ الغْنَمْ وْهُومَا يْمَجّْدُوا فِي اللهْ وِيْسَبّْحُوا فِيهْ عْلَى خَاطِرْ الِّي سَمْعُوهْ وْشَافُوهْ الكُلُّو كَانْ بِالضَّبْطْ كِيفْ مَا قَالِلْهُمْ المَلاَكْ.</verse>
				<verse number="21">وْكِكِمْلُوا الثْمَنْيَة أَيَّامْ بَاشْ يْطَهّْرُوا الطْفُلْ تْسَمَّى يَسُوعْ كِيمَا قَالْ المَلاَكْ قْبَلْ مَا تِحْبِلْ بِيهْ أُمُّو.</verse>
				<verse number="22">وَقْتِلِّي كْمِلْ وَقْتْ التَّطْهِيرْ مْتَاعْهُمْ كِيفْ مَا قَالِتْ الشَّرِيعَة مْتَاعْ مُوسَى، طَلْعُوا بِيهْ لْأُورْشَلِيمْ بَاشْ يْقَدّْمُوهْ لْرَبِّي.</verse>
				<verse number="23">بِالضَّبْطْ كِيفْ مَا هُو مَكْتُوبْ فِي شَرِيعِةْ اللهْ: الِّي يِتْوْلِدْ الأُوِّلْ مِالذْكُورَا يْكُونْ مُقَدَّسْ لْرَبِّي</verse>
				<verse number="24">وِيْقَدّْمُوا ذْبِيحَة لْرَبِّي كِيفْ مَا وَصَّاتْ الشَّرِيعَة: زُوزْ طْيُورْ يْمَامْ وِلاَّ زُوزْ فْرُوخْ حْمَامْ.</verse>
				<verse number="25">وْكَانْ ثَمَّة رَاجِلْ فِي أُورْشَلِيمْ إِسْمُو سِمْعَانْ، الرَّاجِلْ هَاذَا بَارْ وِيْخَافْ رَبِّي وْكَانْ يِسْتَنَّى فِي إِنُّو اللهْ بَاشْ يْعَزِّي شَعْبْ إِسْرَائِيلْ، وْكَانْ الرُّوحْ القُدُسْ مْعَاهْ.</verse>
				<verse number="26">وِالرُّوحْ القُدُسْ وَرَّاهْ الِّي هُوَ مَا يْمُوتْ إِلاَّ مَا يْشُوفْ مَسِيحْ رَبِّي.</verse>
				<verse number="27">وِالرُّوحْ أَوْحَالُو بَاشْ يْجِي لِلهَيْكِلْ وْوَقْتِلِّي يُوسُفْ وْمَرْيِمْ جَابُوا وِلْدْهُمْ يَسُوعْ بَاشْ يَعْمْلُولُو الشَّيْء الِّي تْقُولْ عْلِيهْ الشَّرِيعَة</verse>
				<verse number="28">هَزُّو سِمْعَانْ بِينْ يْدِيهْ وْمَجِّدْ اللهْ وْقَالْ:</verse>
				<verse number="29">«يَا رَبِّي خَلِّي عَبْدِكْ يِمْشِي بْسَلاَمْ كِيفْ مَا قُتْلُو</verse>
				<verse number="30">رَاهِي عِينَيَّ شَافِتْ خَلاَصِكْ.</verse>
				<verse number="31">الِّي حَضِّرْتُو لِلنَّاسْ الكُلْ.</verse>
				<verse number="32">نُورْ لِلشْعُوبْ الأُخْرِينْ وْمَجْدْ لْبَنِي إِسْرَائِيلْ شَعْبِكْ.»</verse>
				<verse number="33">وْبُوهْ وْأُمُّو كَانُوا مِتْعَجّْبِينْ مِالكْلاَمْ الِّي تْقَالْ عْلِيهْ.</verse>
				<verse number="34">وْبَارِكْهُمْ سِمْعَانْ وْقَالْ لْمَرْيَمْ أُمُّو: «شُوفْ، الطْفُلْ هَاذَا تِبْعَثْ بَاشْ يْهَبِّطْ بَرْشَة نَاسْ وِيْعَلِّي بَرْشَة نَاسْ فِي بَنِي إِسْرَائِيلْ وِيْكُونْ أَمَارَة مِنْ عِنْدْ اللهْ بَاشْ يْعَارْضُوهَا.</verse>
				<verse number="35">وْإِنْتِ يَا مَرْيَمْ بَاشْ يُدْخُلْ فِي قَلْبِكْ سِيفْ، بَاشْ تِتْكْشِفْ النِّيَّاتْ مْتَاعْ بَرْشَة قْلُوبْ.»</verse>
				<verse number="36">وْكَانِتْ ثَمَّة مْرَا نَبِيَّة اسْمْهَا حَنَّة بِنْتْ فَنُوئِيلْ مِنْ عَرْشْ أَشِيرْ وْكَانِتْ كْبِيرَة فِي العْمُرْ وْمَا عَاشِتْ مْعَ رَاجِلْهَا كَانْ سَبْعَة سْنِينْ بَعْدْ مَا عَرّْسُوا</verse>
				<verse number="37">وْعَنْدْهَا أَرْبْعَة وِثْمَانِينْ سْنَة مِلِّي مَاتْ رَاجِلْهَا وْمَا عَرّْسِتْشْ وِعْمُرْهَا مَا بِعْدِتْ عْلَى الهَيْكِلْ وْكَانِتْ تِعْبِدْ فِي رَبِّي لِيلْ وِنْهَارْ وْهِيَ تْصَلِّي وِتْصُومْ.</verse>
				<verse number="38">جَاتْ فِي الوَقْتْ هَاذَاكَا وِبْدَاتْ تْسَبِّحْ فِي اللهْ وْتِتْكَلِّمْ عْلَى يَسُوعْ مْعَ النَّاسْ الكُلْ الِّي قَاعْدِينْ يِسْتَنَّاوْ فِي رَبِّي بَاشْ يَصْنِعْ فِدَاءْ فِي أُورْشَلِيمْ.</verse>
				<verse number="39">وْبَعْدْ مَا عَمْلُوا يُوسُفْ وْمَرْيِمْ الحَاجَاتْ الكُلْهُمْ الِّي قَالِتْ عْلِيهُمْ الشَّرِيعَة مْتَاعْ رَبِّي رَجْعُوا لِلنَّاصْرَة، المْدِينَة مْتَاعْهُمْ الِّي فِي الجَلِيلْ.</verse>
				<verse number="40">الوْلَدْ كَانْ يِكْبِرْ وْيِتْقَوَّى، وْكَانْ مَلْيَانْ بِالحِكْمَة وِالله نْعِمْ عْلِيهْ.</verse>
				<verse number="41">وْوَالْدِيهْ كَانُوا كُلْ عَامْ يِمْشِيوْ لْأُورْشَلِيمْ فِي عِيدْ الفِصْحْ</verse>
				<verse number="42">وْكِالوْلِدْ وْصُلْ عُمْرُو ثْنَاشِنْ سْنَة مْشَاوْ كِالعَادَة لْأُورْشَلِيمْ فِي العِيدْ.</verse>
				<verse number="43">وْكِوْفَاوْ نْهَارَاتْ العِيدْ، رَجْعُوا وِالوْلَدْ يَسُوعْ بْقَى فِي أُورْشَلِيمْ وْهُومَا مَا كَانُوشْ يَعْرْفُوا.</verse>
				<verse number="44">آمَا هُومَا مْشَى فِي بَالْهُمْ الِّي هُوَ مُوجُودْ مْعَ بْقِيِّةْ النَّاسْ وِمْشَاوْ مْسَافِةْ نْهَارْ كَامِلْ وْمِنْ بَعْدْ بْدَاوْا يْلَوّْجُوا عْلِيهْ بِينْ الأقَارِبْ وِالنَّاسْ الِّي يَعْرْفُوهُمْ.</verse>
				<verse number="45">وْكِمَا لْقَاوْهِشْ رَجْعُوا لْأُورْشَلِيمْ يْلَوّْجُوا عْلِيهْ.</verse>
				<verse number="46">وْبَعْدْ ثْلاَثَة أَيَّامْ لْقُوهْ فِي الهَيْكِلْ قَاعِدْ وُسْطْ المُعَلّْمِينْ يِسْمَعْ فِيهُمْ وْيِسْإِلْ فِيهُمْ</verse>
				<verse number="47">وِلِّي سَمْعُوهْ الكُلْهُمْ بْقَاوْ بَاهْتِينْ فِي عِلْمُو وِالأَجْوْبَة مْتَاعُو.</verse>
				<verse number="48">وِسْتَغْرْبُوا وَالْدِيهْ وَقْتِلِّي شَافُوهْ وْأُمُّو قَالِتْ: «يَا وْلِيدِي عْلاَشْ عْمَلْتْ فِينَا هَكَّا؟ رَانِي آنَا وْبُوكْ كُنَّا نلَوّْجُوا عْلِيكْ وْإِحْنَا مِتْحَيّْرِينْ!»</verse>
				<verse number="49">جَاوِبْهُمْ وْقَالْ: «عْلاَشْ تْلَوّْجُوا عْلِيَّ؟ يَاخِي مَا تَعْرْفُوشْ الِّي آنَا يِلْزِمْنِي نْكُونْ فِي مُلْكْ بَابَا؟»</verse>
				<verse number="50">آمَا هُومَا مَا فِهْمُوا حَتَّى شَيْء مِلِّي قَالْهُولْهُمْ.</verse>
				<verse number="51">مِنْ بَعْدْ هْبَطْ مْعَاهُمْ وْرَجْعُوا لِلنَّاصْرَة وْكَانْ يْطِيعْ فِيهُمْ، وِالحَاجَاتْ هَاذِي الكُلْ بْقَاتْ فِي بَالْ أُمُّو.</verse>
				<verse number="52">وْيَسُوعْ قَاعِدْ يِكْبِرْ فِي الحِكْمَة وِالقَامَة وِالنِّعْمَة عِنْدْ اللهْ وْعِنْدْ النَّاسْ.</verse>
			</chapter>
			<chapter number="3">
				<verse number="1">وْبَعْدْ خُمْسْتَاشِنْ سْنَة مِلِّي وَلَّى طِيبَارْيُوسْ هُوَ القَيْصَرْ، وَقْتِلِّي كَانْ بِيلاَطُسْ البُنْطِي الوَالِي مْتَاعْ مَنْطِقْةْ اليَهُودِيَّة، وْهِيرُودُسْ الوَالِي مْتَاعْ الجَلِيلْ. وْخُوهْ فِيلِيبُّسْ الوَالِي مْتَاعْ إِيطُورِيَّة وْجِيهِةْ تْرَاخُونِيتِسْ، وْلِيسَانْيُوسْ وَالِي الأَبِلِّيَّة.</verse>
				<verse number="2">وْفِي الوَقْتْ هَاذَا كَانُوا حَنَّانْ وْقِيَافَا هُومَا رُؤَسَاءْ الكُهَّانْ، جَاتْ كِلْمِةْ اللهْ لْيُوحَنَّا وِلْدْ زَكَرِيَّا وَقْتِلِّي كَانْ فِي الخْلاَء.</verse>
				<verse number="3">وِمْشَى لِلبْقَايِعْ الكُلْهَا الِّي بِجْنَبْ نَهْرْ الأُرْدُنْ يْنَادِي فِي النَّاسْ لِلمَعْمُودِيَّة مْتَاعْ التَّوْبَة بَاشْ ذْنُوبْهُمْ تِتْغْفِرْ.</verse>
				<verse number="4">كِيمَا تِكْتِبْ فِي كْتَابْ النَّبِي إِشَعْيَاءْ: صُوتْ يْنَادِي فِي الخْلاَء: حَضّْرُوا طْرِيقْ الرَّبْ، وْخَلُّوا الثْنَايَا مْتَاعُو تِتْسْوَى.</verse>
				<verse number="5">الوِدْيَانْ الكُلْهُمْ بَاشْ يِتْرِدْمُوا وِالجْبَالْ الكُلْهُمْ يِسْهَالُوا الثْنَايَا المْعَوّْجِينْ يِصْوَابُوا وِالبْلاَيِصْ الوَاعْرِينْ يِسْهَالُوا.</verse>
				<verse number="6">وِالنَّاسْ الكُلْ بَاشْ يْشُوفُوا خَلاَصْ اللهْ.</verse>
				<verse number="7">كَانْ يْقُولْ لِلنَّاسْ الِّي جَاوْهْ بَاشْ يِتْعَمّْدُوا عْلَى يْدِيهْ: «يَا وْلاَدْ اللْفَاعِي، شْكُونْ الِّي نَبِّهْكُمْ بَاشْ تُهْرْبُوا مِنْ الغَضَبْ الِّي جَايْ مْتَاعْ اللهْ؟</verse>
				<verse number="8">أَعْمْلُوا حَاجَاتْ تْوَرِّي أَثْمَارْ التَّوْبَة وْمَا تْبْدُوشْ تْقُولُوا فِي قْلُوبْكُمْ: \أَحْنَا وْلاَدْ إِبْرَاهِيمْ، رَانِي نْقُلْكُمْ الِّي اللهْ قَادِرْ بَاشْ يَعْمِلْ مِالحْجَرْ هَاذَا وْلاَدْ لْإِبْرَاهِيمْ.\</verse>
				<verse number="9">الفَاسْ تَوَّا مَحْطُوطْ عْلَى عْرُوقْ الشَّجَرْ، الشَّجْرَة الِّي مَا تْجِيبِشْ غَلَّة بَاهْيَة تِتْقَصْ وْتِتْرْمَى فِي النَّارْ.»</verse>
				<verse number="10">يَاخِي سِأْلُوهْ النَّاسْ: «إِمَّالاَ آشْ نَعْمْلُوا؟»</verse>
				<verse number="11">جَاوِبْهُمْ: «الِّي عَنْدُو لِبْسْتِينْ يَعْطِي لِلِّي مَا عِنْدُوشْ، وِلِّي عَنْدُو مَاكْلَة يَعْطِي لِلِّي مَاعَنْدُوشْ زَادَا.»</verse>
				<verse number="12">وْجَاوْهْ الِّي يْلِمُّوا فِي الضَّرَايِبْ زَادَا بَاشْ يِتْعَمّْدُوا وْقَالُولُو: «يَا مُعَلِّمْ، وْإِحْنَا شْنُوَّة نَعْمْلُوا؟»</verse>
				<verse number="13">قَالِلْهُمْ: «مَا تَاخْذُوشْ أَكْثِرْ مِلِّي قَالُولْكُمْ عْلِيهْ.»</verse>
				<verse number="14">وْسِأْلُوهْ جْمَاعَة مِالعَسْكِرْ: «وْإِحْنَا شْنُوَّة نَعْمْلُوا؟» جَاوِبْهُمْ: «مَا تِتْهْمُوشْ حَتَّى حَدْ بِالكِذْبْ وْمَا تْفُكُّوشْ فْلُوسْ النَّاسْ بِالقُوَّة، وِاقْتَنْعُوا بِشْهَارِيكُمْ.»</verse>
				<verse number="15">النَّاسْ الكُلْ كَانُوا يِسْتَنُّوا فِي المَسِيحْ وْيِسْأْلُوا فِي رْوَاحْهُمْ عْلَى يُوحَنَّا: «زَعْمَة هُوَ المَسِيحْ؟»</verse>
				<verse number="16">جَاوِبْ يُوحَنَّا وْقَالْ لِلنَّاسْ الكُلْ: «آنَا نْعَمِّدْكُمْ بِالمَاء، آمَا الِّي بَاشْ يْجِي بَعْدِي رَاهُو أَقْوَى مِنِّي، وْآنَا مَا نِسْتْحَقِّشْ نْحِلْلُو خْيُوطْ صَنْدَالُو، هُوَ بَاشْ يْعَمِّدْكُمْ بِالرُّوحْ القُدُسْ وْبِالنَّارْ.</verse>
				<verse number="17">وِيْهِزْ البَالَة مْتَاعْ اللُّوحْ فِي يِدُّو وِيْصَفِّي الصَّابَة فِي القَاعَة، يْلِمْ القَمْحْ فِي المَخْزِنْ، آمَا التْبِنْ رَاهُو يَحْرْقُو بْنَارْ مَا تَطْفَاشْ.»</verse>
				<verse number="18">وِبَّرْشَة حَاجَاتْ أُخْرِينْ كَانْ يِنْصَحْ فِي النَّاسْ وِيْبَشِّرْ فِيهُمْ.</verse>
				<verse number="19">وْوَبِّخْ يُوحَنَّا المَلِكْ هِيرُودُسْ بِسْبَبْ هِيرُودِيَّة مَرْتْ خُوهْ وْبِسْبَبْ الحَاجَاتْ الخَايْبَة الِّي عْمَلْهَا.</verse>
				<verse number="20">وِزْيَادَة عْلَى الحَاجَاتْ الخَايْبِينْ الِّي عْمَلْهُمْ زَادْ رْبَطْ يُوحَنَّا فِي الحَبْسْ.</verse>
				<verse number="21">وْبَعْدْ مَا النَّاسْ الكُلْ تْعَمّْدُوا زَادْ يَسُوعْ تْعَمِّدْ، وَقْتِلِّي صَلَّى السْمَاءْ تْحَلِّتْ</verse>
				<verse number="22">وِهْبَطْ عْلِيهْ الرُّوحْ القُدُسْ فِي هَيْئِةْ حْمَامَة، وْجَا صُوتْ مِالسْمَاءْ يْقُولْ: «إِنْتِ إِبْنِي الِّي نْحِبُّو وْآنَا فَرْحَانْ بِيكْ.»</verse>
				<verse number="23">وْكِبْدَا يَسُوعْ خِدْمْتُو كَانْ عُمْرُو تَقْرِيبْ ثْلاَثِينْ سْنَة وْكَانْ مَعْرُوفْ الِّي هُوَ وِلْدْ يُوسُفْ وِلْدْ هَالِي:</verse>
				<verse number="24">وِلْدْ مَتْثَاتْ وِلْدْ لاَوِي وِلْدْ مَلْكِي وِلْدْ يَنَّا، وِلْدْ يُوسُفْ،</verse>
				<verse number="25">وِلْدْ مَتَّاثِيَا وِلْدْ عَامُوصْ وِلْدْ نَاحُومْ، وِلْدْ حَسْلِي وِلْدْ نَجَّايْ،</verse>
				<verse number="26">وِلْدْ مَآثْ وِلْدْ مَتَّاثِيَا، وِلْدْ شِمْعِي وِلْدْ يُوسُفْ وِلْدْ يَهُوذَا،</verse>
				<verse number="27">وِلْدْ يُوحَنَّا، وِلْدْ رِيسَا وِلْدْ زَرُبَّابِلْ، وِلْدْ شَأَلْتِئِيلْ وِلْدْ نِيرِي،</verse>
				<verse number="28">وِلْدْ مَلْكِي وِلْدْ أَدِّي، وِلْدْ قُصَمْ وِلْدْ ألْمُودَامْ وِلْدْ عِيرْ،</verse>
				<verse number="29">وِلْدْ يُوسِي، وِلْدْ أَلِيعَازَرْ وِلْدْ يُورِيمْ، وِلْدْ مَتْثَاتْ وِلْدْ لاَوِي،</verse>
				<verse number="30">وِلْدْ شَمْعُونْ وِلْدْ يَهُوذَا، وِلْدْ يُوسُفْ وِلْدْ يُونُسْ، وِلْدْ أَلِيَاقِيمْ،</verse>
				<verse number="31">وِلْدْ مَلَيَا وِلْدْ مَيْنَانْ، وِلْدْ متَّاثَا وِلْدْ نَاثَانْ، وِلْدْ دَاوُدْ،</verse>
				<verse number="32">وِلْدْ يَسَّى وِلْدْ عُوبِيدْ وِلْدْ بُوعَزْ، وِلْدْ سَلْمُونْ وِلْدْ نَحْشُونْ،</verse>
				<verse number="33">وِلْدْ عَمِّينَادَابْ وِلْدْ أَدْمِي وِلْدْ عَرْنِي وِلْدْ حَصْرُونْ، وِلْدْ فَارِصْ وِلْدْ يَهُوذَا،</verse>
				<verse number="34">وِلْدْ يَعْقُوبْ وِلْدْ إِسْحَاقْ، وِلْدْ إِبْرَاهِيمْ وِلْدْ تَارَحْ، وِلْدْ نَاحُورْ،</verse>
				<verse number="35">وِلْدْ سَرُوجْ وِلْدْ رَعُو وِلْدْ فَالَجْ، وِلْدْ عَابِرْ وِلْدْ شَالَحْ</verse>
				<verse number="36">وِلْدْ قِينَانْ وِلْدْ أَرْفَكْشَادْ، وِلْدْ سَامْ وِلْدْ نُوحْ، وِلْدْ لاَمَكْ</verse>
				<verse number="37">وِلْدْ مَتُوشَالَحْ وِلْدْ أَخْنُوخْ وِلْدْ يَارِدْ، وِلْدْ مَهْلَلْئِيلْ وِلْدْ قِينَانْ،</verse>
				<verse number="38">وِلْدْ أَنُوشْ وِلْدْ شِيثْ، وِلْدْ آدَمْ إِبْنْ اللهْ.</verse>
			</chapter>
			<chapter number="4">
				<verse number="1">وِرْجَعْ يَسُوعْ مِالأُرْدُنْ مَلْيَانْ بِالرُّوحْ القُدُسْ، وْهَزُّو الرُّوحْ القُدُسْ لِلخْلاَء.</verse>
				<verse number="2">وِلْمُدِّةْ أَرْبْعِينْ يُومْ وِبْلِيسْ يْجَرَّبْ فِيهْ وِالمُدَّةْ هَاذِيكَا الكُلْهَا مَا كْلَى حَتَّى شَيْء، وْكِوْفَاوْ الأَرْبْعِينْ يُومْ جَاعْ.</verse>
				<verse number="3">يَاخِي قَالُّو بْلِيسْ: «إِذَا كَانِكْ إِنْتِ إِبْنْ اللهْ قُولْ لِلحَجْرَة هَاذِي تْوَلِّي خُبْزْ.»</verse>
				<verse number="4">جَاوْبُو يَسُوعْ وْقَالْ: «مَكْتُوبْ فِي الكْتَابْ المُقَدَّسْ: \مُوشْ بِالخُبْزْ بَرْكْ يْعِيشْ الإِنْسَانْ.\»</verse>
				<verse number="5">مِنْ بَعْدْ طَلّْعُو بْلِيسْ لْبُقْعَة عَالْيَة وْوَرَّاهْ المَمَالِكْ الكُلْهَا مْتَاعْ الدِّنْيَا فِي لَحْظَة مِالزْمَانْ.</verse>
				<verse number="6">وْقَالُّو: «نَعْطِيكْ السُّلْطَة عْلَى المَمَالِكْ هَاذِي الكُلْهَا، وِالمَجْدْ الِّي فِيهَا الكُلُّو، هِيَ تِعْطَاتْلِي، وْآنَا نَعْطِيهَا لِلِّي نْحِبْ.</verse>
				<verse number="7">إِذَا تُسْجُدْ قُدَّامِي وْتِعْبِدْنِي الكُلْهَا تْوَلِّي مِلْكِكْ.»</verse>
				<verse number="8">جَاوْبُو يَسُوعْ وْقَالْ: «رَاهُو مَكْتُوبْ فِي الكْتَابْ المُقَدَّسْ مَا تُسْجُدْ كَانْ لِلرَّبْ إِلاَهِكْ وَحْدُو هُوَ اللِّي تِعْبْدُو.»</verse>
				<verse number="9">مِنْ بَعْدْ هَزُّو بْلِيسْ لْأُورْشَلِيمْ وْوَقّْفُو عْلَى حَرْفْ السْطَحْ مْتَاعْ الهَيْكِلْ وْقَالُّو: «إِذَا كَانِكْ إِنْتِ إِبْنْ اللهْ ارْمِي رُوحِكْ مِنْ هْنَا.</verse>
				<verse number="10">عْلَى خَاطِرْ مَكْتُوبْ فِي الكْتَابْ المُقَدَّسْ: يْوَصِّى عْلِيكْ المْلاَيْكَة مْتَاعُو بَاشْ يَحْفْظُوكْ.</verse>
				<verse number="11">يْهِزُّوكْ فِي يْدِيهُمْ بَاشْ رِجْلِكْ مَا تِتْضْرَبْشْ فِي حَجْرَة.»</verse>
				<verse number="12">يَاخِي جَاوْبُو يَسُوعْ وْقَالْ: «تْقَالْ زَادَا فِي الكْتَابْ المُقَدَّسْ: \مَا تْجَرِّبْشْ الرَّبْ إِلاَهِكْ.\»</verse>
				<verse number="13">وْبَعْدْ مَا كَمِّلْ بْلِيسْ التَّجَارِبْ الكُلْهَا بْعِدْ عْلَى يَسُوعْ لْمُدَّة مِالزْمَانْ.</verse>
				<verse number="14">وِرْجَعْ يَسُوعْ لْمَنْطِقْةْ الجَلِيلْ مَلْيَانْ بْقُوِّةْ الرُّوحْ القُدُسْ وْتِنْشَرْ خَبْرُو فِي المَنَاطِقْ الِّي دَايْرَة بِيهَا الكُلْهَا.</verse>
				<verse number="15">وْكَانْ يْعَلِّمْ فِي المَجَامِعْ مْتَاعْ اليْهُودْ، وِالكُلْهُمْ كَانُوا يَحْكِيوْ عْلِيهْ بِالبَاهِي.</verse>
				<verse number="16">وْجَا لِمْدِينِةْ النَّاصْرَة الِّي تْرَبَّى فِيهَا وْكِالعَادَة دْخَلْ لِلمَجْمَعْ نْهَارْ السِّبْتْ وِوْقُفْ بَاشْ يَقْرَى فِي الكْتَابْ المُقَدَّسْ.</verse>
				<verse number="17">وِعْطَاوْهْ كْتَابْ النَّبِي إِشَعْيَاءْ، وْكِحَلُّو لْقَى البُقْعَة الِّي مَكْتُوبْ فِيهَا:</verse>
				<verse number="18">	 رُوحْ الرَّبْ عْلِيَّ مْسَحْنِي بَاشْ نْبَشِّرْ المْسَاكِينْ. بْعَثْنِي بَاشْ نْخَبِّرْ المْرَابِيطْ بِالحُرِّيَّة، وِالعِمْيَانْ يْوَلُّوا يْشُوفُوا، وِنْحَرِّرْ المَظْلُومِينْ.</verse>
				<verse number="19">وِنْخَبِّرْ عْلَى العَامْ الْمَقْبُولْ عِنْدْ رَبِّي.</verse>
				<verse number="20">وْمِنْ بَعْدْ سَكِّرْ يَسُوعْ الكْتَابْ المُقَدَّسْ وِعْطَاهْ لِلرَّاجِلْ الِّي يِخْدِمْ فِي المَجْمَعْ وِقْعَدْ. وِالنَّاسْ الِّي فِي المَجْمَعْ الكُلْهُمْ بْقَاوْ يُخْزْرُولُو.</verse>
				<verse number="21">وِبْدَا يْكَلِّمْ فِيهُمْ وْقَالِلْهُمْ: «الآيَاتْ الِّي سْمَعْتُوهُمْ تَمُّوا اليُومْ.»</verse>
				<verse number="22">وِالحَاضْرِينْ الكُلْهُمْ كَانُوا يَحْكِيوْ عْلِيهْ بِالبَاهِي وْهُومَا مِتْعَجّْبِينْ مِنْ الكْلاَمْ البَاهِي الِّي خَارِجْ مِنْ فُمُّو وْكَانُوا يْقُولُوا: يَاخِي هَاذَا مُوشْ وِلْدْ يُوسُفْ؟</verse>
				<verse number="23">يَاخِي قَالِلْهُمْ يَسُوعْ: «أَكِيدْ رَاكُمْ بَاشْ تْقُولُوا المَثَلْ هَاذَا: \يَا طْبِيبْ دَاوِي رُوحِكْ! الشَّيْء الِّي سْمَعْنَا بِيكْ عْمَلْتُو فِي كَفْرْنَاحُومْ، أَعْمْلُو هْنَا زَادَا فِي بْلاَدِكْ.\»</verse>
				<verse number="24">وْزَادْ قَالْ: «نْقُلْكُمْ الحَقْ: حَتَّى نَبِي مَا هُوَ مَقْبُولْ فِي بْلاَدُو.</verse>
				<verse number="25">وِنْقُلْكُمْ الحَقْ: كَانُوا ثَمَّة بَرْشَة نْسَاء رْجَالْهُمْ مُوتَى فِي بَنِي إِسْرَائِيلْ فِي وَقْتْ النَّبِي إِيلِيَّا، وَقْتْهَا المْطَرْ مَا صَبِّتْشْ لْمُدِّةْ ثْلاَثَة سْنِينْ وْسِتَّة شْهُرْ حَتَّى لِينْ وَلاَّتْ ثَمَّة مَجَاعَة كْبِيرَة فِي الأَرْضْ الكُلْهَا.</verse>
				<verse number="26">وْإِيلِيَّا مَا تِبْعَثْشْ لْحَتَّى وَحْدَة مِنْهُمْ كَانْ لِمْرَا رَاجِلْهَا مِيتْ فِي صَرْفَةْ ‌صَيْدَا.</verse>
				<verse number="27">وْكَانُوا ثَمَّة بَرْشَة نَاسْ فِي بَنِي إِسْرَائِيلْ مُرْضَى بِالبْرَصْ فِي وَقْتْ النَّبِي أَلِيشَعْ آمَا أَلِيشَعْ مَا شْفَى حَتَّى وَاحِدْ مِنْهُمْ كَانْ نُعْمَانْ الِّي مِنْ سُورْيَة.»</verse>
				<verse number="28">وِالحَاضْرِينْ فِي المَجْمَعْ الكُلْهُمْ تْغَشَشُوا بَرْشَة كِسَمْعُوا الكْلاَمْ هَاذَا.</verse>
				<verse number="29">وْخَرّْجُوهْ لْبَرَّة مِالمْدِينَة وْهَزُّوهْ لْحَرْفْ الجْبَلْ الِّي تِبْنَاتْ عْلِيهْ مْدِينِتْهُمْ بَاشْ يُرْمُوهْ اللُّوطَا.</verse>
				<verse number="30">آمَا يَسُوعْ تْعَدَّى فِي وُسْطْهُمْ وِمْشَى.</verse>
				<verse number="31">وِهْبَطْ يَسُوعْ لْكَفْرْنَاحُومْ الِّي هِيَ مْدِينَة فِي مَنْطِقْةْ الجَلِيلْ وْكَانْ يْعَلِّمْ فِي النَّاسْ فِي أَيَّامَاتْ السِّبْتْ.</verse>
				<verse number="32">وِبْقَاوْ مِتْعَجّْبِينْ مِنْ التَّعْلِيمْ مْتَاعُو عْلَى خَاطِرْ كْلاَمُو كَانِتْ فِيهْ سُلْطَة.</verse>
				<verse number="33">وْكَانْ ثَمَّة رَاجِلْ فِي المَجْمَعْ سَاكْنُو رُوحْ مَنْزُوسْ صَاحْ بْصُوتْ عَالِي:</verse>
				<verse number="34">«آهْ، آشْ بِينَّا وْبِينِكْ يَا يَسُوعْ النَّاصْرِي؟ يَاخِي جِيتْ بَاشْ تِهْلِكْنَا؟ آنَا نَعْرِفْ إِنْتِ شْكُونْ، إِنْتِ قُدُّوسْ اللهْ.»</verse>
				<verse number="35">يَاخِي يَسُوعْ أُمْرُو وْقَالُّو: «اسْكُتْ وْأُخْرُجْ مِنُّو.» وَلّى الشِّيطَانْ طَيِّحْ الرَّاجِلْ فِي وُسْطْ النَّاسْ وِخْرَجْ مِنُّو مِنْ غِيرْ مَا ضَرُّو.</verse>
				<verse number="36">وِالنَّاسْ الكُلْهُمْ بْقَاوْ مِتْعَجّْبِينْ وْوَلُّوا يِحْكُوا مْعَ بْعَضْهُمْ وِيْقُولُوا «شْنُوَّة الكْلاَمْ هَاذَا؟ رَاهُو يُأْمُرْ فِي الأَرْوَاحْ المَنْزُوسَة بْسُلْطَة وِبْقُوَّة وْهُومَا يُخْرْجُوا.»</verse>
				<verse number="37">وْتِنْشَرْ خَبْرُو فِي المَنَاطِقْ القْرِيبَة الكُلْهَا.</verse>
				<verse number="38">وِخْرَجْ يَسُوعْ مِالمَجْمَعْ وِدْخَلْ لْدَارْ سِمْعَانْ. وِنْسِيبِةْ بُطْرُسْ كَانِتْ مْرِيضَة وْعَنْدْهَا بَرْشَة سْخَانَة وْهُومَا طَلْبُوا مِنُّو بَاشْ يِشْفِيهَا.</verse>
				<verse number="39">وْقُفْ بِجْنَبْ فَرْشْهَا، أْمَرْ السْخَانَة وْهِيَ مْشَاتْ عْلِيهَا وْبِالوَقْتْ قَامِتْ وِبْدَاتْ تِخْدِمْ فِيهُمْ.</verse>
				<verse number="40">وِمْعَ غْرُوبْ الشَّمْسْ الِّي عِنْدْهُمْ نَاسْ مُرْضَى بْبَرْشَة أَمْرَاضْ جَابُوهُمْلُو وْكَانْ يْحُطْ عْلِيهُمْ فِي يْدِيهْ وْيِشْفِي فِيهُمْ.</verse>
				<verse number="41">وْبَرْشَة شْوَاطِنْ خَرْجُوا مِنْ بَرْشَة نَاسْ وْهُومَا يْصِيحُوا: «إِنْتِ إِبْنْ اللهْ!» وْكَانْ يَسُوعْ يُأْمُرْ فِيهُمْ بَاشْ يُسْكْتُوا وْمَا خَلاَّهُمْشْ يِتْكَلّْمُوا، عْلَى خَاطِرْهُمْ عَرْفُوا الِّي هُوَ المَسِيحْ.</verse>
				<verse number="42">وْكِطْلَعْ النْهَارْ خْرَجْ يَسُوعْ وِمْشَى لْبُقْعَة خَالْيَة، وْلَوّْجُوا عْلِيهْ النَّاسْ حَتَّى لِينْ لْقَاوْهْ وْشَدُّوا فِيهْ صْحِيحْ وْطُلْبُوا مِنُّو بَاشْ مَا يِمْشِيشْ مِنْ بِحْذَاهُمْ.</verse>
				<verse number="43">آمَا يَسُوعْ قَالِلْهُمْ: «لاَزِمْ نِمْشِي لِلمُدُنْ الأُخْرِينْ وِنْبَشِّرْ فِيهُمْ بْمَمْلِكْةْ اللهْ، عْلَى خَاطِرْ هَاذَا هُوَ الشَّيْء الِّي تِبْعَثْتْ عْلَى خَاطْرُو.»</verse>
				<verse number="44">وِمْشَى يْبَشِّرْ فِي المَجَامِعْ مْتَاعْ مَنْطِقْةْ اليَهُودِيَّة.</verse>
			</chapter>
			<chapter number="5">
				<verse number="1">وَقْتِلِّي النَّاسْ كَانُوا يِتْزَاحْمُوا بَاشْ يِسْمْعُوا كِلْمِةْ اللهْ، كَانْ يَسُوعْ وَاقِفْ عْلَى الشَّطْ مْتَاعْ بُحَيْرِةْ جَنِّيسَارْتْ</verse>
				<verse number="2">شَافْ زُوزْ فْلاَيِكْ وَاقْفِينْ عْلَى جْنَبْ الشَّطْ، خَلاَّوْهُمْ الصَّيَّادَة وِمْشَاوْ يَغْسْلُوا فِي الشْبَاكْ.</verse>
				<verse number="3">رْكِبْ فِي فْلُوكِةْ سِمْعَانْ وِطْلَبْ مِنُّو بَاشْ يِبْعِدْ بِالفْلُوكَة شْوَيَّة عْلَى البَرْ، وْمِنْ بَعْدْ قْعَدْ يْعَلِّمْ فِي النَّاسْ وْهُوَ فِي الفْلُوكَة.</verse>
				<verse number="4">وْكِكَمِّلْ يَسُوعْ كْلاَمُو قَالْ لْسِمْعَانْ: «ادْخُلْ لِلغْرِيقْ وْأَرْمِيوْ الشْبَاكْ مْتَاعْكُمْ بَاشْ تِصْطَادُوا.»</verse>
				<verse number="5">يَاخِي جَاوْبُو سِمْعَانْ: «يَا سِيدْنَا رَانَا تْعِبْنَا اللِّيلْ الكُلُّو وْمَا شَدِّينَا حَتَّى شَيْء، آمَا عْلَى خَاطِرْ الكِلْمَة مْتَاعِكْ بَاشْ نَرْمِي الشْبَاكْ.»</verse>
				<verse number="6">وْوَقْتِلِّي عَمْلُوا الشَّيْء هَاذَا صْطَادُوا بَرْشَة حُوتْ حَتَّى لِينْ الشْبَاكْ مْتَاعْهُمْ بْدَاتْ تِتْقَطِّعْ.</verse>
				<verse number="7">يَاخِي شَارُوا بِيدْهُمْ لِلمِتْشَارْكِينْ مْعَاهُمْ فِي الفْلُوكَة الأُخْرَى بَاشْ يْجِيوْ وِيْعَاوْنُوهُمْ، جَاوْ وْعَبَّاوْ الزُّوزْ فْلاَيِكْ بِالحُوتْ حَتَّى لِينْ قْرِيبْ يُغْرْقُوا.</verse>
				<verse number="8">وْكِشَافْ سِمْعَانْ بُطْرُسْ الشَّيْء هَاذَا رْكَعْ قُدَّامْ رِجْلِينْ يَسُوعْ وْقَالْ: «يَا رَبْ اخْرُجْ مِنْ فْلُوكْتِي رَانِي إِنْسَانْ مِذْنِبْ!»</verse>
				<verse number="9">وْسِمْعَانْ وِلِّي مْعَاهْ تْعَجّْبُوا مِنْ كَثْرِةْ الحُوتْ الِّي صْطَادُوهْ.</verse>
				<verse number="10">وْنَفْسْ الشَّيْء وْقَعْ لْيَعْقُوبْ وْيُوحَنَّا وْلاَدْ زَبَدِي الِّي كَانُوا مِتْشَارْكِينْ مْعَ سِمْعَانْ فِي المَصْيِدْ وْقَالْ يَسُوعْ لْسِمْعَانْ: «مَا تْخَافِشْ، مِالوَقْتْ هَاذَا بَاشْ تْوَلِّي تِصْطَادْ النَّاسْ.»</verse>
				<verse number="11">وْوَقْتِلِّي رَجْعُوا لِلبَرْ خَلُّوا كُلْ شَيْء وْتَبّْعُوا يَسُوعْ.</verse>
				<verse number="12">وَقْتِلِّي كَانْ يَسُوعْ فِي مْدِينَة مِالمُدُنْ جَاهْ وَاحِدْ بَدْنُو الكُلْ مْرِيضْ بِالبْرَصْ، دُوبْ مَا شَافْ يَسُوعْ رْكَعْلُو وِاشَّحْتُو وْقَالُّو: «يَا سِيدِي، إِذَا إِنْتِ تْحِبْ رَاكْ تِقْدِرْ تِشْفِينِى.»</verse>
				<verse number="13">مَدْ يَسُوعْ يِدُّو وْمَسُّو وْقَالْ: «آنَا نْحِبْ، اتْشْفَى!» وْبِالوَقْتْ تْنَحَّى عْلِيهْ البْرَصْ.</verse>
				<verse number="14">وْوَصَّاهْ يَسُوعْ وْقَالُّو: «مَا تْقُولِشْ لْحَتَّى حَدْ. آمَا إِمْشِي لِلكَاهِنْ خَلِّيهْ يْشُوفِكْ، وْقَدِّمْ القُرْبَانْ الِّي أْمَرْ بِيهْ مُوسَى، بَاشْ يْكُونْ الشَّيْء هَاذَا شْهَادَة لِيهُمْ الِّي إِنْتِ تِشْفِيتْ مِالمْرَضْ.»</verse>
				<verse number="15">آمَا الخْبَرْ مْتَاعْ يَسُوعْ زَادْ تِنْشَرْ أَكْثِرْ، وْجَاوْ بَرْشَة نَاسْ بَاشْ يِسْمْعُوهْ وْيِتْشْفَاوْ مِنْ أَمْرَاضْهُمْ.</verse>
				<verse number="16">آمَا هُوَ كَانْ يِمْشِي لِبْقَايِعْ خَالْيَة بَاشْ يْصَلِّي.</verse>
				<verse number="17">فِي نْهَارْ مِالنْهَارَاتْ هَاذُوكُمْ وَقْتِلِّي كَانْ يَسُوعْ يْعَلِّمْ كَانُوا ثَمَّة جْمَاعَة مِالفَرِّيسِيِّينْ وِالمُعَلّْمِينْ مْتَاعْ الشَّرِيعَة قَاعْدِينْ مْعَ النَّاسْ وْجَاوْهْ مِنْ كُلْ قَرْيَة فِي مَنْطِقْةْ الجَلِيلْ وِاليَهُودِيَّة وْأُورْشَلِيمْ الكُلْهَا وْقُوِّةْ الرَّبْ كَانِتْ مْعَاهْ بَاشْ يِشْفِيهُمْ.</verse>
				<verse number="18">وِجْمَاعَة مِنْهُمْ جَابُولُو وَاحِدْ مَشْلُولْ، هَازِّينُو فِي فْرَاشْ وْحَاوْلُوا يُدْخْلُوا بِيهْ وِيْحُطُّوهْ قُدَّامُو.</verse>
				<verse number="19">آمَا وَقْتِلِّي مَا نَجّْمُوشْ يُدْخْلُوا بِيهْ بِسْبَبْ الزَّحْمَة الكْبِيرَة طَلْعُوا بِيهْ لِلسْطَحْ وْهَبّْطُوهْ مَا بِينْ القَرْمُودْ وْهُوَ فِي فْرَاشُو وْحَطُّوهْ فِي الوُسْطْ قُدَّامْ يَسُوعْ.</verse>
				<verse number="20">وْكِشَافْ يَسُوعْ إِيمَانْهُمْ قَالْ لِلمَشْلُولْ: «يَا رَاجِلْ رَاهِي ذْنُوبِكْ تْغِفْرِتْ.»</verse>
				<verse number="21">يَاخِي بْدَاوْا الكُتَّابْ مْتَاعْ اليْهُودْ وِالفَرِّيسِيِّينْ يْفَكّْرُوا بِينْهُمْ وْبِينْ رْوَاحْهُمْ وِيْقُولُوا: «شْكُونُو هَاذَا الِّي قَاعِدْ يَكْفِرْ؟ شْكُونْ غِيرْ اللهْ وَحْدُو يِقْدِرْ يِغْفِرْ الذْنُوبْ؟»</verse>
				<verse number="22">آمَا يَسُوعْ عْرَفْهُمْ فَاشْ قَاعْدِينْ يْفَكّْرُوا يَاخِي جَاوِبْهُمْ وْقَالْ: «عْلاَشْ تْفَكّْرُوا فِي الشَّيْء هَاذَا؟</verse>
				<verse number="23">آمَا أسْهِلْ؟ إِنُّو يِتْقَالْ: \ذْنُوبِكْ تْغِفْرِتْ\ وِلاَّ: \قُومْ وْإِمْشِي؟\</verse>
				<verse number="24">آمَا هَكَّا تَعْرْفُوا الِّي آنَا إِبْنْ الإِنْسَانْ عِنْدِي السُّلْطَة فِي الأَرْضْ بَاشْ نِغْفِرْ الذْنُوبْ.» وْقَالْ يَسُوعْ لِلمَشْلُولْ: «آنَا نْقُلِّكْ قُومْ وْهِزْ فْرَاشِكْ وْإِمْشِي لْدَارِكْ!»</verse>
				<verse number="25">وْبِالوَقْتْ قَامْ قُدَّامْهُمْ وْهَزْ فْرَاشُو، وِمْشَى لْدَارُو وْهُوَ يْمَجِّدْ فِي اللهْ.</verse>
				<verse number="26">يَاخِي الكُلْهُمْ بْقَاوْ مِتْعَجّْبِينْ وْمَجّْدُوا اللهْ وْخَافُوا بَرْشَة وْقَالُوا: «اليُومْ شُفْنَا العْجَايِبْ.»</verse>
				<verse number="27">وْبَعْدْ هَاذَا خْرَجْ يَسُوعْ وْشَافْ وَاحِدْ إِسْمُو لاَوِي قَاعِدْ فِي المَكْتِبْ مْتَاعُو وِيْلِمْ فِي الضَّرَايِبْ يَاخِي قَالُّو: «تَبَّعْنِي!»</verse>
				<verse number="28">قَامْ لاَوِي وْخَلَّى كُلْ شَيْء وْتَبّْعُو.</verse>
				<verse number="29">وِعْمَلْ لاَوِي عْشَاء كْبِيرْ لْيَسُوعْ فِي دَارُو حَضْرُوا فِيهْ بَرْشَة مِلِّي يْلِمُّوا فِي الضَّرَايِبْ وْنَاسْ أُخْرِينْ.</verse>
				<verse number="30">يَاخِي الكُتَّابْ مْتَاعْ اليْهُودْ وِالفَرِّيسِيِّينْ تْغَشَشُوا عْلَى تْلاَمِذْةْ يَسُوعْ وْقَالُوا: «عْلاَشْ تَاكْلُوا وْتُشْرْبُوا مْعَ الِّي يْلِمُّوا فِي الضَّرَايِبْ وِالمِذْنْبِينْ؟»</verse>
				<verse number="31">جَاوِبْهُمْ يَسُوعْ وْقَالْ: «مُوشْ الصْحَاحْ هُومَا المِحْتَاجِينْ لِلطْبِيبْ آمَا رَاهُمْ المُرْضَى.</verse>
				<verse number="32">آنَا جِيتْ بَاشْ نِدْعِي المِذْنْبِينْ بَاشْ يْتُوبُوا مِنْ ذْنُوبْهُمْ مُوشْ الأَبْرَارْ.»</verse>
				<verse number="33">وْقَالُوا الفَرِّيسِيِّينْ لْيَسُوعْ: «تْلاَمِذْةْ يُوحَنَّا يْصُومُوا وِيْصَلِّيوْ بَرْشَة، وْنَفْسْ الشَّيْء يَعْمْلُوا فِيهْ التْلاَمْذَة مْتَاعْ الفَرِّيسِيِّينْ، آمَا تْلاَمِذْتِكْ دِيمَا يَاكْلُوا وْيُشْرْبُوا.»</verse>
				<verse number="34">قَالِلْهُمْ يَسُوعْ: «يَاخِي تْنَجّْمُوا تْلَزّْمُوا عْلَى المِسْتَدْعِينْ لِلعِرْسْ بَاشْ يْصُومُوا وَقْتِلِّي العْرِيسْ مَازَالْ مْعَاهُمْ؟</verse>
				<verse number="35">آمَا بَاشْ يْجِيوْ نْهَارَاتْ يِتْهَزْ العْرِيسْ بْعِيدْ عْلِيهُمْ وِالوَقْتْ هَاذَاكَا بَاشْ يْصُومُوا.»</verse>
				<verse number="36">وْقَالِلْهُمْ مَثَلْ آخَرْ: «مَا ثَمَّاشْ حَتَّى وَاحِدْ يْقَطِّعْ قَطْعَة قْمَاشْ مِنْ لِبْسَة جْدِيدَة بَاشْ يْرَقِّعْ بِيهَا قْمَاشْ قْدِيمْ مَا كَانِشْ الطَّرْفْ الجْدِيدْ بَاشْ يِتْكَمِّشْ وْيَاكُلْ مِالقْدِيمْ وِتْوَلِّي التَّقْطِيعَة أَكْبِرْ.</verse>
				<verse number="37">وْمَا ثَمَّاشْ حَتَّى وَاحِدْ يْحُطْ شْرَابْ جْدِيدْ فِي قْرِبْ قْدِيمَة بَاشْ الشْرَابْ الجْدِيدْ مَا يِفْلِقْشْ القْرِبْ القْدِيمَة وْيِتْكَبْ وِالقْرِبْ تِتْقَطِّعْ.</verse>
				<verse number="38">هَاذَاكَا عْلاَشْ الشْرَابْ الجْدِيدْ يِلْزْمُو يِتْحَطْ فِي قْرِبْ جْدِيدَة.</verse>
				<verse number="39">وْمَا ثَمَّاشْ شْكُونْ يُشْرُبْ شْرَابْ قْدِيمْ وْمَازَالْ بَاشْ يْلَوِّجْ عْلَى الشْرَابْ الجْدِيدْ عْلَى خَاطْرُو بَاشْ يْقُولْ: الشْرَابْ القْدِيمْ أَحْسِنْ.»</verse>
			</chapter>
			<chapter number="6">
				<verse number="1">وْفِي سِبْتْ مِالأَسْبَاتْ تْعَدَّى يَسُوعْ وُسْطْ الزَّرْعْ وِتْلاَمِذْتُو كَانُوا يْنَحِّيوْ فِي السْبُولْ وْيَاكْلُوا فِيهْ.</verse>
				<verse number="2">آمَا ثَمَّة جْمَاعَة مِالفَرِّيسِيِّينْ قَالُوا: «عْلاَشْ تَعْمْلُوا فِي حَاجَاتْ مَمْنُوعْ بَاشْ تِتْعْمَلْ فِي نْهَارْ السِّبْتْ؟»</verse>
				<verse number="3">جَاوِبْهُمْ يَسُوعْ وْقَالْ: «يَاخِي مَا قْرِيتُوشْ شْنُوَّة الِّي عَمْلُو دَاوُدْ وِالنَّاسْ الِّي مْعَاهْ وَقْتِلِّي جَاعُوا؟</verse>
				<verse number="4">كِيفَاشْ دْخَلْ لْبِيتْ اللهْ وِكْلَى مِنْ خُبْزْ القُرْبَانْ وِلِّي الكُهَّانْ بَرْكَة عِنْدْهُمْ الحَقْ بَاشْ يَاكْلُوهْ وْزَادْ عْطَى لِلِّي مْعَاهْ.»</verse>
				<verse number="5">وْمِنْ بَعْدْ قَالِلْهُمْ: «رَانِي آنَا إِبْنْ الإِنْسَانْ الِّي نُحْكُمْ فِي نْهَارْ السِّبْتْ.»</verse>
				<verse number="6">وْفِي سِبْتْ آخَرْ دْخَلْ يَسُوعْ لِلمَجْمَعْ وِبْدَا يْعَلِّمْ، وْكَانْ مُوجُودْ الغَادِي رَاجِلْ يِدُّو اليْمِينْ يَابْسَة.</verse>
				<verse number="7">بْدَاوْا الكُتَّابْ مْتَاعْ اليْهُودْ وِالفَرِّيسِيِّينْ يْرَاقْبُوا فِي يَسُوعْ ثَمَّاشْ مَا يِشْفِي الرَّاجِلْ هَاذَا فِي نْهَارْ السِّبْتْ وْهَكَّا يْنَجّْمُوا يِتْهْمُوهْ.</verse>
				<verse number="8">وِعْرَفْ يَسُوعْ نِيِّةْ قْلُوبْهُمْ وْقَالْ لِلرَّاجِلْ الِّي يِدُّو يَابْسَة: «قُومْ وْآقِفْ فِي الوُسْطْ.» وْقَامْ وِوْقُفْ الغَادِي.</verse>
				<verse number="9">يَاخِي قَالِلْهُمْ يَسُوعْ: «نِسْإِلْكُمْ سُؤَالْ: آمَا خِيرْ نَعْمْلُوا الخِيرْ فِي نْهَارْ السِّبْتْ وِلاَّ نَعْمْلُوا الشَّرْ؟ نْمَنّْعُوا رُوحْ وِلاَّ نُقْتْلُوهَا؟»</verse>
				<verse number="10">وْبَعْدْ مَا خْزَرِّلْهُمْ الكُلْ قَالْ لِلرَّاجِلْ: «مِدْ يِدِّكْ.» وِعْمَلْ كِيمَا قَالُّو، وْإِذَا بِيهَا رَجْعِتْ صْحِيحَة.</verse>
				<verse number="11">وِتْغَشَشُوا بَرْشَة وِبْدَاوْا يِتْفَاهْمُوا مَا بِينَاتْ بْعَضْهُمْ شْنُوَّة بَاشْ يَعْمْلُوا لْيَسُوعْ.</verse>
				<verse number="12">وْفِي الوَقْتْ هَاذَاكَا طْلَعْ يَسُوعْ لِلجْبَلْ بَاشْ يْصَلِّي وْعَدَّى اللِّيلْ الكُلُّو وْهُوَ يْصَلِّي للهْ.</verse>
				<verse number="13">وْكِطْلَعْ النْهَارْ عَيِّطْ لِتْلاَمِذْتُو وِاخْتَارْ مِنْهُمْ ثْنَاشِنْ وَاحِدْ وْسَمَّاهُمْ رُسُلْ.</verse>
				<verse number="14">وْهُومَا: سِمْعَانْ وْسَمَّاهْ زَادَا بُطْرُسْ، وْأَنْدَرَاوُسْ خُوهْ وْيَعْقُوبْ وْيُوحَنَّا وْفِيلِبُّسْ وْبَرْثُلْمَاوُسْ،</verse>
				<verse number="15">وْمَتَّى وْتُومَا وْيَعْقُوبْ وِلْدْ حَلْفَى وْسِمْعَانْ الِّي يْغِيرْ عْلَى بْلاَدُو.</verse>
				<verse number="16">وْيَهُوذَا وِلْدْ يَعْقُوبْ وْيَهُوذَا الإِسْخَرْيُوطِي الِّي مِنْ بَعْدْ خَانُو.</verse>
				<verse number="17">وْمِنْ بَعْدْ هْبَطْ يَسُوعْ مْعَاهُمْ وِوْقُفْ فِي بُقْعَة وَاطْيَة هُوَ وْبَرْشَة مِنْ تْلاَمِذْتُو وْزَادَا بَرْشَة نَاسْ مِاليَهُودِيَّة الكُلْهَا وْأُورْشَلِيمْ وِالسَّاحِلْ مْتَاعْ صَيْدَا وِمْدِينِةْ صُورْ.</verse>
				<verse number="18">جَاوْ بَاشْ يِسْمْعُوهْ وْيِتْشْفَاوْ مِنْ امْرَاضْهُمْ، وْحَتَّى الِّي كَانِتْ تْعَذِّبْ فِيهُمْ الأَرْوَاحْ المَنْزُوسَة كَانُوا يِتْشْفَاوْ.</verse>
				<verse number="19">وِالنَّاسْ الكُلْهُمْ كَانُوا يْحِبُّوا يْمِسُّوهْ عْلَى خَاطِرْ ثَمَّة قُوَّة كَانِتْ تُخْرُجْ مِنُّو وْتِشْفِي فِيهُمْ الكُلْهُمْ.</verse>
				<verse number="20">مِنْ بَعْدْ خْزَرْ يَسُوعْ لِتْلاَمِذْتُو وْقَالْ: «صَحَّة لِيكُمْ يَا مْسَاكِينْ رَاكُمْ عِنْدْكُمْ مَمْلِكْةْ الله.</verse>
				<verse number="21">صَحَّة لِيكُمْ يَلِّي إِنْتُومَا تَوَّا جِيعَانِينْ رَاكُمْ بَاشْ تَشْبْعُوا صَحَّة لِيكُمْ يَلِّي إِنْتُومَا تَوَّا تِبْكِيوْ رَاكُمْ بَاشْ تَضْحْكُوا.</verse>
				<verse number="22">صَحَّة لِيكُمْ وَقْتِلِّي النَّاسْ يَكْرْهُوكُمْ وِيْطَرّْدُوكُمْ وِيْلُومُوا عْلِيكُمْ وْمَا يْنَادُوكُمْشْ بْإِسْمْكُمْ كَإِنُّو شَرْ، عْلَى خَاطِرْكُمْ تَبِّعْتُونِي آنَا إِبْنْ الإِنْسَانْ.</verse>
				<verse number="23">أَفْرْحُوا وْهَلْلُو وَقْتِلِّي يْجِي النْهَارْ هَاذَاكَا، رَاهُو أَجْرْكُمْ عْظِيمْ فِي السْمَاءْ. وِالشَّيْء هَاذَا بِيدُو عَمْلُوهْ جْدُودْهُمْ مْعَ الأَنْبِيَاءْ.</verse>
				<verse number="24">آمَا يَا وِيلْكُمْ يَا غُنْيَا، رَاكُمْ خْذِيتُوا أَجْرْكُمْ.</verse>
				<verse number="25">وْيَا وِيلْكُمْ يَلِّي إِنْتُومَا شَبْعَانِينْ تَوَّا، رَاكُمْ بَاشْ تْجُوعُوا، يَا وِيلْكُمْ يَلِّي تَضْحْكُوا تَوَّا رَاكُمْ بَاشْ تِبْكِيوْ وِتْنَوّْحُوا.</verse>
				<verse number="26">يَا وِيلْكُمْ إِذَا كَانْ النَّاسْ الكُلْهُمْ قَالُوا فِيكُمْ كْلاَمْ بَاهِي. رَاهُمْ جْدُودْهُمْ عَمْلُوا الشَّيْء هَاذَا بِيدُو مْعَ الأَنْبِيَاءْ الكَذَّابِينْ.»</verse>
				<verse number="27">«آمَا إِنْتُومَا يَلِّي تِسْمْعُوا فِيَّ آنَا نْقُلْكُمْ: حِبُّوا أَعْدَاءْكُمْ، أَعْمْلُوا الخِيرْ مْعَ الِّي يَكْرْهُوكُمْ.</verse>
				<verse number="28">بَارْكُوا الِّي يَلْعْنُوكُمْ، وْصَلُّوا مِنْ أَجْلْ الِّي يُظْلْمُوكُمْ.</verse>
				<verse number="29">وِلِّي يَضْرْبِكْ عْلَى خَدِّكْ، زِيدْ مِدّْلُو خَدِّكْ الآخَرْ زَادَا، وِلِّي يْنَحِّيلِكْ بَرْنُوسِكْ زِيدْ أَعْطِيهْ جِبّْتِكْ.</verse>
				<verse number="30">وِلِّي يُطْلُبْ مِنْ عِنْدِكْ حَاجَة أَعْطِيهَالُو، وِلِّي يْهِزّْلِكْ الِّي تِمْلْكُو مَا تُطْلْبُوشْ فِيهْ.</verse>
				<verse number="31">وْأَعْمْلُوا مْعَ النَّاسْ الحَاجَاتْ الِّي تْحِبُّوهُمْ يَعْمْلُوهُمْ مْعَاكُمْ.</verse>
				<verse number="32">إِذَا كَانْ تْحِبُّوا الِّي يْحِبُّوكُمْ شْنُوَّة الفَضْلْ الِّي عِنْدْكُمْ؟ حَتَّى المِذْنْبِينْ يْحِبُّوا النَّاسْ الِّي يْحِبُّوهُمْ.</verse>
				<verse number="33">وْإِذَا عْمَلْتُوا الخِيرْ مْعَ الِّي يَعْمْلُوا مْعَاكُمْ فِي الخِيرْ، شْنُوَّة الفَضْلْ الِّي عِنْدْكُمْ، حَتَّى المِذْنْبِينْ يَعْمْلُوا هَكَّا زَادَا.</verse>
				<verse number="34">وْإِذَا سَلِّفْتُوا الِّي تَعْرْفُوهُمْ بَاشْ يْرَجّْعُولْكُمْ شْنُوَّة الفَضْلْ الِّي عِنْدْكُمْ؟ حَتَّى المِذْنْبِينْ يْسَلّْفُوا الأُخْرِينْ بَاشْ يْرَجّْعُولْهُمْ الِّي سَلّْفُوهُولْهُمْ بِالضَّبْطْ.</verse>
				<verse number="35">آمَا حِبُّوا أَعْدَاءْكُمْ وْأَعْمْلُوا الخِيرْ وْسَلّْفُوا مِنْ غِيرْ مَا تِسْتَنُّوا بَاشْ يْرَجّْعُولْكُمْ وْأَجْرْكُمْ يْكُونْ عْظِيمْ وِتْكُونُوا وْلاَدْ العَالِي، رَاهُو اللهْ يِنْعِمْ عْلَى البَاهِي وِعْلَى الخَايِبْ.</verse>
				<verse number="36">إِمَّالاَ ارْحْمُوا كِيمَا بُوكُمْ الِّي فِي السْمَاءْ يَرْحِمْ.»</verse>
				<verse number="37">«مَا تُحْكْمُوشْ عْلَى النَّاسْ بَاشْ مَا يِتْحْكَمْشْ عْلِيكُمْ، مَا تِتْهْمُوشْ النَّاسْ بَاشْ مَا يِتْهْمُوكُمْشْ، إِغْفْرُوا يِتْغْفِرِّلْكُمْ.</verse>
				<verse number="38">أَعْطِيوْ لِلنَّاسْ تَوْ تَاخْذُوا، رَاكُمْ تَاخْذُوا كِيلْ وَافِي، مْعَبِّي، مَرْصُوصْ وْفَايِضْ فِي حْجُورَاتْكُمْ، الكِيلْ الِّي تْكَيّْلُوا بِيهْ يِتْكَيّْلِلْكُمْ بِيهْ.»</verse>
				<verse number="39">وِعْطَاهُمْ يَسُوعْ مَثَلْ وْقَالْ: «يْنَجِّمْشْ أَعْمَى يْقُودْ أَعْمَى؟ مَاهُمْ الإِثْنِينْ يْطِيحُوا فِي حُفْرَة.</verse>
				<verse number="40">التِّلْمِيذْ مُوشْ أَعْظِمْ مِالمُعَلِّمْ مْتَاعُو، آمَا الِّي يِتْعَلِّمْ بِالقْدَا يْوَلِّى كِيفْ المُعَلِّمْ مْتَاعُو.</verse>
				<verse number="41">وِعْلاَشْ تْشُوفْ القَشَّة الِّي فِي عِينْ خُوكْ، وْمَا تْفِيقِشْ بِاللُّوحَة الِّي فِي عِينِكْ؟</verse>
				<verse number="42">وِلاَّ كِيفَاشْ تْنَجِّمْ تْقُولْ لْخُوكْ: \يَا خُويَا خَلِّينِي انَّحِّيلِكْ القَشَّة الِّي فِي عِينِكْ.\ وْإِنْتِ مَاكِشْ قَاعِدْ تْشُوفْ فِي اللُّوحَة الِّي فِي عِينِكْ إِنْتِ. يَا مُنَافِقْ نَحِّي اللُّوحَة مِنْ عِينِكْ إِنْتِ فِي الأُوِّلْ، وِمْبَاعِدْ تَوَّا تْوَلِّي تْشُوفْ بِالقْدَا وِتْنَحِّي القَشَّة مِنْ عِينْ خُوكْ.»</verse>
				<verse number="43">«مَا ثَمَّاشْ شَجْرَة بَاهْيَة تَعْطِى غَلَّة خَايْبَة، وِلاَّ شَجْرَة خَايْبَة تَعْطِى غَلَّة بَاهْيَة.</verse>
				<verse number="44">كُلْ شَجْرَة تِتْعْرَفْ مِنْ غَلِّتْهَا، مَا يْنَحِّيوْشْ الكَرْمُوسْ مِالشُّوكْ، وْمَا يْنَحِّيوْشْ العْنِبْ مِالعِلِّيقْ.</verse>
				<verse number="45">رَاهُو الإِنْسَانْ البَاهِي، مِنْ الكَنْزْ البَاهِي الِّي فِي قَلْبُو يْطَلِّعْ الحَاجَاتْ البَاهْيَة الكُلْهَا. آمَا الإِنْسَانْ الخَايِبْ مِنْ الكَنْزْ الخَايِبْ الِّي عَنْدُو يْطَلِّعْ الحَاجَاتْ الخَايْبَة الكُلْهَا، رَاهُو اللْسَانْ يَنْطِقْ بِالشَّيْء الِّي القَلْبْ مَلْيَانْ بِيهْ.»</verse>
				<verse number="46">«وِعْلاَشْ تْنَادِيوْلِي \يَا رَبْ، يَا رَبْ\ وْمَا تَعْمْلُوشْ الشَّيْء الِّي نْقُولْ عْلِيهْ؟</verse>
				<verse number="47">الِّي يْجِينِي وْيِسْمَعْ كْلاَمِي وْيَعْمِلْ بِيهْ نْقُلْكُمْ لِشْكُونْ يِشْبِهْ.</verse>
				<verse number="48">رَاهُو يِشْبِهْ لإِنْسَانْ بْنَى دَارْ، حْفِرْ وْغَرِّقْ وْحَطْ السَّاسْ عْلَى الحْجَرْ، مِنْ بَعْدْ الوَادْ فَاضْ عْلَى الدَّارْ هَاذِيكَا آمَا مَا نَجِّمْشْ يْحَرِّكْهَا عْلَى خَاطِرْ السَّاسْ مْتَاعْهَا مِبْنِي عْلَى الحْجَرْ.</verse>
				<verse number="49">وِلِّي سْمَعْ كْلاَمِي وْمَا عْمَلْشْ بِيهْ، رَاهُو يِشْبِهْ لإِنْسَانْ بْنَى دَارُو عْلَى الأَرْضْ مِنْ غِيرْ سَاسْ، وَقْتِلِّي فَاضْ الوَادْ. طَاحِتْ بِالوَقْتْ وِادَّمْرِتْ الكُلْهَا.»</verse>
			</chapter>
			<chapter number="7">
				<verse number="1">وْبَعْدْ مَا كَمِّلْ يَسُوعْ كْلاَمُو مْعَ الشَّعْبْ، دْخَلْ لِمْدِينِةْ كَفْرْنَاحُومْ</verse>
				<verse number="2">وْكَانْ ثَمَّة قَايِدْ مْتَاعْ مْيَاةْ عَسْكْرِي عَنْدُو وَاحِدْ مِالعَبِيدْ مْتَاعُو مْرِيضْ قْرِيبْ يْمُوتْ، وْكَانْ عْزِيزْ عْلِيهْ.</verse>
				<verse number="3">وَقْتِلِّي سْمَعْ بْيَسُوعْ، بْعَثْلُو شْيُوخْ اليْهُودْ وِتْرَجَّاهْ بَاشْ يْجِي وْيِشْفِي العَبْدْ مْتَاعُو مِالمْرَضْ.</verse>
				<verse number="4">وْكِوُصْلُوا لْيَسُوعْ شَدُّوا فِيهْ صْحِيحْ وْقَالُوا: «رَاهُو يِسْتْحَقْ بَاشْ تَعْمِلُّو الشَّيْء الِّي يْحِبْ عْلِيهْ.</verse>
				<verse number="5">عْلَى خَاطْرُو يْحِبْ الأُمَّة مْتَاعْنَا وْهُوَ الِّي بْنَالْنَا المَجْمَعْ.»</verse>
				<verse number="6">يَاخِي مْشَى مْعَاهُمْ يَسُوعْ. وْدُوبْ مَا قْرُبْ مِالدَّارْ، بْعَثْلُو القَايِدْ مْتَاعْ المْيَا جْمَاعَة صْحَابُو يْقُلُّو: «يَا سِيدِي مَا اتَّعِّبْشْ رُوحِكْ، عْلَى خَاطِرْنِي مَا نِسْتَاهِلْشْ بَاشْ إِنْتِ تْجِي وتُدْخُلْ تَحْتْ سْقَفْ بِيتِي.</verse>
				<verse number="7">لِلسْبَبْ هَاذَا مَا نْرَاشْ رُوحِي الِّي آنَا نِسْتَاهِلْ بَاشْ نِتْلاَقَى مْعَاكْ. آمَا قُولْ كِلْمَة بَرْكَة وْعَبْدِي بَاشْ يِتْشْفَى.</verse>
				<verse number="8">آنَا زَادَا رَاجِلْ عِنْدِي شْكُونْ يُحْكُمْ فِيَّ وْعِنْدِي عَسْكِرْ نُحْكُمْ فِيهُمْ، نْقُولْ لْوَاحِدْ \إِمْشِي!\ يِمْشِي. وِلْغِيرُو \إِيجَا!\ يْجِي وْلِلعَبْدْ مْتَاعِي \أَعْمِلْ الشَّيْء هَاذَا!\ يَعْمْلُو.»</verse>
				<verse number="9">وْكِسْمَعْ يَسُوعْ الكْلاَمْ هَاذَا، تْعَجِّبْ مِنُّو وِتْلَفِّتْ لِلنَّاسْ الِّي يْتَبّْعُوا فِيهْ وْقَالْ: «نْقُلْكُمْ: حَتَّى وَاحِدْ فِي بَنِي إِسْرَائِيلْ مَا لْقِيتْ عَنْدُو إِيمَانْ كْبِيرْ كِيفْ هَاذَا.»</verse>
				<verse number="10">وْكِرَجْعُوا الِّي بْعَثْهُمْ القَايِدْ مْتَاعْ المْيَاةْ عَسْكْرِي لِلدَّارْ لْقَاوْ العَبْدْ المْرِيضْ تِشْفَى.</verse>
				<verse number="11">وْمِالغُدْوَة مْشَى يَسُوعْ لِمْدِينَة اسْمْهَا نَايِينْ وِمْعَاهْ تْلاَمِذْتُو وْبَرْشَة نَاسْ أُخْرِينْ.</verse>
				<verse number="12">وْكِقْرُبْ مِنْ بَابْ المْدِينَة، شَافْ وَاحِدْ هَازِّينُو مِيتْ وْكَانْ وِلْدْ مْرَا رَاجِلْهَا مِيتْ وْمَا عِنْدْهَا كَانْ هُوَ وْكَانُوا مْعَاهَا بَرْشَة نَاسْ.</verse>
				<verse number="13">وَقْتِلِّي شَافْهَا الرَّبْ حَنْ عْلِيهَا وْقَالِلْهَا: «مَا تِبْكِيشْ!»</verse>
				<verse number="14">وْمِنْ بَعْدْ قْرُبْ يَسُوعْ وْمَسْ المِيسَانْ وِالِّي هَازِّينُو وُقْفُوا وْقَالْ: «يَا وْلِدْ نْقُلِّكْ، قُومْ!»</verse>
				<verse number="15">قَامْ المَيِّتْ وِقْعَدْ وِبْدَا يِتْكَلِّمْ، وِعْطَاهْ لْأُمُّو.</verse>
				<verse number="16">النَّاسْ الكُلْ خَافُوا وْمَجّْدُوا اللهْ وْقَالُوا: «جَا مَا بِينَاتْنَا نَبِي عْظِيمْ وِالله تْذَكِّرْ الشَّعْبْ مْتَاعُو!»</verse>
				<verse number="17">وِالخْبَرْ هَاذَا تِنْشَرْ فِي مَنْطِقْةْ اليَهُودِيَّة الكُلْهَا وْفِي البْقَايِعْ الِّي بِحْذَاهَا.</verse>
				<verse number="18">يُوحَنَّا خَبّْرُوهْ التْلاَمْذَة مْتَاعُو بِالحَاجَاتْ الِّي صَارِتْ الكُلْهَا، يَاخِي عَيِّطْ عْلَى زُوزْ مِنْ تْلاَمِذْتُو.</verse>
				<verse number="19">وِبْعَثْهُمْ لِلرَّبْ يِسْإِلْ فِيهْ: «إِنْتِ هُوَ الِّي جَايْ وِلاَّ نِسْتَنَّاوْ وَاحِدْ آخَرْ؟»</verse>
				<verse number="20">وَقْتِلِّي جَاوْ لِلرَّبْ يَسُوعْ قَالُوا: «بْعَثْنَا لِيكْ يُوحَنَّا المَعْمَدَانْ يِسْإِلْ: إِنْتِ هُوَ الِّي جَايْ وِلاَّ نِسْتَنَّاوْ وَاحِدْ آخَرْ؟»</verse>
				<verse number="21">وْفِي الوَقْتْ هَاذَاكَا يَسُوعْ شْفَى بَرْشَة نَاسْ مِنْ أَمْرَاضْ وِعْلِلْ وْأَرْوَاحْ شِرِّيرَة وْرَجَّعْ بَرْشَة عِمْيَانْ يُخْزْرُوا.</verse>
				<verse number="22">جَاوِبْ يَسُوعْ المَبْعُوثِينْ وْقَالْ: «امْشِيوْ وْخَبّْرُوا يُوحَنَّا بِلِّي شُفْتُوهْ وِسْمَعْتُوهْ: العِمْيَانْ يْشُوفُوا، وِالعَايْبِينْ يِمْشِيوْ، وِالمُرْضَى بِالبْرَصْ يِتْشْفَاوْ وِالطُّرْشْ يِسْمْعُوا وِالمُوتَى يْقُومُوا وِالمْسَاكِينْ يِتْبَشّْرُوا.</verse>
				<verse number="23">وْصَحَّة لِيهْ الِّي مَا يِشِكِّشْ فِيَّ.»</verse>
				<verse number="24">وْدُوبْ مَا تْلاَمِذْةْ يُوحَنَّا مْشَاوْ بْدَا يَسُوعْ يْكَلِّمْ فِي النَّاسْ عْلَى يُوحَنَّا المَعْمَدَانْ. «شْنُوَّة الِّي خْرَجْتُوا بَاشْ تْشُوفُوهْ فِي الخْلاَء؟ قَصْبَة يْحَرِّكْ فِيهَا الرِّيحْ؟</verse>
				<verse number="25">شْنُوَّة الِّي خْرَجْتُوا بَاشْ تْشُوفُوهْ؟ يَاخِي نَاوِينْ بَاشْ تْشُوفُوا إِنْسَانْ لاَبِسْ الحْرِيرْ؟ الِّي يِلْبْسُوا فِي الحْوَايِجْ الغَالْيَة وِلِّي لاَبَاسْ عْلِيهُمْ هَاوِّينْهُمْ قَاعْدِينْ فِي القْصُورْ مْتَاعْ المُلُوكْ.</verse>
				<verse number="26">إِمَّالاَ شْنُوَّة الِّي خْرَجْتُوا بَاشْ تْشُوفُوهْ؟ نَبِي؟ إِي نْعَمْ وِنْقُلْكُمْ، أَعْظِمْ مِنْ نَبِي.</verse>
				<verse number="27">هَاذَا هُوَ الِّي تِكْتِبْ عْلِيهْ: هَانِي نَبْعِثْ قُدَّامِكْ رَسُولِي الِّي يْحَضِّرْلِكْ الطْرِيقْ.</verse>
				<verse number="28">آنَا نْقُلْكُمْ: مَا ثَمَّاشْ بِينْ الِّي جَابِتْهُمْ النْسَاء أَعْظِمْ مِنْ يُوحَنَّا آمَا رَاهُو أَصْغِرْ وَاحِدْ فِي مَمْلِكْةْ اللهْ أَعْظِمْ مِنُّو.»</verse>
				<verse number="29">وْكِسَمْعُوا النَّاسْ الكُلْ وْحَتَّى الِّي يْلِمُّوا فِي الضَّرَايِبْ الكْلاَمْ هَاذَا اعْتَرْفُوا الِّي اللهْ عَادِلْ بَعْدْ مَا تْعَمّْدُوا بْمَعْمُودِيِّةْ يُوحَنَّا.</verse>
				<verse number="30">آمَا الفَرِّيسِيِّينْ وْعُلَمَاءْ الشَّرِيعَة رَفْضُوا الخُطَّة الِّي حَبّْهَالْهُمْ اللهْ عْلَى خَاطِرْهُمْ مَا تْعَمّْدُوشْ عْلَى يِدْ يُوحَنَّا.</verse>
				<verse number="31">«إِمَّالاَ بِشْنُوَّة نْشَبِّهْ النَّاسْ مْتَاعْ الجِيلْ هَاذَا؟ وْلِشْكُونْ يِشْبْهُوا؟</verse>
				<verse number="32">يِشْبْهُوا لِوْلاَدْ قَاعْدِينْ فِي السُّوقْ يْقُولُوا لِبْعَضْهُمْ: زَمِّرْنَالْكُمْ، وْمَا شْطَحْتُوشْ. نَوِّحْنَالْكُمْ وْمَا بْكِيتُوشْ.</verse>
				<verse number="33">جَا يُوحَنَّا المَعْمَدَانْ لاَ يَاكُلْ خُبْزْ وْلاَ يُشْرُبْ شْرَابْ، قُلْتُوا: سَاكْنُو شِيطَانْ.</verse>
				<verse number="34">مِنْ بَعْدْ جِيتْ آنَا إِبْنْ الإِنْسَانْ نَاكُلْ المَاكْلَة وْنُشْرُبْ الشْرَابْ قُلْتُوا: هَاذَا رَاجِلْ سُكَّارْجِي وْيَاكُلْ بَرْشَة، يْصَاحِبْ فِي الِّي يْلِمُّوا فِي الضَّرَايِبْ وِالمِذْنْبِينْ.</verse>
				<verse number="35">آمَا رَاهِي الحِكْمَة يِشْهْدُولْهَا وْلاَدْهَا.»</verse>
				<verse number="36">ثَمَّة وَاحِدْ مِنْ الفَرِّيسِيِّينْ طْلَبْ مِنُّو بَاشْ يْجِي وْيُفْطِرْ عَنْدُو. دْخَلْ يَسُوعْ لْدَارْ الفِرِّيسِي وِتَّكَّى عْلَى جْنَبْ</verse>
				<verse number="37">وْكَانِتْ ثَمَّة مْرَا فَاسْدَة فِي المْدِينَة دُوبْ مَاعَرْفِتْ الِّي يَسُوعْ قَاعِدْ فِي دَارْ الفَرِّيسِي جَاتْ وْجَابِتْ مْعَاهَا دَبُّوزَة مْتَاعْ عِطْرْ.</verse>
				<verse number="38">وُقْفِتْ وْرَاء يَسُوعْ عِنْدْ سَاقِيهْ وْهِيَ تِبْكِي وِبْدَاتْ تْبِلْ فِي سَاقِيهْ بِدْمُوعْهَا وْتَمْسِحْ فِيهُمْ بِشْعَرْهَا، وِتْبُوسْ فِيهُمْ وْتِدْهِنْ فِيهُمْ بِالعِطْرْ.</verse>
				<verse number="39">كِشَافْ الفَرِّيسِي الشَّيْء هَاذَا قَالْ بِينُو وْبِينْ رُوحُو: «لُو كَانْ جَا نَبِي رَاهُو عْرَفْ شْكُونِي المْرَا هَاذِي الِّي تْمِسْ فِيهْ وْرَاهُو عْرَفْ سِيرِتْهَا، رَاهِي مْرَا فَاسْدَة.»</verse>
				<verse number="40">يَاخِي جَاوْبُو يَسُوعْ وْقَالْ: «يَا سِمْعَانْ عِنْدِي شَيْء نْحِبْ نْقُولْهُولِكْ.» جَاوْبُو سِمْعَانْ: «قُولْ يَا مُعَلِّمْ»</verse>
				<verse number="41">قَلُّو يَسُوعْ: «كَانْ ثَمَّة رَاجِلْ مْسَلِّفْ فْلُوسْ لْزُوزْ مِالنَّاسْ، وَاحِدْ سَلّْفُو خَمْسَة مْلاَيِنْ وِالآخَرْ خَمْسَة مْيَاةْ دِينَارْ.</verse>
				<verse number="42">آمَا مَا كَانِشْ عِنْدْهُمْ بَاشْ يَرَجّْعُوا الفْلُوسْ يَاخِي سَامِحْهُمْ لِثْنِينْ. زَعْمَة شْكُونْ مِنْهُمْ بَاشْ يْحِبُّو أَكْثِرْ؟»</verse>
				<verse number="43">جَاوِبْ سِمْعَانْ وْقَالْ: «يُظْهُرْلِي الِّي سَامْحُو فِي بَرْشَة فْلُوسْ.» يَاخِي قَالُّو يَسُوعْ: «كْلاَمِكْ صْحِيحْ.»</verse>
				<verse number="44">مِنْ بَعْدْ تْلَفِّتْ يَسُوعْ لِلمْرَا وْقَالْ لْسِمْعَانْ: «تْشُوفْ فِي المْرَا هَاذِي؟ آنَا دْخَلْتْ لْدَارِكْ وْإِنْتِ مَا عْطِيتْنِيشْ مَاء بَاشْ نَغْسِلْ بِيهْ سَاقَيَّا، آمَا هِيَ غِسْلِتْ سَاقَيَّا بِالدْمُوعْ وْمَسْحِتْهُمْ بِشْعَرْهَا.</verse>
				<verse number="45">إِنْتِ مَا سَلِّمْتِشْ عْلِيَّ بِالوِجْهْ، آمَا هِيَ مِلِّي دْخَلْتْ وْهِيَ تْبُوسْلِي فِي سَاقَيَّا.</verse>
				<verse number="46">إِنْتِ مَا دْهِنْتِشْ رَاسِي بِالزِّيتْ، آمَا هِيَ دِهْنِتْ سَاقَيَّا بِالعِطْرْ.</verse>
				<verse number="47">هَاذَاكَا عْلاَشْ نْقُلِّكْ: رَاهِي ذْنُوبْهَا الكُلْ تْغِفْرِتْ عْلَى خَاطِرْهَا حَبِّتْ بَرْشَة، آمَا الِّي يِتْغْفِرْلُو شْوَيَّة يْحِبْ شْوَيَّة.»</verse>
				<verse number="48">مِنْ بَعْدْ قَالِلْهَا: «ذْنُوبِكْ مَغْفُورَة.»</verse>
				<verse number="49">يَاخِي بْدَاوْا المِتَّكِّينْ مْعَاهْ يِسْأْلُوا فِي رْوَاحْهُمْ: «شْكُونُو هَاذَا زَادَا حَتَّى لِينْ يِغْفِرْ الذْنُوبْ.»</verse>
				<verse number="50">وْقَالْ يَسُوعْ لِلمْرَا: «إِيمَانِكْ خَلّْصِكْ إِمْشِي فِي سَلاَمْ.»</verse>
			</chapter>
			<chapter number="8">
				<verse number="1">بَعْدْ هَاذَا بْدَا يَسُوعْ يْسَافِرْ فِي المُدُنْ وِالقُرَى يُوعِظْ وِيْبَشِّرْ بْمَمْلِكْةْ اللهْ وْكَانُوا مْعَاهْ تْلاَمِذْتُو الأَثْنَاشْ</verse>
				<verse number="2">وِالنْسَاء الِّي شْفَاهُمْ يَسُوعْ مِالأرْوَاحْ الشِّرِّيرَة وِالأَمْرَاضْ، وِلِّي هُومَا: مَرْيَمْ الِّي يْنَادِيوْلْهَا المَجْدَلِيَّة الِّي خَرِّجْ مِنْهَا سَبْعَة شْوَاطِنْ.</verse>
				<verse number="3">وْيُوَنَّا مَرْةْ خُوزِي الوْكِيلْ مْتَاعْ هِيرُودُسْ وْسُوسَنَّة وْبَرْشَة غِيرْهُمْ الِّي كَانُوا يْعَاوْنُوا فِيهْ.</verse>
				<verse number="4">وْكِتْلَمُّوا بِيهْ النَّاسْ الِّي جَاوْ مِنْ المُدُنْ الكُلْ كَلِّمْهُمْ يَسُوعْ بِالأَمْثَالْ</verse>
				<verse number="5">وْقَالْ: «خْرَجْ الفَلاَّحْ بَاشْ يَزْرَعْ الزِّرِّيعَة، وَقْتِلِّي هُوَ يَزْرَعْ طَاحِتْ شْوَيَّة مِنْهَا فِي الثْنِيَّة وِتْعِفْسِتْ بِالسَّاقِينْ وِكْلاَتْهَا طْيُورْ السْمَاءْ.</verse>
				<verse number="6">وِشْوَيَّة أُخْرِينْ جَاوْ فِي بْلاَصَة فِيهَا الحْجَرْ، وْكِنِبْتُوا، يِبْسُوا عْلَى خَاطِرْهُمْ مَا كَانِشْ تِحْتْهُمْ الثْرَى.</verse>
				<verse number="7">وِشْوَيَّة طَاحُوا فِي وُسْطْ الشُّوكْ، يَاخِي نْبِتْ مْعَاهُمْ الشُّوكْ وِخْنَقْهُمْ.</verse>
				<verse number="8">وِشْوَيَّة مِالزِّرِّيعَة طَاحِتْ فِي أَرْضْ بَاهْيَة، وْكِنِبْتِتْ جَاتْ صَابَة وْجَابِتْ مْيَاةْ مَرَّة قَدْ الِّي تِزْرَعْ.» وْبَعْدْ هَاذَا نَادَى وْقَالْ: «الِّي عَنْدُو وِذْنِينْ خَلِّيهْ يِسْمَعْ.»</verse>
				<verse number="9">وْسِأْلُوهْ تْلاَمِذْتُو عْلَى المَعْنَى مْتَاعْ المَثَلْ هَاذَا.</verse>
				<verse number="10">قَالْ: «إِنْتُومَا تِعْطَالْكُمْ بَاشْ تَعْرْفُوا الأَسْرَارْ مْتَاعْ مَمْلِكْةْ اللهْ. آمَا الأُخْرِينْ نْكَلِّمْهُمْ بِالأَمْثَالْ عْلَى خَاطِرْهُمْ يُخْزْرُوا وْمُمْكِنْ مَا يْشُوفُوشْ وْيِسْمْعُوا وْمُمْكِنْ مَا يِفْهْمُوشْ.»</verse>
				<verse number="11">«وْهَاذَا تَفْسِيرْ المَثَلْ: الزِّرِّيعَة هِيَ كِلْمِةْ اللهْ.</verse>
				<verse number="12">وِلِّي طَاحُوا فِي الثْنِيَّة هُومَا الِّي سَمْعُوا الكِلْمَة، مِنْ بَعْدْ يْجِي بْلِيسْ وْيَخْطِفْ الكِلْمَة مِنْ قْلُوبْهُمْ بَاشْ مَا يِمّْنُوشْ وْيُخْلْصُوا.</verse>
				<verse number="13">وِلِّي جَاوْ فِي الحْجَرْ، هُومَا الِّي يِقْبْلُوا الكِلْمَة وَقْتِلِّي يِسْمْعُوهَا وْيَفْرْحُوا بِيهَا آمَا مَا عِنْدْهُمْشْ عْرُوقْ ؛ يِمّْنُوا لْمُدَّة قْصِيرَة، وْكِيْجِي وَقْتْ صْعِيبْ يِتْرَاجْعُوا عْلَى إِيمَانْهُمْ.</verse>
				<verse number="14">وِلِّي جَاوْ فِي وُسْطْ الشُّوكْ هُومَا الِّي يِسْمْعُوا الكِلْمَة وْمِنْ بَعْدْ يِمْشِيوْ وْتُخْنُقْهُمْ الهْمُومْ وِالغْنَى وِالشْهَاوِي مْتَاعْ الدِّنْيَا وْمَا يْجِيبُوشْ زِرِّيعَة بَاهْيَة.</verse>
				<verse number="15">آمَا الِّي جَاوْ فِي أَرْضْ بَاهْيَة هُومَا الِّي يِسْمْعُوا الكِلْمَة وْيَحْفْظُوهَا بْقَلْبْ بَاهِي وْصَادِقْ وْيُصْبْرُوا حَتَّى لِينْ يْجِيبُوا ثَمَرْ.»</verse>
				<verse number="16">«وْمَا ثَمَّاشْ حَتَّى وَاحِدْ يْشَعِّلْ فْنَارْ وِيْغَطِّيهْ بْقَصْعَة وِلاَّ يْحُطُّو تَحْتْ السْرِيرْ، آمَا رَاهُو يْحُطُّو فِي بْلاَصَة عَالْيَة بَاشْ النَّاسْ وَقْتِلِّي يُدْخْلُوا يْشُوفُوا الضَّوْ.</verse>
				<verse number="17">رَاهُو مَا ثَمَّاشْ حَتَّى شَيْء مْخُبِّي مُوشْ بَاشْ يِتْكْشِفْ وْمَا ثَمَّاشْ حَتَّى شَيْء مَسْتُورْ مُوشْ بَاشْ يُظْهُرْ وْيِتْكْشِفْ لِلنُّورْ.</verse>
				<verse number="18">إِمَّالاَ رُدُّوا بَالْكُمْ وْأَعْرْفُوا كِيفَاشْ تِسْمْعُوا. رَاهُو الِّي عَنْدُو بَاشْ يِتْزَادْلُو أَكْثِرْ وِلِّي مَا عِنْدُوشْ حَتَّى الِّي مَاشِي فِي بَالُو الِّي هُوَ عَنْدُو بَاشْ يِتْفَكّْلُو.»</verse>
				<verse number="19">وْجَاوْ أُمْ يَسُوعْ وْإِخْوْتُو وْمَا نَجّْمُوشْ يُوصْلُولُو بِسْبَبْ الزْحَامْ.</verse>
				<verse number="20">يَاخِي قَالُولُو: «رَاهِي أُمِّكْ وْإِخْوْتِكْ وَاقْفِينْ البَرَّة وِيْحِبُّوا يْشُوفُوكْ.»</verse>
				<verse number="21">آمَا يَسُوعْ جَاوِبْهُمْ وْقَالْ: «أُمِّي وْإِخْوْتِي هُومَا الِّي يِسْمْعُوا كِلْمِةْ اللهْ وِيْطَبّْقُوهَا.»</verse>
				<verse number="22">وْفِي نْهَارْ مِنْ النْهَارَاتْ رْكِبْ يَسُوعْ فِي فْلُوكَة مْعَ تْلاَمِذْتُو وْقَالِلْهُمْ: «هَيَّا نِتْعَدَّاوْ لِلشَّطْ المْقَابِلْ مْتَاعْ البُحَيْرَة.» وِمْشَاوْ.</verse>
				<verse number="23">وَقْتِلِّي هُومَا مْبَحّْرِينْ يَسُوعْ رْقَدْ، وْفِي لَحْظَة جَاتْ عَاصْفَة وْرِيحْ قْوِيَّة. وِبْدَاتْ الفْلُوكَة تِتْعَبَّى بِالمَاء وْوَلاَّوْ فِي خْطَرْ.</verse>
				<verse number="24">يَاخِي قُرْبُوا مِنْ يَسُوعْ وْفَيّْقُوهْ وْقَالُوا: «يَا سِيدْنَا، يَا سِيدْنَا، رَانَا بَاشْ نْمُوتُوا!» يَاخِي قَامْ يَسُوعْ وِأْمَرْ الرِّيحْ وِالمَاء الهَايِجْ، وِهْدَاوْ وِالدِّنْيَا الكُلْهَا رَاضِتْ.</verse>
				<verse number="25">مِنْ بَعْدْ قَالِلْهُمْ: «وِينُو إِيمَانْكُمْ؟» وِتْعَجّْبُوا وْوَلُّوا خَايْفِينْ وِبْدَا كُلْ وَاحِدْ مِنْهُمْ يْقُولْ لِلآخَرْ: «إِمَّالاَ شْكُونُو هَاذَا، بَاشْ يُوصِلْ حَتَّى مِالرِّيحْ وِالمَاء يُأْمُرْهُمْ وْهُومَا يْطِيعُوهْ؟»</verse>
				<verse number="26">وْوُصْلُوا لْمَنْطِقْةْ الجَرَّاسِيِّينْ المْقَابْلَة الجَلِيلْ.</verse>
				<verse number="27">وْكِهْبَطْ لِلبَرْ عَرْضُو رَاجِلْ مِالمْدِينَة مَسْكُونْ بِالشْوَاطِنْ وْمِنْ مُدَّة طْوِيلَة مَا يِلْبِسْ فِي حَتَّى شَيْء وْمَا يُسْكُنْشْ فِي دَارْ، آمَا يُسْكُنْ بِينْ القْبُورْ.</verse>
				<verse number="28">وْدُوبْ مَا شَافْ يَسُوعْ صَاحْ وْطَاحْ قُدَّامُو، وْقَالْ بْصُوتْ عَالِي: «آشْ بِينِي وْبِينِكْ يَا يَسُوعْ إِبْنْ اللهْ العَالِي؟ نِتْرَجَّاكْ بَاشْ مَا تْعَذِّبْنِيشْ.»</verse>
				<verse number="29">وِأْمَرْ يَسُوعْ الرُّوحْ المَنْزُوسْ بَاشْ يُخْرُجْ مِالرَّاجِلْ، عْلَى خَاطْرُو كَانْ سَاكْنُو مِنْ مُدَّة طْوِيلَة وْكَانْ كُلْ مَا يَرْبْطُوهْ بِالسْلاَسِلْ وِلاَّ بِالحْدِيدْ بَاشْ يْشِدُّوهْ يْقَطِّعْهُمْ وِالشِّيطَانْ يْهِزُّو لِلخْلاَء</verse>
				<verse number="30">سِأْلُو يَسُوعْ: «آشْ إِسْمِكْ؟» قَالْ: «لِجْيُونْ!» عْلَى خَاطِرْهُمْ كَانُوا جَيْشْ كْبِيرْ مِالشْوَاطِنْ دَخْلُوا فِي الرَّاجِلْ هَاذَا.</verse>
				<verse number="31">وِتْشَحّْتُوهْ بَاشْ مَا يُأْمُرْهُمْشْ بَاشْ يَرْجْعُوا لِلهَاوْيَة.</verse>
				<verse number="32">وْكَانِتْ ثَمَّة رِسْلَة كْبِيرَة مْتَاعْ حْلاَلِفْ قَاعْدَة سَارْحَة فِي الجْبَلْ يَاخِي تْشَحّْتُوهْ بَاشْ يْخَلِّيهُمْ يُدْخْلُوا فِيهُمْ، وْيَسُوعْ خَلاَّهُمْ يَعْمْلُوا الشَّيْء هَاذَا.</verse>
				<verse number="33">خَرْجُوا الشْوَاطِنْ مِالرَّاجِلْ وْدَخْلُوا فِي الحْلاَلِفْ، وِجْرَاوْ الحْلاَلِفْ لْحَرْفْ الجْبَلْ وْهَبْطُوا الكُلْهُمْ فِي البُحَيْرَة وْغَرْقُوا.</verse>
				<verse number="34">وَقْتِلِّي سُرَّاحْ الحْلاَلِفْ شَافُوا الِّي صَارْ هَرْبُوا لِلمْدِينَة وِالقُرَى وْنَشْرُوا الخْبَرْ.</verse>
				<verse number="35">خَرْجُوا النَّاسْ بَاشْ يْشُوفُوا شْنُوَّة الِّي وْقَعْ، وْجَاوْ لْيَسُوعْ وِلْقَاوْ الرَّاجِلْ الِّي خُرْجِتْ مِنُّو الشْوَاطِنْ لاَبِسْ حْوَايْجُو وْعَقْلُو لاَبَاسْ عْلِيهْ وْقَاعِدْ عَاقِلْ بِحْذَا سَاقِينْ يَسُوعْ، يَاخِي خَافُوا.</verse>
				<verse number="36">وِالنَّاسْ الِّي شَافُوا الِّي صَارْ خَبّْرُوهُمْ كِيفَاشْ الرَّاجِلْ الِّي سَاكْنِتُّو الشْوَاطِنْ تِشْفَى.</verse>
				<verse number="37">لَكِنْ امَّالِي مْدِينِةْ الجَرَّاسِيِّينْ الكُلْهُمْ طَلْبُوا مِنْ يَسُوعْ بَاشْ يَرْحِلْ مِنْ مْدِينِتْهُمْ عْلَى خَاطِرْهُمْ خَافُوا بَرْشَة، وِطْلَعْ يَسُوعْ فِي الفْلُوكَة وِرْجَعْ.</verse>
				<verse number="38">آمَا الرَّاجِلْ الِّي خَرْجِتْ مِنُّو الشْوَاطِنْ تْشَحِّتْ يَسُوعْ بَاشْ يِمْشِي مْعَاهْ، آمَا يَسُوعْ مَا خَلاَّهِشْ وْقَالُّو:</verse>
				<verse number="39">«أَرْجِعْ لْدَارِكْ وِاحْكِي عْلَى الحَاجَاتْ الكُلْهَا الِّي عْمَلْهَا اللهْ مْعَاكْ.» وِمْشَى يَحْكِي عَلِّي عِمْلُو يَسُوعْ مْعَاهْ فِي المْدِينَة الكُلْهَا.</verse>
				<verse number="40">وْكِرْجَعْ يَسُوعْ رَحّْبُوا بِيهْ النَّاسْ عْلَى خَاطِرْهُمْ الكُلْهُمْ كَانُوا يِسْتَنَّاوْ فِيهْ وَقْتَاشْ بَاشْ يَرْجَعْ.</verse>
				<verse number="41">وْإِذَا بْرَاجِلْ إِسْمُو يَايْرُسْ، وِلِّي هُوَ رَئِيسْ الشْيُوخْ مْتَاعْ المَجْمَعْ جَا وْطَاحْ قُدَّامْ سَاقِينْ يَسُوعْ وِتْشَحّْتُو بَاشْ يِمْشِي مْعَاهْ لْدَارُو.</verse>
				<verse number="42">عْلَى خَاطِرْ عَنْدُو طُفْلَة وَحْدَة وِعْمُرْهَا اثْنَاشِنْ سْنَة وِقْريبْ تْمُوتْ. وَقْتِلِّي كَانْ مَاشِي زَاحْمُوهْ بَرْشَة نَاسْ</verse>
				<verse number="43">وْكَانِتْ ثَمَّة مْرَا مْرِيضَة بْنَزِيفْ دَمْ مِنْ اثْنَاشِنْ سْنَة، بِالرَّغْمْ الِّي هِيَ صَرْفِتْ كُلْ مَا عِنْدْهَا عْلَى الطُّبَّة وْمَا بْرَاتْ عْلَى يِدْ حَتَّى وَاحِدْ.</verse>
				<verse number="44">جَاتْ لْيَسُوعْ مِنْ تَالِي وْمَسِّتْ الطّْرَفْ مْتَاعْ دَبْشُو، وْبِالوَقْتْ النَّزِيفْ وْقُفْ.</verse>
				<verse number="45">قَالْ يَسُوعْ: «شْكُونْ الِّي مَسّْنِي؟» وْكِالكُلْهُمْ نُكْرُوا، قَالْ بُطْرُسْ: «يَا سِيدْنَا النَّاسْ دَايْرِينْ بِيكْ وِيْزَاحْمُوا فِيكْ.»</verse>
				<verse number="46">يَاخِي قَالْ يَسُوعْ: «ثَمَّة وَاحِدْ مَسّْنِي عْلَى خَاطِرْنِي حَسِّيتْ الِّي ثَمَّة قُوَّة خَرْجِتْ مِنِّي.»</verse>
				<verse number="47">وَقْتِلِّي المْرَا شَافِتْ رُوحْهَا الِّي هِيَ بَاشْ تِتْكْشِفْ جَاتْ خَايْفَة وِرْمَاتْ رُوحْهَا قُدَّامْ سَاقِيهْ وْقَالِتْ قُدَّامْ النَّاسْ الكُلْ عْلاَشْ مَسِّتُّو وْكِيفَاشْ بْرَاتْ بِالوَقْتْ.</verse>
				<verse number="48">قَالِلْهَا يَسُوعْ: «يَا بِنْتِي إِيمَانِكْ شْفَاكْ، إِمْشِي فِي الأَمَانْ!»</verse>
				<verse number="49">وَقْتِلِّي هُوَ يِتْكَلِّمْ جَا وَاحِدْ بَاعْثِينُو مِنْ بِيتْ رَئِيسْ المَجْمَعْ وْقَالُّو: «بِنْتِكْ مَاتِتْ وْزَايِدْ تْشَقِّي فِي المُعَلِّمْ.»</verse>
				<verse number="50">كِسْمَعْ يَسُوعْ الشَّيْء هَاذَا، قَالُّو: «مَا تْخَافِشْ إِمِّنْ بَرْكْ، وْهِيَ بَاشْ تْكُونْ لاَبَاسْ.»</verse>
				<verse number="51">وْكِوْصُلْ لْدَارْ رَئِيسْ المَجْمَعْ، مَا خَلَّى حَتَّى وَاحِدْ يُدْخُلْ مْعَاهْ كَانْ بُطْرُسْ وْيُوحَنَّا وْيَعْقُوبْ وْبُو الطُّفْلَة وْأُمّْهَا.</verse>
				<verse number="52">النَّاسْ الكُلْ كَانُوا يِبْكِيوْ وْيِنْدْبُوا عْلِيهَا، قَالِلْهُمْ يَسُوعْ: «مَا تِبْكِيوْشْ رَاهِي مَا مَاتِتْشْ آمَا هِيَ رَاقْدَة.»</verse>
				<verse number="53">يَاخِي ضَحْكُوا عْلِيهْ عْلَى خَاطِرْهُمْ يَعْرْفُوا الِّي هِيَ مَاتِتْ.</verse>
				<verse number="54">شَدْ الطُّفْلَة مِنْ يِدّْهَا وْقَالِلْهَا: «يَا بْنَيَّة قُومْ!»</verse>
				<verse number="55">وْرَجْعِتْ فِيهَا الرُّوحْ وْقَامِتْ بِالوَقْتْ وِأْمَرْ بَاشْ يَعْطِيوْهَا تَاكُلْ.</verse>
				<verse number="56">بْقَاوْوَالْدِيهَا مِتْعَجّْبِينْ وْوَصَّاهُمْ بَاشْ مَا يْقُولُوا لْحَتَّى حَدْ عَلِّي صَارْ.</verse>
			</chapter>
			<chapter number="9">
				<verse number="1">مِنْ بَعْدْ لَمْ يَسُوعْ الأَثْنَاشِنْ تِلْمِيذْ وِعْطَاهُمْ قُوَّة وْسُلْطَة عْلَى أَنْوَاعْ الشْوَاطِنْ الكُلْهَا وِعْلَى الأَمْرَاضْ الكُلْهَا بَاشْ يِشْفِيوْهَا.</verse>
				<verse number="2">وِبْعَثْهُمْ بَاشْ يْبَشّْرُوا بْمَمْلِكْةْ اللهْ وْيِشْفِيُوا المُرْضَى.</verse>
				<verse number="3">وْقَالِلْهُمْ: «مَا تْهِزُّوشْ مْعَاكُمْ فِي طْرِيقْكُمْ لاَ عْصَا، وْلاَ صُرَّة، وْلاَ خُبْزْ، وْلاَ فْلُوسْ وْمَا تْهِزُّوشْ زُوزْ كْبَابِطْ.</verse>
				<verse number="4">وِالدَّارْ الِّي تُدْخْلُوهَا تُسْكْنُوا فِيهَا حَتَّى لِينْ تَرْحْلُوا مِالمْدِينَة هَاذِيكَا،</verse>
				<verse number="5">وِالمْدِينَة الِّي مَا يِقْبْلُوكُمْشْ فِيهَا، أُخْرْجُوا مِنْهَا وْأُنْفْضُوا التْرَابْ مِنْ سَاقِيكُمْ شْهَادَة عْلِيهُمْ.»</verse>
				<verse number="6">مْشَاوْ يْدُورُوا فِي القُرَى وْهُومَا يْبَشّْرُوا بِالإِنْجِيلْ وْيِشْفِيوْ فِي النَّاسْ فِي كُلْ بُقْعَة.</verse>
				<verse number="7">وِسْمَعْ المَلِكْ هِيرُودُسْ بِلِّي صَارْ الكُلْ، وِبْقَى حَايِرْ، عْلَى خَاطِرْ ثَمَّة شْكُونْ يْقُولُوا الِّي يُوحَنَّا قَامْ مِنْ بِينْ المُوتَى.</verse>
				<verse number="8">وْثَمَّة أُخْرِينْ يْقُولُوا الِّي النَّبِي إِيلِيَّا ظْهُرْ وْنَاسْ أُخْرِينْ يْقُولُوا الِّي وَاحِدْ مِالأَنْبِيَاءْ القْدُمْ قَامْ.</verse>
				<verse number="9">وْقَالْ هِيرُودُسْ: «يُوحَنَّا آنَا قَصِّيتْلُو رَاسُو، آمَا شْكُونْ الِّي آنَا قَاعِدْ نِسْمَعْ عْلِيهْ فِي الحَاجَاتْ هَاذِي؟» وْكَانْ يْحِبْ يْشُوفُو.</verse>
				<verse number="10">وْبَعْدْ مَا رَجْعُوا الرُّسُلْ، خَبّْرُوا يَسُوعْ بِلِّي عَمْلُوهْ الكُلْ، يَاخِي هَزّْهُمْ هُومَا وَحَّدْهُمْ وِمْشَاوْ لِمْدِينَة اسْمْهَا بِيتْ‌ صَيْدَا.</verse>
				<verse number="11">آمَا النَّاسْ عَرْفُوا وْخَلْطُوا عْلِيهْ، وِاسْتَقْبِلْهُمْ وْكَلِّمْهُمْ عْلَى مَمْلِكْةْ اللهْ وِشْفَى الِّي كَانُوا مِنْهُمْ مِحْتَاجِينْ بَاشْ يِتْشْفَاوْ.</verse>
				<verse number="12">وْكِقْرِيبْ يُوفَى النْهَارْ جَاوْهْ الأَثْنَاشِنْ تِلْمِيذْ وْقَالُولُو: «أَبْعِثْ النَّاسْ خَلِّيهُمْ يِمْشِيوْ لِلقُرَى وِالفِيرْمَاتْ القْرِيبَة بَاشْ يْبَاتُوا وْيَلْقَاوْ مَاكْلَة، عْلَى خَاطِرْنَا أَحْنَا هْنَا فِي بُقْعَة خَالْيَة.»</verse>
				<verse number="13">يَاخِي قَالِلْهُمْ يَسُوعْ: «أَعْطِيوْهُمْ إِنْتُومَا حَاجَة يَاكْلُوهَا» جَاوْبُوا: «مَا عِنْدْنَا كَانْ خَمْسَة خُبْزَاتْ وْزُوزْ حُوتَاتْ، إِلاَّ إِذَا كَانْ بَاشْ نِمْشِيوْا وْنِشْرِيوْ مَاكْلَة لِلنَّاسْ الكُلْ.»</verse>
				<verse number="14">وْكَانُوا تَقْرِيبْ خَمْسَة آلاَفْ رَاجِلْ، مِنْ بَعْدْ قَالْ يَسُوعْ لِتْلاَمِذْتُو: «قَعّْدُوهُمْ فِي مَجْمُوعَاتْ كُلْ مَجْمُوعَة فِيهَا خَمْسِينْ وَاحِدْ.»</verse>
				<verse number="15">وْعَمْلُوا كِيمَا قَالِلْهُمْ وْقَعّْدُوا النَّاسْ الكُلْ.</verse>
				<verse number="16">خْذَا يَسُوعْ الخَمْسَة خُبْزَاتْ وِالحُوتِّينْ وْهَزْ عِينِيهْ لِلسْمَاء وْبَارِكْهُمْ وِقْسِمْهُمْ وِعْطَاهُمْ لِتْلاَمِذْتُو بَاشْ يْفَرّْقُوهُمْ عْلَى النَّاسْ.</verse>
				<verse number="17">وِالكُلْهُمْ كْلاَوْ وْشَبْعُوا. مِنْ بَعْدْ عَبَّاوْ ثْنَاشِنْ قُفَّة مِلِّي فْضُلْ.</verse>
				<verse number="18">وْوَقْتِلِّي كَانْ يَسُوعْ يْصَلِّي وَحْدُو وِالتْلاَمْذَة بِحْذَاهْ، سْإِلْهُمْ: «النَّاسْ يْقُولُوا عْلِيَّ شْكُونْ آنَا؟»</verse>
				<verse number="19">جَاوْبُوهْ: «ثَمَّة شْكُونْ يْقُولْ الِّي إِنْتِ يُوحَنَّا المَعْمَدَانْ، وْغِيرْهُمْ يْقُولْ الِّي إِنْتِ النَّبِي إِيلِيَّا. وِالأُخْرِينْ يْقُولُوا الِّي إِنْتِ وَاحِدْ مِالأَنْبِيَاءْ القْدُمْ قَامْ مِالمُوتْ.»</verse>
				<verse number="20">سْإِلْهُمْ يَسُوعْ: «وْإِنْتُومَا تْقُولُوا عْلِيَّ شْكُونْ؟» جَاوْبُو بُطْرُسْ: «إِنْتِ مَسِيحْ اللهْ!»</verse>
				<verse number="21">آمَا هُوَ نَبِّهْ عْلِيهُمْ وْوَصَّاهُمْ بَاشْ مَا يْقُولُوا الشَّيْء هَاذَا لْحَتَّى حَدْ.</verse>
				<verse number="22">وْقَالْ يَسُوعْ: «إِبْنْ الإِنْسَانْ لاَزِمُو يِتْعَذِّبْ بَرْشَة وْيُرْفْضُوهْ الشْيُوخْ وْرُؤَسَاءْ الكُهَّانْ وِالكُتَّابْ مْتَاعْ اليْهُودْ، وْيِتْقْتَلْ، وْفِي النْهَارْ الثَّالِثْ يْقُومْ.»</verse>
				<verse number="23">مِنْ بَعْدْ قَالِلْهُمْ الكُلْهُمْ: «إِذَا كَانْ وَاحِدْ يْحِبْ يْتَبَّعْنِي، خَلِّيهْ مَا يْحِبِّشْ رُوحُو وِيْهِزْ الصَّلِيبْ مْتَاعُو كُلْ يُومْ وْيِمْشِي وْرَايَا.</verse>
				<verse number="24">الِّي يْحِبْ يْخَلِّصْ حْيَاتُو يِخْسِرْهَا، آمَا الِّي يِخْسِرْ حْيَاتُو عْلَى خَاطْرِي، رَاهُو يْخَلِّصْهَا.</verse>
				<verse number="25">شْنُوَّة فَايِدْةْ الإِنْسَانْ إِذَا كَانْ يِرْبِحْ العَالَمْ الكُلُّو وْيِخْسِرْ حْيَاتُو وِلاَّ يِهْلِكْهَا.</verse>
				<verse number="26">كُلْ مِنْ يِسْتْعَارْ بِيَّ وْبِكْلاَمِي، نِسْتْعَارْ بِيهْ آنَا إِبْنْ الإِنْسَانْ وَقْتِلِّي نَرْجَعْ فِي مَجْدِي وْمَجْدْ الآبْ وِالمْلاَيْكَة المُقَدّْسِينْ.</verse>
				<verse number="27">آمَا نْقُلْكُمْ الحَقْ: ثَمَّة شْكُونْ مِالوَاقْفِينْ هْنَا مَا هُمْشْ بَاشْ يْشُوفُوا المُوتْ حَتَّى لِينْ يْشُوفُوا مَمْلِكْةْ اللهْ.»</verse>
				<verse number="28">وْتَقْرِيبْ بَعْدْ مَا قَالْ الكْلاَمْ هَاذَا بِثْمَنْيَة أَيَّامْ، هَزْ يَسُوعْ مْعَاهْ بُطْرُسْ وْيُوحَنَّا وْيَعْقُوبْ وِطْلَعْ هُوَ وْيَاهُمْ لِلجْبَلْ بَاشْ يْصَلِّي.</verse>
				<verse number="29">وَقْتِلِّي هُوَ يْصَلِّي وِجْهُو تْبَدِّلْ، وِحْوَايْجُو وَلاَّتْ بِيضَة تِلْمَعْ.</verse>
				<verse number="30">وْإِذَا بِيهُمْ زُوزْ رْجَالْ يْكَلّْمُوا فِيهْ، هُومَا: مُوسَى وْإِيلِيَّا.</verse>
				<verse number="31">وْظُهْرُوا فِي مَجْدْ وِتْكَلّْمُوا مْعَاهْ عْلَى مُوتُو الِّي لاَزِمْ يْتِمْ فِي أُورْشَلِيمْ</verse>
				<verse number="32">آمَا بُطْرُسْ وِلِّي مْعَاهْ رَقْدُوا، كِفَاقُوا شَافُوا المَجْدْ مْتَاعُو، وِالزُّوزْ الرْجَالْ الِّي كَانُوا وَاقْفِينْ مْعَاهْ</verse>
				<verse number="33">وْوَقْتِلِّي هُومَا مَاشِينْ قَالْ بُطْرُسْ لْيَسُوعْ: «بَاهِي الِّي أَحْنَا مُوجُودِينْ هْنَا خَلِّينَا نُنْصْبُوا ثْلاَثَة خْيَامْ، وَحْدَة لِيكْ وْوَحْدَة لْمُوسَى وْوَحْدَة لْإِيلِيَّا» وْهُوَ مَا كَانِشْ دَارِي عْلَى رُوحُو شْنُوَّة قَاعِدْ يْقُولْ.</verse>
				<verse number="34">وَقْتِلِّي هُوَ قَاعِدْ يْقُولْ فِي الكْلاَمْ هَاذَا جَا سْحَابْ وْغَطَّاهُمْ، يَاخِي خَافُوا وَقْتِلِّي غَطَّاهُمْ السْحَابْ.</verse>
				<verse number="35">وِخْرَجْ صُوتْ مِالسْحَابْ يْقُولْ: «هَاذَا هُوَ ابْنِي الِّي اخْتَرْتُو، إِسْمْعُوا كْلاَمُو.»</verse>
				<verse number="36">وْبَعْدْ مَا سَمْعُوا الصُّوتْ لْقَاوْ يَسُوعْ وَحْدُو. وْمَا عَاوْدُوشْ الخْبَرْ وْفِي الوَقْتْ هَاذَاكَا مَا قَالُوا لْحَتَّى حَدْ عْلَى الشَّيْء الِّي شَافُوهْ.</verse>
				<verse number="37">وْمِالغُدْوَة كِهَبْطُوا مِالجْبَلْ عَرّْضُولْهُمْ نَاسْ.</verse>
				<verse number="38">وْإِذَا بْوَاحِدْ مِالنَّاسْ هَاذُمْ صَاحْ وْقَالْ: «يَا مُعَلِّمْ جِيتِكْ طَالِبْ، إِيجَا شُوفْ وِلْدِي رَانِي مَا عِنْدِيشْ غِيرُو.</verse>
				<verse number="39">وْرَاهُو ثَمَّة رُوحْ يِلْبْسُو، وْفِيسَعْ مَا يْوَلِّي يْصِيحْ، وْيَصْرْعُو وِيْخَرِّجْ الكْشَاكِشْ مِنْ فُمُّو وْمَا يْسَيّْبُو كَانْ بِالسِّيفْ.</verse>
				<verse number="40">وْآنَا تْشَحِّتّْ تْلاَمِذْتِكْ بَاشْ يْخَرّْجُوهْ، آمَا هُومَا مَا نَجّْمُوشْ.»</verse>
				<verse number="41">جَاوِبْ يَسُوعْ وْقَالْ: «يَا جِيلْ يَا فَاسِدْ وْيَلِّي مَا عِنْدْكُمْشْ إِيمَانْ، لْوَقْتَاشْ بَاشْ نَبْقَى مْعَاكُمْ، لْوَقْتَاشْ بَاشْ نِتْحَمِّلْكُمْ؟ جِيبْ وِلْدِكْ هْنَا!»</verse>
				<verse number="42">وَقْتِلِّي هُوَ جَايْلُو طَيّْحُو الشِّيطَانْ بْقُوَّة وْصَرْعُو، يَاخِي يَسُوعْ طَرِّدْ الرُّوحْ المَنْزُوسْ وِشْفَى الوْلِدْ وْرَجّْعُو لْبُوهْ.</verse>
				<verse number="43">يَاخِي تْعَجّْبُوا النَّاسْ الكُلْ مِنْ قُدْرِةْ اللهْ. وْكِكَانُوا مِتْعَجّْبِينْ مِلِّي عَمْلُو يَسُوعْ، قَالْ لِتْلاَمِذْتُو:</verse>
				<verse number="44">«الكْلاَمْ هَاذَا حُطُّوهْ فِي بَالْكُمْ: رَانِي آنَا إِبْنْ الإِنْسَانْ بَاشْ يْسَلّْمُونِي لِيْدِينْ النَّاسْ.»</verse>
				<verse number="45">آمَا هُومَا مَا فَهْمُوشْ الكْلاَمْ هَاذَا، وْمَا كَانِشْ مَكْشُوفْ لِيهُمْ بَاشْ مَا يْنَجّْمُوشْ يِفْهْمُوهْ، وْخَافُوا بَاشْ يِسْأْلُوهْ عْلَى الشَّيْء الِّي قَالُو.</verse>
				<verse number="46">وْوَلاَّوْ يِتْنَاقْشُوا مَا بِينَاتْهُمْ عْلَى شْكُونُو أَعْظِمْ وَاحِدْ فِيهُمْ.</verse>
				<verse number="47">وِعْرَفْ يَسُوعْ نِيَّاتْ قْلُوبْهُمْ، جَابْ وْلِدْ صْغِيرْ وْوَقّْفُو بْجَنْبُو</verse>
				<verse number="48">وْقَالِلْهُمْ: «الِّي يِقْبِلْ الوْلِدْ الصْغِيرْ هَاذَا عْلَى خَاطِرْ إِسْمِي، رَاهُو يِقْبِلْنِي، وِلِّي يِقْبِلْنِي، يِقْبِلْ الِّي بْعَثْنِي، رَاهُو أَصْغِرْ وَاحِدْ فِيكُمْ الكُلْ هُوَ العْظِيمْ.»</verse>
				<verse number="49">وِتْكَلِّمْ يُوحَنَّا وْقَالْ: «يَا سِيدْنَا، شُفْنَا وَاحِدْ يْخَرِّجْ فِي الشْوَاطِنْ بْإِسْمِكْ يَاخِي حَاوِلْنَا بَاشْ نْحُوزُوهْ، عْلَى خَاطْرُو مُوشْ يْتَبَّعْ فِيكْ كِيفْنَا.»</verse>
				<verse number="50">يَاخِي قَالُّو يَسُوعْ: «مَا تْحُوزُوهِشْ، الِّي مُوشْ ضِدّْكُمْ رَاهُو مْعَاكُمْ.»</verse>
				<verse number="51">وْكِقُرْبِتْ الأَيَّامَاتْ الِّي بَاشْ يِتْرْفَعْ فِيهُمْ قَرِّرْ يَسُوعْ وْشَدْ صْحِيحْ بَاشْ يِمْشِي لْأُورْشَلِيمْ.</verse>
				<verse number="52">وِبْعَثْ قُدَّامُو جْمَاعَة مِالنَّاسْ، مْشَاوْ وْدَخْلُوا لْقَرْيَة تَابْعَة السَّامِرِيِّينْ، بَاشْ يْحَضّْرُولُو دَارْ.</verse>
				<verse number="53">آمَا السَّامِرِيِّينْ مَا قِبْلُوشْ يَسُوعْ عْلَى خَاطْرُو كَانْ مَاشِي لْأُورْشَلِيمْ.</verse>
				<verse number="54">وَقْتِلِّي تْلاَمِذْتُو يُوحَنَّا وْيَعْقُوبْ شَافُوا الشَّيْء هَاذَا قَالُوا: «يَا رَبْ تْحِبِّشْ نُأْمْرُوا بَاشْ تَهْبِطْ نَارْ مِالسْمَاءْ وْتَاكُلْهُمْ؟»</verse>
				<verse number="55">تْلَفّْتِلْهُمْ يَسُوعْ وْوَبِّخْهُمْ وْقَالْ: «إِنْتُومَا مَا كُمْشْ عَارْفِينْ مِنْ أَيْ رُوحْ إِنْتُومَا جَايِينْ، رَانِي آنَا إِبْنْ الإِنْسَانْ مَا جِيتِشْ بَاشْ نِهْلِكْ النَّاسْ، آمَا جِيتْ بَاشْ نْخَلِّصْهُمْ.»</verse>
				<verse number="56">وْمِنْ بَعْدْ مْشَاوْ لْقَرْيَة أُخْرَى.</verse>
				<verse number="57">وَقْتِلِّي كَانُوا مَاشِينْ فِي الطْرِيقْ ثَمَّة وَاحِدْ قَالْ لْيَسُوعْ: «بَاشْ نْتَبّْعِكْ لأَيْ بْلاَصَة تِمْشِيلْهَا.»</verse>
				<verse number="58">يَاخِي قَالُّو يَسُوعْ: «الثْعَالِبْ عِنْدْهَا مْغَاغِرْ وِطْيُورْ السْمَاءْ عِنْدْهَا عْشَاشْ آمَا آنَا إِبْنْ الإِنْسَانْ مَا عِنْدِيشْ بْلاَصَة نْكِنْ فِيهَا رَاسِي.»</verse>
				<verse number="59">وْقَالْ يَسُوعْ لْوَاحِدْ آخَرْ: «تَبَّعْنِي!» آمَا هُوَ قَالْ: «يَا سِيدْنَا، خَلِّي نِمْشِي فِي الأُوِّلْ نِدْفِنْ بَابَا.»</verse>
				<verse number="60">يَاخِي قَالُّو يَسُوعْ: «خَلِّي المُوتَى يِدْفْنُوا المُوتَى مْتَاعْهُمْ آمَا إِنْتِ إِمْشِي وْبَشِّرْ بْمَمْلِكْةْ اللهْ.»</verse>
				<verse number="61">وْقَالُّو وَاحِدْ آخَرْ: «يَا سِيدْنَا، آنَا نْتَبّْعِكْ، آمَا خَلِّينِى قْبَلْ نِمْشِي نْسَلِّمْ عْلَى امَّالِيَّ.»</verse>
				<verse number="62">جَاوْبُو يَسُوعْ: «الِّي يْحُطْ يِدُّو عْلَى المُحْرَاثْ وْيِتْلَفِّتْ التَالِي مَا يُصْلُحْشْ لْمَمْلِكْةْ اللهْ.»</verse>
			</chapter>
			<chapter number="10">
				<verse number="1">وْبَعْدْ هَاذَا زَادْ يَسُوعْ خْتَارْ ثْنِينْ وْسَبْعِينْ رَاجِلْ وِبْعَثْهُمْ كُلْ زُوزْ مْعَ بْعَضْهُمْ بَاشْ يِسْبْقُوهْ لِلمُدُنْ وِالقُرَى الِّي نَاوِي بَاشْ يِمْشِيلْهُمْ الكُلْهُمْ.</verse>
				<verse number="2">وْقَالِلْهُمْ: «الصَّابَة بَرْشَة آمَا الحَصَّادَا شْوَيَّة، اطْلْبُوا مِنْ مُولَى الحْصَادْ بَاشْ يَبْعِثْ حَصَّادَا لِلصَّابَة مْتَاعُو.</verse>
				<verse number="3">إِمْشِيوْ وْهَانِي نَبْعِثْكُمْ كِيفْ العْلاَلِشْ بِينْ الذْيُوبَا.</verse>
				<verse number="4">مَا تْهِزُّوشْ مْعَاكُمْ فْلُوسْ، وِلاَّ صُرَّة، وِلاَّ صَنْدَالْ، وْمَا تْسَلّْمُوا عْلَى حَتَّى حَدْ فِي الطْرِيقْ.</verse>
				<verse number="5">وِالدَّارْ الِّي تُدْخْلُوهَا قُولُوا فِي الأُوِّلْ: \السَّلاَمْ عْلَى امَّالِي الدَّارْ.\</verse>
				<verse number="6">إِذَا كَانْ ثَمَّة شْكُونْ يْحِبْ السَّلاَمْ سْلاَمْكُمْ رَاهُو عْلِيهْ هُوَ، وْإِذَا كَانْ مَا ثَمَّاشْ رَاهُو سْلاَمْكُمْ بَاشْ يَرْجْعِلْكُمْ.</verse>
				<verse number="7">وْتُقْعْدُوا فِي الدَّارْ هَاذِيكَا، تَاكْلُوا وْتُشْرْبُوا مِلِّي عِنْدْهُمْ، رَاهُو الخَدَّامْ يِسْتْحَقْ أَجْرُو وْمَا تِمْشُوشْ مِنْ دَارْ لْدَارْ.</verse>
				<verse number="8">وِالمْدِينَة الِّي تُدْخْلُوهَا وْأُمَّالِيهَا يِقْبْلُوكُمْ، المَاكْلَة الِّي يْجِيبُوهَالْكُمْ كُولُوهَا.</verse>
				<verse number="9">وِاشْفيوْ المُرْضَى الِّي فِيهَا وُقُولُولْهُمْ: \رَاهِي مَمْلِكْةْ اللهْ قْرِيبَة لِيكُمْ.\</verse>
				<verse number="10">وِالمْدِينَة الِّي تُدْخْلُوهَا وْأُمَّالِيهَا مَا يِقْبْلُوكُمْشْ، أُخْرْجُوا لِلشْوَارِعْ مْتَاعْهَا وْقُولُوا:</verse>
				<verse number="11">\حَتَّى غْبَارْ المْدِينَة مْتَاعْكُمْ الِّي لاَصِقْ فِي سَاقِينَا نُنْفْضُوهْ، أَعْرْفُوا الِّي مَمْلِكْةْ اللهْ قْرِيبَة.\</verse>
				<verse number="12">نْقُولِلْكُمْ رَاهِي حَالِةْ مْدِينِةْ سَدُومْ فِي يُومْ الحْسَابْ بَاشْ تْكُونْ خِيرْ مِنْ حَالِةْ المْدِينَة هَاذِيكَا!»</verse>
				<verse number="13">«يَا وِيلِكْ يَا كُورَزِينْ! يَا وِيلِكْ يَا بِيتْ ‌صَيْدَا! لُوكَانْ المُعْجْزَاتْ الكْبَارْ الِّي تْعَمْلُوا فِي وُسْطْكُمْ تْعَمْلُوا فِي صُورْ وْصَيْدَا، رَاهُمْ تَابُوا مِنْ قْدِيمْ الزْمَانْ، وْهُومَا لاَبْسِينْ الشْكَايِرْ وْقَعْدُوا عْلَى الرْمَادْ.</verse>
				<verse number="14">آمَا صُورْ وْصَيْدَا حَالِتْهُمْ بَاشْ تْكُونْ خِيرْ مِنْ حَالِتْكُمْ إِنْتُومَا فِي يُومْ الحْسَابْ.</verse>
				<verse number="15">وْإِنْتِ يَا كَفْرْنَاحُومْ يَاخِي بَاشْ تَطْلِعْ لِلسْمَاء؟ رَاكْ بَاشْ تَهْبِطْ لْقَاعْ الهَاوْيَة.</verse>
				<verse number="16">الِّي يَسْمْعِلْكُمْ إِنْتُومَا، يِسْمَعْلِي آنَا، وِلِّي يُرْفُضْكُمْ إِنْتُومَا، يُرْفُضْنِي آنَا، وِلِّي يُرْفُضْنِي يُرْفُضْ الِّي بْعَثْنِي.»</verse>
				<verse number="17">وْمِنْ بَعْدْ رَجْعُوا الإِثْنِينْ وْسَبْعِينْ فَرْحَانِينْ وْقَالُوا: «يَا رَبْ حَتَّى مِالشْوَاطِنْ اطِّيعْ فِينَا بْإِسْمِكْ.»</verse>
				<verse number="18">يَاخِي قَالِلْهُمْ يَسُوعْ: «شُفْتْ الشِّيطَانْ طَايِحْ مِالسْمَاءْ كِيفْ البَرْقْ.</verse>
				<verse number="19">وْآنَا عْطِيتْكُمْ سُلْطَة بَاشْ تَعْفْسُوا عْلَى اللْفَاعِي وِالعْقَارِبْ وِالقُوَّة مْتَاعْ العْدُو الكُلْهَا وْحَتَّى شَيْء مَا يْضُرّْكُمْ.</verse>
				<verse number="20">آمَا مَا تَفْرْحُوشْ الِّي الأَرْوَاحْ الشِّرِّيرَة اطِّيعْ فِيكُمْ، آمَا أَفْرْحُوا بِلِّي أَسَامِيكُمْ مَكْتُوبَة فِي السْمَاوَاتْ.»</verse>
				<verse number="21">وْفِي الوَقْتْ هَاذَاكَا فْرَحْ يَسُوعْ بِالرُّوحْ القُدُسْ وْقَالْ: «نِحْمْدِكْ يَا الآبْ، رَبْ السْمَاءْ وِالأَرْضْ، عْلَى خَاطْرِكْ خَبِّيتْ الحَاجَاتْ هَاذِي عْلَى الحُكَمَاءْ وِالفَاهْمِينْ وِكْشِفْتْهَا لِلوْلاَدْ الصْغَارْ، إِي نْعَمْ يَا الآبْ الشَّيْء هَاذَا يْرَضِّيكْ.</verse>
				<verse number="22">كُلْ شَيْء تِعْطَالِي مِنْ عِنْدْ بَابَا، وْحَتَّى حَدْ مَا يَعْرِفْ شْكُونْ هُوَ الإِبْنْ إِلاَّ الآبْ وِلاَّ شْكُونْ هُوَ الآبْ إِلاَّ الإِبْنْ وِلِّي الإِبْنْ يْحِبْ يْقُلُّو عْلِيهْ.»</verse>
				<verse number="23">وْمِنْ بَعْدْ تْلَفِّتْ لِلتْلاَمْذَة وْقَالِلْهُمْ وَحَّدْهُمْ: «صَحَّة لِلعِينِينْ الِّي تْشُوفْ الِّي إِنْتُومَا تْشُوفُوا فِيهْ.</verse>
				<verse number="24">آنَا نْقُولِلْكُمْ الِّي بَرْشَة مُلُوكْ وْأَنْبِيَاءْ تْمَنَّاوْ بَاشْ يْشُوفُوا الِّي تْشُوفُوا فِيهْ وْمَا شَافُوهِشْ، وْبَاشْ يِسْمْعُوا الِّي إِنْتُومَا تِسْمْعُوا فِيهْ وْمَا سِمْعُوهِشْ.»</verse>
				<verse number="25">جَا وَاحِدْ مِنْ عُلَمَاءْ الشَّرِيعَة بَاشْ يْجَرَّبْ يَسُوعْ وْقَالْ: «يَا مُعَلِّمْ، شْنُوَّة نَعْمِلْ بَاشْ نُورِثْ الحَيَاةْ الأَبَدِيَّة؟»</verse>
				<verse number="26">قَالُّو يَسُوعْ: «آشْ مَكْتُوبْ فِي الشَّرِيعَة؟ وْكِيفَاشْ تَقْرَاهْ؟»</verse>
				<verse number="27">جَاوْبُو: «حِبْ الرَّبْ إِلاَهِكْ بْقَلْبِكْ الكُلُّو وْرُوحِكْ الكُلْهَا وْقُوتِكْ الكُلْهَا وْعَقْلِكْ الكُلُّو وْحِبْ قْرِيبِكْ كِيفْ مَا تْحِبْ رُوحِكْ.»</verse>
				<verse number="28">قَالُّو يَسُوعْ: «إِنْتِ جَاوِبْتْ بِالصْحِيحْ أَعْمِلْ بِالشَّيْء هَاذَا وْإِنْتِ بَاشْ تَحْيَى.»</verse>
				<verse number="29">آمَا هُوَ حَبْ يْدَافِعْ عْلَى رُوحُو وِسْإِلْ يَسُوعْ: «شْكُونُو هُوَ جَارِي؟»</verse>
				<verse number="30">جَاوْبُو يَسُوعْ وْقَالْ: «ثَمَّة رَاجِلْ كَانْ هَابِطْ مِنْ أُورْشَلِيمْ لْأَرِيحَا، يَاخِي طَاحْ بِينْ يْدِينْ جْمَاعَة مْجَرّْمَة، نَحَّاوْلُو حْوَايْجُو وْضَرْبُوهْ، وْمِنْ بَعْدْ مْشَاوْ وْخَلاَّوْهْ بِينْ الحَيَاةْ وِالمُوتْ.</verse>
				<verse number="31">وْبِالصُّدْفَة كَانْ ثَمَّة كَاهِنْ هَابِطْ فِي الطْرِيقْ هَاذَاكَا، وَقْتِلِّي شَافُو خَلاَّهْ وِتْعَدَّى عْلَى الجْنَبْ الآخَرْ.</verse>
				<verse number="32">تْعَدَّى وَاحِدْ مِنْ عَرْشْ لاَوِي وْكِوْصُلْ لِلبْلاَصَة هَاذِيكَا، خْزَرْلُو وْخَلاَّهْ وِتْعَدَّى عْلَى الجْنَبْ الآخَرْ.</verse>
				<verse number="33">آمَا ثَمَّة وَاحِدْ سَامْرِي مْسَافِرْ جَا لْغَادِي وْكِشَافُو حَنْ عْلِيهْ.</verse>
				<verse number="34">مْشَالُو وْدَاوَالُو جْرُوحُو بَعْدْ مَا صَبّْلُو عْلِيهُمْ الزِّيتْ وِالشْرَابْ. مِنْ بَعْدْ رَكّْبُو عْلَى بْهِيمُو وْوَصّْلُو لِلوْكَالَة وْتِلْهَى بِيهْ.</verse>
				<verse number="35">وْمِالغُدْوَة كِجَا خَارِجْ عْطَى لْمُولَى الوْكَالَة شْوَيَّة فْلُوسْ وْقَالُّو: \اتْلْهَى بِيهْ، وِلِّي بَاشْ تُصْرْفُو عْلِيهْ، كِنَرْجَعْ نْرُدْهُمْلِكْ.\</verse>
				<verse number="36">حَسْبْ رَايِكْ شْكُونُو مِنْ الثْلاَثَة هَاذُومَا قْرِيبْ الرَّاجِلْ الِّي طَاحْ بِينْ يْدِينْ المْجَرّْمَة؟»</verse>
				<verse number="37">جَاوِبْ: «الِّي حَنْ عْلِيهْ!» يَاخِي قَالُّو يَسُوعْ: «إِمَّالاَ إِمْشِي وْأَعْمِلْ نَفْسْ الشَّيْء.»</verse>
				<verse number="38">وَقْتِلِّي هُومَا فِي الثْنِيَّة دْخَلْ يَسُوعْ لْقَرْيَة، يَاخِي سْتَقْبْلِتُّو مْرَا اسْمْهَا مَرْثَى فِي دَارْهَا.</verse>
				<verse number="39">وْكَانِتْ عِنْدْهَا أُخْتْهَا اسْمْهَا مَرْيَمْ قَعْدِتْ عِنْدْ سَاقِينْ يَسُوعْ تِسْمَعْ فِي الكْلاَمْ الِّي يْقُولْ فِيهْ.</verse>
				<verse number="40">آمَا مَرْثَى كَانِتْ لاَهْيَة وْتَعْمِلْ فِي بَرْشَة خِدْمَة وْقَالِتْ: «يَا رَبْ، يَاخِي بَاهِي تَوَّا كِأُخْتِي خَلاَّتْنِي نِخْدِمْ وَحْدِي؟ قُولِلْهَا تْعَاوِنِّي!»</verse>
				<verse number="41">آمَا يَسُوعْ جَاوِبْهَا وْقَالْ: «مَرْثَى! مَرْثَى! إِنْتِ مَهْمُومَة وْقَالْقَة عْلَى بَرْشَة حَاجَاتْ.</verse>
				<verse number="42">رَاهُو ثَمَّة وَاحِدْ بَرْكْ إِنْتِ مِحْتَاجَة لِيهْ، وْمَرْيِمْ خْتَارِتْ النْصِيبْ البَاهِي الِّي حَتَّى حَدْ مَا هُوَ بَاشْ يْفُكّْهُولْهَا.»</verse>
			</chapter>
			<chapter number="11">
				<verse number="1">وَقْتِلِّي يَسُوعْ كَانْ يْصَلِّي فِي بُقْعَة مِالبْقَايِعْ، وْكِكَمِّلْ قَالُّو وَاحِدْ مِنْ تْلاَمِذْتُو: «يَا رَبْ عَلِّمْنَا كِيفَاشْ نْصَلِّيوْ كِيفْ مَا يُوحَنَّا عَلِّمْ تْلاَمِذْتُو.»</verse>
				<verse number="2">قَالِلْهُمْ: «وَقْتِلِّي تْصَلِّيوْ قُولُوا: يَا بُونَا خَلِّي إِسْمِكْ يِتْقَدِّسْ خَلِّي مَمْلِكْتِكْ تْجِينَا </verse>
				<verse number="3">كُلْ يُومْ أَعْطِينَا الخُبْزْ الِّي يِكْفِينَا</verse>
				<verse number="4">إِغْفْرِلْنَا ذْنُوبْنَا، كِيفْ مَا أَحْنَا نِغْفْرُوا لِلِّي يُظْلْمُوا فِينَا. مَا ادَّخِّلْنَاشْ فِي تَجْرْبَة. »</verse>
				<verse number="5">مِنْ بَعْدْ قَالِلْهُمْ يَسُوعْ: «شْكُونْ الِّي عَنْدُو صَاحْبُو، ويِمْشِيلُو فِي نُصْفْ اللِّيلْ وِيْقُلُّو: \يَا صَاحْبِي سَلِّفْنِي ثْلاَثَة خُبْزَاتْ</verse>
				<verse number="6">رَاهُو صَاحْبِي جَانِي مِالسْفَرْ وْمَا عِنْدِيشْ مَا نَعْطِيهْ بَاشْ يَاكُلْ.\</verse>
				<verse number="7">آمَا صَاحْبُو يْجَاوْبُو مِنْ دَاخِلْ: \مَا تْقَلِّقْنِيشْ! رَانِي سَكِّرْتْ البَابْ. وْآنَا وِوْلاَدِي رْقَدْنَا وْمَا انَّجِّمْشْ نْقُومْ وْنَعْطِيكْ المَاكْلَة.\</verse>
				<verse number="8">نْقُولِلْكُمْ إِذَا كَانْ مَا يْقُومِشْ وْيَعْطِيهْ عْلَى خَاطْرُو صَاحْبُو، رَاهُو بَاشْ يْقُومْ وْيَعْطِيهْ الشَّيْء الِّي يِحْتَاجْلُو عْلَى خَاطْرُو شَدْ فِيهْ صْحِيحْ.</verse>
				<verse number="9">رَانِي نْقُلْكُمْ: اطْلْبُوا تَاخْذُوا، اسْعَاوْ تَلْقَاوْ، دُقُّوا يِتْحَلِّلْكُمْ.</verse>
				<verse number="10">رَاهُو كُلْ مِنْ يُطْلُبْ يَاخُذْ، وْكُلْ مِنْ يَسْعَى يَلْقَى، وْكُلْ مِنْ يْدُقْ يِتْحَلْلُو.</verse>
				<verse number="11">شْكُونْ فِيكُمْ الِّي هُوَ بُو وْوِلْدُو يُطْلُبْ مِنُّو خُبْزْ وْهُوَ يَعْطِيهْ حَجْرَة؟ وِلاَّ يُطْلُبْ مِنْ عَنْدُو حُوتَة وْهُوَ يَعْطِيهْ حْنَشْ فِي عُوضْ الحُوتَة؟</verse>
				<verse number="12">وِلاَّ يُطْلْبُو فِي كَعْبَة عْظَمْ يَاخِي يَعْطِيهْ عَقْرِبْ؟</verse>
				<verse number="13">إِذَا كَانْ إِنْتُومَا الأَشْرَارْ تَعْرْفُوا كِيفَاشْ تَعْطِيوْ حَاجَاتْ بَاهْيَة لِوْلاَدْكُمْ إِمَّالاَ قَدَّاشْ الآبْ الِّي فِي السْمَاءْ يَعْطِي الرُّوحْ القُدُسْ لِلِّي يُطْلْبُوهْ مِنُّو.»</verse>
				<verse number="14">وْكَانْ يَسُوعْ يْخَرِّجْ فِي شِيطَانْ مِنْ رَاجِلْ، وِالشِّيطَانْ هَاذَاكَا رَدُّو بَكُّوشْ، وْكِخْرَجْ الشِّيطَانْ الرَّاجِلْ تْكَلِّمْ وِالنَّاسْ بْقَاوْ مِتْعَجّْبِينْ.</verse>
				<verse number="15">آمَا ثَمَّة شْكُونْ مِنْهُمْ الِّي قَالُوا: «رَاهُو يْخَرِّجْ فِي الشْوَاطِنْ بْبَعْلَزَبُولْ رَئِيسْ الشْوَاطِنْ.»</verse>
				<verse number="16">وْنَاسْ أُخْرِينْ حَبُّوا يْجَرّْبُوهْ وْطَلْبُوا مِنُّو مُعْجْزَة مِالسْمَاءْ.</verse>
				<verse number="17">آمَا يَسُوعْ كَانْ يَعْرِفْ الشَّيْء الِّي يْفَكّْرُوا فِيهْ وْقَالِلْهُمْ: «كُلْ مَمْلْكَة تِتْقْسِمْ مَا بِينَاتْ بْعَضْهَا تِدَّمِّرْ وْكُلْ دَارْ تِتْقْسِمْ مَا بِينَاتْ بْعَضْهَا اطِّيحْ.</verse>
				<verse number="18">إِذَا كَانْ الشِّيطَانْ زَادَا تِقْسِمْ بِينُو وْبِينْ رُوحُو، إِمَّالاَ كِيفَاشْ المَمْلْكَة مْتَاعُو بَاشْ تِثْبِتْ؟ عْلَى خَاطِرْكُمْ قُلْتُوا الِّي آنَا نْخَرِّجْ فِي الشْوَاطِنْ بْبَعْلَزَبُولْ.</verse>
				<verse number="19">آمَا إِذَا كَانْ آنَا نْخَرِّجْ فِي الشْوَاطِنْ بْبَعْلَزَبُولْ، إِمَّالاَ التْلاَمْذَة مْتَاعْكُمْ بِشْكُونْ يْخَرّْجُوا فِيهُمْ؟ هَاذَاكَا عْلاَشْ هُومَا الِّي بَاشْ يُحْكْمُوا عْلِيكُمْ.</verse>
				<verse number="20">آمَا إِذَا كَانْ آنَا نْخَرِّجْ فِي الشْوَاطِنْ بْيِدْ اللهْ، إِمَّالاَ رَاهِي مَمْلِكْةْ اللهْ جَاتْكُمْ.</verse>
				<verse number="21">إِذَا كَانْ رَاجِلْ قْوِي وِمْسَلَّحْ بِالقْدَا يْعِسْ عْلَى القْصَرْ مْتَاعُو رَاهِي الحَاجَاتْ الِّي يِمْلِكْهَا بَاشْ تْكُونْ مَحْفُوظَة.</verse>
				<verse number="22">آمَا إِذَا جَا وَاحِدْ أَقْوَى مِنُّو وْغَلْبُو وْفَكّْلُو سْلاَحُو الِّي مْعَمِّلْ عْلِيهْ، رَاهُو يْفَرِّقْلُوا المُلْكْ مْتَاعُو.</verse>
				<verse number="23">الِّي مُوشْ مْعَايَا رَاهُو ضِدِّي، وِلِّي مَا يْلِمِّشْ مْعَايَا رَاهُو يْفَرِّقْ.»</verse>
				<verse number="24">«وْوَقْتِلِّي الرُّوحْ المَنْزُوسْ يُخْرُجْ مِالإِنْسَانْ يِبْدَى يْدُورْ فِي بْقَايِعْ مَا فِيهَاشْ المَاء يْلَوِّجْ عْلَى بْلاَصَة بَاشْ يَرْتَاحْ فِيهَا وْكِمَا يَلْقَاشْ يْقُولْ: بَاشْ نَرْجَعْ لْدَارِي الِّي خْرَجْتْ مِنْهَا.</verse>
				<verse number="25">وْكِيَرْجَعْ يَلْقَاهَا مَكْنُوسَة وِمْنَظّْمَة.</verse>
				<verse number="26">يْوَلِّي يِمْشِي وِيْجِيبْ مْعَاهْ سَبْعَة أَرْوَاحْ أُخْرِينْ أَخْيِبْ مِنُّو وْيُدْخْلُوا فِي الإِنْسَانْ هَاذَاكَا وْيُسْكْنُوا فِيهْ وْحَالْتُو تْوَلِّي أَخْيِبْ مِلِّي كَانِتْ عْلِيهْ قْبَلْ.»</verse>
				<verse number="27">وْوَقْتِلِّي هُوَ يِتْكَلِّمْ ثَمَّة مْرَا نَادَاتْ فِي وُسْطْ النَّاسْ وْقَالِتْلُو: «صَحَّة لِلكِرْشْ الِّي جَابَاتِكْ والصْدَرْ الِّي هَزِّكْ.»</verse>
				<verse number="28">آمَا يَسُوعْ قَالْ: «إِي نْعَمْ، آمَا رَاهُو صَحَّة لِيهُمْ أَكْثِرْ الِّي يِسْمْعُوا كِلْمِةْ اللهْ وْيَعْمْلُوا بِيهَا.»</verse>
				<verse number="29">وْوَقْتِلِّي كَانُوا النَّاسْ يْزَاحْمُوا فِيهْ بْدَا يْقُولْ: «الجِيلْ هَاذَا، جِيلْ فَاسِدْ، يُطْلُبْ فِي مُعْجْزَة وْحَتَّى مُعْجْزَة مَاهِي بَاشْ تِتْعْطَالُو كَانْ المُعْجْزَة مْتَاعْ يُونُسْ.</verse>
				<verse number="30">وْكِيمَا كَانْ يُونُسْ مُعْجْزَة لأُمَّالِي بْلاَدْ نِينَوَى، هَكَّا آنَا إِبْنْ الإِنْسَانْ زَادَا بَاشْ نْكُونْ مُعْجْزَة لِلجِيلْ هَاذَا.</verse>
				<verse number="31">رَاهِي مَلِكِةْ بْلاَدْ سَبَأْ الِّي فِي الجَنُوبْ بَاشْ تَاقِفْ فِي يُومْ الحْسَابْ مْعَ النَّاسْ مْتَاعْ الجِيلْ هَاذَا وْتُحْكُمْ عْلِيهُمْ عْلَى خَاطِرْهَا جَاتْ مِنْ آخِرْ الدِّنْيَا بَاشْ تِسْمَعْ الحِكْمَة مْتَاعْ سُلَيْمَانْ، وْهَاوْ هْنَا شْكُونُو أَعْظِمْ مِنْ سُلَيْمَانْ</verse>
				<verse number="32">وْأَهْلْ مْدِينِةْ نِينَوَى بَاشْ يَاقْفُوا فِي يُومْ الحْسَابْ مْعَ الجِيلْ هَاذَا وْيُحْكْمُوا عْلِيهْ عْلَى خَاطِرْهُمْ تَابُوا وَقْتِلِّي نَبِّهْهُمْ يُونُسْ وْهَاوْ هْنَا شْكُونُو أَعْظِمْ مِنْ يُونُسْ.»</verse>
				<verse number="33">«مَا ثَمَّاشْ شْكُونْ يْشَعِّلْ فْنَارْ وِيْحُطُّو فِي بُقْعَة مْخُبّْيَة وِلاَّ تَحْتْ طَاسَة آمَا رَاهُو يْحُطُّو فِي بْلاَصَة عَالْيَة بَاشْ النَّاسْ وَقْتِلِّي يُدْخْلُوا يْشُوفُوا الضَّوْ.</verse>
				<verse number="34">عِينِكْ هِيَ الفْنَارْ مْتَاعْ بَدْنِكْ، وَقْتِلِّي عِينِكْ تْكُونْ صْحِيحَة بَدْنِكْ الكُلُّو يْكُونْ مْنَوِّرْ آمَا وَقْتِلِّي تْكُونْ عِينِيكْ مْرِيضَة بَدْنِكْ الكُلُّو يِتْمْلَى بِالظْلاَمْ.</verse>
				<verse number="35">رُدْ بَالِكْ لاَ يْكُونْ النُّورْ الِّي فِيكْ ظْلاَمْ.</verse>
				<verse number="36">إِمَّالاَ إِذَا كَانْ بَدْنِكْ الكُلُّو مْنَوِّرْ وْمَا فِيهِشْ ظْلاَمْ بِالكُلْ، رَاهُو بَاشْ يْكُونْ مْنَوِّرْ الكُلُّو كِيفْ مَا الفْنَارْ يِضْوِي عْلِيكْ بِالضَّوْ مْتَاعُو.»</verse>
				<verse number="37">وَقْتِلِّي يَسُوعْ كَانْ يِتْكَلِّمْ طْلَبْ مِنُّو وَاحِدْ مِالفَرِّيسِيِّينْ بَاشْ يُفْطُرْ عَنْدُو. دْخَلْ لْدَارُو وِقْعَدْ.</verse>
				<verse number="38">آمَا الفَرِّيسِي تْعَجِّبْ وَقْتِلِّي شَافْ يَسُوعْ مَا غْسَلْشْ يْدِيهْ قْبَلْ الفْطُورْ.</verse>
				<verse number="39">يَاخِي الرَّبْ يَسُوعْ قَالْ: «إِنْتُومَا الفَرِّيسِيِّينْ تَغْسْلُوا الكَاسْ وِالطْبَقْ مِالبَرَّة، آمَا إِنْتُومَا مِنْ دَاخِلْ مِلْيَانِينْ بِالسِّرْقَة وِالخُبْثْ.</verse>
				<verse number="40">قَدَّاشْكُمْ مْجَانِينْ يَاخِي الِّي صْنَعْ الِّي مِنْ بَرَّة، مُوشْ صْنَعْ الدَّخْلاَنِى زَادَا</verse>
				<verse number="41">آمَا اتْصَدّْقُوا بِالحَاجَاتْ الِّي عِنْدْكُمْ وْكُلْ شَيْء بَاشْ يْوَلِّي طَاهِرْ بَاشْ تِسْتَعْمْلُوهْ.</verse>
				<verse number="42">آمَا يَا وِيلْكُمْ يَا الفَرِّيسِيِّينْ عْلَى خَاطِرْكُمْ تَدْفْعُوا العْشُرْ مْتَاعْ النِّعْنَاعْ وِالرَّنْدْ وِالحْشَايِشْ الكُلْهَا وْمَا تَعْمْلُوشْ حْسَابْ لِلْحَقْ وِمْحَبِّةْ اللهْ، كَانْ لاَزِمْ عْلِيكُمْ تَعْمْلُوا هَاذُومَا وْمَا تْخَلِّيوْشْ هَاذُوكُمْ.</verse>
				<verse number="43">يَا وِيلْكُمْ يَا الفَرِّيسِيِّينْ! تْحِبُّوا تُقْعْدُوا فِي البْقَايِعْ الأُولَى فِي المَجَامِعْ، وِالنَّاسْ يْسَلْمُوا عْلِيكُمْ فِي الأَسْوَاقْ.</verse>
				<verse number="44">يَا وِيلْكُمْ، رَاكُمْ كِيفْ القْبُورْ المَرْدُومَة النَّاسْ يِمْشِيوْ فُوقْهَا مِنْ غِيرْ مَا يَعْرْفُوا الِّي هِيَ مُوجُودَة.»</verse>
				<verse number="45">وِتْكَلِّمْ وَاحِدْ مِنْ عُلَمَاءْ الشَّرِيعَة وْقَالُّو: «يَا مُعَلِّمْ رَاكْ قَاعِدْ تْهِينْ فِينَا أَحْنَا زَادَا بِكْلاَمِكْ هَاذَا.»</verse>
				<verse number="46">يَاخِي قَالُّو يَسُوعْ: «يَا وِيلْكُمْ إِنْتُومَا زَادَا يَا عُلَمَاءْ الشَّرِيعَة، تْحُطُّوا عْلَى النَّاسْ فِي حِمْلْ رْزِينْ وْإِنْتُومَا مَا تْمِسُّوشْ الرْزَنْ حَتَّى بِصْبُعْ مِنْ صْوَابِعْكُمْ.</verse>
				<verse number="47">يَا وِيلْكُمْ، رَاكُمْ تِبْنِيوْ فِي قْبُورْ الأَنْبِيَاءْ وِجْدُودْكُمْ هُومَا الِّي قَتْلُوهُمْ.</verse>
				<verse number="48">إِمَّالاَ انْتُمْ شَاهْدِينْ وِمْوَافْقِينْ عْلَى العْمَايِلْ مْتَاعْ جْدُودْكُمْ، هُومَا قَتْلُوا الأَنْبِيَاءْ وِانْتُمْ تِبْنِيوْ فِي قْبُورَاتْهُمْ.</verse>
				<verse number="49">هَاذَاكَا عْلاَشْ حِكْمِةْ اللهْ قَالِتْ: بَاشْ نَبْعْثِلْهُمْ أَنْبِيَاءْ وْرُسُلْ وْبِشْ يُقْتْلُوا مِنْهُمْ وِيْعَذّْبُوهُمْ.</verse>
				<verse number="50">بَاشْ دَمْ الأَنْبِيَاءْ الِّي جْرَى مِنْ وَقْتْ الِّي تْخَلْقِتْ الدِّنْيَا، يِطّْلَبْ بِيهْ الجِيلْ هَاذَا</verse>
				<verse number="51">مِنْ دَمْ هَابِيلْ لْدَمْ زَكَرِيَّا الِّي تِقْتَلْ بِينْ المَذْبِحْ وِالقُدُسْ الِّي فِي الهَيْكِلْ! نْقُولِلْكُمْ الِّي الدْمُومَاتْ هَاذِي الكُلْهَا بَاشْ يِطّْلَبْ بِيهَا الجِيلْ هَاذَا.</verse>
				<verse number="52">يَا وِيلْكُمْ يَا عُلَمَاءْ الشَّرِيعَة! هَزِّيتُوا المِفْتَاحْ مْتَاعْ المَعْرْفَة، لاَ دْخَلْتُوا وْلاَ خَلِّيتُوا شْكُونْ يُدْخُلْ.»</verse>
				<verse number="53">وَقْتِلِّي يَسُوعْ خَارِجْ مِنْ غَادِي بْدَاوْا الكُتَّابْ مْتَاعْ اليْهُودْ وِالفَرِّيسِيِّينْ يِقَلّْقُوا فِيهْ وِيْحَصّْلُوا فِيهْ بِالكْلاَمْ فِي بَرْشَة حَاجَاتْ.</verse>
				<verse number="54">وِيْعِسُّوا عْلِيهْ ثَمَّاشْ مَا يْقُولْ كْلاَمْ غَالِطْ.</verse>
			</chapter>
			<chapter number="12">
				<verse number="1">وْفِي الوَقْتْ هَاذَاكَا، كِتْلَمُّوا عَشَرَاتْ الآلاَفْ مِالعْبَادْ حَتَّى لِينْ وَلاَّوْ يْعَفّْسُوا فِي بْعَضْهُمْ فِي الأُوِّلْ بِالكُلْ بْدَا يَسُوعْ يْقُولْ لِتْلاَمِذْتُو: «رُدُّوا بَالْكُمْ مِنْ الخْمِيرَةْ مْتَاعْ الفَرِّيسِيِّينْ الِّي هِيَ النِّفَاقْ.</verse>
				<verse number="2">مَا ثَمَّاشْ حَاجَة مَسْتُورَة مَا هِيشْ بَاشْ تِتْكْشِفْ وِلاَّ حَاجَة فِي السِّرْ مَا هِيشْ بَاشْ تِتْعْرَفْ.</verse>
				<verse number="3">هَاذَاكَا عْلاَشْ الِّي قُلْتُوهْ فِي الظْلاَمْ الكُلُّو بَاشْ يِتْسْمَعْ فِي النُّورْ وِلِّي قُلْتُوهْ بِالشْوَيَّة فِي البْيُوتْ الدَّخْلاَنِيَّة بَاشْ يِتْنَادَى بِيهْ فُوقْ السْطُوحَاتْ.»</verse>
				<verse number="4">«آمَا يَا حْبَابِي رَانِي نْقُولِلْكُمْ: مَا تْخَافُوشْ مِلِّي يُقْتْلُوا البْدَنْ، رَاهُمْ مَا يْنَجّْمُوشْ يَعْمْلُوا أَكْثِرْ مِالشَّيْء هَاذَاكَا.</verse>
				<verse number="5">آمَا نْوَرِّيكُمْ مِنْ شْكُونْ تْخَافُوا: خَافُوا مِلِّي يُقْتُلْ وْهُوَ زَادَا قَادِرْ بَاشْ يَرْمِي فِي جْهَنِّمْ. إِي نْعَمْ، هَاذَا الِّي نْقُلْكُمْ خَافُوا مِنُّو.</verse>
				<verse number="6">يَاخِي مُوشْ خَمْسَة عْصَافِرْ يِتْبَاعُو بْزُوزْ فْرَنْكْ؟ آمَا اللهْ مَا يِنْسَاشْ حَتَّى وَاحِدْ مِنْهُمْ.</verse>
				<verse number="7">رَاهُو حَتَّى شْعَرْ رُوسْكُمْ الكُلُّو مَحْسُوبْ، إِمَّالاَ مَا تْخَافُوشْ، إِنْتُومَا أَغْلَى مِنْ بَرْشَة عْصَافِرْ.»</verse>
				<verse number="8">«آمَا نْقُولِلْكُمْ: الِّي يِعْتَرِفْ بِيَّ قُدَّامْ النَّاسْ، آنَا إِبْنْ الإِنْسَانْ زَادَا بَاشْ نِعْتَرِفْ بِيهْ قُدَّامْ المْلاَيْكَة مْتَاعْ اللهْ.</verse>
				<verse number="9">وِلِّي يُنْكُرْنِي قُدَّامْ النَّاسْ، آنَا إِبْنْ الإِنْسَانْ بَاشْ نُنْكْرُو قُدَّامْ المْلاَيْكَة مْتَاعْ اللهْ.</verse>
				<verse number="10">وِلِّي قَالْ كِلْمَة عْلِيَّ آنَا إِبْنْ الإِنْسَانْ يِتْغْفِرْلُو، آمَا الِّي يَكْفِرْ بِالرُّوحْ القُدُسْ، مَا يِتْغْفِرْلُوشْ.</verse>
				<verse number="11">وْكِيْجِيبُوكُمْ وْتَاقْفُوا قُدَّامْ المَجَامِعْ وِالحُكَّامْ وِالنَّاسْ الِّي عِنْدْهُمْ سُلْطَة، مَا تْخَمَمُوشْ كِيفَاشْ بَاشْ ادَّافْعُوا عْلَى رْوَاحْكُمْ وْآشْ بَاشْ تْقُولُوا.</verse>
				<verse number="12">رَاهُو الرُّوحْ القُدُسْ فِي الوَقْتْ هَاذَاكَا بِيدُو بَاشْ يْوَرِّيكُمْ شْنُوَّة الِّي يِلْزِمْكُمْ تْقُولُوهْ.»</verse>
				<verse number="13">وْقَالْ وَاحِدْ مِالنَّاسْ المُوجُودِينْ لْيَسُوعْ: «يَا مُعَلِّمْ قُولْ لْخُويَا يِقْسِمْ مْعَايَا الوَرْثَة.»</verse>
				<verse number="14">آمَا يَسُوعْ قَالُّو: «يَا بَشَرْ شْكُونْ حَطّْنِي قَاضِي وِلاَّ قَسَّامْ رْزَاقْ مَا بِينَاتْكُمْ؟»</verse>
				<verse number="15">وْقَالْ لِلنَّاسْ: «رُدُّوا بَالْكُمْ مِالطْمَعْ فِي أَيْ حَاجَة. وَقْتِلِّي الوَاحِدْ يْكُونْ غْنِي رَاهِي حْيَاتُو مَا هِيشْ الحَاجَاتْ الِّي يِمْلِكْهَا.»</verse>
				<verse number="16">وِعْطَاهُمْ مَثَلْ وْقَالْ: «ثَمَّة رَاجِلْ غْنِي الأَرْضْ مْتَاعُو جَابِتْلُو صَابَة كْبِيرَة.</verse>
				<verse number="17">يَاخِي خَمِّمْ وْقَالْ: \شْنُوَّة بَاشْ نَعْمِلْ تَوَّا وْآنَا مَا عِنْدِيشْ وِينْ نْحُطْ الصَّابَة مْتَاعِي؟\</verse>
				<verse number="18">وْقَالْ \هَاوْ آشْ بَاشْ نَعْمِلْ: نْطَيِّحْ المْخَازِنْ القْدِيمَة، وْنِبْنِى مْخَازِنْ أَكْبِرْ مِنْهَا وِنْحُطْ فِيهَا القَمْحْ وِالخِيرَاتْ الِّي عِنْدِي الكُلْهَا.</verse>
				<verse number="19">وِنْقُولْ لْرُوحِي: رَاكْ عِنْدِكْ بَرْشَة خِيرَاتْ مْخَزّْنَة وْبِشْ تَبْقَى لْبَرْشَة سْنِينْ، إِرْتَاحْ وْكُولْ وْأُشْرُبْ وْأَفْرَحْ.\</verse>
				<verse number="20">آمَا اللهْ قَالُّو: \يَا جَاهِلْ اللِّيلَة هَاذِي رُوحِكْ بَاشْ تُطْلُعْ وِالشَّيْء الِّي لَمِّيتُو لِشْكُونْ بَاشْ يَبْقَى؟\</verse>
				<verse number="21">وْهَاذَا حَالْ الِّي يْلِمْ فِي الكْنُوزْ لْرُوحُو وْمُوشْ غْنِي فِي عِينِينْ رَبِّي.»</verse>
				<verse number="22">مِنْ بَعْدْ قَالْ يَسُوعْ لِتْلاَمِذْتُو: «هَاذَاكَا عْلاَشْ آنَا نْقُولِلْكُمْ: مَا تْخَمَمُوشْ عْلَى حْيَاتْكُمْ شْنُوَّة بَاشْ تَاكْلُوا، وْلاَ عْلَى بْدُونَاتْكُمْ شْنُوَّة بَاشْ تِلْبْسُوا.</verse>
				<verse number="23">رَاهِي الحَيَاةْ أَهَمْ مِالمَاكْلَة وِالبْدَنْ أَهَمْ مِاللِّبْسَة.</verse>
				<verse number="24">أُخْزْرُوا لِلغِرْبَانْ: رَاهِي لاَ تَزْرَعْ وْلاَ تَحْصِدْ وْلاَ عِنْدْهَا مَطْمُورْ وِلاَّ مَخْزِنْ، وِالله يْوَكِّلْهَا، آمَا إِنْتُومَا رَاكُمْ خِيرْ بَرْشَة مِنْ الطّْيُورْ.</verse>
				<verse number="25">شْكُونْ فِيكُمْ الِّي كِيْخَمِّمْ يْنَجِّمْ يْزِيدْ فِي عُمْرُو سَاعَة وَحْدَة؟</verse>
				<verse number="26">إِذَا كَانْ إِنْتُومَا مَا كُمْشْ قَادْرِينْ عْلَى الحَاجَاتْ الصْغِيرَة، إِمَّالاَ عْلاَشْ تْخَمَمُوا عْلَى الحَاجَاتْ الأُخْرَى.</verse>
				<verse number="27">أُخْزْرُوا لِلنُّوَّارْ مْتَاعْ بُوقَرْعُونْ كِيفَاشْ يِكْبِرْ! لاَ يِتْعِبْ وْلاَ يِغْزِلْ، آمَا آنَا نْقُلْكُمْ: حَتَّى المَلِكْ سُلَيْمَانْ فِي كُلْ مَجْدُو مَا لْبِسْشْ كِيفْ وَحْدَة مِنْهَا.</verse>
				<verse number="28">إِذَا كَانْ اللهْ يْلَبِّسْ الحْشِيشْ لِبْسَة كِيمَا هَاذِي، رَغْمِلِّي الحْشِيشْ اليُومْ يِنْبِتْ وْغُدْوَة بَاشْ يِتْرْمَى فِي النَّارْ مْتَاعْ الطَّابُونَة، إِمَّالاَ قَدَّاشْ إِنْتُومَا أَوْلَى بَاشْ يْلَبِّسْكُمْ يَلِّي إِيمَانْكُمْ ضْعِيفْ؟</verse>
				<verse number="29">مَا يِلْزِمْكُمْشْ تْخَمَمُوا آشْ بَاشْ تَاكْلُوا وِلاَّ آشْ بَاشْ تُشْرْبُوا، وْمَا تَقْلْقُوشْ.</verse>
				<verse number="30">الحَاجَاتْ هَاذِي الكُلْهَا يْفَكّْرُوا فِيهَا النَّاسْ الِّي فِي العَالَمْ، وْبُوكُمْ الِّي فِي السْمَاءْ يَعْرِفْ الِّي إِنْتُومَا تِحْتَاجُولْهُمْ.</verse>
				<verse number="31">آمَا فَكّْرُوا فِي مَمْلَكْةْ الله وِالحَاجَاتْ هَاذِي بَاشْ تِتْعْطَالْكُمْ بالزَّأيِدْ.</verse>
				<verse number="32">مَا تْخَافُوشْ رَغْمِلِّي إِنْتُومَا شْوَيَّة مِالنَّاسْ! رَاهُو بُوكُمْ الِّي فِي السْمَاءْ يْحِبْ يَعْطِيكُمْ مَمْلِكْتُو.</verse>
				<verse number="33">بِيعُوا مَا تِمْلْكُوا وِاتْصَدّْقُوا بِيهْ، وْأَعْمْلُوا صُرَّة مْتَاعْ فْلُوسْ مَا تُوفَاشْ، وْكَنْزْ فِي السْمَاءْ مَا يَفْنَاشْ. الغَادِى لاَ ثَمَّة لاَ سَارِقْ بَاشْ يِسْرْقُو وْلاَ سُوسْ بَاشْ يَاكْلُو.</verse>
				<verse number="34">وِينْ يْكُونْ كَنْزْكُمْ وِينْ يْكُونْ قَلْبْكُمْ.»</verse>
				<verse number="35">«كُونُوا مِتْحَزّْمِينْ وِفْنَارَاتْكُمْ شَاعْلَة.</verse>
				<verse number="36">وْكُونُوا كِيفْ نَاسْ يِسْتَنَّاوْ فِي سِيدْهُمْ بَاشْ يَرْجَعْ مِنْ سَهْرِيَّة مْتَاعْ عِرْسْ وْوَقْتِلِّي يُوصِلْ وِيْدُقْ البَابْ يْحِلُّولُو بِالوَقْتْ:</verse>
				<verse number="37">صَحَّة لِيهُمْ هَاكَا الخُدَّامْ وَقْتِلِّي يَرْجَعْ سِيدْهُمْ وْيَلْقَاهُمْ سَاهْرِينْ. نْقُلْكُمْ الحَقْ: رَاهُو يِتْحَزِّمْ وْيِخْدِمْهُمْ وِيْخَلِّيهُمْ هُومَا يِرْتَاحُوا.</verse>
				<verse number="38">صَحَّة لِيهُمْ إِذَا كَانْ رْجَعْ سِيدْهُمْ فِي نُصْفْ اللِّيلْ وِلاَّ فِي الثْلاَثَة مْتَاعْ الصْبَاحْ وِلْقَاهُمْ سَاهْرِينْ.</verse>
				<verse number="39">آمَا أَعْرْفُوا الشَّيْء هَاذَا، كَانْ جَا مُولَى الدَّارْ يَعْرِفْ وَقْتَاشْ بَاشْ يِدْهْمُوا عْلِيهْ السُّرَّاقْ، تَالِي رَاهُو سْهَرْ وْمَا خَلاَّشْ دَارُو تِتْسْرِقْ.</verse>
				<verse number="40">هَاذَاكَا عْلاَشْ إِنْتُومَا زَادَا حَضّْرُوا رْوَاحْكُمْ عْلَى خَاطِرْنِي آنَا إِبْنْ الإِنْسَانْ بَاشْ نَرْجَعْ فِي سَاعَة مَا تْجِيشْ عْلَى بَالْكُمْ.»</verse>
				<verse number="41">وِسْإِلْ بُطْرُسْ يَسُوعْ: «يَا رَبْ المَثَلْ هَاذَا قُلْتُو لِينَا أَحْنَا بَرْكْ وِلاَّ لِلنَّاسْ الكُلْ؟»</verse>
				<verse number="42">قَالْ الرَّبْ: «شْكُونُو الوْكِيلْ الثِّيقَة الِّي يَعْرِفْ كِيفَاشْ يِتْصَرِّفْ وِلِّي سِيدُو وَكّْلُو عْلَى دَارُو وِعْلَى العَبِيدْ مْتَاعُو بَاشْ يَعْطِيهُمْ المَاكْلَة مْتَاعْهُمْ فِي وَقْتْهَا؟</verse>
				<verse number="43">صَحَّة لِيهْ هَاكَا الخْدِيمْ كِيَرْجَعْ سِيدُو وْيَلْقَاهْ خْدِمْ خِدْمْتُو.</verse>
				<verse number="44">نْقُلْكُمْ الحَقْ: رَاهُو بَاشْ يْوَكّْلُو عْلَى أَمْلاَكُو الكُلْهَا.</verse>
				<verse number="45">آمَا إِذَا كَانْ الخْدِيمْ هَاذَاكَا قَالْ بِينُو وْبِينْ رُوحُو: \سِيدِي بَاشْ يَرْجَعْ امَّخَّرْ\ وِبْدَا يَضْرِبْ فِي العَبِيدْ، النْسَاء وِالرْجَالْ، وْيَاكُلْ وْيُشْرُبْ وْيِسْكِرْ.</verse>
				<verse number="46">رَاهُو سِيدُو بَاشْ يَرْجَعْ فِي نْهَارْ مَا يْجِيشْ عْلَى بَالُو وْفِي سَاعَة مَا يَعْرِفْهَاشْ وْبِشْ يْعَاقْبُو بَرْشَة وِيْحُطُّو مْعَ الغَدَّارِينْ.</verse>
				<verse number="47">وْآمَا الخْدِيمْ هَاذَاكَا الِّي يَعْرِفْ الإِرَادَة مْتَاعْ سِيدُو آمَا مَا يْحَضِّرْشْ رُوحُو وْمَا يَعْمِلْشْ الشَّيْء الِّي سِيدُو يْحِبْ عْلِيهْ رَاهُو بَاشْ يِتْضْرَبْ بَرْشَة.</verse>
				<verse number="48">آمَا الِّي مَا يَعْرِفْشْ وِعْمَلْ الشَّيْء الِّي يِسْتَاهِلْ عْلِيهْ الضَّرْبْ، رَاهُو بَاشْ يِتْضْرَبْ شْوَيَّة، الِّي يَعْطِيوْهْ البَرْشَة رَاهُمْ زَادَا بَاشْ يُطْلْبُوا مِنْ عَنْدُو بَرْشَة، وِلِّي يِمّْنُوهْ عْلَى البَرْشَة زَادَا بَاشْ يُطْلْبُوا مِنُّو أَكْثِرْ مِلِّي إمّْنُوهْ عْلِيهْ.»</verse>
				<verse number="49">«آنَا رَانِي جِيتْ بَاشْ نْشَعِّلْ النَّارْ فِي الأَرْضْ، وْقَدَّاشْ نِتْمَنَّى لُو كَانْ شِعْلِتْ!</verse>
				<verse number="50">آمَا رَاهُو قْبَلْ هَاذَا عِنْدِي مَعْمُودِيَّة يِلْزِمْنِي نِتْعَمِّدْ بِيهَا، وْرَانِي بَاشْ نَبْقَى مْكَبِّشْ حَتَّى لِينْ اتِّمْ.</verse>
				<verse number="51">يَاخِي مَاشِي فِي بَالْكُمْ الِّي آنَا جِيتْ بَاشْ نْجِيبْ سَلاَمْ لِلأَرْضْ؟ آنَا نْقُلْكُمْ لاَ، جِيتْ بَاشْ نْفَرِّقْ مَا بِينْ النَّاسْ.</verse>
				<verse number="52">إِذَا كَانْ دَارْ فِيهَا خَمْسَة، رَاهُمْ بَاشْ يِتْقِسْمُوا: ثْلاَثَة ضِدْ ثْنِينْ، وِثْنِينْ ضِدْ ثْلاَثَة،</verse>
				<verse number="53">البُو ضِدْ وِلْدُو، وِالوْلَدْ ضِدْ بُوهْ. الأُمْ ادُّورْ عْلَى بِنْتْهَا، وِالطُّفْلَة ادُّورْ عْلَى أُمّْهَا. الحْمَاةْ عْلَى كَنِّتْهَا وِالكَنَّة عْلَى حْمَاتْهَا.»</verse>
				<verse number="54">وْزَادْ قَالْ لِلنَّاسْ: «وَقْتِلِّي تْشُوفُوا السْحَابْ طَالِعْ مِالغَرْبْ بِالوَقْتْ تْقُولُوا: \المْطَرْ جَايَة\ وِالشَّيْء هَاذَاكَا يْصِيرْ.</verse>
				<verse number="55">وْكِيْهِبْ الرِّيحْ مْتَاعْ الجَنُوبْ، تْقُولُوا: \اليُومْ بَاشْ يْكُونْ نْهَارْ سْخُونْ\ وِالشَّيْء هَاذَاكَا يْصِيرْ.</verse>
				<verse number="56">يَا مُنَافْقِينْ تَعْرْفُوا كِيفَاشْ تْفَرّْقُوا بِينْ حَالِةْ السْمَاءْ وِالأَرْضْ، إِمَّالاَ كِيفَاشْ مَا تَعْرْفُوشْ العَلاَمَاتْ مْتَاعْ الزْمَانْ هَاذَا؟»</verse>
				<verse number="57">«وِعْلاَشْ مَا تُحْكْمُوشْ وَحَّدْكُمْ شْنُوَّة هُوَ الحَقْ؟</verse>
				<verse number="58">كِتَبْدَا مَاشِي مْعَ الِّي شَاكِي بِيكْ لِلمَحْكْمَة، حَاوِلْ فِي الطْرِيقْ بَاشْ تِتْصَالِحْ مْعَاهْ، بَاشْ مَا يْهِزِّكْشْ لِلقَاضِي، وِالقَاضِي يْسَلْمِكْ لِلشُّرْطِي وِالشُّرْطِي يْحُطِّكْ فِي الحَبْسْ.</verse>
				<verse number="59">آنَا نْقُلِّكْ: رَاكْ مَاكِشْ بَاشْ تُخْرُجْ مِنْ غَادِي بِالكُلْ حَتَّى لِينْ تْخَلِّصْ آخِرْ مِلِّيمْ.»</verse>
			</chapter>
			<chapter number="13">
				<verse number="1">وْفِي الوَقْتْ هَاذَاكَا بِالضَّبْطْ جَاوْ جْمَاعَة مِالنَّاسْ وِحْكَاوْلُو عْلَى النَّاسْ الِّي مِالجَلِيلْ الِّي قْتَلْهُمْ بِيلاَطُسْ، وِدْمُومَاتْهُمْ تْخَلّْطِتْ مْعَ دَمْ الذْبَايِحْ مْتَاعْهُمْ.</verse>
				<verse number="2">جَاوِبْهُمْ يَسُوعْ وْقَالْ: «يَاخِي مَاشِي فِي بَالْكُمْ الِّي الجَلِيلِيِّينْ هَاذُوكُمْ كَانُوا مِذْنْبِينْ أَكْثِرْ مِنْ بْقِيِّةْ الجَلِيلِيِّينْ، حَتَّى لِينْ يَجْرَالْهُمْ الشَّيْء هَاذَاكَا؟</verse>
				<verse number="3">آنَا نْقُلْكُمْ لاَ! آمَا إِذَا كَانْ إِنْتُومَا مَا اتُّوبُوشْ رَاكُمْ الكُلْكُمْ بَاشْ تِتْهِلْكُوا كِيفْهُمْ.</verse>
				<verse number="4">وِلاَّ مَاشِي فِي بَالْكُمْ الِّي الثْمَنْطَاشْ الِّي طَاحْ عْلِيهُمْ البُرْجْ فِي سِلْوَامْ وِقْتَلْهُمْ، كَانُوا يَعْمْلُوا فِي الذْنُوبْ أَكْثِرْ مِنْ السَّاكْنِينْ فِي أُورْشَلِيمْ الكُلْهُمْ؟</verse>
				<verse number="5">آنَا نْقُلْكُمْ لاَ! آمَا إِذَا إِنْتُومَا مَا اتُّوبُوشْ، رَاكُمْ الكُلْكُمْ بَاشْ تِتْهِلْكُوا كِيفْهُمْ.»</verse>
				<verse number="6">وْزَادْ عْطَى المَثَلْ هَاذَا: «كَانْ ثَمَّة وَاحِدْ عَنْدُو كَرْمَة مَغْرُوسَة فِي سَانْيِةْ العْنِبْ مْتَاعُو، مْشَى بَاشْ يْنَحِّي مِنْهَا الكَرْمُوسْ يَاخِي مَا لْقَاشْ فِيهَا بِالكُلْ.</verse>
				<verse number="7">قَالْ لِلخَدَّامْ: \تَوَّا ثْلاَثَة سْنِينْ وْآنَا نْجِي لِلكَرْمَة هَاذِي بَاشْ انَّحِّي الكَرْمُوسْ لَكِنْ مَا نَلْقَى فِيهَا حَتَّى شَيْء، نقُصّْهَا، عْلاَشْ تْخَلّيهَا تْضُرْ فِي الأَرْضْ؟\</verse>
				<verse number="8">آمَا الخَدَّامْ جَاوْبُو وْقَالْ: \يَا سِيدِي خَلِّيهَا العَامْ هَاذَا زَادَا وْتَوْ نِحْفِرْ التْرَابْ الِّي دَايِرْ بِيهَا وِنْحُطُّلْهَا الغْبَارْ</verse>
				<verse number="9">بَالِكْشِي تْجِيبْ الغَلَّة، وْكَانْ مَا جَابِتْشْ قُصّْهَا.\»</verse>
				<verse number="10">وْكَانْ يَسُوعْ فِي سِبْتْ مِالأَسْبَاتْ يْعَلِّمْ فِي وَاحِدْ مِالمَجَامِعْ.</verse>
				<verse number="11">وْإِذَا بِيهَا مْرَا مُوجُودَة الغَادِي وْسَاكِنْهَا رُوحْ شَرْ مْخَلِّيهَا مْرِيضَة ثْمَنْطَاشْ سْنَة وِظْهَرْهَا أَعْوِجْ وْمَا تْنَجِّمْشْ تَاقِفْ مِصْوَابَة.</verse>
				<verse number="12">كِشَافْهَا يَسُوعْ عَيّْطِلْهَا وْقَالِلْهَا: «يَا مْرَا إِنْتِ مِشْفِيَّة مِنْ مَرْضِكْ.»</verse>
				<verse number="13">وْحَطْ يْدِيهْ عْلِيهَا وْبِالوَقْتْ رَجْعِتْ مِسْتْوِيَّة وْمَجّْدِتْ اللهْ.</verse>
				<verse number="14">آمَا رَئِيسْ المَجْمَعْ تْغَشِشْ عْلَى خَاطِرْ يَسُوعْ شْفَى المْرَا فِي نْهَارْ السِّبْتْ وْقَالْ لِلنَّاسْ: «ثَمَّة سِتَّة أَيَّامْ مَسْمُوحْ فِيهُمْ بَاشْ تِخْدْمُوا، وْفِي النْهَارَاتْ هَاذُومَا إِيجَاوْ بَاشْ تِتْشْفَاوْ، آمَا مُوشْ فِي نْهَارْ السِّبْتْ.»</verse>
				<verse number="15">يَاخِي جَاوْبُو الرَّبْ وْقَالْ: «يَا مُنَافْقِينْ: يَاخِي ثَمَّاشْ وَاحِدْ فِيكُمْ مَا يْحِلِّشْ رْبَاطْ الثُّورْ وِلاَّ البْهِيمْ مْتَاعُو فِي نْهَارْ السِّبْتْ وِيْخَرّْجُو مِالكُورِي وِيْهِزُّو بَاشْ يُشْرُبْ؟</verse>
				<verse number="16">آمَا المْرَا هَاذِي الِّي هِيَ بِنْتْ إِبْرَاهِيمْ وِالشِّيطَانْ رَابِطْهَا مِنْ ثْمَنْطَاشِنْ سْنَة، مُوشْ كَانْ لاَزِمْ تِتْحَلْ مِنْ الرْبَاطْ هَاذَا فِي نْهَارْ السِّبْتْ؟»</verse>
				<verse number="17">وْكِقَالِلْهُمْ الكْلاَمْ هَاذَا، الِّي عَارْضُوهْ الكُلْهُمْ حِشْمُوا عْلَى رْوَاحْهُمْ، وِالنَّاسْ الكُلْ فَرْحُوا بِالأَعْمَالْ العْظِيمَة الِّي كَانْ يَعْمِلْ فِيهَا.</verse>
				<verse number="18">وْقَالْ يَسُوعْ: «لِشْنُوَّة تِشْبِهْ مَمْلِكْةْ اللهْ؟ وبشْنُوَّة انَّجِّمْ نْشَبِّهَّا؟</verse>
				<verse number="19">هِيَ تِشْبِهْ لْزِرِّيعَة مْتَاعْ خَرْدِلْ، هَزّْهَا رَاجِلْ وِرْمَاهَا فِي سَانِيتُو، يَاخِي نِبْتِتْ وْوَلاَّتْ شَجْرَة كْبِيرَة، وْجَاتْ طْيُورْ السْمَاءْ وْعَشَشِتْ فِيهَا.»</verse>
				<verse number="20">وْزَادْ قَالْ: «بَاشْ نْشَبِّهْ مَمْلِكْةْ اللهْ؟</verse>
				<verse number="21">هِيَ تِشْبِهْ لِخْمِيرَة خْذِتْهَا مْرَا وْحَطِّتْهَا فِي ثْلاَثَة قْصَاعْ مْتَاعْ دْقِيقْ حَتَّى لِينْ خْمِرْ العْجِينْ الكُلُّو.»</verse>
				<verse number="22">وْكَانْ يِتْعَدَّى فِي المُدُنْ وِالقُرَى وَحْدَة بَعْدْ الأُخْرَى يْعَلِّمْ فِيهُمْ وَقْتِلِّي كَانْ مَاشِي لْأُورْشَلِيمْ.</verse>
				<verse number="23">وْسِأْلُو وَاحِدْ: «يَا سِيدْنَا يَاخِي شْوَيَّة نَاسْ بَرْكْ بَاشْ يُخْلْصُوا؟»</verse>
				<verse number="24">قَالِلْهُمْ يَسُوعْ: «حَاوْلُوا أَكْثِرْ مَا يُمْكِنْ بَاشْ تُدْخْلُوا مِالبَابْ الضِّيقْ، رَانِي نْقُولِلْكُمْ: بَرْشَة بَاشْ يْحَاوْلُوا يُدْخْلُوا وْمَا يْنَجّْمُوشْ.</verse>
				<verse number="25">بَعْدْ مَا يْكُونْ مُولَى الدَّارْ قَامْ وْسَكِّرْ البَابْ، تَبْدَاوْا إِنْتُومَا وَاقْفِينْ البَرَّا، وادُّقُّوا عْلَى بَابُو وِتْقُولُوا: \يَا سِيدْنَا حِلِّلْنَا البَابْ!\ يْجَاوِبْكُمْ وِيْقُولْ: \لاَ آنَا مَا نَعْرِفْكُمْشْ مْنِينْ جِيتُوا.\</verse>
				<verse number="26">وَقْتْهَا تَبْدَاوْا تْقُولُوا: \كْلِينَا وِشْرَبْنَا مْعَاكْ وْإِنْتِ عَلِّمْتْ فِي الشْوَارِعْ مْتَاعْنَا.\</verse>
				<verse number="27">وْهُوَ بَاشْ يْقُولِلْكُمْ: \مَا نَعْرِفْكُمْشْ إِنْتُومَا مْنِينْ جِيتُوا. امْشِيوْ مِنْ قُدَّامِي الكُلْكُمْ يَلِّي تَعْمْلُوا فِي الشَّرْ.\</verse>
				<verse number="28">الوَقْتْ هَاذَاكَا بَاشْ يْكُونْ البْكَاءْ وْغَزَّانْ السِّنِّينْ كِتْشُوفُوا إِبْرَاهِيمْ وْإِسْحَاقْ وْيَعْقُوبْ وِالأَنْبِيَاءْ الكُلْهُمْ فِي مَمْلِكْةْ اللهْ وْإِنْتُومَا تِتْرْمَاوْ البَرَّا.</verse>
				<verse number="29">وْبِشْ يْجِيوْ نَاسْ مِالشَّرقْ وِالغَرْبْ وْمِالشَّمَالْ وِالجَنُوبْ وْيُقْعْدُوا وْيَاكْلُوا فِي مَمْلِكْةْ اللهْ.</verse>
				<verse number="30">الإِخْرَانِينْ يْوَلِّيوْ الأُولاَنِينْ، وِالأُولاَنِينْ يْوَلِّيوْ الإِخْرَانِينْ.»</verse>
				<verse number="31">وْفِي السَّاعَة هَاذِيكَا بِيدْهَا جَاوْ جْمَاعَة مِالفَرِّيسِيِّينْ وْقَالُوا لْيَسُوعْ: «مَنَّعْ رُوحِكْ وْأُهْرُبْ مِنْ هْنَا. رَاهُو هِيرُودُسْ قَرِّرْ بَاشْ يُقْتْلِكْ.»</verse>
				<verse number="32">يَاخِي قَالِلْهُمْ: «إِمْشِيوْ وْقُولُوا لِلثَّعْلِبْ هَاذَاكَا: \هَانِي نْخَرِّجْ فِي الشْوَاطِنْ وْنِشْفِي فِي المُرْضَى اليُومْ وْغُدْوَة وْفِي النْهَارْ الثَّالِثْ نْتَمِّمْ كُلْ شَيْء.\</verse>
				<verse number="33">آمَا لاَزِمْنِي نْكَمِّلْ نِمْشِي اليُومْ وْغُدْوَة وْبَعْدْ غُدْوَة، رَاهُو مُوشْ مُمْكِنْ نَبِي يْمُوتْ البَرَّا مِنْ أُورْشَلِيمْ!»</verse>
				<verse number="34">«يَا أُورْشَلِيمْ، يَا أُورْشَلِيمْ، يَلِّي تُقْتُلْ فِي الأَنْبِيَاءْ وْتُرْجُمْ فِي المَبْعُوثِينْ لِيهَا، قَدَّاشْ مِنْ مَرَّة حَبِّيتْ نْلِمْ وْلاَدِكْ مْعَ بْعَضْهُمْ كِيفْ مَا الدْجَاجَة تْلِمْ الفْلاَلِسْ مْتَاعْهَا تَحْتْ جْوَانِحْهَا. آمَا إِنْتُومَا مَا حَبِّيتُوشْ.</verse>
				<verse number="35">هَايْ دَارْكُمْ بَاشْ تَبْقَالْكُمْ خِرْبَة! وِنْقُولِلْكُمْ: مَا عَادِشْ بَاشْ تْشُوفُونِي حَتَّى لِينْ يْجِي الوَقْتْ الِّي تْقُولُوا فِيهْ \مُبَارَكْ الِّي جَايْ بْإِسْمْ الرَّبْ.\»</verse>
			</chapter>
			<chapter number="14">
				<verse number="1">وِدْخَلْ فِي نْهَارْ السِّبْتْ لْدَارْ وَاحِدْ مِنْ كْبَارَاتْ الفَرِّيسِيِّينْ بَاشْ يُفْطُرْ عَنْدُو، وْكَانُوا يْعِسُّوا عْلِيهْ.</verse>
				<verse number="2">وْجَا قُدَّامُو وَاحِدْ مْرِيضْ ابُّومِينَة.</verse>
				<verse number="3">يَاخِي يَسُوعْ كَلِّمْ عُلَمَاءْ الشَّرِيعَة وِالفَرِّيسِيِّينْ وِسْإِلْهُمْ: «زَعْمَة حْلاَلْ كِالوَاحِدْ يِشْفِي النَّاسْ فِي نْهَارْ السِّبْتْ وِلاَّ لاَ؟»</verse>
				<verse number="4">آمَا هُومَا بْقَاوْ سَاكْتِينْ، يَاخِي هَزُّو وِشْفَاهْ وْخَلاَّهْ مْشَى عْلَى رُوحُو.</verse>
				<verse number="5">مِنْ بَعْدْ عَاوِدْ سْإِلْهُمْ: «شْكُونْ مِنْكُمْ الِّي البْهِيمْ وِلاَّ الثُّورْ مْتَاعُو يْطِيحْ فِي بِيرْ نْهَارْ السِّبْتْ وْمَا يْخَرّْجُوشْ بِالوَقْتْ؟»</verse>
				<verse number="6">وْمَا نَجّْمُوشْ يْجَاوْبُوهْ عْلَى السُّؤاَلْ هَاذَا.</verse>
				<verse number="7">وِعْطَى مَثَلْ لِلنَّاسْ المِسْتَدْعِينْ بَعْدْ مَا شَافْهُمْ كِيفَاشْ خْتَارُوا البْقَايِعْ لُولَى، وْقَالِلْهُمْ:</verse>
				<verse number="8">«وَقْتِلِّي يِسْتَدْعَاكْ وَاحِدْ لْعِرْسْ مَا تُقْعِدْشْ فِي البُقْعَة الأُولَى، مُمْكِنْ يْكُونْ مْحَضِّرْهَا لْوَاحِدْ أَكْثِرْ مِنِّكْ قْدَرْ.</verse>
				<verse number="9">وِيْجِي الِّي سْتَدْعَاكْ وِاسْتَدْعَاهْ وِيْقُلِّكْ: \خَلِّي البُقْعَة لِلرَّاجِلْ هَاذَا\ وَقْتْهَا تْقُومْ وْإِنْتِ حَاشِمْ وْتُقْعُدْ فِي البُقْعَة الإِخْرَانِيَّة.</verse>
				<verse number="10">آمَا وَقْتِلِّي يِسْتَدْعَاوْكْ إِمْشِي وْأُقْعُدْ فِي البُقْعَة الإِخْرَانِيَّة، بَاشْ كِيْجِي الِّي سْتَدْعَاكْ يْقُلِّكْ: \يَا صَاحْبِي إِيجَا وْأُقْعُدْ القُدَّامْ\ وَقْتْهَا قَدْرِكْ يْزِيدْ قُدَّامْ النَّاسْ المُوجُودِينْ مْعَاكْ.</verse>
				<verse number="11">الِّي يْعَلِّي رُوحُو يَهْبِطْ، وِلِّي يْنَقِّصْ مِنْ رُوحُو يَعْلَى.»</verse>
				<verse number="12">وْقَالْ زَادَا لِلِّي سْتَدْعَاهْ: «وَقْتِلِّي تَعْمِلْ فْطُورْ وِلاَّ عْشَاء مَا تِسْتَدْعَاشْ صْحَابِكْ وِلاَّ إِخْوْتِكْ وِلاَّ أَقَارْبِكْ وِلاَّ جِيرَانِكْ الغُنْيَا، بَاشْ مَا يِسْتَدْعَاوْكْشْ هُومَا زَادَا، وْهَكَّا تْكُونْ خْذِيتْ حَقِّكْ.</verse>
				<verse number="13">آمَا وَقْتِلِّي تَعْمِلْ حَفْلَة سْتَدْعَى الفُقَرَاءْ وِالمُعَاقِينْ وِالعَايْبِينْ وِالعِمْيَانْ.</verse>
				<verse number="14">وَقْتْهَا تِتْبَارِكْ عْلَى خَاطِرْ هَاذُمْ مَا عِنْدْهُمْشْ بَاشْ يْضَيّْفُوكْ: وَقْتْهَا تَاخُذْ أَجْرِكْ فِي يُومْ القْيَامَة مْتَاعْ الأَبْرَارْ.»</verse>
				<verse number="15">ثَمَّة وَاحِدْ مِالشْيُوخْ وَقْتِلِّي سْمَعْ الكْلاَمْ هَاذَا قَالْ: «صَحَّة لِلِّي بَاشْ يَاكُلْ المَاكْلَة فِي مَمْلِكْةْ اللهْ.»</verse>
				<verse number="16">لَكِنْ يَسُوعْ قَالُّو: «ثَمَّة وَاحِدْ عْمَلْ عْشَاء كْبِيرْ بَرْشَة، وِاسْتَدْعَى بَرْشَة نَاسْ.</verse>
				<verse number="17">مِنْ بَعْدْ وَقْتِلِّي حْضَرْ العْشَاء بْعَثْ العَبْدْ مْتَاعُو بَاشْ يْقُولْ لِلمِسْتَدْعِينْ: \إِيجَاوْ رَاهُو كُلْ شَيْء حَاضِرْ.\</verse>
				<verse number="18">يَاخِي بْدَاوْا الكُلْهُمْ يُطْلْبُوا فِي السْمَاحْ، وْقَالْ الأُوِّلْ: \آنَا شْرِيتْ سَانْيَة وْلاَزِمْنِي نِمْشِي نْشُوفْهَا، مِنْ فَضْلِكْ إِعْفِينِي.\</verse>
				<verse number="19">وِالآخَرْ قَالْ: \آنَا شْرِيتْ عَشْرَة بَقْرَاتْ وْآنَا تَوَّا مَاشِي بَاشْ نْجَرِّبْهُمْ، مِنْ فَضْلِكْ إِعْفِينِي.\</verse>
				<verse number="20">وْوَاحِدْ آخَرْ قَالْ: \آنَا تْزَوِّجْتْ بِمْرَا هَاذَاكَا عْلاَشْ مَا انَّجِّمْشْ نْجِي.\</verse>
				<verse number="21">رْجَعْ العَبْدْ وْقَالْ لْسِيدُو عْلَى الشَّيْء الِّي وْقَعْ وَقْتْهَا تْغَشِشْ مُولَى الدَّارْ وْقَالْ لِلعَبْدْ مْتَاعُو: \فِيسَعْ اخْرُجْ لِشْوَارِعْ المْدِينَة وِزْنِقْهَا وْجِيبْ الفُقَرَاءْ وِالمُعَاقِينْ وِالعَايْبِينْ وِالعِمْيَانْ لِهْنَا.</verse>
				<verse number="22">رْجَعْ العَبْدْ وْقَالْ: يَا سِيدِي الِّي قُلْتْ عْلِيهْ صَارْ وْمَازَالِتْ ثَمَّة بْقَايِعْ فَارْغَة.\</verse>
				<verse number="23">يَاخِي قَالُّو مُولَى الدَّارْ: \إِمْشِي لِلثْنَايَا وِلِلأَسْوَارْ وْجِيبْ النَّاسْ وْدَخِّلْهُمْ بِالسِّيفْ حَتَّى لِينْ دَارِي تِتْمْلَى.</verse>
				<verse number="24">رَانِي نْقُولِلْكُمْ حَتَّى وَاحِدْ مِلِّي سْتَدْعِيتْهُمْ قْبَلْ مَاهُو بَاشْ يْذُوقْ مِالعْشَاء مْتَاعِي.\»</verse>
				<verse number="25">وْكَانُوا بَرْشَة نَاسْ يِمْشِيوْ مْعَاهْ تْلَفّْتِلْهُمْ وْقَالْ:</verse>
				<verse number="26">«إِذَا كَانْ وَاحِدْ يْجِينِي وْهُوَ مَا يْحِبّْنِيشْ أَكْثِرْ مِنْ بُوهْ وْأُمُّو وْمَرْتُو وِوْلاَدُو وْإِخْوْتُو وِخْوَاتُو وْحَتَّى أَكْثِرْ مِنْ حْيَاتُو، مَا يْنَجِّمْشْ يْكُونْ تِلْمِيذِي.</verse>
				<verse number="27">وِلِّي مَا يْهِزِّشْ الصَّلِيبْ مْتَاعُو وِيْتَبَّعْنِي مَا يْنَجِّمْشْ يْكُونْ تِلْمِيذِي.</verse>
				<verse number="28">شْكُونُو فِيكُمْ الِّي يْحِبْ يِبْنِى نَاظُورْ مِنْ غِيرْ مَا يُقْعُدْ وْيَعْمِلْ الحْسَابْ مْتَاعْ المْصَارِيفْ، بَاشْ يَعْرِفْ إِذَا كَانْ عَنْدُو مَا يِكْفِي بَاشْ يْكَمِّلْ البَنْيْ وِلاَّ لاَ.</verse>
				<verse number="29">بَاشْ مَا يِبْنِيشْ السَّاسْ وِمْبَاعِدْ مَا يِقْدِرْشْ يْكَمِّلْ، وِلِّي يْشُوفُوهْ الكُلْهُمْ يَبْدُوا يَضْحْكُوا عْلِيهْ.</verse>
				<verse number="30">وِيْقُولُوا: \الرَّاجِلْ هَاذَا بْدَا يِبْنِي وْمَا نَجِّمْشْ يْكَمِّلْ؟\</verse>
				<verse number="31">وِلاَّ شْكُونُو المَلِكْ الِّي مَاشِي يْحَارِبْ فِي مَلِكْ آخَرْ، مِنْ غِيرْ مَا يُقْعُدْ قْبَلْ وِيْثَبِّتْ، بَاشْ يَعْرِفْ إِذَا كَانُو قَادِرْ يْحَارِبْ بعَشْرَة آلاَفْ الجَيْشْ هَاذَاكَا الِّي هَاجِمْ عْلِيهْ بْعِشْرِينْ أَلْفْ عَسْكْرِي؟</verse>
				<verse number="32">مَا كَانِشْ مَا دَامُو العْدُو مَازَالْ بْعِيدْ يَبْعِثْلُو مَرْسُولْ وْإِذَا كَانْ مُمْكِنْ يُطْلُبْ بَاشْ يِتْصَالْحُوا.</verse>
				<verse number="33">وْزَادَا، إِذَا كَانْ كُلْ وَاحِدْ فِيكُمْ مَا يْخَلِّيشْ كُلْ مَا يِمْلِكْ، رَاهُو مَا يْنَجِّمْشْ يْكُونْ التِّلْمِيذْ مْتَاعِي.»</verse>
				<verse number="34">«المِلْحْ بَاهِي، آمَا إِذَا كَانْ المِلْحْ مَا عَادِشْ عَنْدُو مَطْعِمْ، كِيفَاشْ بَاشْ تْرَجّْعُولُو مَطْعْمُو؟</verse>
				<verse number="35">لاَ عَادْ يُصْلُحْ لاَ لِلتُّرْبَة وْلاَ لِلغْبَارْ، وْيِتْرْمَى البَرَّا، الِّي عَنْدُو وِذْنِينْ خَلِّيهْ يِسْمَعْ!»</verse>
			</chapter>
			<chapter number="15">
				<verse number="1">وْكَانُوا المَكَّاسَة الكُلْهُمْ وِالمِذْنْبِينْ يْجِيوْ لْيَسُوعْ بَاشْ يِسْمْعُوهْ.</verse>
				<verse number="2">يَاخِي الفَرِّيسِيِّينْ وِالكُتَّابْ مْتَاعْ اليْهُودْ بْدَاوْا يِتْشَكُّوا وْقَالُوا: «الرَّاجِلْ هَاذَا يَفْرَحْ بِالمِذْنْبِينْ وْيَاكُلْ مْعَاهُمْ.»</verse>
				<verse number="3">يَاخِي عْطَاهُمْ يَسُوعْ المَثَلْ هَاذَا وْقَالْ:</verse>
				<verse number="4">«شْكُونْ مِنْكُمْ الِّي عَنْدُو مْيَاةْ عَلُّوشْ وْضَيَّعْ وَاحِدْ مِنْهُمْ مُوشْ بَاشْ يْخَلِّي التِّسْعَة وْتِسْعِينْ فِي الخْلاَء وْيِمْشِي يْلَوِّجْ عْلَى العَلُّوشْ الضَّايِعْ حَتَّى لِينْ يَلْقَاهْ؟</verse>
				<verse number="5">وْبَعْدْ مَا يَلْقَاهْ يْهِزُّو عْلَى كْتَافُو وْهُوَ فَرْحَانْ.</verse>
				<verse number="6">مِنْ بَعْدْ يَرْجَعْ لْدَارُو وْيِسْتَدْعَى الجِيرَانْ وِصْحَابُو وِيْقُولِلْهُمْ \أَفْرْحُوا مْعَايَا رَانِي لْقِيتْ عَلُّوشِي الِّي ضَاعْلِي!\</verse>
				<verse number="7">نْقُولِلْكُمْ: هَكَّا تْكُونْ ثَمَّة فَرْحَة كْبِيرَة فِي السْمَاءْ وَقْتِلِّي مِذْنِبْ وَاحِدْ يْتُوبْ أَكْثِرْ مِنْ تِسْعَة وْتِسْعِينْ أَبْرَارْ مَا هُمْشْ فِي حَاجَة بَاشْ يْتُوبُوا.»</verse>
				<verse number="8">«وِلاَّ شْكُونِي هِيَ المْرَا الِّي عِنْدْهَا عَشْرَة دِينَارَاتْ فِضَّة وْضَيّْعِتْ دِينَارْ مِنْهُمْ، مُوشْ بَاشْ تْشَعِّلْ الفْنَارْ وْتُكْنُسْ الدَّارْ بِلْقْدَا حَتَّى لِينْ تَلْقَاهْ؟</verse>
				<verse number="9">وْبَعْدْ مَا تَلْقَاهْ، تِسْتَدْعَى جَارَاتْهَا وِصْحَابْهَا وِتْقُولِلْهُمْ: \أَفْرْحُوا مْعَايَا رَانِي لْقِيتْ الدِّينَارْ مْتَاعِي.\</verse>
				<verse number="10">نْقُولِلْكُمْ كِيفْ مَا هَكَّا يَفْرْحُوا المْلاَيْكَة مْتَاعْ اللهْ بْمِذْنِبْ وَاحِدْ وَقْتِلِّي يْتُوبْ.»</verse>
				<verse number="11">وْقَالْ يَسُوعْ: «كَانْ ثَمَّة وَاحِدْ عَنْدُو زُوزْ وْلاَدْ:</verse>
				<verse number="12">قَالْ الصْغِيرْ فِيهُمْ لْبُوهْ: \يَا بَابَا أَعْطِينِي البَايْ مْتَاعِي مِالوَرْثَة.\ يَاخِي قْسِمِّلْهُمْ بُوهُمْ كُلْ مَا يِمْلِكْ.</verse>
				<verse number="13">وْبَعْدْ أَيَّامَاتْ لَمْ الوْلِدْ الصْغِيرْ كُلْ مَا عَنْدُو وِمْشَى لِبْلاَدْ بْعِيدَة، وِالغَادِي صْرَفْ فْلُوسُو الكُلْ فِي الفْسَادْ.</verse>
				<verse number="14">وْكِصْرَفْ الِّي عَنْدُو الكُلْ، جَاتْ مَجَاعَة كْبِيرَة عْلَى البْلاَدْ هَاذِيكَا وِصْبَحْ مِحْتَاجْ.</verse>
				<verse number="15">وِمْشَى لْوَاحِدْ مِنْ امَّالِي البْلاَدْ، يَاخِي بَعْثُو يَسْرَحْلُو بِالحْلاَلِفْ مْتَاعُو.</verse>
				<verse number="16">وْكَانْ دِيمَا يِشْتْهَى بَاشْ يِمْلَى كِرْشُو بِالخَرُّوبْ الِّي يَاكْلُوا فِيهْ الحْلاَلِفْ، آمَا حَتَّى وَاحِدْ مَا عْطَاهْ.</verse>
				<verse number="17">وَلّى رْجَعْ عْلَى رُوحُو وْقَالْ: \قَدَّاشْ مِنْ خَدَّامْ عِنْدْ بَابَا، عَنْدُو الخُبْزْ بِالفَاضِلْ وْآنَا هْنَا قْرِيبْ نْمُوتْ بِالجُّوعْ.</verse>
				<verse number="18">نْقُومْ وْنَرْجَعْ لْبَابَا وِنْقُلُّو: يَا بَابَا آنَا غْلُطْتْ فِي حَقْ رَبِّي وْفِي حَقِّكْ.</verse>
				<verse number="19">وْمَا نِسْتْحَقِّشْ نِتْسَمَّى وِلْدِكْ، رُدّْنِي كِيمَا وَاحِدْ مِالخَدَّامَا مْتَاعِكْ.\</verse>
				<verse number="20">قَامْ وِرْجَعْ لْبُوهْ، آمَا بُوهْ وَقْتِلِّي شَافُو مِنْ بْعِيدْ حَنْ عْلِيهْ وِجْرَالُو وْعَنّْقُو وْبَاسُو.</verse>
				<verse number="21">وْقَالْ الوْلِدْ: \يَا بَابَا، آنَا غْلُطْتْ فِي حَقْ رَبِّي وْفِي حَقِّكْ وْمَا نِسْتْحَقِّشْ نِتْسَمَّى وِلْدِكْ.\</verse>
				<verse number="22">آمَا البُو قَالْ لِلعَبِيدْ مْتَاعُو: \فِيسَعْ جِيبُوا أَحْسِنْ جِبَّة وْلَبّْسُوهَالُو، وْحُطُّولُو خَاتِمْ فِي صُبْعُو وْلَبّْسُوهْ صَبَّاطْ.</verse>
				<verse number="23">وْجِيبُوا العْجِلْ السْمِينْ وَاذْبْحُوهْ وْخَلِّينَا نَاكْلُوا وْنَفْرْحُوا.</verse>
				<verse number="24">رَاهُو وِلْدِي هَاذَا كَانْ مِيتْ وِحْيَى وْكَانْ ضَايِعْ وْتُوجِدْ.\ وِبْدَاوْا الحَفْلَة.</verse>
				<verse number="25">وْوِلْدُو الكْبِيرْ كَانْ فِي السَّانْيَة، كِجَا وِقْرُبْ مِالدَّارْ سْمَعْ صُوتْ الغْنَاء وِالشْطِيحْ.</verse>
				<verse number="26">عَيِّطْ عْلَى وَاحِدْ مِالخَدَّامَا وْسِأْلُو عَلِّي قَاعِدْ يْصِيرْ.</verse>
				<verse number="27">جَاوْبُو الخَدَّامْ: \خُوكْ رْجَعْ، وْبُوكْ ذْبَحْلُو العْجِلْ السْمِينْ عْلَى خَاطْرُو رْجَعْ لاَبَاسْ.\</verse>
				<verse number="28">آمَا الوْلِدْ الكْبِيرْ تْغَشِشْ وْمَا حَبِّشْ يُدْخُلْ، خْرَجْلُو بُوهْ يِتْشَحِّتْ فِيهْ.</verse>
				<verse number="29">جَاوْبُو: \آنَا نِخْدِمْ فِيكْ السْنِينْ هَاذِي الكُلْهَا وْعُمْرِي مَا طَيِّحْتْلِكْ كِلْمْتِكْ آمَا إِنْتِ مَا عْطِيتْنِيشْ حَتَّى بِرْشْنِي بَاشْ نَفْرَحْ بِيهْ مْعَ صْحَابِي.</verse>
				<verse number="30">وْكِرْجَعْ وِلْدِكْ هَاذَا الِّي كْلاَلِكْ رِزْقِكْ مْعَ النْسَاء الفَاسْدِينْ ذْبَحْتْلُو العْجِلْ السْمِينْ.\</verse>
				<verse number="31">قَالُّو بُوهْ: \يَا وِلْدِي إِنْتِ دِيمَا مْعَايَا وِلِّي نِمْلْكُو رَاهُو الكُلُّو لِيكْ.</verse>
				<verse number="32">آمَا رَاهُو كَانْ لاَزِمْنَا بَاشْ نَفْرْحُوا وْنِتْهَنُّوا عْلَى خَاطِرْ خُوكْ هَاذَا كَانْ مِيتْ وِحْيَى وْكَانْ ضَايِعْ وْتُوجِدْ.\»</verse>
			</chapter>
			<chapter number="16">
				<verse number="1">وْقَالْ زَادَا لِتْلاَمِذْتُو: «كَانْ ثَمَّة وَاحِدْ غْنِي عَنْدُو وْكِيلْ، سْمَعْ عْلِيهْ كْلاَمْ الِّي هُوَ يْفَسِّدْلُو فِي رِزْقُو.</verse>
				<verse number="2">نَادَاهْ وْسِأْلُو: \شْنُوَّة الِّي قَاعِدْ نِسْمَعْ فِيهْ عْلِيكْ، صَفِّي حْسَابْ الوْكَالَة مْتَاعِكْ، رَاكْ مَا عَادِشْ بَاشْ تْكُونْ وْكِيلْ عِنْدِي.\</verse>
				<verse number="3">يَاخِي قَالْ الوْكِيلْ بِينُو وْبِينْ رُوحُو: \شْنُوَّة بَاشْ نَعْمِلْ، سِيدِي بَاشْ يْنَحِّيلِي الوْكَالَة، وْآنَا مَا انَّجِّمْشْ نِخْدِمْ الأَرْضْ وْنَحْشِمْ بَاشْ نُطْلُبْ.</verse>
				<verse number="4">آنَا نَعْرِفْ آشْ بَاشْ نَعْمِلْ، بَاشْ وَقْتِلِّي نِتْنَحَّى مِالوْكَالَة، النَّاسْ يِسْتَقْبْلُونِي فِي دْيَارْهُمْ.\</verse>
				<verse number="5">يَاخِي نَادَى النَّاسْ المُسَالِينْ لْسِيدُو الكُلْهُمْ كُلْ وَاحِدْ وَحْدُو، وِسْإِلْ الأُوِّلْ: \قَدَّاشْ مُوسَالْ لْسِيدِي؟\</verse>
				<verse number="6">جَاوِبْ المُوسَالْ: \مْيَاةْ بِرْمِيلْ زِيتْ\ يَاخِي قَالُّو: \خُوذْ التَّوْصِيلْ مْتَاعِكْ وْأُقْعُدْ وْإِكْتِبْ خَمْسِينْ بَرْكْ.\</verse>
				<verse number="7">مِنْ بَعْدْ قَالْ لْوَاحِدْ آخَرْ: \وْإِنْتِ قَدَّاشْ مُوسَالْ؟\ جَاوِبْ: \مْيَاةْ قَلْبَة قَمْحْ\ يَاخِي قَالُّو: \خُوذْ التَّوْصِيلْ مْتَاعِكْ وْإِكْتِبْ ثْمَانِينْ بَرْكْ.\</verse>
				<verse number="8">وِالرَّاجِلْ الغْنِي شْكَرْ الوْكِيلْ الخَايِنْ عْلَى الذْكَاءْ مْتَاعُو كِعْمَلْ الشَّيْء هَاذَاكَا، رَاهُمْ وْلاَدْ الدِّنْيَا هَاذِي وَقْتِلِّي يِتْصَرّْفُوا مْعَ وْلاَدْ جِيلْهُمْ أَذْكَى مِنْ وْلاَدْ النُّورْ.</verse>
				<verse number="9">وِنْقُولِلْكُمْ: أَعْمْلُوا صْحَابْ بِالفْلُوسْ مْتَاعْ الظُّلْمْ، بَاشْ وَقْتِلِّي تُوفَى فْلُوسْكُمْ يِقْبْلُوكُمْ فِي الدْيَارْ الدَّايْمَة.</verse>
				<verse number="10">الِّي هُوَ ثِيقَة فِي الشْوَيَّة، رَاهُو زَادَا ثِقَة فِي البَرْشَة، وِالخَايِنْ فِي الشْوَيَّة رَاهُو زَادَا خَايِنْ فِي البَرْشَة.</verse>
				<verse number="11">إِذَا مَا تْكُونُوشْ ثِيقَة فِي فْلُوسْ الحْرَامْ إِمَّالاَ شْكُونْ بَاشْ يِمِّنْكُمْ عْلَى فْلُوسْ الحْلاَلْ.</verse>
				<verse number="12">وْإِذَا مَا تْكُونُوشْ ثِيقَة فِي الحَاجَاتْ مْتَاعْ غِيرْكُمْ، إِمَّالاَ شْكُونْ بَاشْ يَعْطِيكُمْ الحَاجَاتْ مْتَاعْكُمْ.</verse>
				<verse number="13">حَتَّى خْدِيمْ مَا يْنَجِّمْ يِخْدِمْ زُوزْ أَسْيَادْ، رَاهُو يَا إِمَّا بَاشْ يَكْرَهْ وَاحِدْ مِنْهُمْ وِيْحِبْ الآخَرْ، وِلاَّ بَاشْ يْتَبَّعْ وَاحِدْ مِنْهُمْ وْيَحْقِرْ الآخَرْ. مَا تْنَجّْمُوشْ تِخْدْمُوا اللهْ وِالفْلُوسْ.»</verse>
				<verse number="14">وِالفَرِّيسِيِّينْ كَانُوا يْحِبُّوا الفْلُوسْ، كِسَمْعُوا الكْلاَمْ هَاذَا تْمَسْخْرُوا عْلِيهْ.</verse>
				<verse number="15">يَاخِي قَالِلْهُمْ: «إِنْتُومَا تْوَرُّوا فِي رْوَاحْكُمْ لِلنَّاسْ الِّي إِنْتُومَا صَالْحِينْ، آمَا اللهْ يَعْرِفْ قْلُوبْكُمْ، الشَّيْء الِّي النَّاسْ يْشُوفُوهْ حَاجَة كْبِيرَة رَاهُو اللهْ يْرَاهْ نْجَاسَة.</verse>
				<verse number="16">الشَّيْء الِّي تِكْتِبْ فِي الشَّرِيعَة وِكْتُبْ الأَنْبِيَاءْ بْقَى حَتَّى لِينْ جَا يُوحَنَّا المَعْمَدَانْ، وْمِنْ الوَقْتْ هَاذَاكَا وْمَمْلِكْةْ اللهْ قَاعْدِينْ يْبَشّْرُوا بِيهَا، وِالنَّاسْ الكُلْ يْحَاوْلُوا يُدْخْلُولْهَا بِالقُوَّة.</verse>
				<verse number="17">آمَا رَاهُو فَنْيَانْ السْمَاءْ وِالأَرْضْ أسْهِلْ مِنْ إِنُّو حَرْفْ وَاحِدْ مِالشَّرِيعَة يْطِيحْ.»</verse>
				<verse number="18">«الِّي يْطَلِّقْ مَرْتُو، وِيْعَرِّسْ بِمْرَا أُخْرَى رَاهُو زْنَى، الِّي يْعَرِّسْ بِمْرَا مْطَلّْقَة مِنْ رَاجِلْهَا رَاهُو زَادَا يِسَّمَّى زْنَى.»</verse>
				<verse number="19">«كَانْ ثَمَّة رَاجِلْ غْنِى وْكَانْ دِيمَا يِلْبِسْ فِي لِبْسَة حَمْرَاء وْلِبْسَة غَالْيَة وْكَانْ دِيمَا يَعْمِلْ فِي الحَفْلاَتْ.</verse>
				<verse number="20">وْكَانْ ثَمَّة وَاحِدْ آخَرْ مِسْكِينْ إِسْمُو لَعَازَرْ مَرْمِي بِحْذَا البَابْ مْتَاعُو وْكَانْ عَنْدُو الدِّمَّالْ فِي بَدْنُو.</verse>
				<verse number="21">يِشْتْهَى بَاشْ يِشْبَعْ مِالفِتْفَاتْ الِّي يْطِيحْ مِالمِيدَة مْتَاعْ الغْنِي، حَتَّى مِالكْلاَبْ كَانِتْ دِيمَا تْجِي وْتَلْحِسْلُو فِي الدِّمَّالْ.</verse>
				<verse number="22">وْمَاتْ الرَّاجِلْ المِسْكِينْ وْهَزِّتُّو المْلاَيْكَة بِحْذَا إِبْرَاهِيمْ، وْمِنْ بَعْدْ مَاتْ الغْنِي زَادَا وْتِدْفِنْ.</verse>
				<verse number="23">وْوَقْتِلِّي كَانْ يِتْعَذِّبْ فِي الهَاوْيَة هَزْ عِينِيهْ، يَاخِي شَافْ إِبْرَاهِيمْ مِنْ بْعِيدْ وْلَعَازَرْ قَاعِدْ فِي حَمْلْتُو.</verse>
				<verse number="24">يَاخِي صَاحْ وْقَالْ: \يَا بَابَا إِبْرَاهِيمْ ارْحِمْنِي وْأَبْعِثْ لَعَازَرْ بَاشْ يْغَطِّسْ صُبْعُو فِي المَاء وِيْبَرِّدْلِي لْسَانِي، رَانِي قَاعِدْ نِتْعَذِّبْ فِي النَّارْ هَاذِي.\</verse>
				<verse number="25">آمَا إِبْرَاهِيمْ قَالْ: \يَا وِلْدِي اتْذَكِّرْ الِّي إِنْتِ خْذِيتْ الخِيرَاتْ الِّي حَبِّيتْ عْلِيهَا الكُلْ وَقْتِلِّي كُنْتْ عَايِشْ وْلَعَازَرْ خْذَا المْصَايِبْ، آمَا تَوَّا هُوَ قَاعِدْ يِتْعَزَّى هْنَا، وْإِنْتِ تِتْعَذِّبْ.</verse>
				<verse number="26">وْزِيدْ عْلَى هَاذَا، بِينَاتْنَا هَاوْيَة كْبِيرَة تْعَمْلِتْ بَاشْ الِّي يْحِبُّوا يِتْعَدَّاوْ مِنْ هْنَا الغَادِي مَا يْنَجّْمُوشْ وِلِّي يْحِبُّوا يِتْعَدَّاوْ مِالغَادِي لِهْنَا مَا يْنَجّْمُوشْ زَادَا.\</verse>
				<verse number="27">يَاخِي قَالْ: \إِمَّالاَ نُطْلُبْ مِنِّكْ يَا بَابَا إِبْرَاهِيمْ بَاشْ تَبْعِثْ لَعَازَرْ لْدَارْ بَابَا.</verse>
				<verse number="28">رَاهُو عِنْدِي خَمْسَة إِخْوَة، خَلِّيهْ يِشْهْدِلْهُمْ وِيْنَبِّهُّمْ بَاشْ مَا يْجُوشْ هُومَا زَادَا لْبُقْعِةْ العْذَابْ هَاذِي.\</verse>
				<verse number="29">آمَا إِبْرَاهِيمْ قَالُّو: \عِنْدْهُمْ مُوسَى وِالأَنْبِيَاءْ! تَوْ يِسْمْعُوا كْلاَمْهُمْ.\</verse>
				<verse number="30">يَاخِي قَالُّو: \لاَ يَا بَابَا إِبْرَاهِيمْ رَاهُو إِذَا كَانْ يِمْشِيلْهُمْ وَاحِدْ مِنْ المُوتَى تَوْ يْتُوبُوا.\</verse>
				<verse number="31">يَاخِي قَالُّو إِبْرَاهِيمْ: \إِذَا كَانْ مَا سَمْعُوشْ كْلاَمْ مُوسَى وِالأَنْبِيَاءْ، مَا هُمْشْ بَاشْ يِقْتَنْعُوا حَتَّى لُوكَانْ يْقُومْ وَاحِدْ مِنْ بِينْ المُوتَى!\»</verse>
			</chapter>
			<chapter number="17">
				<verse number="1">وْقَالْ لِتْلاَمِذْتُو: «العَثْرَاتْ لاَزِمْ بَاشْ تْجِي، آمَا يَا وِيلُو الِّي تْجِي عْلَى يِدُّو.</verse>
				<verse number="2">لُوكَانْ حَجْرَة مْتَاعْ رْحَى تِتْعَلِّقْ فِي رَقْبْتُو وْيِتْرْمَى فِي البْحَرْ خِيرْلُو مِنْ إِنُّو يْكُونْ سْبَبْ عَثْرَة لْوَاحِدْ مِالصْغَارْ هَاذُمْ.</verse>
				<verse number="3">رُدُّوا بَالْكُمْ. وَقْتِلِّي خُوكْ يُغْلُطْ فِي حَقِّكْ وَبّْخُو، وْإِذَا كَانْ تَابْ سَامْحُو.</verse>
				<verse number="4">وْإِذَا كَانْ غْلُطْ فِي حَقِّكْ سَبْعَة مَرَّاتْ فِي النْهَارْ وِرْجَعْلِكْ سَبْعَة مَرَّاتْ وْقَالْ \آنَا تُبْتْ\ مَاعْلِيكْ كَانْ تْسَامْحُو.»</verse>
				<verse number="5">وْقَالُوا الرُّسُلْ لِلرَّبْ: «زِيدْنَا فِي الإِيمَانْ مْتَاعْنَا.»</verse>
				<verse number="6">آمَا الرَّبْ قَالِلْهُمْ: «لُو كَانْ جَا عِنْدْكُمْ إِيمَانْ قَدْ زِرِّيعِةْ الخَرْدِلْ، رَاكُمْ قُلْتُوا لْشَجْرِةْ التُّوتْ هَاذِي: \اتْقَلِّعْ وِاتْغْرِسْ فِي البْحَرْ\ وْرَاهِي طَاعِتْكُمْ.»</verse>
				<verse number="7">«آمَا شْكُونْ فِيكُمْ الِّي عَنْدُو خَدَّامْ يَحْرِثْ وِلاَّ يَسْرِحْ وِيْقُلُّو وَقْتِلِّي يَرْجَعْ مِالسَّانْيَة: \إِيجَا تَوَّا كُولْ؟\</verse>
				<verse number="8">يَاخِي مُوشْ يْقُلُّو: \حَضِّرْلِي العْشَاء، وِاتْحَزِّمْ وِاخْدِمْنِي حَتَّى لِينْ آنَا نَاكُلْ وْنُشْرُبْ وْمِنْ بَعْدْ إِنْتِ تَاكُلْ وْتُشْرُبْ.\</verse>
				<verse number="9">يَاخِي العَبْدْ يُشْكْرُوهْ عْلَى خَاطْرُو عْمَلْ الشَّيْء الِّي أَمْرُوهْ بِيهْ؟</verse>
				<verse number="10">إِنْتُومَا زَادَا وَقْتِلِّي تَعْمْلُوا الشَّيْء الِّي يُأْمْرُوكُمْ بِيهْ قُولُوا: \أَحْنَا عَبِيدْ وْمَا مَا نِسْتَاهْلُوشْ وِعْمَلْنَا الشَّيْء الِّي وَاجِبْ عْلِينَا.\»</verse>
				<verse number="11">وَقْتِلِّي يَسُوعْ كَانْ طَالِعْ لْأُورْشَلِيمْ تْعَدَّى بِينْ مَنْطِقْةْ السَّامْرَة وِالجَلِيلْ.</verse>
				<verse number="12">وْكِدْخَلْ لْقَرْيَة مِالقُرَى، عَرْضُوهْ عَشْرَة رْجَالْ مُرْضَى بِالبْرَصْ، وْوُقْفُوا بْعِيدْ عْلِيهْ.</verse>
				<verse number="13">وْنَادَاوْ بْصُوتْ عَالِي وْقَالُوا: «يَا يَسُوعْ، يَا سِيدْنَا، أَرْحِمْنَا.»</verse>
				<verse number="14">شَافْهُمْ يَسُوعْ وْقَالِلْهُمْ: «إِمْشِيوْ وْوَرُّوا رْوَاحْكُمْ لِلكُهَّانْ.» وْكِهُومَا مَاشِينْ بْرَاوْ مِنْ مْرَضْهُمْ.</verse>
				<verse number="15">وْثَمَّة وَاحِدْ مِنْهُمْ كِشَافْ رُوحُو بْرَى رْجَعْ وْهُوَ يْمَجِّدْ فِي اللهْ بْصُوتْ عَالِي.</verse>
				<verse number="16">وِهْبَطْ عْلَى وِجْهُو قُدَّامْ سَاقِينْ يَسُوعْ وْشَكْرُو، وِالرَّاجِلْ هَاذَا كَانْ سَامْرِي.</verse>
				<verse number="17">تْكَلِّمْ يَسُوعْ وْقَالْ: «يَاخِي مُوشْ ثَمَّة عَشْرَة رْجَالْ بْرَاوْ؟ وِينْهُمْ التِّسْعَة الأُخْرِينْ؟</verse>
				<verse number="18">يَاخِي مَا ثَمَّاشْ شْكُونْ يَرْجَعْ يْمَجِّدْ اللهْ كَانْ البَرَّانِي هَاذَا؟»</verse>
				<verse number="19">مِنْ بَعْدْ قَالُّو يَسُوعْ: «قُومْ وْإِمْشِي عْلَى رُوحِكْ، رَاهُو إِيمَانِكْ خَلّْصِكْ.»</verse>
				<verse number="20">وْسِأْلُوهْ الفَرِّيسِيِّينْ: «وَقْتَاشْ تْجِي مَمْلِكْةْ اللهْ؟» جَاوِبْهُمْ وْقَالْ: «رَاهِي مَمْلِكْةْ اللهْ مَا تْجِيشْ بْأَمَارَة تِتْشَافْ بِيهَا.</verse>
				<verse number="21">وْمَا يِتْقَالِشْ: \هَايْ هْنَا! وِلاَّ هَايْ الغَادِي!\ رَاهِي مَمْلِكْةْ اللهْ فِي قْلُوبْكُمْ.»</verse>
				<verse number="22">مِنْ بَعْدْ قَالْ لِتْلاَمِذْتُو: «بَاشْ تْجِي نْهَارَاتْ الِّي تِتْمَنَّاوْ فِيهُمْ بَاشْ تْشُوفُوا يُومْ وَاحِدْ مِنْ أَيَّامَاتْ إِبْنْ الإِنْسَانْ، وْمَا كُمْشْ بَاشْ تْشُوفُوهْ.</verse>
				<verse number="23">وِالنَّاسْ بَاشْ يْقُولُولْكُمْ: \هَاوْ الغَادِي! وِلاَّ هَاوْ لِهْنَا!\ مَا تِمْشِيوِشْ وْرَاهُمْ، وْمَا اتَّبْعُوهُمْشْ.</verse>
				<verse number="24">رَاهُو كِيفْ مَا البَرْقْ يُبْرُقْ فِي جِيهَة مِنْ تَحْتْ السْمَاءْ وْيِضْوِي فِي جِيهَة أُخْرَى، هَكَّا بَاشْ نْكُونْ آنَا إِبْنْ الإِنْسَانْ نْهَارِتْ الِّي نَرْجَعْ.</verse>
				<verse number="25">آمَا فِي الأُوِّلْ لاَزِمْ نِتْعَذِّبْ بَرْشَة وِالجِيلْ هَاذَا يُرْفُضْنِي.</verse>
				<verse number="26">وْكِيفْ مَا وْقَعْ فِي زْمَانْ نُوحْ، هَكَّا بَاشْ يَاقَعْ فِي زْمَانِي آنَا إِبْنْ الإِنْسَانْ.</verse>
				<verse number="27">كَانُوا النَّاسْ يَاكْلُوا وْيُشْرْبُوا وِيْعَرّْسُوا وِيْعَرّْسُوا بِيهُمْ حَتَّى لِينْ جَا النْهَارْ الِّي دْخَلْ فِيهْ نُوحْ لِلسْفِينَة وْجَاتْ الفَيَضَانَاتْ وْهِلْكِتْ النَّاسْ الكُلْ.</verse>
				<verse number="28">وْكِيمَا صَارْ زَادَا فِي زْمَانْ لُوطْ: كَانُوا يَاكْلُوا وْيُشْرْبُوا، يِشْرِيوْ وِيْبِيعُوا وْيَزْرْعُوا وْيِبْنِيوْ.</verse>
				<verse number="29">آمَا فِي النْهَارْ الِّي خْرَجْ فِيهْ لُوطْ مِنْ مْدِينِةْ سَدُومْ اللهْ هَبِّطْ مْطَرْ مْتَاعْ نَارْ وِحْجَرْ شَاعِلْ مِالسْمَاء وِهْلِكْ النَّاسْ الكُلْ.</verse>
				<verse number="30">هَاذَا الِّي بَاشْ يْصِيرْ فِي النْهَارْ الِّي بَاشْ نُظْهُرْ فِيهْ آنَا إِبْنْ الإِنْسَانْ.</verse>
				<verse number="31">فِي النْهَارْ هَاذَاكَا، الِّي يْكُونْ فُوقْ السْطَحْ وْدَبْشُو فِي الدَّارْ، مُوشْ لاَزِمْ يَهْبِطْ بَاشْ يْهِزُّو. وِلِّي مُوجُودْ فِي السَّانْيَة مُوشْ لاَزِمْ يَرْجَعْ عْلَى جُرّْتُو.</verse>
				<verse number="32">اتْذَكّْرُوا مَرْتْ لُوطْ.</verse>
				<verse number="33">الِّي يْشِدْ صْحِيحْ فِي حْيَاتُو بَاشْ يْحَافِظْ عْلِيهَا رَاهُو بَاشْ يِخْسِرْهَا، آمَا الِّي يِخْسِرْهَا رَاهُو بَاشْ يْحَافِظْ عْلِيهَا.</verse>
				<verse number="34">نْقُولِلْكُمْ: فِي اللِّيلَة هَاذِيكَا يْكُونُوا زُوزْ مِالنَّاسْ رَاقْدِينْ فِي فَرْشْ وَاحِدْ، يِتْهَزْ وَاحِدْ وْيَبْقَى الآخَرْ.</verse>
				<verse number="35">وْزُوزْ نْسَاء يِرْحِيوْ فِي القَمْحْ مْعَ بْعَضْهُمْ، وَحْدَة تِتْهَزْ وِالأُخْرَى تَبْقَى.»</verse>
				<verse number="36">[وِيْكُونُوا زُوزْ رْجَالْ فِي السَّانْيَة، يِتْهَزْ وَاحِدْ وِالآخَرْ يَبْقَى.]</verse>
				<verse number="37">جَاوْبُوهْ التْلاَمْذَة وْقَالُولُو: «وِينْ يَا رَبْ؟» قَالِلْهُمْ يَسُوعْ: «وِينْ تْكُونْ ثَمَّة جِيفَة ثَمَّة تِتْلَمْ النْسُورَا.»</verse>
			</chapter>
			<chapter number="18">
				<verse number="1">وِعْطَاهُمْ مَثَلْ عْلَى كِيفَاشْ يِلْزِمْهُمْ يْصَلِّيوْ دِيمَا وْمَا يِفْشْلُوشْ</verse>
				<verse number="2">وْقَالْ: «كَانِتْ ثَمَّة مْدِينَة فِيهَا قَاضِي مَا يْخَافِشْ رَبِّي وْمَا يِحْتَرَمْ حَتَّى إِنْسَانْ.</verse>
				<verse number="3">وْفِي المْدِينَة هَاذِيكَا كَانِتْ ثَمَّة مْرَا رَاجِلْهَا مِيتْ دِيمَا تْجِيهْ وِتْقُلُّو: \خُوذْلِي حَقِّى مِلِّي ظَالِمْنِي.\</verse>
				<verse number="4">وِبْقَى مُدَّة مِالزْمَانْ مِنْ غِيرْ مَا يَاخْذُلْهَا حَقّْهَا، آمَا مِنْ بَعْدْ قَالْ بِينُو وْبِينْ رُوحُو: \حَتَّى لُوكَانْ آنَا مَا نْخَافِشْ مِنْ رَبِّي وْمَا نِحْتَرِمْ حَتَّى بَشَرْ.</verse>
				<verse number="5">آمَا عْلَى خَاطِرْ المْرَا هَاذِي تْقَلِّقْ فِيَّ، بَاشْ نَعْطِيهَا حَقْهَا وْهَكَّا مَا عَادِشْ تْجِي دِيمَا وِتْوَجِّعْلِي رَاسِي.\»</verse>
				<verse number="6">وْقَالْ الرَّبْ زَادَا: «اسْمْعُوا القَاضِي الظَّالِمْ آشْ قَالْ.</verse>
				<verse number="7">إِمَّالاَ اللهْ مَا يُحْكُمْشْ بِالعَدْلْ لِلنَّاسْ الِّي خْتَارْهُمْ وَقْتِلِّي يُطْلْبُوهْ لِيلْ مْعَ نْهَارْ؟ رَغْمْ اللِّي يُصْبُر عْلِيهِمْ بَرْشَا؟</verse>
				<verse number="8">نْقُولِلْكُمْ: رَاهُو بَاشْ يَاخْذُلْهُمْ حَقْهُمْ فِيسَعْ، آمَا وَقْتِلِّي آنَا إِبْنْ الإِنْسَانْ نَرْجَعْ زَعْمَة بَاشْ نَلْقَى إِيمَانْ عْلَى الأَرْضْ؟»</verse>
				<verse number="9">وِعْطَاهُمْ مَثَلْ آخَرْ عْلَى نَاسْ عِنْدْهُمْ ثِقَة فِي رْوَاحْهُمْ الِّي هُومَا أَبْرَارْ وْيَحْقْرُوا فِي النَّاسْ الأُخْرِينْ.</verse>
				<verse number="10">«طَلْعُوا زُوزْ مِالنَّاسْ لِلهَيْكِلْ بَاشْ يْصَلِّيوْ، وَاحِدْ فَرِّيسِي وِالآخَرْ يْلِمْ فِي الضَّرَايِبْ.</verse>
				<verse number="11">وْقُفْ الفَرِّيسِي يْصَلِّي وْقَالْ بِينُو وْبِينْ رُوحُو: \نُشْكْرِكْ يَا اللهْ الِّي آنَا مَا نِيشْ كِيمَا بْقِيِّةْ النَّاسْ الأُخْرِينْ الطَّمَّاعِينْ وِالظَّالْمِينْ وِلِّي يَزْنُوا، وِلاَّ كِيمَا الِّي يْلِمْ فِي الضَّرَايِبْ هَاذَا.</verse>
				<verse number="12">نْصُومْ مَرّْتِينْ فِي الجِّمْعَة وْنَعْطِي العْشُرْ عْلَى كُلْ مَا نِكْسِبْ.\</verse>
				<verse number="13">آمَا الِّي يْلِمْ فِي الضَّرَايِبْ وْقُفْ مِنْ بْعِيدْ وْمَا حَبِّشْ حَتَّى يْهِزْ عِينِيهْ لِلسْمَاء، آمَا ضْرَبْ صَدْرُو وْقَالْ: \يَا اللهْ ارْحِمْنِي رَانِي مِذْنِبْ.\</verse>
				<verse number="14">نْقُولِلْكُمْ رَاهُو الإِنْسَانْ هَاذَا رْجَعْ لْدَارُو طَاهِرْ مِالذْنُوبْ عَكْسْ الآخَرْ. رَاهُو الِّي يْعَلِّي مِنْ رُوحُو يَهْبِطْ، وِلِّي يْنَقِّصْ مِنْ رُوحُو يَعْلَى.»</verse>
				<verse number="15">وْثَمَّة نَاسْ جَابُولُو وْلاَدْ صْغَارْ بَاشْ يْحُطْ عْلِيهُمْ يِدُّو وِيْبَارِكْهُمْ، يَاخِي كِشَافُوهُمْ التْلاَمْذَة لاَمُوا عْلِيهُمْ.</verse>
				<verse number="16">آمَا يَسُوعْ عَيّْطِلْهُمْ وْقَالْ: «خَلُّوا الصْغَارْ يْجِيوْنِي وْمَا تْحُوزُوهُمْشْ، رَاهِي مَمْلِكْةْ اللهْ لِلنَّاسْ الِّي كِيفْهُمْ.</verse>
				<verse number="17">نْقُولِلْكُمْ الحَقْ الِّي مَا يِقْبِلْشْ مَمْلِكْةْ اللهْ كِيفْ وْلِدْ صْغِيرْ، عُمْرُو مَا يُدْخْلِلْهَا.»</verse>
				<verse number="18">وْسِأْلُو رَاجِلْ غْنِي وْقَالْ: «يَا مُعَلِّمْ يَا بَاهِي، آشْ نَعْمِلْ بَاشْ نُورِثْ الحَيَاةْ الأَبَدِيَّة؟»</verse>
				<verse number="19">قَالُّو يَسُوعْ: «عْلاَشْ تْقُلِّي يَا بَاهِي؟ مَا ثَمَّة حَتَّى حَدْ بَاهِي كَانْ اللهْ وَحْدُو.</verse>
				<verse number="20">إِنْتِ تَعْرِفْ الوْصَايَا: \مَا تَزْنَاشْ، مَا تُقْتُلْشْ، مَا تِسْرِقْشْ، مَا تِشْهِدْشْ بِالكِذْبْ، إِكْرِمْ بُوكْ وْأُمِّكْ.\»</verse>
				<verse number="21">قَالْ: «الحَاجَاتْ هَاذُومَا الكُلْهُمْ نَعْمِلْ فِيهُمْ مِلِّي كُنْتْ صْغِيرْ.»</verse>
				<verse number="22">وْكِسْمَعْ يَسُوعْ الكْلاَمْ هَاذَا قَالُّو: «مَا زَالِتْ نَاقْصِتِّكْ حَاجَة وَحْدَة، بِيعْ كُلْ مَا تِمْلِكْ وْفَرّْقُو عْلَى الفُقَرَاءْ، وْهَكَّا يْوَلِّي عِنْدِكْ كَنْزْ فِي السْمَاءْ وِمْبَاعِدْ إِيجَا وْتَبَّعْنِي.»</verse>
				<verse number="23">آمَا الرَّاجِلْ كِسْمَعْ كْلاَمْ يَسُوعْ حْزِنْ بَرْشَة عْلَى خَاطْرُو كَانْ غْنِي بَرْشَة.</verse>
				<verse number="24">وْكِشَافْ يَسُوعْ الشَّيْء هَاذَا قَالْ: «قَدَّاشْ صْعِيبْ عْلَى النَّاسْ الغُنْيَا بَاشْ يُدْخْلُوا لْمَمْلِكْةْ اللهْ.</verse>
				<verse number="25">رَاهُو دْخُولْ الجْمَلْ فِي نُقْبَة مْتَاعْ إِبْرَة أسْهِلْ مِنْ إِنُّو وَاحِدْ غْنِي يُدْخُلْ لْمَمْلِكْةْ اللهْ.»</verse>
				<verse number="26">يَاخِي الِّي يِسْمْعُوا فِي الكْلاَمْ هَاذَا قَالُوا: «إِمَّالاَ شْكُونْ يْنَجِّمْ يُخْلُصْ؟»</verse>
				<verse number="27">قَالْ يَسُوعْ: «المُسْتَحِيلْ عِنْدْ النَّاسْ، مُمْكِنْ عِنْدْ اللهْ.»</verse>
				<verse number="28">يَاخِي قَالْ بُطْرُسْ: «هَاوْ أَحْنَا خَلِّينَا كُلْ شَيْء وْتَبِّعْنَاكْ.»</verse>
				<verse number="29">يَاخِي قَالِلْهُمْ يَسُوعْ: «نْقُلْكُمْ الحَقْ: كُلْ مِنْ خَلَّى دَارْ، وِلاَّ مْرَا، وِلاَّ إِخْوَة، وِلاَّ وَالْدِينْ، وِلاَّ وْلاَدْ عْلَى خَاطِرْ مَمْلِكْةْ اللهْ.</verse>
				<verse number="30">رَاهُو تَرْجِعْلُو قَدّْهَا بَرْشَة مَرَّاتْ فِي الزْمَانْ هَاذَا، وْيَاخُذْ فِي الزْمَانْ الجَّايْ الحَيَاةْ الأَبَدِيَّة.»</verse>
				<verse number="31">مِنْ بَعْدْ قْعَدْ مْعَ تْلاَمِذْتُو الأَثْنَاشْ وَحَّدْهُمْ وْقَالِلْهُمْ: «هَاوْ بَاشْ نَطْلْعُوا لْأُورْشَلِيمْ وِالحَاجَاتْ الِّي كِتْبُوهَا الأَنْبِيَاءْ عْلِيَّ آنَا إِبْنْ الإِنْسَانْ الكُلْهَا بَاشْ اتِّمْ.</verse>
				<verse number="32">رَاهُو بَاشْ يْسَلّْمُونِي لِيْدِينْ الشْعُوبْ الأُخْرِينْ وْيِتْمَسْخْرُوا عْلِيَّ وْنِتْهَانْ وْيِبْصْقُوا عْلِيَّ.</verse>
				<verse number="33">وْيُقْتْلُونِي بَعْدْ مَا يَضْرْبُونِي بِالسُّوطْ وْفِي النْهَارْ الثَّالِثْ نْقُومْ.»</verse>
				<verse number="34">آمَا هُومَا مَا فِهْمُوا حَتَّى شَيْء، وِالحَاجَاتْ هَاذِي كَانِتْ مَحْجُوبَة عْلِيهُمْ وْمَا فَهْمُوشْ الشَّيْء الِّي تْقَالْ.</verse>
				<verse number="35">وْكِوْصُلْ بِحْذَا أَرِيحَا، كَانْ ثَمَّة وَاحِدْ أَعْمَى قَاعِدْ بِجْنَبْ الطْرِيقْ يُطْلُبْ.</verse>
				<verse number="36">وْكِسْمَعْ النَّاسْ مِتْعَدِّينْ، سْإِلْ شْنُوَّة الِّي قَاعِدْ يْصِيرْ.</verse>
				<verse number="37">قَالُولُو: «يَسُوعْ النَّاصْرِي مِتْعَدِّي مِنْ هْنَا.»</verse>
				<verse number="38">بْدَا يْعَيِّطْ وِيْقُولْ: «يَا يَسُوعْ وِلْدْ دَاوُدْ، ارْحِمْنِي.»</verse>
				<verse number="39">لَكِنْ النَّاسْ الِّي قَاعْدِينْ يِمْشِيوْ مِالقُدَّامْ صَاحُوا عْلِيهْ بَاشْ يُسْكُتْ، آمَا هُوَ زَادْ صَاحْ وْقَالْ: «يَا وِلْدْ دَاوُدْ ارْحِمْنِي.»</verse>
				<verse number="40">وْقُفْ يَسُوعْ وِأْمَرْ بَاشْ يْجِيبُوهُولُو، وْكِقْرُبْ مِنُّو سِأْلُو:</verse>
				<verse number="41">«شْنُوَّة تْحِبّْنِي نَعْمِلِّكْ؟» قَالْ: «يَا سِيدِي، نْحِبْ نَرْجَعْ نْشُوفْ!»</verse>
				<verse number="42">قَالُّو يَسُوعْ: «أَرْجِعْ شُوفْ مِنْ جْدِيدْ، إِيمَانِكْ شْفَاكْ.»</verse>
				<verse number="43">وْبِالوَقْتْ وَلَّى يْشُوفْ، وْتَبّْعُو وْهُوَ يْسَبَّحْ فِي اللهْ، وِالنَّاسْ الكُلْهُمْ كِشَافُوا الشَّيْء هَاذَا مَجّْدُوا اللهْ.</verse>
			</chapter>
			<chapter number="19">
				<verse number="1">مِنْ بَعْدْ دْخَلْ يَسُوعْ لِمْدِينِةْ أَرِيحَا وِتْعَدَّى فِي وُسْطْهَا.</verse>
				<verse number="2">وْكَانْ ثَمَّة رَاجِلْ إِسْمُو زَكَّا يِخْدِمْ الأَمِينْ مْتَاعْ المَكَّاسَة وْكَانْ غْنِى.</verse>
				<verse number="3">وْحَبْ يْشُوفْ شْكُونْ هُوَ يَسُوعْ، آمَا مَا نَجِّمْشْ عْلَى خَاطِرْ كَانُوا ثَمَّة بَرْشَة نَاسْ وْزِيدْ عْلَى هَاذَا هُوَ قْصِيرْ.</verse>
				<verse number="4">يَاخِي جَا فِيسَعْ وِطْلَعْ فُوقْ كَرْمَة بَالِكْشِي يْشُوفْ يَسُوعْ الِّي كَانْ مِتْعَدِّى مِالغَادِي.</verse>
				<verse number="5">وْكِوْصُلْ يَسُوعْ لِلبُقْعَة هَاذِيكَا، هَزْ رَاسُو وْشَافُو وْقَالُّو: «يَا زَكَّا أَهْبِطْ فِيسَعْ، آنَا اليُومْ لاَزِمْنِي نُقْعُدْ فِي دَارِكْ.»</verse>
				<verse number="6">هْبَطْ فِيسَعْ وِفْرَحْ بِيهْ بَرْشَة.</verse>
				<verse number="7">وِالنَّاسْ بْدَاوْا يِتْشَكَّاوْ كِشَافُوا الشَّيْء هَاذَا وْقَالُوا: «دْخَلْ بَاشْ يُقْعُدْ بِحْذَا رَاجِلْ مِذْنِبْ.»</verse>
				<verse number="8">آمَا زَكَّا وْقُفْ وْقَالْ لِلرَّبْ: «يَا رَبْ آنَا نَعْطِي نُصْ ثَرْوْتِي لِلفُقَرَاءْ وْإِذَا كَانْ فَكِّيتْ حَاجَة لْوَاحِدْ آنَا نْرَجَّعْلُو أَرْبْعَة مَرَّاتْ قَدْ الِّي فَكِّيتْهُولُو.»</verse>
				<verse number="9">يَاخِي قَالُّو يَسُوعْ: «اليُومْ الخَلاَصْ جَا لِلدَّارْ هَاذِي عْلَى خَاطْرُو هُوَ زَادَا وِلْدْ إِبْرَاهِيمْ.</verse>
				<verse number="10">رَانِي آنَا إِبْنْ الإِنْسَانْ جِيتْ بَاشْ نْلَوِّجْ عْلَى الضَّايْعِينْ وِنْخَلِّصْهُمْ.»</verse>
				<verse number="11">وَقْتِلِّي كَانُوا يِسْمْعُوا فِي الكْلاَمْ هَاذَا، زَادْ يَسُوعْ عْطَاهُمْ مَثَلْ عْلَى خَاطْرُو قْرُبْ مِنْ أُورْشَلِيمْ وِالنَّاسْ كَانُوا يْفَكّْرُوا الِّي مَمْلِكْةْ اللهْ بَاشْ تُظْهُرْ بِالوَقْتْ.</verse>
				<verse number="12">قَالْ يَسُوعْ: «ثَمَّة رَاجِلْ مِنْ عَايِلْةْ المَلِكْ مْشَى لِبْلاَدْ بْعِيدَة بَاشْ يْحُطُّوهْ مَلِكْ عْلَى بْلاَدُو وِمْبَاعِدْ يَرْجَعْ.</verse>
				<verse number="13">عَيِّطْ لِلعَشْرَة خُدَّامْ مْتَاعُو وِعْطَاهُمْ عَشْرَة وَزْنَاتْ فْلُوسْ وْقَالِلْهُمْ: \تَاجْرُوا بِيهُمْ حَتَّى لِينْ نَرْجَعْ.\</verse>
				<verse number="14">آمَا وْلاَدْ بْلاَدُو كَانُوا يَكْرْهُوهْ وْبَعْثُوا وْرَاهْ جْمَاعَة يْمَثّْلُوهُمْ وْقَالُوا: \هَاذَا مَا نْحِبُّوهِشْ يْوَلِّي مَلِكْ عْلِينَا.\</verse>
				<verse number="15">وْوَقْتِلِّي رْجَعْ، بَعْدْ مَا وَلَّى مَلِكْ، أْمَرْ بَاشْ يْعَيّْطُوا عْلَى الخُدَّامْ هَاذُوكُمْ الِّي عْطَاهُمْ الوَزْنَاتْ بَاشْ يَعْرِفْ قَدَّاشْ رِبْحُوا فِي التِّجَارَة.</verse>
				<verse number="16">جَا الأُوِّلْ وْقَالْ: \يَا سِيدِي فْلُوسِكْ جَابِتْ عَشْرَة وَزْنَاتْ.\</verse>
				<verse number="17">يَاخِي قَالُّو: \صَحِّيتْ يَا خْدِيمْ يَا صَالِحْ، عْلَى خَاطْرِكْ كُنْتْ ثِيقَة فِي القْلِيلْ إِمَّالاَ رَاكْ بَاشْ تْوَلِّي وَالِي عْلَى عَشْرَة مُدُنْ.\</verse>
				<verse number="18">وْجَا الثَّانِي وْقَالْ: \يَا سِيدِي الوَزْنَة مْتَاعِكْ جَابْ خَمْسَة وَزْنَاتْ.\</verse>
				<verse number="19">قَالُّو: \إِنْتِ زَادَا بَاشْ تْوَلِّي وَالِي عْلَى خَمْسَة مُدُنْ.\</verse>
				<verse number="20">وْجَا الثَّالِثْ وْقَالْ: \يَا سِيدِي هَايْ الْوَزْنَة مْتَاعِكْ مْخَبِّية فِي مِنْدِيلَة</verse>
				<verse number="21">رَانِي خُفْتْ مِنِّكْ عْلَى خَاطْرِكْ إِنْسَانْ صْعِيبْ تَاخُذْ الِّي مَا عْطِيتُوشْ وْتَحْصِدْ الِّي مَا زْرَعْتُوشْ.\</verse>
				<verse number="22">قَالُّو: \بِكْلاَمِكْ هَاذَا بَاشْ نُحْكُمْ عْلِيكْ، يَا خْدِيمْ يَا شِرِّيرْ. كِعْرَفْتْ الِّي آنَا إِنْسَانْ صْعِيبْ، نَاخُذْ الِّي مَا عْطِيتُوشْ، وْنَحْصِدْ الِّي مَا زْرَعْتُوشْ.</verse>
				<verse number="23">إِمَّالاَ عْلاَشْ مَا حَطِّيتْلِيشْ فْلُوسِي فِي البَانْكَا، تَالِي رَانِي خْذِيتْهَا مْعَ الفَايْدَة وَقْتِلِّي نَرْجَعْ؟\</verse>
				<verse number="24">مِنْ بَعْدْ قَالْ لِلمُوجُودِينْ الغَادِي: \خُوذُوا مِنْ عَنْدُو الْوَزْنَة وِاعْطِيوْها لِلِّي عَنْدُو العَشْرَة وَزْنَاتْ.\</verse>
				<verse number="25">قَالُولُو: \يَا سِيدْنَا رَاهُو عَنْدُو عَشْرَة وَزْنَاتْ.\</verse>
				<verse number="26">يَاخِي قَالْ: \آنَا نْقُلْكُمْ رَاهُو الِّي عَنْدُو بَاشْ يِتْزَادْلُو أَكْثِرْ، وِلِّي مَا عِنْدُوشْ، حَتَّى الِّي عَنْدُو بَاشْ يِتْفَكّْلُو.</verse>
				<verse number="27">آمَا الأَعْدَاءْ مْتَاعِي الِّي مَا حَبُّونِيشْ نِمْلِكْ عْلِيهُمْ جِيبُوهُمْ لِهْنَا وْأَذْبْحُوهُمْ قُدَّامِي.\»</verse>
				<verse number="28">وْبَعْدْ مَا قَالْ الكْلاَمْ هَاذَا، مْشَى وِطْلَعْ لْأُورْشَلِيمْ وِالنَّاسْ يْتَبّْعُوا فِيهْ.</verse>
				<verse number="29">وْكِقْرُبْ مِنْ قَرْيِةْ بِيتْ ‌فَاجِي وْبِيتْ‌ عَنْيَا بِحْذَا الجْبَلْ المَعْرُوفْ بِجْبَلْ الزِّيتُونْ بْعَثْ زُوزْ مِنْ تْلاَمِذْتُو.</verse>
				<verse number="30">وْقَالْ: «امْشِيوْ لِلقَرْيَة الِّي مْقَابْلِتْكُمْ وْدُوبْ مَا تُدْخْلُوهَا تَلْقَاوْ جَحْشْ مَرْبُوطْ مَا رْكِبْ عْلِيهْ حَتَّى حَدْ، حِلُّولُو الرْبَاطْ وْجِيبُوهْ لِهْنَا.</verse>
				<verse number="31">وْإِذَا كَانْ وَاحِدْ سْإِلْكُمْ عْلاَشْ سَيِّبْتُوهْ، قُولُولُو: \الرَّبْ مِحْتَاجْ لِيهْ.\»</verse>
				<verse number="32">مْشَاوْ التْلاَمْذَة الإِثْنِينْ الِّي بْعَثْهُمْ يَسُوعْ وِلْقَاوْ الجَّحْشْ كِيفْ مَا قَالِلْهُمْ.</verse>
				<verse number="33">وَقْتِلِّي كَانُوا يْحِلُّولُو فِي الرْبَاطْ، سِأْلُوهُمْ امَّالِي الجَّحْشْ: «عْلاَشْ تْحِلُّولُو فِي الرْبَاطْ؟»</verse>
				<verse number="34">قَالُوا: «الرَّبْ حَاجْتُو بِيهْ.»</verse>
				<verse number="35">مِنْ بَعْدْ جَابُوا الجَّحْشْ لْيَسُوعْ وْحَطُّوا عْلِيهْ كْبَابِطْهُمْ وْرَكّْبُوا يَسُوعْ.</verse>
				<verse number="36">وَقْتِلِّي هُوَ مَاشِي بْدَاوْا النَّاسْ يِفْرْشُوا فِي اللِّبْسَة مْتَاعْهُمْ فِي الطْرِيقْ.</verse>
				<verse number="37">وْكِقْرُبْ مِنْ أُورْشَلِيمْ وِوْصُلْ لِلثْنِيَّة الِّي تْهَبِّطْ لِجْبَلْ الزِّيتُونْ بْدَاوْا التْلاَمْذَة الكُلْهُمْ يْسَبّْحُوا فِي اللهْ بْصُوتْ عَالِي عْلَى المُعْجْزَاتْ الِّي شَافُوهَا الكُلْهَا.</verse>
				<verse number="38">وِيْقُولُوا: مُبَارَكْ المَلِكْ الِّي جَايْ بْإِسْمْ الرَّبْ، سَلاَمْ فِي السْمَاءْ، وْمَجْدْ فِي الأَعَالِي.</verse>
				<verse number="39">آمَا ثَمَّة جْمَاعَة مِالفَرِّيسِيِّينْ المُوجُودِينْ الغَادِى قَالُوا: «يَا مُعَلِّمْ سَكِّتْ تْلاَمِذْتِكْ.»</verse>
				<verse number="40">جَاوِبْهُمْ يَسُوعْ وْقَالْ: «نْقُولِلْكُمْ: إِذَا كَانْ هَاذُمْ يُسْكْتُوا الحْجَرْ بَاشْ يَنْطِقْ.»</verse>
				<verse number="41">وْكِقْرُبْ وْشَافْ أُورْشَلِيمْ بْكَى عْلِيهَا.</verse>
				<verse number="42">وْقَالْ: «يَا لِيتِكْ إِنْتِ زَادَا عْرَفْتْ فِي نْهَارِكْ هَاذَا، الحَاجَاتْ اللّي تَعْطِيكْ سَلاَمْ، آمَا رَاهُو الشَّيْء هَاذَاكَا تَوْ مَحْجُوبْ عْلَى عِينِيكْ.</verse>
				<verse number="43">وْبِشْ تْجِي عْلِيكْ نْهَارَاتْ وَقْتِلِّي أَعْدَاءِكْ يْدَوّْرُوا بِيكْ الأَسْوَارْ وْيَحْصْرُوكْ وِيْضَيّْقُوا عْلِيكْ مِنْ الجِيهَاتْ الكُلْ</verse>
				<verse number="44">وِيْهَدّْمُوكْ وِوْلاَدِكْ فِي وُسْطِكْ، وْمَا يْخَلِّيوْشْ فِيكْ حَجْرَة فُوقْ الأُخْرَى عْلَى خَاطْرِكْ مَا عْرَفْتِشْ الوَقْتْ الِّي بَاشْ يْجِي فِيهْ اللهْ وِيْخَلّْصِكْ.»</verse>
				<verse number="45">وْكِدْخَلْ لِلهَيْكِلْ بْدَا يْطَرِّدْ فِي البَيَّاعَة.</verse>
				<verse number="46">وْقَالِلْهُمْ: «مَكْتُوبْ فِي الكْتَابْ: بِيتِي بَاشْ تْكُونْ بِيتْ صْلاَةْ، آمَا إِنْتُومَا رَدِّيتُوهَا دَامُوسْ السُّرَّاقْ.»</verse>
				<verse number="47">وْكَانْ يْعَلِّمْ فِي الهَيْكِلْ كُلْ يُومْ، وْحَاوْلُوا رُؤَسَاءْ الكُهَّانْ وِالكُتَّابْ مْتَاعْ اليْهُودْ وِالأَعْيَانْ مْتَاعْ الشَّعْبْ بَاشْ يُقْتْلُوهْ.</verse>
				<verse number="48">آمَا مَا عَرْفُوشْ كِيفَاشْ. عْلَى خَاطِرْ الشَّعْبْ الكُلْهُمْ كَانُوا يْحِبُّوا يِسْمْعُوا كْلاَمُو.</verse>
			</chapter>
			<chapter number="20">
				<verse number="1">وْفِي نْهَارْ مِنْ النْهَارَاتْ كَانْ يْعَلِّمْ وِيْبَشِّرْ فِي النَّاسْ فِي الهَيْكِلْ. جَاوْ رُؤَسَاءْ الكُهَّانْ وِالكُتَّابْ مْتَاعْ اليْهُودْ وِالشْيُوخْ.</verse>
				<verse number="2">وْقَالُوا: «قُولِلْنَا بْأَيْ سُلْطَة قَاعِدْ تَعْمِلْ فِي الشَّيْء هَاذَا؟ وِشْكُونْ عْطَاكْ السُّلْطَة هَاذِي؟»</verse>
				<verse number="3">جَاوِبْهُمْ يَسُوعْ وْقَالْ: «وْآنَا زَادَا نِسْإِلْكُمْ سُؤَالْ وَاحِدْ وْجَاوْبُونِي عْلِيهْ.</verse>
				<verse number="4">مْنِينْ جَاتْ المَعْمُودِيَّة مْتَاعْ يُوحَنَّا؟ مِالسْمَاءْ وِلاَّ مِنْ عِنْدْ النَّاسْ؟»</verse>
				<verse number="5">يَاخِي تْفَاهْمُوا مَا بِينَاتْهُمْ وْقَالُوا: «إِذَا قُلْنَا \مِالسْمَاءْ\ بَاشْ يْقُلْنَا: \إِمَّالاَ عْلاَشْ مَا امِّنْتُوشْ بِيهْ.\</verse>
				<verse number="6">وْإِذَا قُلْنَا \مِنْ عِنْدْ النَّاسْ\ النَّاسْ الكُلْهُمْ بَاشْ يُرْجْمُونَا عْلَى خَاطِرْهُمْ مُقْتَنْعِينْ الِّي يُوحَنَّا نَبِي.»</verse>
				<verse number="7">وَلاَّوْ قَالُوا الِّي هُومَا مَا يَعْرْفُوشْ عْلِيهَا مْنِينْ جَاتْ.</verse>
				<verse number="8">قَالِلْهُمْ يَسُوعْ: «حَتَّى آنَا مَا نْقُلْكُمْشْ بْأَيْ سُلْطَة نَعْمِلْ فِي الشَّيْء هَاذَا.»</verse>
				<verse number="9">وْقَالْ المَثَلْ هَاذَا لِلشَّعْبْ: «ثَمَّة وَاحِدْ زْرَعْ سَانْيَة مْتَاعْ عْنِبْ وِكْرَاهَا لِجْمَاعَة خَمَّاسَا وْسَافِرْ لِبْلاَدْ أُخْرَى لْمُدَّة طْوِيلَة.</verse>
				<verse number="10">وْكِطَابْ العْنِبْ بْعَثْ وَاحِدْ مِالخُدَّامْ مْتَاعُو لِلخَمَّاسَا بَاشْ يَاخُذْ بَايُو مِنْ الصَّابَة مْتَاعْ العْنِبْ، آمَا الخَمَّاسَا ضَرْبُوهْ وْرَجّْعُوهْ يْدِيهْ فَارْغَة.</verse>
				<verse number="11">وَلَّى بْعَثِّلْهُمْ خْدِيمْ آخَرْ، آمَا هُومَا ضَرْبُوهْ هُوَ زَادَا وْهَانُوهْ وْرَجّْعُوهْ يْدِيهْ فَارْغَة.</verse>
				<verse number="12">زَادْ عَاوِدْ بْعَثِّلْهُمْ عَبْدْ ثَالِثْ يَاخِي جَرْحُوهْ وِرْمُوهْ البَرَّا مِنْ السَّانْيَة مْتَاعْ العْنِبْ.</verse>
				<verse number="13">قَالْ مُولَى العْنِبْ: \شْنُوَّة نَعْمِلْ؟ هَاوْ تَوْ نَبْعْثِلْهُمْ وِلْدِي العْزِيزْ عْلِيَّ بَالِكْشِي يْقَدّْرُوهْ.\</verse>
				<verse number="14">آمَا الخَمَّاسَا دُوبْ مَا شَافُوهْ قَالُوا لِبْعَضْهُمْ: \هَاذَا هُوَ الِّي بَاشْ يُورِثْ. هَيَّا نُقْتْلُوهْ بَاشْ الوَرْثَة تْوَلِّي مْتَاعْنَا!\</verse>
				<verse number="15">وْخَرّْجُوهْ لْبَرَّة مِنْ السَّانْيَة مْتَاعْ العْنِبْ وْقَتْلُوهْ. إِمَّالاَ آشْ بَاشْ يَعْمِلْ مْعَاهُمْ مُولَى العْنِبْ؟</verse>
				<verse number="16">بَاشْ يْجِي وْيِهْلِكْ الخَمَّاسَا وْيَعْطِى السَّانْيَة مْتَاعْ العْنِبْ لْغِيرْهُمْ.» وَقْتِلِّي النَّاسْ سَمْعُوا الكْلاَمْ هَاذَا قَالُوا: «لاَ، اللهْ لاَ يْقَدِّرْ.»</verse>
				<verse number="17">آمَا يَسُوعْ خْزَرِّلْهُمْ وْقَالْ: «إِمَّالاَ آشْ يُقْصُدْ الكْتَابْ كِقَالْ: الحَجْرَة الِّي رَفْضُوهَا البَنَّايَا، وَلاَّتْ هِيَ حَجْرِةْ السَّاسْ.</verse>
				<verse number="18">الِّي يْطِيحْ عْلَى الحَجْرَة هَاذِي يِتْكَسِّرْ، وِلِّي اطِّيحْ عْلِيهْ الحَجْرَة يِتْرْحَى.»</verse>
				<verse number="19">وْفِي الوَقْتْ هَاذَاكَا رُؤَسَاءْ الكُهَّانْ وِالكُتَّابْ مْتَاعْ اليْهُودْ حَاوْلُوا بَاشْ يْشِدُّوهْ، عْلَى خَاطِرْهُمْ عَرْفُوا الِّي هُوَ كَانْ يُقْصُدْ فِيهُمْ هُومَا بِالمَثَلْ هَاذَا آمَا خَافُوا مِالشَّعْبْ.</verse>
				<verse number="20">وْوَلاَّوْ يْعِسُّوا عْلِيهْ، وْبَعْثُوا نَاسْ يْتَبّْعُوا فِيهْ وْحَاسْبِينْ رْوَاحْهُمْ الِّي هُومَا عْلَى نِيِّتْهُمْ، بَاشْ يْحَصّْلُوهْ بْكِلْمَة يْقُولْهَا وِيْسَلّْمُوهْ لِلوَالِي الِّي كَانِتْ عَنْدُو القُوَّة وِالسُّلْطَة بَاشْ يُحْكُمْ عْلِيهْ.</verse>
				<verse number="21">يَاخِي سِأْلُوهْ وْقَالُوا: «يَا مُعَلِّمْ، نَعْرْفُوا الِّي إِنْتِ تِتْكَلِّمْ وِتْعَلِّمْ بِالصْحِيحْ، وِلِّي إِنْتِ مَا تْعَامِلْشْ النَّاسْ بِالمَظَاهِرْ وِتْعَلِّمْ فِي طْرِيقْ اللهْ بِالحَقْ.</verse>
				<verse number="22">يَاخِي حْلاَلْ بَاشْ نَدْفْعُوا الضَّرَايِبْ لِلقَيْصَرْ وِلاَّ لاَ؟»</verse>
				<verse number="23">آمَا يَسُوعْ عْرَفْ الخُبْثْ مْتَاعْهُمْ وْقَالِلْهُمْ:</verse>
				<verse number="24">«وَرِّيوْنِي بْيَاسَة مْتَاعْ فِضَّة. مْتَاعْ شْكُونْ التَّصْوِيرَة هَاذِي وِالإِسْمْ هَاذَا؟» جَاوْبُوا: «مْتَاعْ القَيْصَرْ.»</verse>
				<verse number="25">قَالِلْهُمْ: «إِمَّالاَ، أَعْطِيوْ الحَاجَاتْ مْتَاعْ القَيْصَرْ لِلقَيْصَرْ، وِالحَاجَاتْ مْتَاعْ اللهْ للهْ.»</verse>
				<verse number="26">وْمَا نَجّْمُوشْ يْحَصّْلُوهْ بْحَتَّى كِلْمَة قُدَّامْ النَّاسْ، وِبْقَاوْ مِتْعَجّْبِينْ مِلِّي سَمْعُوهْ، وْسِكْتُوا.</verse>
				<verse number="27">وْجَاوْ ضِدُّو جْمَاعَة مِالصَّدُّوقِيِّينْ الِّي يْقُولُوا الِّي مَا ثَمَّاشْ قْيَامَة بَعْدْ المُوتْ وْسِأْلُوهْ،</verse>
				<verse number="28">وْقَالُوا: «يَا مُعَلِّمْ! مُوسَى كْتِبِّلْنَا: \إِذَا كَانْ وَاحِدْ عَنْدُو خُوهْ مْعَرِّسْ وْمَاتْ وْمَا خَلاَّشْ وْلاَدْ يِلْزْمُو هُوَ يْعَرِّسْ بمَرْةْ خُوهْ وِيْجِيبْ لْخُوهْ وْلاَدْ.\</verse>
				<verse number="29">وْهُومَا كَانُوا سَبْعَة إِخْوَة، الأُولاَنِي فِيهُمْ عَرِّسْ بِمْرَا وْمَاتْ مِنْ غِيرْ مَا جَابْ وْلاَدْ.</verse>
				<verse number="30">وْعَرِّسْ بِيهَا الثَّانِي.</verse>
				<verse number="31">وْمِنْ بَعْدْ عَرِّسْ بِيهَا الثَّالِثْ، حَتَّى لِينْ تْزَوّْجُوهَا السَّبْعَة وْمَاتُوا مِنْ غِيرْ مَا جَابُوا وْلاَدْ</verse>
				<verse number="32">وْبَعْدْهُمْ الكُلْ مَاتِتْ المْرَا زَادَا.</verse>
				<verse number="33">إِمَّالاَ فِي يُومْ القْيَامَة المْرَا هَاذِيكَا بَاشْ تْكُونْ مَرْةْ شْكُونْ فِيهُمْ، عْلَى خَاطِرْهَا عَرّْسِتْ بِيهُمْ الكُلْهُمْ؟»</verse>
				<verse number="34">جَاوِبْهُمْ يَسُوعْ: «النَّاسْ فِي الزْمَانْ هَاذَا يْعَرّْسُوا وِيْعَرّْسُوا بِيهُمْ.</verse>
				<verse number="35">آمَا النَّاسْ الِّي يِسْتْحَقُّوا بَاشْ يَحْيَاوْ فِي الزْمَانْ هَاذَاكَا وِيْقُومُوا مِنْ بِينْ المُوتَى، رَاهُمْ لاَ يْعَرّْسُوا وْلاَ يْعَرّْسُوا بِيهُمْ</verse>
				<verse number="36">وْمُوشْ مُمْكِنْ يْمُوتُوا بَعْدْ هَاذَا كِيفْ المْلاَيْكَة، وْهُومَا وْلاَدْ اللهْ، عْلَى خَاطِرْهُمْ قَامُوا مِالمُوتْ.</verse>
				<verse number="37">وْمُوسَى بِيدُو فِي حْكَايِةْ الْعُلِّيقَة وَرَّى الِّي المُوتَى يْقُومُوا وْقَالْ: رَبِّي هُوَ إِلاَهْ إِبْرَاهِيمْ وْإِلاَهْ إِسْحَاقْ وْإِلاَهْ يَعْقُوبْ.</verse>
				<verse number="38">آمَا اللهْ رَاهُو مُوشْ إِلاَهْ مُوتَى، رَاهُو إِلاَهْ الحَيِّينْ، وْهُومَا الكُلْهُمْ حَيِّينْ عَنْدُو.»</verse>
				<verse number="39">يَاخِي قَالُوا الكُتَّابْ مْتَاعْ اليْهُودْ: «يَا مُعَلِّمْ، رَاكْ تْكَلِّمْتْ بِالقْدَا.»</verse>
				<verse number="40">وْبَعْدْ هَاذَا حَتَّى حَدْ مَا عَادْ يْنَجِّمْ يِسْأْلُو مِنْ جْدِيدْ عْلَى أَيْ حَاجَة أُخْرَى.</verse>
				<verse number="41">وْقَالِلْهُمْ: «كِيفَاشْ يْقُولُوا الِّي المَسِيحْ هُوَ وِلْدْ دَاوُدْ؟</verse>
				<verse number="42">وَقْتِلِّي دَاوُدْ بِيدُو يْقُولْ فِي كْتَابْ المَزَامِيرْ: رَبِّي يْقُولْ لْرَبِّي: أُقْعُدْ عْلَى يْمِينِي</verse>
				<verse number="43">حَتَّى لِينْ نْحُطْ أَعْدَاءِكْ تَحْتْ سَاقِيكْ.</verse>
				<verse number="44">إِذَا كَانْ دَاوُدْ يْنَادِيلُو رَبّْنَا، إِمَّالاَ كِيفَاشْ يْكُونْ وِلْدُو؟»</verse>
				<verse number="45">وَقْتِلِّي كَانُوا النَّاسْ يِسْمْعُوا فِيهْ، قَالْ يَسُوعْ لِتْلاَمِذْتُو:</verse>
				<verse number="46">«رُدُّوا بَالْكُمْ مِنْ الكُتَّابْ مْتَاعْ اليْهُودْ الِّي يْحِبُّوا يْدُورُوا فِي جْبَايِبْ طْوَالْ وِيْحِبُّوا النَّاسْ تْسَلِّمْ عْلِيهُمْ فِي الأَسْوَاقْ، وْكِيُدْخْلُوا لِلمَجَامِعْ وِلاَّ يِمْشِيوْ لِلسَّهْرِيَّاتْ يْحِبُّوا يُقْعْدُوا فِي البْقَايِعْ الأُولَى.</verse>
				<verse number="47">هَاكَا الِّي يْغُمُّوا عْلَى دْيَارْ النْسَاء الِّي رْجَالْهُمْ مُوتَى وِيْوَرِّيوْ رْوَاحْهُمْ الِّي هُومَا بَاهِينْ كِيْطَوّْلُوا فِي الصَّلاَةْ. هَاذُوكُمْ بَاشْ يِتْحَاسْبُوا أَكْبِرْ حْسَابْ!»</verse>
			</chapter>
			<chapter number="21">
				<verse number="1">هَزْ رَاسُو وْشَافْ الغُنْيَا يْحُطُّوا فِي الصُّدْقَة فِي صَنْدُوقْ الهَيْكِلْ</verse>
				<verse number="2">وْشَافْ زَادَا مْرَا هَجَّالَة وِفْقِيرَة حَطِّتْ فِلْسِينْ.</verse>
				<verse number="3">يَاخِي قَالْ: «نْقُلْكُمْ الحَقْ المْرَا الْهَجَّالَة وِالفْقِيرَة هَاذِي حَطِّتْ أَكْثِرْ مِنْهُمْ الكُلْ</verse>
				<verse number="4">الكُلْهُمْ عْطَاوْ مِالفَاضِلْ عْلِيهُمْ آمَا هِيَ رَغْمِلِّي مِحْتَاجَة حَطِّتْ كُلْ مَا عِنْدْهَا. حَطِّتْ الفْلُوسْ الِّي عَايْشَة بِيهَا الكُلْهَا.»</verse>
				<verse number="5">وَقْتِلِّي كَانُوا يِتْكَلّْمُوا عْلَى الهَيْكِلْ وْكِيفَاشْ هُوَ مْزَيِّنْ بِالحْجَرْ البَاهِي وِالحَاجَاتْ المُقَدّْسَة. قَالْ يَسُوعْ:</verse>
				<verse number="6">«الحَاجَاتْ الِّي تْشُوفُوا فِيهَا الكُلْهَا، بَاشْ تْجِي أَيَّامَاتْ حَتَّى حَجْرَة لِهْنَا مَا هِي بَاشْ تَبْقَى فُوقْ أُخْتْهَا، الكُلُّو بَاشْ يْطِيحْ.»</verse>
				<verse number="7">سِأْلُوهْ وْقَالُوا: «يَا مُعَلِّمْ! وَقْتَاشْ يَاقَعْ الشَّيْء هَاذَا؟ وِشْنُوَّة الأَمَارَة الِّي تُظْهُرْ وَقْتِلِّي قْرِيبْ يْتِمْ؟»</verse>
				<verse number="8">قَالْ: «رُدُّوا بَالْكُمْ لاَ يْغَلّْطُوكُمْ، رَاهُمْ بَرْشَة بَاشْ يْجِيوْ بْإِسْمِي وِيْقُولُوا: \آنَا هُوَالمَسِيحْ!\ وِلِّي الوَقْتْ قْرُبْ. مَا اتَّبْعُوهُمْشْ.</verse>
				<verse number="9">وَقْتِلِّي تِسْمْعُوا بِالحْرُوبَاتْ وِالثَّوْرَاتْ مَا تْخَافُوشْ ؛ رَاهِي الحَاجَاتْ هَاذِي لاَزِمْ تَاقَعْ قْبَلْ، آمَا النْهَايَة مَاهِيشْ بَاشْ تْجِي بَعْدْهَا بِالضَّبْطْ.»</verse>
				<verse number="10">مِنْ بَعْدْ قَالِلْهُمْ: «رَاهُو شَعْبْ بَاشْ يْجِي ضِدْ شَعْبْ وْمَمْلْكَة ضِدْ مَمْلْكَة.</verse>
				<verse number="11">وْبِشْ يَاقَعْ جُوعْ وِزْلاَزِلْ قْوِيَّة وْأمْرَاضْ فِي بَرْشَة بْلاَيِصْ وْتَظْهِرْ أَمَارَاتْ تْخَوِّفْ فِي السْمَاءْ وْمُعْجْزَاتْ عْظِيمَة.</verse>
				<verse number="12">آمَا قْبَلْ مَا يَاقَعْ الشَّيْء هَاذَا، يْشِدُّوكُمْ النَّاسْ وِيْعَذّْبُوكُمْ وِيْهِزُّوكُمْ لِلمَجَامِعْ وِالحْبُوسَاتْ وِيْوَقّْفُوكُمْ قُدَّامْ المُلُوكْ وِالحُكَّامْ عْلَى خَاطِرْ إِسْمِي.</verse>
				<verse number="13">آمَا الحَاجَاتْ هَاذِي بَاشْ تَعْطِيكُمْ الفُرْصَة بَاشْ تِشْهْدُوا لْإِسْمِي.</verse>
				<verse number="14">إِمَّالاَ حُطُّوا الشَّيْء هَاذَا فِي بَالْكُمْ بَاشْ مَا تْفَكّْرُوشْ كِيفَاشْ ادَّافْعُوا عْلَى رْوَاحْكُمْ.</verse>
				<verse number="15">رَانِي بَاشْ نَعْطِيكُمْ كْلاَمْ وْحِكْمَة الِّي حَتَّى وَاحِدْ مِالنَّاسْ الِّي ضِدّْكُمْ مَا يْنَجِّمْ يْقَاوِمْهُمْ وِلاَّ يْعَارِضْهُمْ</verse>
				<verse number="16">وْحَتَّى وَالْدِيكُمْ وْإِخْوِتْكُمْ وِصْحَابْكُمْ وْأَقَارِبْكُمْ زَادَا بَاشْ يْسَلْمُوكُمْ وْثَمَّة شْكُونْ فِيكُمْ الِّي بَاشْ يِتْقَتْلُوا.</verse>
				<verse number="17">وْبِشْ تْكُونُوا مَكْرُوهِينْ عِنْدْ النَّاسْ الكُلْ عْلَى خَاطِرْ إِسْمِي.</verse>
				<verse number="18">آمَا حَتَّى شَعْرَة مِنْ رُيُوسْكُمْ مَا هِيَ بَاشْ اطِّيحْ.</verse>
				<verse number="19">أُصْبْرُوا وْشِدُّوا صْحِيحْ تَوْ تَطْلْعُوا رَابْحِينْ.»</verse>
				<verse number="20">«وْكِتْشُوفُوا أُورْشَلِيمْ حَاصْرِتْهَا الجْيُوشْ، تَعْرْفُوا الِّي وَقْتْ خْرَابْهَا قْرُبْ.</verse>
				<verse number="21">وَقْتْهَا المُوجُودِينْ فِي مَنْطِقْةْ اليَهُودِيَّة يُهْرْبُوا لِلجْبَالْ، وِلِّي فِي المْدِينَة يَرْحْلُوا مِنْهَا وِلِّي فِي الأَرْيَافْ مَا يُدْخْلُوشْ لِلمْدِينَة</verse>
				<verse number="22">رَاهُمْ النْهَارَاتْ هَاذُوكُمْ نْهَارَاتْ مْتَاعْ العِقَابْ الِّي يْتِمْ فِيهُمْ الِّي تِكْتِبْ فِي الكْتَابْ الكُلُّو.</verse>
				<verse number="23">آمَا يَا وِيلْهُمْ الحْبَالَى وِلِّي يْرَضّْعُوا فِي النْهَارَاتْ هَاذُوكُمْ! رَاهِي بَاشْ تَاقَعْ غَصْرَة كْبِيرَة عْلَى الأَرْضْ وِغَضَبْ عْظِيمْ بَاشْ يَهْبِطْ عْلَى النَّاسْ هَاذُمْ.</verse>
				<verse number="24">وِيْمُوتُوا مَقْتُولِينْ بِالسْيُوفَا وْيِتْهَزُّوا مْكَتّْفِينْ لْبُلْدَانْ الشْعُوبْ الأُخْرَى الكُلْهَا وْأُورْشَلِيمْ يْعَفّْسُوهَا الشْعُوبْ الأُخْرِينْ حَتَّى لِينْ وَقْتْهُمْ يِكْمِلْ.»</verse>
				<verse number="25">«وْتَظْهِرْ أَمَارَاتْ فِي الشَّمْسْ وِالقَمْرَة وِالنْجُومْ، وْبِشْ تْكُونْ غَصْرَة كْبِيرَة فِي الأَرْضْ عْلَى الشْعُوبْ الكُلْهُمْ وْيَبْدَاوْا مِتْحَيّْرِينْ مِنْ الحِسْ مْتَاعْ البْحَرْ وِالأَمْوَاجْ.</verse>
				<verse number="26">وِالنَّاسْ بَاشْ يْمُوتُوا مِالخُوفْ وْهُومَا يِسْتَنَّاوْ فِي الحَاجَاتْ الِّي بَاشْ تْجِي عْلَى الدِّنْيَا، عْلَى خَاطِرْ بَاشْ تِتْزَلْزِلْ القُوَّاتْ الِّي فِي السْمَاءْ.</verse>
				<verse number="27">وَقْتْهَا بَاشْ تْشُوفُونِي آنَا إِبْنْ الإِنْسَانْ جَايْ فِي السْحَابْ بْقُوَّة وْمَجْدْ عْظِيمْ.</verse>
				<verse number="28">آمَا وَقْتِلِّي الحَاجَاتْ هَاذِي تِبْدَا تَاقَعْ آقْفُوا وْهِزُّوا رُوسْكُمْ عْلَى خَاطِرْ خَلاَصْكُمْ قْرِيبْ.»</verse>
				<verse number="29">وِعْطَاهُمْ مَثَلْ وْقَالْ: «أُخْزْرُوا الكَرْمَة وِالشَّجَرْ الآخَرْ الكُلُّو.</verse>
				<verse number="30">كِتْشُوفُوهُمْ عَمْلُوا الوْرَقْ تَعْرْفُوا وَحَّدْكُمْ الِّي الصِّيفْ قْرُبْ</verse>
				<verse number="31">إِنْتُومَا زَادَا كِتْشُوفُوا الحَاجَاتْ هَاذِي قَاعْدَة تَاقَعْ، أَعْرْفُوا الِّي مَمْلِكْةْ اللهْ قُرْبِتْ.»</verse>
				<verse number="32">«نْقُلْكُمْ الحَقْ: الجِيلْ هَاذَا مُوشْ بَاشْ يُوفَى حَتَّى لِينْ تَاقَعْ الحَاجَاتْ هَاذِي الكُلْهَا.</verse>
				<verse number="33">السْمَاءْ وِالأَرْضْ بَاشْ يَفْنَاوْ آمَا كْلاَمِي عُمْرُوا مَا يِفْنَى.»</verse>
				<verse number="34">«رُدُّوا بَالْكُمْ لاَ تِتْلْهَاوْ بِالشْهَاوِي وِالسُّكْرْ وِهْمُومْ الدِّنْيَا، وِالنْهَارْ هَاذَاكَا يْجِيكُمْ عْلَى غَفْلَة.</verse>
				<verse number="35">رَاهُو بَاشْ يِتْسَكِّرْ عَلِّي يُسْكْنُوا فِي الأَرْضْ كِيفْ المِنْدَافْ.</verse>
				<verse number="36">إِمَّالاَ أَسْهْرُوا وْصَلِّيوْ فِي كُلْ وَقْتْ بَاشْ تْنَجّْمُوا تِمْنْعُوا مِالحَاجَاتْ هَاذِي الِّي قْرِيبْ تَاقَعْ الكُلْهَا، وْتَاقْفُوا قُدَّامِي آنَا إِبْنْ الإِنْسَانْ.»</verse>
				<verse number="37">وْكَانْ فِي النْهَارْ يْعَلِّمْ فِي الهَيْكِلْ وْفِي اللِّيلْ يُخْرُجْ وِيْبَاتْ فِي الجْبَلْ المَعْرُوفْ بِجْبَلْ الزِّيتُونْ.</verse>
				<verse number="38">وِالنَّاسْ الكُلْ كَانُوا يْجِيوْهْ فِي الصْبَاحْ بِكْرِي لِلهَيْكِلْ بَاشْ يِسْمْعُوهْ.</verse>
			</chapter>
			<chapter number="22">
				<verse number="1">وِقْرُبْ عِيدْ الفْطِيرْ الِّي يِتْسَمَّى عِيدْ الفِصْحْ.</verse>
				<verse number="2">وْرُؤَسَاءْ الكُهَّانْ وِالكُتَّابْ مْتَاعْ اليْهُودْ مَازَالُوا يِتْحَيّْلُوا بَاشْ يُقْتْلُوا يَسُوعْ، آمَا كَانُوا خَايْفِينْ مِالنَّاسْ.</verse>
				<verse number="3">وِدْخَلْ الشِّيطَانْ فِي يَهُوذَا الإِسْخَرْيُوطِي وْهُوَ وَاحِدْ مِالأَثْنَاشِنْ تِلْمِيذْ.</verse>
				<verse number="4">مْشَى لْرُؤَسَاءْ الكُهَّانْ وِالقَادَة مْتَاعْ حَرَسْ الهَيْكِلْ وِحْكَى مْعَاهُمْ كِيفَاشْ بَاشْ يْخُونْ يَسُوعْ.</verse>
				<verse number="5">فَرْحُوا وِتْفَاهْمُوا بَاشْ يَعْطِيوْهْ فْلُوسْ.</verse>
				<verse number="6">يَهُوذَا رْضَى وِقْعَدْ يِسْتَنَّى فِي الفُرْصَة بَاشْ يْخُونُو وَقْتِلِّي النَّاسْ مَا يْكُونُوشْ مُوجُودِينْ.</verse>
				<verse number="7">وْجَا نْهَارْ عِيدْ الفْطِيرْ الِّي كَانْ لاَزِمْ يِتْذْبَحْ فِيهْ عَلُّوشْ عِيدْ الفِصْحْ.</verse>
				<verse number="8">بْعَثْ يَسُوعْ بُطْرُسْ وْيُوحَنَّا وْقَالْ: «إِمْشِيوْ وْحَضّْرُولْنَا مَا نَاكْلُوا فِي عْشَاء الفِصْحْ.»</verse>
				<verse number="9">سِأْلُوهْ: «وِينْ تْحِبْ نْحَضّْرُوهْ؟»</verse>
				<verse number="10">قَالِلْهُمْ: «دُوبْ مَا تُدْخْلُوا لِلمْدِينَة يُعْرِضْكُمْ وَاحِدْ هَازْ قُلَّة مْتَاعْ مَاء، تَبّْعُوهْ لِلدَّارْ الِّي يُدْخْلِلْهَا.</verse>
				<verse number="11">وْقُولُوا لْمُولَى الدَّارْ هَاذِيكَا: \قَالِّكْ المُعَلِّمْ وِينْ بِيتْ الضْيُوفْ الِّي بَاشْ نَاكُلْ فِيهَا عْشَاء الفِصْحْ مْعَ تْلاَمِذْتِي.\</verse>
				<verse number="12">وْهُوَ بَاشْ يْوَرِّيكُمْ بِيتْ كْبِيرَة فِي الطَّاقْ الفُوقَانِي فِيهَا دْبَشْ وْحَاضْرَة، فِي البِيتْ هَاذِيكَا حَضّْرُولْنَا عْشَاء عِيدْ الفِصْحْ.»</verse>
				<verse number="13">مْشَاوْ، وِلْقَاوْ كُلْ شَيْء كِيفْ مَا قَالِلْهُمْ، وْحَضّْرُوا عْشَاء الفِصْحْ.</verse>
				<verse number="14">وْكِجَا الوَقْتْ قْعَدْ يَسُوعْ بَاشْ يَاكُلْ هُوَ وِالرُّسُلْ.</verse>
				<verse number="15">وْقَالِلْهُمْ: «شْتْهِيتْ بَرْشَة بَاشْ نَاكُلْ مِنْ عِيدْ الفِصْحْ مْعَاكُمْ قْبَلْ مَا نِتْعَذِّبْ.</verse>
				<verse number="16">رَانِي نْقُولِلْكُمْ: مَا عَادِشْ بَاشْ نَاكُلْ مِنُّو مَرَّة أُخْرَى حَتَّى لِينْ يْتِمْ الشَّيْء المَقْصُودْ بِيهْ فِي مَمْلِكْةْ اللهْ.»</verse>
				<verse number="17">وْكِخْذَا الكَاسْ شْكَرْ وْقَالْ: «خُوذُوا هَاذَا وْإِقْسْمُوهْ مَا بِينَاتْكُمْ.</verse>
				<verse number="18">نْقُولِلْكُمْ: مِنْ تَوْ مَا عَادِشْ بَاشْ نُشْرُبْ مِنْ العَصِيرْ مْتَاعْ العْنِبْ حَتَّى لِينْ تْجِي مَمْلِكْةْ اللهْ.»</verse>
				<verse number="19">وْكِخْذَا الْخُبْزْشْكَرْ اللهْ وِقْسِمْ وِعْطَاهُمْ وْقَالْ: «هَاذَا بَدْنِي الِّي يِتْعْطَى عْلَى خَاطِرْكُمْ. أَعْمْلُوا الشَّيْء هَاذَا بَاشْ تِتْذَكّْرُونِي.»</verse>
				<verse number="20">وِخْذَا كَاسْ بَعْدْ العْشَاء وْقَالْ: «الكَاسْ هَاذَا هُوَ العَهْدْ الجْدِيدْ بْدَمِّي الِّي سَالْ عْلَى خَاطِرْكُمْ.</verse>
				<verse number="21">وْرَاهِي اليِدْ الِّي بَاشْ تْسَلِّمْنِي مُوجُودَة مْعَايَا عْلَى المِيدَة.</verse>
				<verse number="22">رَانِي آنَا إِبْنْ الإِنْسَانْ لاَزِمْنِي نْمُوتْ كِيفْ مَا تْقَدِّرْلِي وْيَا وِيلُو الرَّاجِلْ الِّي بَاشْ يْخُونِّي! الرَّاجِلْ هَاذَاكَا خِيرْلُو لُوكَانْ مَا تُولِدْشْ.»</verse>
				<verse number="23">يَاخِي بْدَاوْا التْلاَمْذَة يِسْأْلُوا فِي بْعَضْهُمْ عْلَى شْكُونُو فِيهُمْ الِّي بَاشْ يَعْمِلْ العَمْلَة هَاذِي.</verse>
				<verse number="24">وِبْدَاوْا يِتْنَاقْشُوا عْلَى شْكُونُو فِيهُمْ الِّي أَعْظِمْ مِالأُخْرِينْ.</verse>
				<verse number="25">يَاخِي قَالِلْهُمْ يَسُوعْ: «المُلُوكْ مْتَاعْ الشْعُوبْ يِتْحَكّْمُوا فِيهُمْ وِلِّي عِنْدْهُمْ سُلْطَة يْحِبُّوهُمْ يْقُولُوا عْلِيهُمْ الِّي هُومَا لاَهِينْ بِيهُمْ.</verse>
				<verse number="26">آمَا إِنْتُومَا مَا يِلْزِمْشْ الشَّيْء هَاذَا يْكُونْ مَا بِينَاتْكُمْ. بِالعَكْسْ خَلِّي الكْبِيرْ فِيكُمْ يْكُونْ كِيفْ الصْغِيرْ، وِلِّي يْقُودْ كِيفْ الِّي يِخْدِمْ.</verse>
				<verse number="27">شْكُونْ هُوَ الكْبِيرْ: الِّي قَاعِدْ عْلَى المِيدَة وِلاَّ الِّي يِخْدِمْ فِيهْ؟ يَاخِي مُوشْ الِّي قَاعِدْ عْلَى المِيدَة؟ آمَا آنَا فِي وُسْطْكُمْ كِيفْ الِّي يِخْدِمْ.</verse>
				<verse number="28">إِنْتُومَا الِّي ثْبِتُّوا مْعَايَا فِي وَقْتْ الشِّدَّة.</verse>
				<verse number="29">آنَا نَعْطِيكُمْ مَمْلْكَة كِيفْ مَا بَابَا عْطَانِي مَمْلْكَة.</verse>
				<verse number="30">بَاشْ تَاكْلُوا وْتُشْرْبُوا عْلَى طَاوِلْتِي فِي المَمْلْكَة مْتَاعِي وْتُقْعْدُوا عْلَى العَرْشْ وْتُحْكْمُوا عْلَى العْرُوشَاتْ الأَثْنَاشْ مْتَاعْ بَنِي إِسْرَائِيلْ.»</verse>
				<verse number="31">وْقَالْ الرَّبْ: «سِمْعَانْ! سِمْعَانْ! هَاوْ اللهْ سْمَحْ لِلشِّيطَانْ بَاشْ يْغَرْبِلْكُمْ كِيمَا يِتْغَرْبِلْ القَمْحْ.</verse>
				<verse number="32">آمَا آنَا صَلِّيتْ مِنْ أَجْلِكْ بَاشْ إِيمَانِكْ مَا يْضِيعِشْ، وْإِنْتِ وَقْتِلِّي تَرْجِعْ قَوِّي إِخْوْتِكْ.»</verse>
				<verse number="33">يَاخِي قَالُّو بُطْرُسْ: «يَا رَبْ آنَا مُسْتْعَدْ حَتَّى بَاشْ نِمْشِي مْعَاكْ لِلحَبْسْ وْلِلمُوتْ زَادَا.»</verse>
				<verse number="34">قَالْ يَسُوعْ: «آنَا نْقُلِّكْ يَا بُطْرُسْ، رَاهُو اليُومْ مَا يْصِيحْ السَّرْدُوكْ إِلاَّ بَعْدْ مَا تْكُونْ نْكَرْتْ ثْلاَثَة مَرَّاتْ الِّي إِنْتِ تَعْرِفْنِي.»</verse>
				<verse number="35">وْمِنْ بَعْدْ قَالِلْهُمْ: «كِبْعَثْتْكُمْ من غِيرْ فْلُوسْ وْلاَ صُرَّة وْلاَ صَنْدَالْ، اسْتْحَقِّيتُوشْ لْحَاجَة؟» قَالُوا: «لاَ!»</verse>
				<verse number="36">قَالِلْهُمْ: «إِمَّالاَ تَوَّا الِّي عَنْدُو فْلُوسْ، يْهِزّْهُمْ وِلِّي عَنْدُو صُرَّة كِيفْ كِيفْ، وِلِّي مَاعَنْدُوشْ يْبِيعْ الكَبُّوطْ مْتَاعُو وْيِشْرِي سِيفْ.</verse>
				<verse number="37">رَانِي نْقُولِلْكُمْ الِّي لاَزِمْ يْتِمْ الِّي تِكْتِبْ عْلِيَّ فِي الكْتَابْ المُقَدَّسْ: \وْحِسْبُوهْ وَاحِدْ مِالمُجْرْمِينْ\ رَاهِي الحَاجَاتْ الِّي تْكِتْبِتْ عْلِيَّ لاَزِمْهَا اتِّمْ.»</verse>
				<verse number="38">قَالُوا التْلاَمْذَة: «يَا رَبْ هَاوْ عِنْدْنَا زُوزْ سْيُوفَا» قَالِلْهُمْ يَسُوعْ: «يِكْفِي!»</verse>
				<verse number="39">مِنْ بَعْدْ قَامْ يَسُوعْ وِمْشَى كِعَادْتُو لِجْبَلْ الزِّيتُونْ وْتَبّْعُوهْ التْلاَمْذَة زَادَا.</verse>
				<verse number="40">وْكِوْصُلْ لِلبُقْعَة قَالِلْهُمْ: «صَلِّيوْ بَاشْ مَا تُحْصْلُوشْ فِي تَجْرْبَة.»</verse>
				<verse number="41">وِبْعِدْ عْلِيهُمْ شْوَيَّة، وِرْكَعْ وِبْدَا يْصَلِّي.</verse>
				<verse number="42">وْقَالْ: «يَا بَابَا كَانْ تْحِبْ بَعِّدْ عْلِيَّ كَاسْ المُرْ هَاذَا، آمَا خَلِّي يْكُونْ الشَّيْء الِّي تْحِبْ عْلِيهْ إِنْتِ، مُوشْ الِّي نْحِبْ عْلِيهْ آنَا.»</verse>
				<verse number="43">[وِظْهُرْلُو مَلاَكْ مِالسْمَاءْ يْقَوِّي فِيهْ.</verse>
				<verse number="44">وَقْتِلِّي كَانْ فِي غَصْرَة كْبِيرَة بْدَا يْصَلِّي بْقُوَّة حَتَّى لِينْ وَلَّى العْرَقْ مْتَاعُو هَابِطْ عْلَى الأَرْضْ كِيفْ قَطْرَاتْ الدَّمْ.]</verse>
				<verse number="45">مِنْ بَعْدْ قَامْ مِالصَّلاَةْ وِرْجَعْ لِتْلاَمِذْتُو، يَاخِي لْقَاهُمْ رَاقْدِينْ مِنْ كَثْرِةْ مَا كَانُوا حْزَانَى.</verse>
				<verse number="46">وْقَالِلْهُمْ: «شْبِيكُمْ رَاقْدِينْ؟ قُومُوا صَلِّيوْ بَاشْ مَا تُحْصْلُوشْ فِي تَجْرْبَة.»</verse>
				<verse number="47">وَقْتِلِّي يَسُوعْ كَانْ يِتْكَلِّمْ إِذَا بِيهُمْ نَاسْ جَايِينُو وِمْعَاهُمْ يَهُوذَا الِّي هُوَ وَاحِدْ مِالأَثْنَاشْ وْكَانْ يِمْشِي مِالقُدَّامْ وِقْرُبْ مِنْ يَسُوعْ بَاشْ يْسَلِّمْ عْلِيهْ بِالوِجْهْ.</verse>
				<verse number="48">قَالُّو يَسُوعْ: «يَا يَهُوذَا يَاخِي بْبُوسَة تْسَلِّمْنِي آنَا إِبْنْ الإِنْسَانْ؟»</verse>
				<verse number="49">وِالتْلاَمْذَة الِّي مْعَاهْ وَقْتِلِّي شَافُوا شْنُوَّة الِّي يَاقَعْ، قَالُوا: «يَا رَبْ نَضْرْبُوا بِالسْيُوفَا؟»</verse>
				<verse number="50">وِضْرَبْ وَاحِدْ مِنْهُمْ عَبْدْ مْتَاعْ كْبِيرْ الكُهَّانْ وْقَصّْلُو وِذْنُو لِيمِينْ.</verse>
				<verse number="51">جَاوِبْ يَسُوعْ وْقَالْ: «يِكْفِي، حَدّْكُمْ هْنَا!» وْمَسْ وْذِنْ العَبْدْ وِشْفَاهْ.</verse>
				<verse number="52">وْقَالْ يَسُوعْ لْرُؤَسَاءْ الكُهَّانْ وِالقَادَة مْتَاعْ حَرَسْ الهَيْكِلْ وِالشْيُوخْ الِّي جَاوْهْ: «يَاخِي رَدِّيتُونِي مُجْرِمْ جَايِينِّي بِالسْيُوفَا وِالعْصِي؟</verse>
				<verse number="53">كُلْ يُومْ كُنْتْ مَا بِينَاتْكُمْ نْعَلِّمْ فِي الهَيْكِلْ وْمَا حَطِّيتُوشْ يْدِيكُمْ عْلِيَّ، آمَا هَاذَا رَاهُو الوَقْتْ الِّي تْسَيْطْرُوا فِيهْ إِنْتُومَا وْقُوِّةْ الظْلاَمْ.»</verse>
				<verse number="54">وْكِشَدُّوهْ هَزُّوهْ وِمْشَاوْ حَتَّى لِينْ دَخْلُوا بِيهْ لْدَارْ كْبِيرْ الكُهَّانْ وْبُطْرُسْ كَانْ يْتَبَّعْ فِيهْ مِنْ بْعِيدْ.</verse>
				<verse number="55">وَقْتِلِّي شَعّْلُوا النَّارْ فِي الوُسْطِيَّة مْتَاعْ الدَّارْ وْقَعْدُوا بِحْذَاهَا، قْعَدْ بُطْرُسْ مْعَاهُمْ.</verse>
				<verse number="56">يَاخِي ثَمَّة خْدِيمَة شَافِتُّو قَاعِدْ بِحْذَا النَّارْ، ثَبّْتِتْ فِيهْ وْقَالِتْ: «هَاذَا زَادَا كَانْ مْعَاهْ.»</verse>
				<verse number="57">آمَا بُطْرُسْ نْكَرْ وْقَالْ: «يَا مْرَا آنَا مَا نَعْرْفُوشْ!»</verse>
				<verse number="58">وْبَعْدْ شْوَيَّة شَافُو وَاحِدْ آخَرْ وْقَالْ: «إِنْتِ زَادَا مِنْهُمْ.» آمَا بُطْرُسْ قَالْ: «يَا بَشَرْ مَا نِيشْ آنَا!»</verse>
				<verse number="59">وْبَعْدْ مَا تْعَدَّاتْ سَاعَة تَقْرِيبْ ثَمَّة وَاحِدْ آخَرْ شَدْ صْحِيحْ وْقَالْ: «بِالحَقْ هَاذَا زَادَا كَانْ مْعَاهْ، عْلَى خَاطْرُو مِالجَلِيلْ.»</verse>
				<verse number="60">قَالْ بُطْرُسْ: «يَا بَشَرْ مَا نِيشْ فَاهْمِكْ فَاشْ قَاعِدْ تْقُولْ!» وْبِالوَقْتْ وْهُوَ مَازَالْ يِتْكَلِّمْ السَّرْدُوكْ صَاحْ.</verse>
				<verse number="61">تْلَفِّتْ الرَّبْ وِخْزَرْ لْبُطْرُسْ، يَاخِي تْذَكِّرْ بُطْرُسْ كِلْمِةْ الرَّبْ كِقَلُّو: «قْبَلْ مَا يْصِيحْ السَّرْدُوكْ تْكُونْ إِنْتِ نْكَرْتْنِي ثْلاَثَة مَرَّاتْ.»</verse>
				<verse number="62">وْقَامْ بُطْرُسْ وِخْرَجْ لْبَرَّة وِبْكَى بَرْشَة.</verse>
				<verse number="63">وِالرْجَالْ الِّي كَانُوا يْعِسُّوا عْلَى يَسُوعْ، بْدَاوْا يِتْمَسْخْرُوا عْلِيهْ وْيَضْرْبُوا فِيهْ.</verse>
				<verse number="64">وِيْغَمّْضُولُو فِي عِينِيهْ وْيِسْأْلُوا فِيهْ: «تْرَا تْنَبَّأ وْطَلِّعْ شْكُونْ الِّي ضَرْبِكْ؟»</verse>
				<verse number="65">وْكَانُوا يْعَايْرُوا فِيهْ ابَّرْشَة حَاجَاتْ خَايْبَة.</verse>
				<verse number="66">وْكِطْلَعْ النْهَارْ عَمْلُوا رُؤَسَاءْ الكُهَّانْ وِالكُتَّابْ مْتَاعْ اليْهُودْ إِجْتِمَاعْ المَجْلِسْ مْتَاعْ اليْهُودْ وْهَزُّوهْ لْغَادِي.</verse>
				<verse number="67">وْقَالُوا: «إِذَا كَانِكْ إِنْتِ المَسِيحْ قُلْنَا!» قَالِلْهُمْ: «إِذَا قُلْتِلْكُمْ مَا كُمْشْ بَاشْ تْصَدّْقُونِي.</verse>
				<verse number="68">وْإِذَا سْإِلْتْكُمْ مَا كُمْشْ بَاشْ تْجَاوْبُونِي.</verse>
				<verse number="69">آمَا آنَا إِبْنْ الإِنْسَانْ مِنْ تَوَّا بَاشْ نْكُونْ قَاعِدْ عْلَى يْمِينْ اللهْ القَادِرْ عْلَى كُلْ شَيْء.»</verse>
				<verse number="70">يَاخِي قَالُوا الكُلْهُمْ: «إِمَّالاَ إِنْتِ إِبْنْ اللهْ؟» قَالِلْهُمْ: «إِنْتُومَا قُلْتُوا الِّي آنَا هُوَ!»</verse>
				<verse number="71">يَاخِي قَالُوا: «مَازِلْنَاشْ نِحْتَاجُوا تَوَّا لِشْهُودْ؟ هَانَا سْمَعْنَاهْ شْهِدْ عْلَى رُوحُو بْفُمُّو.»</verse>
			</chapter>
			<chapter number="23">
				<verse number="1">وْقَامُوا الكُلْهُمْ وْهَزُّوا يَسُوعْ لْبِيلاَطُسْ.</verse>
				<verse number="2">وِبْدَاوْا يِتْهْمُوا فِيهْ وِيْقُولُوا: «هَاذَا لْقِينَاهْ يْغَلِّطْ فِي شَعْبْنَا، وِيْقُولْ الِّي مَا يِلْزِمْنَاشْ نَدْفْعُوا الضَّرَايِبْ لِلقَيْصَرْ وِيْقُولْ الِّي هُوَ المَسِيحْ المَلِكْ.»</verse>
				<verse number="3">سِأْلُو بِيلاَطُسْ: «إِنْتِ مَلِكْ اليْهُودْ؟» جَاوْبُو يَسُوعْ: «إِنْتِ قُلْتْ!»</verse>
				<verse number="4">قَالْ بِيلاَطُسْ لْرُؤَسَاءْ الكُهَّانْ وِالنَّاسْ: «مَا لْقِيتْ حَتَّى تُهْمَة فِي الرَّاجِلْ هَاذَا.»</verse>
				<verse number="5">آمَا هُومَا شَدُّوا صْحِيحْ وْقَالُوا: «رَاهُو يْهَيِّجْ فِي الشَّعْبْ بِالتَّعْلِيمْ مْتَاعُو فِي مَنْطِقْةْ اليَهُودِيَّة الكُلْ مِالجَلِيلْ حَتَّى لِهْنَا.»</verse>
				<verse number="6">وْكِسْمَعْ بِيلاَطُسْ كِلْمِةْ الجَلِيلْ سْإِلْ: «يَاخِي الرَّاجِلْ هَاذَا مِالجَلِيلْ؟»</verse>
				<verse number="7">وْكِعْرَفْ الِّي يَسُوعْ تَابِعْ لْوِلاَيِةْ هِيرُودُسْ، بْعَثْهُولُو، وْهِيرُودُسْ بِيدُو كَانْ فِي أُورْشَلِيمْ فِي النْهَارَاتْ هَاذُوكُمْ.</verse>
				<verse number="8">وْهِيرُودُسْ كَانْ يِتْمَنَّى مِنْ مُدِّةْ طْوِيلَة بَاشْ يْشُوفْ يَسُوعْ، هَاذَاكَا عْلاَشْ فْرَحْ بَرْشَة وَقْتِلِّي شَافُو عْلَى خَاطْرُو سْمَعْ عْلِيهْ بَرْشَة حَاجَاتْ وِيْحِبْ يْشُوفُوا يَعْمِلْ فِي مُعْجْزَة.</verse>
				<verse number="9">وْسِأْلُو عْلَى بَرْشَة حَاجَاتْ آمَا يَسُوعْ مَا جَاوْبُوشْ.</verse>
				<verse number="10">وْوُقْفُوا رُؤَسَاءْ الكُهَّانْ وِالكُتَّابْ مْتَاعْ اليْهُودْ وِبْدَاوْا يِتْهْمُوا فِيهْ بْقُوَّة.</verse>
				<verse number="11">وْهِيرُودُسْ وِالجُنُودْ مْتَاعُو تْمَسْخْرُوا عْلَى يَسُوعْ وْهَانُوهْ وْلَبّْسُو هِيرُودُسْ جِبَّة مُضْخْمَة وْرَجّْعُو لْبِيلاَطُسْ.</verse>
				<verse number="12">وْفِي النْهَارْ هَاذَاكَا هِيرُودُسْ وْبِيلاَطُسْ وَلاَّوْ صْحَابْ بَعْدْ مَا كَانُوا قْبَلْ مِتْعَارْكِينْ.</verse>
				<verse number="13">عَيِّطْ بِيلاَطُسْ عْلَى رُؤَسَاءْ الكُهَّانْ وِالأَعْيَانْ وِالنَّاسْ.</verse>
				<verse number="14">وْقَالِلْهُمْ: «جِبْتُولِي الرَّاجِلْ هَاذَا عْلَى إِنُّو يْغَلِّطْ فِي النَّاسْ، وْهَاوْ آنَا بَعْدْ مَا ثَبِّتّْ فِي كُلْ شَيْء قُدَّامْكُمْ، مَا لْقِيتِشْ فِيهْ حَتَّى تُهْمَة مِالتُّهَمْ الِّي تْهِمْتُوهْ بِيهُمْ.</verse>
				<verse number="15">وْهِيرُودُسْ زَادَا مَا لْقَاشْ عْلِيهْ حَتَّى تُهْمَة، وْرَجّْعُو لِينَا، إِمَّالاَ هُوَ مَا عْمَلْشْ حَتَّى شَيْء يِسْتَاهِلْ عْلِيهْ المُوتْ.</verse>
				<verse number="16">وْآنَا بَاشْ نَضْرْبُوا بِالسُّوطْ وِنْسيّْبُو.»</verse>
				<verse number="17">[وْفِي كُلْ عِيدْ كَانْ لاَزِمْ عْلَى بِيلاَطُسْ بَاشْ يْسَيّْبِلْهُمْ وَاحِدْ مِالحَبْسْ.]</verse>
				<verse number="18">آمَا هُومَا الكُلْهُمْ صَاحُوا: «أُقْتُلْ هَاذَا! وْسَيّْبِلْنَا بَارَابَاسْ!»</verse>
				<verse number="19">وْبَارَابَاسْ كَانْ فِي الحَبْسْ بِسْبَبْ خُوضَة تْعَمْلِتْ فِي المْدِينَة وْزَادَا بِسْبَبْ جْريمِةْ قْتَلْ.</verse>
				<verse number="20">يَاخِي كَلِّمْهُمْ بِيلاَطُسْ مَرَّة أُخْرَى وْهُوَ حَابِبْ يْسَيِّبْ يَسُوعْ.</verse>
				<verse number="21">جَاوْبُوهْ وْهُومَا يْصِيحُوا: «اُصْلْبُو! اُصْلْبُو!»</verse>
				<verse number="22">وْعَاوِدْ سْإِلْهُمْ مَرَّة ثَالْثَة: «شْنُوَّة الشَّرْ الِّي عَمْلُو؟ مَا لْقِيتْ عْلِيهْ حَتَّى تُهْمَة يِسْتَاهِلْ عْلِيهَا المُوتْ.»</verse>
				<verse number="23">شَدُّوا صْحِيحْ وْطُلْبُوا مِنُّو بَاشْ يُصْلْبُو وْهُومَا يْصِيحُوا بْصُوتْ عَالِي وْغَلْبُوهْ بِصْيَاحْهُمْ.</verse>
				<verse number="24">وِحْكُمْ بِيلاَطُسْ بَاشْ الشَّيْء الِّي يْحِبُّوا عْلِيهْ يِتْعْمَلْ.</verse>
				<verse number="25">وْسَيِّبْ بَارَابَاسْ الِّي كَانْ فِي الحَبْسْ بِسْبَبْ الخُوضَة وِالقَتْلْ: هَاذَاكَا الِّي طَلْبُوا بَاشْ يِتْسَيِّبْ. وْسَلِّمْ يَسُوعْ بَاشْ يِتْحْكَمْ عْلِيهْ كِيفْ مَا حَبُّوا.</verse>
				<verse number="26">وَقْتِلِّي هُومَا هَازِّينُو بَاشْ يُصْلْبُوهْ شَدُّوا وَاحِدْ مِنْ مَنْطِقْةْ قِيرِينَة إِسْمُو سِمْعَانْ كَانْ جَايْ مِالرِّيفْ، حَطُّوا عْلِيهْ الصَّلِيبْ بَاشْ يْهِزُّو وْيِمْشِي وْرَاء يَسُوعْ.</verse>
				<verse number="27">وْكَانُوا يْتَبّْعُوا فِيهْ بَرْشَة نَاسْ وْفِيهُمْ نْسَاء يِبْكِيوْ وْيِنْدْبُوا</verse>
				<verse number="28">تْلَفّْتِلْهُمْ يَسُوعْ وْقَالِلْهُمْ: «يَا بْنَاتْ أُورْشَلِيمْ مَا تِبْكِيوْشْ عْلِيَّ آمَا ابْكِيوْ عْلَى رْوَاحْكُمْ وِعْلَى وْلاَدْكُمْ.</verse>
				<verse number="29">هَاوْ بَاشْ تْجِي أَيَّامَاتْ وَقْتِلِّي النَّاسْ يْقُولُوا: \صَحَّة لِلِّي مَا ضْنَاوْشْ وِلِلكْرُوشْ الِّي مَا وِلْدِتْشْ وِالصْدُورْ الِّي مَا رَضّْعِتْشْ.\</verse>
				<verse number="30">وْوَقْتْهَا بَاشْ يْقُولُوا لِلجْبَالْ: طِيحْ عْلِينَا وْلِلبْلاَيِصْ العَالْيَة ارْدِمْنَا.</verse>
				<verse number="31">وْإِذَا كَانُوا العُودْ الأَخْضَرْ يَعْمْلُوا فِيهْ هَكَّا، إِمَّالاَ العُودْ اليَابِسْ آشْ بَاشْ يَجْرَالُو؟»</verse>
				<verse number="32">وْهَزُّوا زَادَا زُوزْ مُجْرْمِينْ مْعَ يَسُوعْ بَاشْ يُقْتْلُوهُمْ.</verse>
				<verse number="33">وْكِوُصْلُوا لِلبُقْعَة الِّي تِتْسَمَّى الجُمْجْمَة، صَلْبُوهْ الغَادِي مْعَ زُوزْ مْجَرّْمَة وَاحِدْ عْلَى يْمِينُو وْوَاحِدْ عْلَى يْسَارُو.</verse>
				<verse number="34">وْقَالْ يَسُوعْ: «يَا بَابَا إِغْفْرِلْهُمْ رَاهُمْ مَا يَعْرْفُوشْ فَاشْ قَاعْدِينْ يَعْمْلُوا.» وْعَمْلُوا الجُنُودْ قُرْعَة عْلَى لِبْسْتُو وْقَسْمُوهَا.</verse>
				<verse number="35">وِالنَّاسْ وُقْفُوا الغَادِي يِتْفَرّْجُوا فِيهْ وِالشْيُوخْ مْتَاعْهُمْ يِتْمَسْخْرُوا عْلِيهْ وِيْقُولُوا: «خَلِّصْ الأُخْرِينْ، تْرَى خَلِّيهْ يْخَلِّصْ رُوحُو إِذَا كَانُو هُوَ المَسِيحْ الِّي خْتَارُو اللهْ.»</verse>
				<verse number="36">وْزَادُوا تْمَسْخْرُوا عْلِيهْ العَسْكِرْ وْكَانُوا يَطْلْعُولُو وْيَعْطِيوْ فِيهْ فِي الخَلْ.</verse>
				<verse number="37">وِيْقُولُوا: «إِذَا كُنْتْ إِنْتِ مَلِكْ اليْهُودْ خَلِّصْ رُوحِكْ.»</verse>
				<verse number="38">وْكَانِتْ ثَمَّة لُوحَة مْعَلّْقَة فُوقْ رَاسُو مَكْتُوبْ فِيهَا: «هَاذَا هُوَ مَلِكْ اليْهُودْ.»</verse>
				<verse number="39">وْوَاحِدْ مِالمُجْرْمِينْ الِّي تْصَلْبُوا مْعَاهْ بْدَا يَكْفِرْ بِيهْ وِيْقُولْ: «مُوشْ إِنْتِ المَسِيحْ؟ إِمَّالاَ خَلِّصْ رُوحِكْ وْخَلِّصْنَا.»</verse>
				<verse number="40">آمَا المُجْرِمْ الآخَرْ وَبّْخُو وْقَالُّو: «حَتَّى وْإِنْتِ مَحْكُومْ عْلِيكْ بِالمُوتْ كِيفُو بَاقِي مَاكِشْ خَايِفْ مِنْ رَبِّي.</verse>
				<verse number="41">أَحْنَا تِحْكَمْ عْلِينَا بِالعَدْلْ وِلْقِينَا فِعْلْنَا. آمَا الرَّاجِلْ هَاذَا مَا عْمَلْ حَتَّى حَاجَة غَالْطَة.»</verse>
				<verse number="42">مِنْ بَعْدْ قَالْ: «يَا يَسُوعْ اتْذَكِّرْنِي وَقْتْ تْجِي فِي مَمْلِكْتِكْ.»</verse>
				<verse number="43">قَالُّو يَسُوعْ: «نْقُلِّكْ الحَقْ اليُومْ تْكُونْ مْعَايَا فِي الجَنَّة.»</verse>
				<verse number="44">وْتَقْرِيبْ مْعَ نُصْفْ نْهَارْ ظْلاَمِتْ الدِّنْيَا الكُلْهَا حَتَّى لِلثْلاَثَة مْتَاعْ العْشِيَّة.</verse>
				<verse number="45">وِتْشَقْ حْجَابْ الهَيْكِلْ مِالوُسْطْ.</verse>
				<verse number="46">وْصَاحْ يَسُوعْ بْصُوتْ عَالِي بَرْشَة وْقَالْ: «يَا بَابَا نْسَلِّمْ رُوحِي بِينْ يْدِيكْ!» وْكِقَالْ الكْلاَمْ هَاذَا طَلْعِتْ رُوحُو.</verse>
				<verse number="47">وْكِشَافْ القَايِدْ مْتَاعْ المْيَاةْ عَسْكْرِي آشْ صَارْ مَجِّدْ اللهْ وْقَالْ: «بِالحَقْ الإِنْسَانْ هَاذَا كَانْ بَارْ.»</verse>
				<verse number="48">وِالنَّاسْ الِّي تْلَمُّوا بَاشْ يْشُوفُوهْ وْهُومَا يُصْلْبُوا فِيهْ، وَقْتِلِّي شَافُوا الِّي جْرَى رَوّْحُوا لِدْيَارْهُمْ وْهُومَا يَضْرْبُوا فِي صْدُورَاتْهُمْ.</verse>
				<verse number="49">وِلِّي يَعْرْفُوهْ الكُلْهُمْ بْمَا فِيهُمْ النْسَاء الِّي تَبّْعُوهْ مِالجَلِيلْ، كَانُوا وَاقْفِينْ يِتْفَرّْجُوا مِالبْعِيدْ عْلَى الشَّيْء الِّي صَارْ الكُلُّو.</verse>
				<verse number="50">وْكَانْ ثَمَّة وَاحِدْ فِي المَجْلِسْ مْتَاعْ اليْهُودْ إِسْمُو يُوسُفْ وْكَانْ رَاجِلْ طَيِّبْ وْبَارْ.</verse>
				<verse number="51">وْمَا كَانِشْ مْوَافِقْ عْلَى القَرَارْ مْتَاعْ أَعْضَاءْ المَجْلِسْ وْعَمْلِتْهُمْ. وْيُوسُفْ هَاذَا أَصْلُو مِالرَّامَة الِّي هِيَ وَحْدَة مِنْ المُدُنْ مْتَاعْ اليْهُودْ وْكَانْ يِسْتَنَّى فِي مَمْلِكْةْ اللهْ</verse>
				<verse number="52">مْشَى لْبِيلاَطُسْ وِطْلَبْ مِنُّو جُثِّةْ يَسُوعْ.</verse>
				<verse number="53">مِنْ بَعْدْ هَبّْطُو مِنْ فُوقْ الصَّلِيبْ وْكَفّْنُو وْحَطُّو فِي قْبَرْ مَحْفُورْ فِي الحْجَرْ مَا تِدْفِنْ فِيهْ حَتَّى وَاحِدْ قْبَلْ.</verse>
				<verse number="54">وِالشَّيْء هَاذَا كَانْ فِي يُومْ التَّحْضِيرْ لِلسِّبْتْ الِّي قْرِيبْ يِبْدَى.</verse>
				<verse number="55">وِالنْسَاء الِّي جَاوْ مْعَ يَسُوعْ مِالجَلِيلْ تَبّْعُوا يُوسُفْ، وْشَافُوا القْبَرْ وِالجُثَّة كِيفَاشْ تْحَطِّتْ فِيهْ.</verse>
				<verse number="56">رَجْعُوا وْحَضّْرُوا العْقَاقِرْ وِالقْوَارِصْ. وِرْتَاحُوا نْهَارْ السِّبْتْ كِيفْ مَا وَصَّاتْ الشَّرِيعَة.</verse>
			</chapter>
			<chapter number="24">
				<verse number="1">وِنْهَارْ الأَحَدْ فِي الصْبَاحْ بِكْرِي جَاوْ النْسَاء لِلقْبَرْ هَازِّينْ القْوَارِصْ الِّي حَضّْرُوهَا.</verse>
				<verse number="2">يَاخِي لْقَاوْ الحَجْرَة تْكَرْكْبِتْ مِنْ فُمْ القْبَرْ.</verse>
				<verse number="3">وْكِدَخْلُوا مَا لْقُوشْ البْدَنْ مْتَاعْ الرَّبْ يَسُوعْ.</verse>
				<verse number="4">وَقْتِلِّي هُومَا حَايْرِينْ فِي الِّي صَارْ إِذَا بْزُوزْ رْجَالْ لاَبْسِينْ حْوَايِجْ تِلْمَعْ وُقْفُوا بِجْنَبْهُمْ.</verse>
				<verse number="5">خَافُوا وْهَبّْطُوا رُوسْهُمْ فِي اللأَرْضْ، وَقْتْهَا قَالُولْهُمْ الزُّوزْ الرْجَالْ: «عْلاَشْ تْلَوّْجُوا عْلَى الحَيْ بِينْ المُوتَى؟</verse>
				<verse number="6">هُوَ مُوشْ هْنَا، آمَا رَاهُو قَامْ، تْذَكّْرُوا آشْ قَالِلْكُمْ وَقْتِلِّي كَانْ فِي الجَلِيلْ؟</verse>
				<verse number="7">وَقْتِلِّي قَالْ الِّي هُوَ إِبْنْ الإِنْسَانْ لاَزْمُو يْسَلّْمُوهْ لْنَاسْ مِذْنْبِينْ وْيِتْصْلَبْ وْفِي النْهَارْ الثَّالِثْ يْقُومْ.»</verse>
				<verse number="8">يَاخِي تْذَكّْرُوا كْلاَمُو.</verse>
				<verse number="9">وَقْتِلِّي رَجْعُوا مِالقْبَرْ خَبّْرُوا الرُّسُلْ لِحْدَاشْ وِالأُخْرِينْ الكُلْهُمْ بِالحَاجَاتْ الِّي صَارُوا.</verse>
				<verse number="10">وِلِّي خَبّْرُوا الرُّسُلْ بِالشَّيْء هَاذَا هُومَا مَرْيَمْ المَجْدَلِيَّة، وْيُوَنَّا وْمَرْيِمْ أُمْ يَعْقُوبْ وِالنْسَاء الأُخْرِينْ الِّي مْشَاوْ مْعَاهُمْ لِلقْبَرْ.</verse>
				<verse number="11">وِالرُّسُلْ ظْهَرِّلْهُمْ الِّي هُومَا يَحْكِيوْ فِي حْكَايَاتْ فَارْغَة وْمَا صَدّْقُوهُمْشْ.</verse>
				<verse number="12">آمَا بُطْرُسْ قَامْ وِجْرَى لِلقْبَرْ، طَلْ وْشَافْ الكْفَنْ مَلْفُوفْ وَحْدُو وْمِنْ بَعْدْ رَوِّحْ وْهُوَ مِتْعَجِّبْ مِلِّي صَارْ.</verse>
				<verse number="13">وْفِي النْهَارْ هَاذَاكَا بِيدُو ثَمَّة زُوزْ مِالتْلاَمْذَة كَانُوا مَاشِينْ لْقَرْيَة تِبْعِدْ حْدَاشِنْ كِيلُومِتْرْ عْلَى أُورْشَلِيمْ اسْمْهَا عِمْوَاسْ.</verse>
				<verse number="14">وْكَانُوا مَاشِينْ وْيِتْكَلّْمُوا عَلِّي صَارْ الكُلُّو.</verse>
				<verse number="15">وْوَقْتِلِّي هُومَا يِتْحَدّْثُوا وْيِتْنَاقْشُوا إِذَا بْيَسُوعْ قْرُبِّلْهُمْ وِمْشَى مْعَاهُمْ.</verse>
				<verse number="16">شَافُوهْ آمَا مَا عَرْفُوهِشْ.</verse>
				<verse number="17">وِسْإِلْهُمْ: «فَاشْ قَاعْدِينْ تِتْحَدّْثُوا وْإِنْتُومَا مَاشِينْ؟» وُقْفُوا وْظَاهِرْ عْلَى وْجُوهْهُمْ الحُزْنْ.</verse>
				<verse number="18">وْجَاوِبْ وَاحِدْ مِنْهُمْ إِسْمُو كْلِيُوبَاسْ وْقَالُّو: «يَاخِي إِنْتِ وَحْدِكْ البَرَّانِي الِّي جِيتْ لْأُورْشَلِيمْ وْمَا تَعْرِفْشْ آشْ وْقَعْ فِي النْهَارَاتْ هَاذُومَا؟»</verse>
				<verse number="19">قَالِلْهُمْ: «شْنُوَّة الِّي صَارْ؟» قَالُوا: «الحَاجَاتْ الِّي وُقْعِتْ لْيَسُوعْ النَّاصْرِي الِّي كَانْ نَبِي قَادِرْ بِالقَوْلْ وْبِالفِعْلْ قُدَّامْ اللهْ وْقُدَّامْ النَّاسْ الكُلْ.</verse>
				<verse number="20">وْكِيفَاشْ رُؤَسَاءْ الكُهَّانْ وِالأَعْيَانْ مْتَاعْنَا سَلّْمُوهْ بَاشْ يِتْحْكَمْ عْلِيهْ بِالمُوتْ وْصَلْبُوهْ.</verse>
				<verse number="21">آمَا أَحْنَا كَانْ عِنْدْنَا أَمَلْ الِّي هُوَ بَاشْ يِفْدِي بَنِي إِسْرَائِيلْ، وْزِيدْ عْلَى هَاذَا الكُلْ، اليُومْ هُوَ النْهَارْ الثَّالِثْ مِلِّي صَارْ الشَّيْء هَاذَا.</verse>
				<verse number="22">وْأَكْثِرْ مِنْ هَاذَا ثَمَّة نْسَاء مِنْ جْمَاعِتْنَا حَيّْرُونَا وَقْتِلِّي مْشَاوْ لِلقْبَرْ فِي الصْبَاحْ بِكْرِي.</verse>
				<verse number="23">وْمَا لْقَاوْشْ الجُثَّة مْتَاعُو، رَجْعُوا وْقَالُولْنَا الِّي هُومَا شَافُوا رُؤْيَا مْتَاعْ زُوزْ مْلاَيْكَة يْقُولُوا عْلِيهْ الِّي هُوَ حَيْ.</verse>
				<verse number="24">مْشَاوْ جْمَاعَة مِنَّا لِلقْبَرْ وِلْقَاوْ الحْكَايَة صْحِيحَة كِيمَا قَالُوا النْسَاء زَادَا، آمَا هُوَ مَا شَافُوهِشْ.»</verse>
				<verse number="25">يَاخِي قَالِلْهُمْ: «يَلِّي مَا تِفْهْمُوشْ وْيَلِّي قْلُوبْكُمْ المْسَكّْرَة مَا تِمِّنْشْ بِالشَّيْء الِّي قَالُوهْ الأَنْبِيَاءْ.</verse>
				<verse number="26">يَاخِي المَسِيحْ مُوشْ كَانْ لاَزْمُو يْعَانِى مِالوْجَايِعْ هَاذِي وْمِنْ بَعْدْ يُدْخُلْ لِلمَجْدْ مْتَاعُو؟»</verse>
				<verse number="27">مِنْ بَعْدْ بْدَا يْفَسّْرِلْهُمْ فِي الِّي تِكْتِبْ عْلِيهْ فِي الكْتُبْ الكُلْهَا مِنْ مُوسَى حَتَّى لِلأَنْبِيَاءْ الكُلْهُمْ.</verse>
				<verse number="28">وْ قُرْبُوا لِلقَرْيَة الِّي التْلاَمْذَة الزُّوزْ مَاشِينْ لِيهَا آمَا يَسُوعْ ظْهَرِّلْهُمْ الِّي هُوَ مَاشِي لِبْلاَصَة أَبْعِدْ.</verse>
				<verse number="29">وْشَدُّوا فِيهْ صْحِيحْ وْقَالُوا: «أُقْعُدْ مْعَانَا عْلَى خَاطِرْ النْهَارْ قْرِيبْ يُوفَى وِالدِّنْيَا بْدَاتْ تِظْلاَمْ» وِدْخَلْ وِقْعَدْ مْعَاهُمْ.</verse>
				<verse number="30">وْكِقْعَدْ مْعَاهُمْ بَاشْ يَاكْلُوا خْذَا الخُبْزْ وْشْكَرْ اللهْ وِقْسِمْ وِعْطَاهُمْ.</verse>
				<verse number="31">تْحَلّتْ عِينِيهُمْ وْعَرْفُوهْ، آمَا هُوَ غَابْ عْلَى عِينِيهُمْ وْمَا عَادُوشْ يْشُوفُوا فِيهْ.</verse>
				<verse number="32">قَالْ وَاحِدْ مِنْهُمْ لِلآخَرْ: «مُوشْ قْلُوبْنَا شِعْلِتْ فِيهَا النَّارْ وَقْتِلِّي كَانْ يْكَلِّمْ فِينَا فِي الطْرِيقْ وِيْفَسّْرِلْنَا فِي الكْتُبْ؟»</verse>
				<verse number="33">وْفِي الوَقْتْ هَاذَاكَا بِالضَّبْطْ قَامُوا وْرَجْعُوا لْأُورْشَلِيمْ وِلْقَاوْ الرُّسُلْ لِحْدَاشْ وِالأُخْرِينْ الِّي مْعَاهُمْ مُجْتَمْعِينْ.</verse>
				<verse number="34">وْكَانُوا يْقُولُوا: «بِالحَقْ الرَّبْ قَامْ مِالمُوتْ وِظْهُرْ لْسِمْعَانْ.»</verse>
				<verse number="35">وْقَالُولْهُمْ عْلَى الشَّيْء الِّي صَارْ فِي الطْرِيقْ وْكِيفَاشْ عَرْفُوا يَسُوعْ بَعْدْ مَا قْسِمْ الخُبْزْ.</verse>
				<verse number="36">وَقْتْ يَحْكِيوْ عْلَى الحَاجَاتْ هَاذِي، وْقُفْ يَسُوعْ بِيدُو فِي وُسْطْهُمْ وْقَالِلْهُمْ: «السَّلاَمْ عْلِيكُمْ!»</verse>
				<verse number="37">آمَا هُومَا تْفَجْعُوا وْخَافُوا وِمْشَى فِي بَالْهُمْ الِّي هُومَا قَاعْدِينْ يْشُوفُوا فِي عُبِّيثَة.</verse>
				<verse number="38">يَاخِي قَالِلْهُمْ: «شْبِيكُمْ دَاخْلِينْ بْعَضْكُمْ وْمَفْجُوعِينْ؟ وِعْلاَشْ تْشِكُّوا فِي قْلُوبْكُمْ؟</verse>
				<verse number="39">شُوفُوا يْدَيَّا وْسَاقَيَّ، آنَا هُوَ بِيدِي، مِسُّونِي وِتْأَكّْدُوا، رَاهِي العُبِّيثَة لاَ عِنْدْهَا لاَ لْحَمْ وْلاَ دَمْ كِيفْ مَا آنَا عِنْدِي.»</verse>
				<verse number="40">وْكِقَالْ الشَّيْء هَاذَا وَرَّاهُمْ يْدِيهْ وْسَاقِيهْ.</verse>
				<verse number="41">وْكِمَا صَدّْقُوشْ مِالفَرْحَة وِبْقَاوْ مِتْعَجّْبِينْ قَالِلْهُمْ: «عِنْدْكُمْشْ مَا يِتَّاكِلْ؟»</verse>
				<verse number="42">عْطَاوْهْ طَرْفْ حُوتْ مِشْوِي.</verse>
				<verse number="43">خْذَاهْ وِكْلاَهْ قُدَّامْهُمْ.</verse>
				<verse number="44">مِنْ بَعْدْ قَالِلْهُمْ: «هَاذَا هُوَ الكْلاَمْ الِّي قُلْتْهُولْكُمْ وْآنَا مَازِلْتْ مْعَاكُمْ، إِنُّو الِّي تِكْتِبْ عْلِيَّ فِي شَرِيعِةْ مُوسَى وِكْتُبْ الأَنْبِيَاءْ وِالمَزَامِيرْ لاَزْمُو الكُلُّو يْتِمْ.»</verse>
				<verse number="45">مِنْ بَعْدْ نَوّْرِلْهُمْ عْقُولْهُمْ بَاشْ يِفْهْمُوا الكْتُبْ.</verse>
				<verse number="46">وْقَالِلْهُمْ: «هَاذَا الِّي تِكْتِبْ، الِّي المَسِيحْ لاَزْمُو يِتْعَذِّبْ وِيْقُومْ مِنْ بِينْ المُوتَى فِي النْهَارْ الثَّالِثْ.</verse>
				<verse number="47">وِيْبَشّْرُوا الشْعُوبْ الكُلْهَا بِالتَّوْبَة وْغُفْرَانْ الذْنُوبْ بْإِسْمُوا وْيَبْدَاوْا بِمْدِينِةْ أُورْشَلِيمْ.</verse>
				<verse number="48">وْإِنْتُومَا شَاهْدِينْ عْلَى الحَاجَاتْ هَاذِي.</verse>
				<verse number="49">وْآنَا بَاشْ نَبْعْثِلْكُمْ الِّي وْعِدْ بِيهْ بَابَا. آمَا أُقْعْدُوا فِي المْدِينَة حَتَّى لِينْ تَاخْذُوا قُوَّة مِالسْمَاءْ.»</verse>
				<verse number="50">مِنْ بَعْدْ هَزّْهُمْ لْبَرَّة مِالمْدِينَة لْبِيتْ ‌عَنْيَا، وْهَزْ يْدِيهْ وْبَارِكْهُمْ.</verse>
				<verse number="51">وَقْتِلِّي كَانْ يْبَارِكْ فِيهُمْ، بْعِدْ عْلِيهُمْ وْتِرْفَعْ لِلسْمَاء.</verse>
				<verse number="52">يَاخِي سِجْدُولُو الكُلْهُمْ، وْمِنْ بَعْدْ رُجْعُوا لْأُورْشَلِيمْ وْهُومَا فَرْحَانِينْ بَرْشَة.</verse>
				<verse number="53">وْكَانُوا دِيمَا مُوجُودِينْ فِي الهَيْكِلْ يْسَبّْحُوا فِي اللهْ.</verse>
			</chapter>
		</book>
		<book number="43">
			<chapter number="1">
				<verse number="1">فِي الأُوِّلْ بِالكُلْ كَانْ الكِلْمَة، وِالكِلْمَة كَانْ عِنْدْ اللهْ، وِالكِلْمَة كَانْ هُوَ اللهْ.</verse>
				<verse number="2">هَاذَا هُوَ الِّي كَانْ فِي الأُوِّلْ عِنْدْ اللهْ.</verse>
				<verse number="3">كُلْ شَيْء جَا مِنُّو هُوَ، وْمِنْ غِيرُو مَا كَانْ حَتَّى شَيْء</verse>
				<verse number="4">فِيهْ كَانِتْ الحَيَاةْ، وِالحَيَاةْ هَاذِي كَانِتْ النُّورْ مْتَاعْ النَّاسْ.</verse>
				<verse number="5">وِالنُّورْ يِضْوِي فِي الظْلاَمْ، وِالظْلاَمْ مَا عَرْفُوشْ.</verse>
				<verse number="6">اللهْ بْعَثْ رَاجِلْ إِسْمُو يُوحَنَّا.</verse>
				<verse number="7">هُوَ جَا شَاهِدْ بَاشْ يِشْهِدْ لِلنُّورْ بَاشْ عْلَى طْرِيقُو هُوَ النَّاسْ الكُلْ يِمّْنُوا.</verse>
				<verse number="8">مَا كَانِشْ هُوَ النُّورْ، آمَا جَا بَاشْ يِشْهِدْ لِلنُّورْ.</verse>
				<verse number="9">النُّورْ الحَقَّانِي الِّي يِضْوِي لِلنَّاسْ الكُلْ الِّي فِي الدِّنْيَا، جَايْ لِلدِّنْيَا الكُلْ.</verse>
				<verse number="10">الكِلْمَة كَانْ فِي العَالَمْ، وْبِيهْ اللهْ خْلَقْ العَالَمْ، آمَا العَالَمْ مَا عَرْفُوشْ.</verse>
				<verse number="11">جَا لِلشَّعْبْ مْتَاعُو، آمَا الشَّعْبْ مْتَاعُو مَا قِبْلُوشْ.</verse>
				<verse number="12">آمَا الِّي قِبْلُوهْ عْطَاهُمْ السُّلْطَة بَاشْ يْوَلِّيوْ وْلاَدْ اللهْ، الِّي هُومَا امّْنُوا بْإِسْمُو.</verse>
				<verse number="13">الِّي مَا تْوِلْدُوشْ مِالدَّمْ وِلاَّ مِنْ شَهْوِةْ البْدَنْ وِلاَّ مِنْ إِرَادِةْ الإِنْسَانْ آمَا تْوِلْدُوا مِالله.</verse>
				<verse number="14">وِالكِلْمَة وَلَّى بَشَرْ وِسْكِنْ مَا بِينَاتْنَا، وْشُفْنَا المَجْدْ مْتَاعُو. مَجْدْ إِبْنْ اللهْ الوَحِيدْ الِّي جَاهْ مِنْ عِنْدْ الآبْ، المَلْيَانْ بِالنِّعْمَة وِالحَقْ،</verse>
				<verse number="15">وِشْهِدْلُو يُوحَنَّا وْنَادَى وْقَالْ: «هَاذَا هُوَ الِّي قُلْتْ عْلِيهْ: رَاهُو الِّي جَايْ بَعْدِي وَلَّى أَقْوَى مِنِّي عْلَى خَاطْرُو كَانْ قَبْلِي.»</verse>
				<verse number="16">وْإِحْنَا الكُلْنَا خْذِينَا مِنْ نِعْمْتُو الفَايْضَة، نِعْمَة عْلَى نِعْمَة،</verse>
				<verse number="17">عْلَى طْرِيقْ مُوسَى اللهْ عْطَانَا الشَّرِيعَة، آمَا يَسُوعْ المَسِيحْ هُوَ الِّي جَابْ الحَقْ وِالنِّعْمَة.</verse>
				<verse number="18">حَتَّى حَدْ مَا شَافْ اللهْ. آمَا عَرِّفْنَا بِيهْ إِبْنْ اللهْ الِّي هُوَ عِنْدْ الآبْ.</verse>
				<verse number="19">وْهَاذِي هِيَ الشّْهَادَة الِّي شْهِدْ بِيهَا يُوحَنَّا، وَقْتِلِّي اليْهُودْ الِّي فِي أُورْشَلِيمْ بَعْثُولُوا كُهَّانْ وْلاَوِيِّينْ بَاشْ يِسْأْلُوهْ: «إِنْتِ شْكُونْ؟»</verse>
				<verse number="20">شْهِدْ وْمَا نْكَرْشْ وِاسْتَعْرِفْ: «مَا نِيشْ آنَا المَسِيحْ.»</verse>
				<verse number="21">وَلاَّوْ سِأْلُوهْ: «إِمَّالاَ، شْكُونْ؟ يَاخِي إِنْتِ إِيلِيَّا؟» قَالِلْهُمْ: «لاَ.» «يَاخِي إِنْتِ النَّبِي؟» قَالِلْهُمْ زَادَا: «لاَ.»</verse>
				<verse number="22">قَالُولُو: «إِمَّالاَ شْكُونِكْ إِنْتِ، أَعْطِينَا آشْ بَاشْ نْقُولُوا لِلنَّاسْ الِّي بِعْثُونَا. شْنُوَّة تْقُولْ عْلَى رُوحِكْ؟»</verse>
				<verse number="23">قَالْ: «آنَا، كِيمَا قَالْ النَّبِي إِشَعْيَاءْ: صُوتْ يْنَادِي فِي الخْلاَء خَلُّوا طْرِيقْ رَبّْنَا تِتْسْوَى.»</verse>
				<verse number="24">وْبِينَاتْ النَّاسْ هَاذُومَا ثَمَّة شْكُونْ كَانُوا مَبْعُوثِينْ مِالفَرِّيسِيِّينْ،</verse>
				<verse number="25">وْسِأْلُوهْ وْقَالُولُو: «كِيفَاشْ مَالاَ إِنْتِ تْعَمِّدْ إِذَا كَانِكْ مَاكِشْ المَسِيحْ وِلاَّ إِيلِيَّا وِلاَّ النَّبِي؟»</verse>
				<verse number="26">جَاوِبْهُمْ يُوحَنَّا وْقَالِلْهُمْ: «آنَا نْعَمِّدْ بِالمَاء، آمَا بِينَاتْكُمْ وَاحِدْ مَا تَعْرْفُوهِشْ.</verse>
				<verse number="27">وْهُوَ جَايْ بَعْدِي، وْهُوَ أَعْظِمْ مِنِّي، وْآنَا مَا نِسْتْحَقِّشْ نْحِلْلُو خْيُوطْ صَنْدَالُو.»</verse>
				<verse number="28">هَاذَا الكُلْ صَارْ فِي بْلاَصَة إِسْمْهَا بِيتْ عَنْيَا، فِي الشَّرْقْ مْتَاعْ نَهْرْ الأُرْدُنْ، وِينْ كَانْ يُوحَنَّا يْعَمِّدْ.</verse>
				<verse number="29">مِنْ غُدْوَة شَافْ يُوحَنَّا يَسُوعْ جَايْلُو، قَالْ: «هَاذَا هُوَ خَرُوفْ اللهْ الِّي يْنَحِّي الذْنُوبْ مْتَاعْ العَالَمْ.</verse>
				<verse number="30">هَاذَا هُوَ الِّي قُلْتْ عْلِيهْ: \ثَمَّة رَاجِلْ بَاشْ يْجِي بَعْدِي وْرَاهُو وَلَّى أَقْوَى مِنِّي، عْلَى خَاطْرُو كَانْ قَبْلِي.\</verse>
				<verse number="31">وْآنَا بِيدِي مَا كُنْتِشْ نَعْرْفُو، آمَا رَانِي جِيتْ بَاشْ نْعَمِّدْ بِالمَاء بَاشْ هُوَ يِتْعْرَفْ عِنْدْ إِسْرَائِيلْ.»</verse>
				<verse number="32">وِشْهِدْ يُوحَنَّا، وْقَالْ: «آنَا شُفْتْ الرُّوحْ هَابِطْ مِنْ السْمَاءْ فِي هَيْئِةْ يْمَامَة وْحَطْ عْلِيهْ.</verse>
				<verse number="33">وْآنَا مَا كُنْتِشْ نَعْرْفُو، آمَا الِّي بْعَثْنِي بَاشْ نْعَمِّدْ بِالمَاء قَالِّي: \الِّي تْشُوفْ الرُّوحْ هَابِطْ عْلِيهْ وْحَطْ فُوقُو هَاذَاكَا هُوَ الِّي بَاشْ يْعَمِّدْ بِالرُّوحْ القُدُسْ.\</verse>
				<verse number="34">وْآنَا رِيتْ وِشْهِدْتْ الِّي هَاذَا هُوَ إِبْنْ اللهْ.»</verse>
				<verse number="35">مِنْ غُدْوَة كَانْ يُوحَنَّا الغَادِي، مْعَ زُوزْ مِنْ تْلاَمِذْتُو.</verse>
				<verse number="36">وْشَافْ يَسُوعْ مِتْعَدِّي يَاخِي قَالْ: «هَاذَا هُوَ خَرُوفْ اللهْ.»</verse>
				<verse number="37">وْكِسَمْعُوا التْلاَمْذَة لِزُّوزْ الكْلاَمْ هَاذَا، مْشَاوْ وْتَبّْعُوا يَسُوعْ.</verse>
				<verse number="38">وْوَقْتِلِّي تْلَفِّتْ يَسُوعْ وْشَافْهُمْ يْتَبّْعُوا فِيهْ، قَالِلْهُمْ: «شْنُوَّة تْحِبُّوا؟» قَالُولُو: «يَا رَبْ، الِّي مَعْنَاهَا يَا مُعَلِّمْ، وِينْ تُسْكُنْ؟»</verse>
				<verse number="39">قَالِلْهُمْ: «إِيجَاوْ وْتَوْ تْشُوفُوا.» إِمَّالاَ مْشَاوْ وْشَافُوهْ وِينْ يُسْكُنْ، وْعَدُّوا مْعَاهْ بْقِيِّةْ النْهَارْ، وْوَقْتْهَا كَانِتْ السَّاعَة العَاشْرَة.</verse>
				<verse number="40">أَنْدَرَاوُسْ خُو سِمْعَانْ بُطْرُسْ كَانْ وَاحِدْ مِالزُّوزْ الِّي سَمْعُوا الكْلاَمْ الِّي قَالُو يُوحَنَّا وْتَبّْعُوا يَسُوعْ.</verse>
				<verse number="41">لْقَى خُوهْ سِمْعَانْ، وْقَالُّو: «لْقِينَا المَسِيَّا»، الِّي مَعْنَاهْ المَسِيحْ.</verse>
				<verse number="42">وْهَزُّو لْيَسُوعْ، وْوَقْتِلِّي شَافُو يَسُوعْ قَالُّو: «إِنْتِ هُوَ سِمْعَانْ وِلْدْ يُوحَنَّا، إِنْتِ بَاشْ يْوَلِّي إِسْمِكْ كِيفَاسْ الِّي مَعْنَاهَا بُطْرُسْ.»</verse>
				<verse number="43">مِنْ غُدْوَة حَبْ يَسُوعْ يِمْشِي لِلجَلِيلْ. وِلْقَى فِيلِبُّسْ، وْقَالُّو: «تَبَّعْنِي.»</verse>
				<verse number="44">وْفِيلِبُّسْ كَانْ مِنْ بِيتْ صَيْدَا، مِنْ مْدِينِةْ أَنْدَرَاوُسْ وْبُطْرُسْ.</verse>
				<verse number="45">لْقَى فِيلِبُّسْ نَثَنَائِيلْ، وْقَالُّو: «لْقِينَا يَسُوعْ وِلْدْ يُوسُفْ الِّي مِالنَّاصْرَة، الِّي كْتِبْ عْلِيهْ مُوسَى فِي التَّوْرَاةْ، وْكِتْبُوا عْلِيهْ الأَنْبِيَاءْ.»</verse>
				<verse number="46">قَالُّو نَثَنَائِيلْ: «يَاخِي تُخْرُجْ مِنْ النَّاصْرَة حَاجَة تُصْلُحْ؟» جَاوْبُو فِيلِبُّسْ: «إِيجَا وْشُوفْ!»</verse>
				<verse number="47">شَافْ يَسُوعْ نَثَنَائِيلْ جَايْلُو يَاخِي قَالْ عْلِيهْ: «هَاذَا إِسْرَائِيلِي بِالحَقْ وْمَا عِنْدُوشْ حَتَّى غَشَّة!»</verse>
				<verse number="48">قَالُّو نَثَنَائِيلْ: «كِيفَاشْ عْرَفْتْنِي؟» جَاوْبُو يَسُوعْ وْقَالُّو: «قْبَلْ مَا يْعَيِّطْلِكْ فِيلِبُّسْ رِيتِكْ قَاعِدْ تَحْتْ الكَرْمَة.»</verse>
				<verse number="49">جَاوْبُو نَثَنَائِيلْ: «يَا مُعَلِّمْ إِنْتِ هُوَ إِبْنْ اللهْ. إِنْتِ هُوَ المَلِكْ مْتَاعْ إِسْرَائِيلْ!»</verse>
				<verse number="50">جَاوْبُو يَسُوعْ: «يَاخِي امِّنْتْ كِقُتْلِكْ الِّي آنَا شُفْتِكْ قَاعِدْ تَحْتْ الكَرْمَة؟ رَاكْ بَاشْ تْشُوفْ حَاجَاتْ أَكْبِرْ مِنْ هَاذِي.»</verse>
				<verse number="51">وْقَالُّو: «نْقُلْكُمْ الحَقْ الحَقْ: بَاشْ تْشُوفُوا السْمَاءْ مَحْلُولَة وِالمْلاَيْكَة مْتَاعْ الله طَالْعِينْ هَابْطِينْ عْلِيَّ آنَا إِبْنْ الإِنْسَانْ.»</verse>
			</chapter>
			<chapter number="2">
				<verse number="1">وْفِي النْهَارْ الثَّالِثْ كَانْ ثَمَّة عِرْسْ فِي مْدِينِةْ قَانَا الِّي فِي مَنْطِقْةْ الجَلِيلْ، وْأُمْ يَسُوعْ كَانِتْ غَادِي.</verse>
				<verse number="2">وْيَسُوعْ وِتْلاَمِذْتُو زَادَا كَانُوا مِسْتَدْعِينْ.</verse>
				<verse number="3">وْوَقْتِلِّي وْفَى الشْرَابْ، قَالِتْلُو أُمُّو: «رَاهُو مَا عَادِشْ عِنْدْهُمْ شْرَابْ.»</verse>
				<verse number="4">قَالِلْهَا يَسُوعْ: «آشْ بِينِي وْبِينِكْ يَا مْرَا؟ رَاهُو وَقْتِي مَازَالْ مَا جَاشْ.»</verse>
				<verse number="5">قَالِتْ أُمُّو لِلخُدَّامْ: «أَعْمْلُوا أَيْ حَاجَة يْقُلْكُمْ عْلِيهَا.»</verse>
				<verse number="6">وْكَانِتْ ثَمَّة سِتَّة قْلاَلْ مْتَاعْ مَاء، يِطَّهْرُوا بِيهُمْ اليْهُودْ كِيفْ عْوَايِدْهُمْ، كُلْ وَحْدَة مِنْهُمْ تْهِزْ مَا بِينْ ثْمَانِينْ وِمْيَة وْعِشْرِينْ إِيتْرَا.</verse>
				<verse number="7">قَالِلْهُمْ يَسُوعْ: «عَبِّيوْ القْلاَلْ.» وْهُومَا عَبَّاوْهُمْ لِلفُمْ.</verse>
				<verse number="8">وْقَالِلْهُمْ: «تَوْ أُغْرْفُوا مِنْهَا وْأَعْطِيوْا لِلرَّاجِلْ المَسْؤُولْ عْلَى السَّهْرِيَّة.» وَلاَّوْ هَزُّولُو.</verse>
				<verse number="9">وْوَقْتِلِّي ذَاقْ المَسْؤُولْ عْلَى السَّهْرِيَّة المَاء الِّي وَلَّى شْرَابْ، وْمَا كَانِشْ يَعْرِفْ عْلِيهْ مْنِينْ، آمَا الخُدَّامْ الِّي جَابُوهُولُو كَانُوا يَعْرْفُوا، وَلَّى نَادَى العْرِيسْ.</verse>
				<verse number="10">وْقَالُّو: «النَّاسْ الكُلْ يَعْطِيوْا الشْرَابْ البَاهِي فِي الأُوِّلْ، وِمْبَاعِدْ مَا الضْيُوفْ يِسْكْرُوا يَعْطِيوْهُمْ شْرَابْ عَادِي. وْإِنْتِ خَلِّيتْ الشْرَابْ البَاهِي لْتَوَّا!»</verse>
				<verse number="11">وْكَانِتْ هَاذِي أَوِّلْ مُعْجْزَة مِالمُعْجْزَاتْ الِّي عْمَلْهَا يَسُوعْ فِي مْدِينِةْ قَانَا الِّي فِي الجَلِيلْ، وْظَهِّرْ فِيهَا مَجْدُو، وِامّْنُوا بِيهْ تْلاَمِذْتُو.</verse>
				<verse number="12">وْبَعْدْهَا هْبَطْ لْكَفْرْنَاحُومْ هُوَ وْأُمُّو وْإِخْوْتُو وِتْلاَمِذْتُو، وِبْقَاوْ لْغَادِي أَيَّامَاتْ.</verse>
				<verse number="13">وْكِقْرُبْ عِيدْ الفِصْحْ مْتَاعْ اليْهُودْ، طْلَعْ يَسُوعْ لْأُورْشَلِيمْ.</verse>
				<verse number="14">وِلْقَى فِي الهَيْكِلْ النَّاسْ الِّي يْبِيعُوا فِي البْقَرْ وِالغْنَمْ وِالحْمَامْ، وِلِّي يْصَرّْفُوا فِي الفْلُوسْ قَاعْدِينْ،</verse>
				<verse number="15">وِعْمَلْ سُوطْ مِالحْبَالْ وْطَرِّدْ النَّاسْ الكُلْ مِالهَيْكِلْ وْخَرِّجْ الغْنَمْ وِالبْقَرْ، وِقْلِبْ الطْوَاوِلْ وْفَرِّتْ الفْلُوسْ مْتَاعْ النَّاسْ الِّي يِخْدْمُوا فِي الصَّرْفْ،</verse>
				<verse number="16">وْقَالْ لْبَيَّاعِةْ الحْمَامْ: «هِزُّوا عْلِيَّ الحْمَامْ مْتَاعْكُمْ مِنْ هْنَا، مَا تْرُدُّوشْ دَارْ بَابَا سُوقْ مْتَاعْ بِيعْ وِشْرَى.»</verse>
				<verse number="17">تْذَكّْرُوا تْلاَمِذْتُو الِّي مُوجُودْ فِي الكْتَابْ المُقَدَّسْ: الغِيرَة عْلَى بِيتِكْ كْلاَتْنِي.</verse>
				<verse number="18">جَاوْبُوهْ اليْهُودْ وْقَالُولُو: «أَعْمْلِلْنَا مُعْجْزَة تْوَرِّي الِّي إِنْتِ عِنْدِكْ الحَقْ بَاشْ تَعْمِلْ الشَّيْء هَاذَا.»</verse>
				<verse number="19">جَاوِبْهُمْ يَسُوعْ وْقَالِلْهُمْ: «طَيّْحُوا الهَيْكِلْ هَاذَا، وْآنَا نْعَاوِدْ نِبْنِيهْ فِي ثْلاَثَة أَيَّامْ.»</verse>
				<verse number="20">قَالُولُو اليْهُودْ: «الهَيْكِلْ هَاذَا تِبْنَى فِي سِتَّة وْأَرْبْعِينْ سْنَة، وْإِنْتِ بَاشْ تِبْنِيهْ فِي ثْلاَثَة أَيَّامْ؟»</verse>
				<verse number="21">آمَا هُوَ رَاهُو كَانْ يُقْصُدْ فِي الهَيْكِلْ مْتَاعْ بَدْنُو.</verse>
				<verse number="22">هَاذَاكَا عْلاَشْ وَقْتِلِّي قَامْ مِنْ المُوتْ، تْذَكّْرُوا تْلاَمِذْتُو الِّي هُوَ قَالْ الشَّيْء هَاذَا، وِامّْنُوا بِالكْتَابْ المُقَدَّسْ وْبِالكْلاَمْ الِّي قَالُو يَسُوعْ.</verse>
				<verse number="23">وَقْتِلِّي كَانْ فِي أُورْشَلِيمْ فِي وَقْتْ عِيدْ الفِصْحْ، امّْنُوا بِيهْ بَرْشَة نَاسْ كِشَافُوا المُعْجْزَاتْ الِّي عْمَلْهُمْ.</verse>
				<verse number="24">آمَا هُوَ مَا امِّنْهُمْشْ عْلَى حْيَاتُو، عْلَى خَاطْرُو كَانْ يَعْرِفْ النَّاسْ الكُلْ،</verse>
				<verse number="25">وِعْلَى خَاطْرُو مَا كَانِشْ مِحْتَاجْ لِشْكُونْ يَحْكِيلُو عْلَى النَّاسْ، هُوَ بِيدُو يَعْرِفْ شْنُوَّة فِي قَلْبْ كُلْ إِنْسَانْ.</verse>
			</chapter>
			<chapter number="3">
				<verse number="1">آمَا كَانْ ثَمَّة وَاحِدْ مِنْ الفَرِّيسِيِّينْ إِسْمُو نِيقُودِيمُوسْ وَاحِدْ مِالشْيُوخْ مْتَاعْ اليْهُودْ.</verse>
				<verse number="2">جَا لْيَسُوعْ فِي اللِّيلْ وْقَالُّو: «يَا مُعَلِّمْ أَحْنَا نَعْرْفُوا الِّي رَبِّي بَعْثِكْ بَاشْ تْعَلِّمْ، رَاهُو مَا يْنَجِّمْ يَعْمِلْ المُعْجْزَاتْ الِّي إِنْتِ تَعْمِلْ فِيهُمْ كَانْ الِّي اللهْ مْعَاهْ.»</verse>
				<verse number="3">جَاوْبُو يَسُوعْ وْقَالْ: «نْقُلِّكْ الحَقْ الحَقْ: حَتَّى حَدْ مَا يْنَجِّمْ يْشُوفْ مَمْلِكْةْ اللهْ إِلاَّ إِذَا كَانْ يْعَاوِدْ يِتْوْلِدْ مِنْ فُوقْ.»</verse>
				<verse number="4">قَالُّو نِيقُودِيمُوسْ: «كِيفَاشْ الوَاحِدْ يْنَجِّمْ يِتْوْلِدْ بَعْدْ مَا شَابْ؟ يَاخِي يْنَجِّمْ يُدْخُلْ لْكِرْشْ أُمُّو مَرَّة أُخْرَى وْيِتْوْلِدْ مِنْ جْدِيدْ؟»</verse>
				<verse number="5">جَاوْبُو يَسُوعْ: «نْقُلِّكْ الحَقْ الحَقْ: إِذَا كَانْ وَاحِدْ مَا يِتْوْلِدْشْ مِالمَاء وْمِالرُّوحْ مَا يْنَجِّمْشْ يُدْخُلْ مَمْلِكْةْ اللهْ،</verse>
				<verse number="6">المُولُودْ مِالبْدَنْ هُوَ بْدَنْ وِالمُولُودْ مِالرُّوحْ هُوَ رُوحْ.</verse>
				<verse number="7">مَا تِستَغْرِبْشْ إِذَا قُتْلِكْ: يِلْزْمِكْ تِتْوْلِدْ مِنْ جْدِيدْ.</verse>
				<verse number="8">الرِّيحْ تْهِبْ كِيفْ مَا تْحِبْ، وْتِسْمَعْ صُوتْهَا آمَا مَا تَعْرِفْهَاشْ مْنِينْ جَاتْ وِلاَّ وِينْ مَاشْيَة: وْهَكَّا يْكُونْ كُلْ مِنْ يِتْوْلِدْ مِنْ الرُّوحْ.»</verse>
				<verse number="9">جَاوْبُو نِيقُودِيمُوسْ وْقَالُّو: «كِيفَاشْ يْجِي هَاذَا؟»</verse>
				<verse number="10">جَاوْبُو يَسُوعْ وْقَالُّو: «إِنْتِ مُعَلِّمْ مْتَاعْ شَعْبْ إِسْرَائِيلْ وْمَا تَعْرِفْشْ الشَّيْء هَاذَا؟</verse>
				<verse number="11">نْقُلِّكْ الحَقْ الحَقْ: أَحْنَا نَحْكِيوْ عْلَى شَيْء نَعْرْفُوهْ، وْنِشْهْدُوا عْلَى شَيْء شُفْنَاهْ آمَا إِنْتُومَا مَا قْبِلْتُوشْ الشّْهَادَة مْتَاعْنَا.</verse>
				<verse number="12">إِذَا كَانْكُمْ مَا تْصَدّْقُوشْ الحَاجَاتْ الِّي نَحْكِيهَالْكُمْ عْلَى الدِّنْيَا هَاذِي، إِمَّالاَ كِيفَاشْ بَاشْ تْصَدّْقُوا الحَاجَاتْ الِّي فِي السْمَاءْ؟</verse>
				<verse number="13">وْرَاهُو حَتَّى حَدْ مَا طْلَعْ لِلسْمَاء كَانْ الِّي هْبَطْ مِنْ السْمَاءْ الِّي هُوَ آنَا إِبْنْ الإِنْسَانْ الِّي فِي السْمَاءْ.</verse>
				<verse number="14">وْكِيفْ مَا رْفَعْ مُوسَى اللَّفْعَى فِي الصَّحْرَاء آنَا إِبْنْ الإِنْسَانْ زَادَا لاَزِمْنِي نِتْرْفَعْ.</verse>
				<verse number="15">بَاشْ أَيْ وَاحِدْ يِمِّنْ بِيَّا يْنَالْ الحَيَاةْ الأَبَدِيَّة.</verse>
				<verse number="16">اللهْ حَبْ النَّاسْ الكُلْ لْدَرْجِةْ إِنُّو عْطَى ابْنُو الوَحِيدْ بَاشْ أَيْ وَاحِدْ يِمِّنْ بِيهْ مَا يِتْهِلِكْشْ، آمَا يْنَالْ الحَيَاةْ الأَبَدِيَّة.</verse>
				<verse number="17">رَاهُو اللهْ مَا بْعَثْشْ ابْنُو لِلنَّاسْ بَاشْ يُحْكُمْ عْلِيهُمْ، آمَا بَعْثُو بَاشْ يُخْلْصُوا بِيهْ.</verse>
				<verse number="18">الِّي يِمِّنْ بِيهْ مَا يِدَّانِشْ. وِلِّي مَا يِمِّنْشْ بِيهْ مُدَانْ، عْلَى خَاطْرُو مَا امِّنْشْ بْإِسْمْ الإِبْنْ الوَحِيدْ مْتَاعْ اللهْ.</verse>
				<verse number="19">وْهَاذَا هُوَ الحُكْمْ الِّي النُّورْ جَا لِلدِّنْيَا، وِالنَّاسْ حَبُّوا الظْلاَمْ وْمَا حَبُّوشْ النُّورْ عْلَى خَاطِرْهُمْ كَانُوا يَعْمْلُوا فِي الشَّرْ.</verse>
				<verse number="20">أَيْ وَاحِدْ يَعْمِلْ الشَّرْ يَكْرَهْ النُّورْ، وْمَا يُقْرُبْشْ لِلنُّورْ بَاشْ عْمَايْلُو مَا تِتْكْشِفْشْ.</verse>
				<verse number="21">آمَا الِّي يَعْمِلْ الشَّيْء الصْحِيحْ، رَاهُو يُقْرُبْ لِلنُّورْ، بَاشْ يْوَرِّي الِّي أَعْمَالُو مِنْ عِنْدْ اللهْ.»</verse>
				<verse number="22">وِمْبَاعِدْ مْشَى يَسُوعْ وِتْلاَمِذْتُو لْأَرْضْ اليَهُودِيَّة، وِسْكِنْ غَادِي وِبْدَا يْعَمِّدْ فِي النَّاسْ.</verse>
				<verse number="23">وْكَانْ يُوحَنَّا زَادَا يْعَمِّدْ فِي مَنْطِقْةْ عِينْ نُونْ، الِّي هِيَ قْرِيبَة مِنْ مْدِينِةْ سَالِيمْ، عْلَى خَاطِرْ كَانْ فِيهَا بَرْشَة مَاء. وْكَانُوا النَّاسْ يْجِيوْ بَاشْ يِتْعَمّْدُوا.</verse>
				<verse number="24">وْهَاذَا الكُلْ وْقَعْ قْبَلْ مَا يُدْخُلْ يُوحَنَّا لِلحَبْسْ.</verse>
				<verse number="25">وْكَانْ ثَمَّة نِقَاشْ بِينْ تْلاَمِذْةْ يُوحَنَّا وْوَاحِدْ يْهُودِي فِيمَا يْخُصْ مَوْضُوعْ التَّطْهِيرْ.</verse>
				<verse number="26">وِالتْلاَمْذَة هَاذُومَا جَاوْ لْيُوحَنَّا وْقَالُولُو: «يَا مُعَلِّمْ. الرَّاجِلْ الِّي كَانْ مْعَاكْ فِي الشِّيرَة الأُخْرَى مْتَاعْ نَهْرْ الأُرْدُنْ وِلِّي إِنْتِ تِشْهِدْلُو رَاهُو تَوْ قَاعِدْ يْعَمِّدْ وِالنَّاسْ الكُلْ قَاعْدِينْ يِمْشِيوْلُو.»</verse>
				<verse number="27">جَاوِبْ يُوحَنَّا وْقَالْ: «مَا يْنَجِّمْ حَتَّى حَدْ يَاخُذْ حَاجَة إِلاَّ إِذَا كَانْ تِعْطَاتْلُو مِالسْمَاءْ.</verse>
				<verse number="28">وْإِنْتُومَا بِيدْكُمْ تِشْهْدُوا الِّي آنَا قُلْتْ: \مُوشْ آنَا المَسِيحْ، آمَا رَاهُو اللهْ بْعَثْنِي قَبْلُو.\</verse>
				<verse number="29">العْرِيسْ، هُوَ الِّي عَنْدُو العْرُوسَة. آمَا صَاحِبْ العْرِيسْ، رَاهُو يَاقِفْ بْجَنْبُو وْيَفْرَحْ كِيِسْمَعْ صُوتُو. وْهَاذِي تَوْ الفَرْحَة الِّي مْلاَتْ قَلْبِي.</verse>
				<verse number="30">لاَزْمُو هُوَ يِكْبِرْ، وْآنَا نُصْغُرْ.»</verse>
				<verse number="31">«الِّي يْجِي مِنْ الفُوقْ، رَاهُو فُوقْ النَّاسْ الكُلْ. وِلِّي هُوَ مِالأَرْضْ، يِتْكَلِّمْ بِكْلاَمْ الأَرْضْ. الِّي يْجِي مِالسْمَاءْ، رَاهُو فُوقْ النَّاسْ الكُلْ،</verse>
				<verse number="32">وْهُوَ يِشْهِدْ عَلِّي شَافُو وْعَلِّي سَمْعُو وْحَتَّى حَدْ مَا يِقْبِلْ شْهَادْتُو.</verse>
				<verse number="33">آمَا الِّي قْبِلْ شْهَادْتُو رَاهُو يْأَكِّدْ الِّي اللهْ صَادِقْ.</verse>
				<verse number="34">الِّي بَعْثُو اللهْ يِتْكَلِّمْ بِكْلاَمْ اللهْ، وِالله يَعْطِي الرُّوحْ بْلاَشْ حْسَابْ.</verse>
				<verse number="35">الآبْ يْحِبْ الإِبْنْ وْحَطْ كُلْ شَيْء بِينْ يْدِيهْ.</verse>
				<verse number="36">الِّي يِمِّنْ بِالإِبْنْ، عَنْدُو الحَيَاةْ الأَبَدِيَّة. وِلِّي مَا يِمِّنْشْ بِالإِبْنْ، عُمْرُو مَا يْشُوفْ الحَيَاةْ آمَا رَبِّي بَاشْ يَغْضِبْ عْلِيهْ لِلأَبَدْ.»</verse>
			</chapter>
			<chapter number="4">
				<verse number="1">وَقْتِلِّي عْرَفْ يَسُوعْ الِّي الفَرِّيسِيِّينْ سَمْعُوا بِيهْ الِّي هُوَ يَعْمِلْ فِي تْلاَمْذَةْ وْيْعَمِّدْ فِيهُمْ أَكْثِرْ مِنْ يُوحَنَّا،</verse>
				<verse number="2">رَغْمِلِّي مُوشْ يَسُوعْ الِّي كَانْ يْعَمِّدْ آمَا تْلاَمِذْتُو،</verse>
				<verse number="3">وَلَّى خْرَجْ مِنْ مَنْطِقْةْ اليَهُودِيَّة وِرْجَعْ لِلجَلِيلْ.</verse>
				<verse number="4">وْكَانْ لاَزْمُو يِتْعَدَّى عْلَى مَنْطِقْةْ السَّامْرَة،</verse>
				<verse number="5">وْصُلْ لِمْدِينَة فِي السَّامْرَة إِسْمْهَا سُوخَارْ، قْرِيبَة مِنْ قَطْعِةْ الأَرْضْ الِّي عْطَاهَا يَعْقُوبْ لْوِلْدُو يُوسُفْ،</verse>
				<verse number="6">وِقْعَدْ بِجْنَبْ بِيرْ يَعْقُوبْ مْعَ السِّتَّة ، عْلَى خَاطْرُو تْعِبْ مِالمَشْيْ.</verse>
				<verse number="7">جَاتْ مْرَا مِنْ السَّامْرَة بَاشْ تْعَبِّي المَاء، قَالِلْهَا يَسُوعْ: «أَعْطِينِي نُشْرُبْ.»</verse>
				<verse number="8">وِتْلاَمِذْتُو مْشَاوْ لِلمْدِينَة بَاشْ يِشْرِيوْ مَاكْلَة.</verse>
				<verse number="9">قَالِتْلُو المْرَا السَّامْرِيَّة: «كِيفَاشْ إِنْتِ يْهُودِي وْآنَا سَامْرِيَّة، وْتُطْلُبْ مِنِّي بَاشْ نَعْطِيكْ بَاشْ تُشْرُبْ؟» قَالِتْلُو الكْلاَمْ هَاذَا عْلَى خَاطِرْ اليْهُودْ وِالنَّاسْ الِّي مِالسَّامْرَة مَا كَانُوشْ يِتْعَامْلُو مْعَ بْعَضْهُمْ بِالكُلْ.</verse>
				<verse number="10">جَاوِبْهَا يَسُوعْ وْقَالْ: «كَانْ جِيتْ تَعْرْفِي عْطِيِّةْ اللهْ، وِشْكُونُو هُوَ الِّي يْقُلِّكْ أَعْطِينِي نُشْرُبْ، رَاكِي إِنْتِ الِّي تُطْلِبْ مِنُّو وْتَالِي رَاهُو هُوَ الِّي يَعْطِيكْ المَاء الحَيْ.»</verse>
				<verse number="11">قَالِتْلُو المْرَا: «يَا سِيدِي، مْنِينْ جَاكْ المَاء الحَيْ وْإِنْتِ مَا عِنْدِكْشْ سْطَلْ، وِالبِيرْ غَارْقَة؟</verse>
				<verse number="12">يَاخِي إِنْتِ خِيرْ مِنْ بُونَا يَعْقُوبْ الِّي عْطَانَا البِيرْ هَاذِي، وِشْرَبْ مِنْهَا هُوَ وِالبْقَرْ مْتَاعُو؟»</verse>
				<verse number="13">جَاوِبْهَا يَسُوعْ وْقَالِلْهَا: «كُلْ مِنْ يُشْرُبْ مِالمَاء هَاذَا يَعْطِشْ مِنْ جْدِيدْ،</verse>
				<verse number="14">آمَا الِّي يُشْرُبْ مِنْ المَاء الِّي نَعْطِيهْ آنَا، مُوشْ بَاشْ يَعْطِشْ لِلأَبَدْ. رَاهُو المَاء الِّي نَعْطِيهُولُو بَاشْ يْوَلِّي فِي دَاخْلُو عِينْ تِجْرِي وِتْهِزْ لِلحَيَاةْ الأَبَدِيَّة.»</verse>
				<verse number="15">قَالِتْلُو المْرَا: «يَا سِيدِي، أَعْطِينِي مِنْ المَاء هَاذَا بَاشْ مَا عَادِشْ نَعْطِشْ بِالكُلْ وْمَا عَادِشْ نْجِي نْعَبِّي المَاء مِنْ هْنَا جِمْلَة.»</verse>
				<verse number="16">قَالِلْهَا: «إِمْشِي نَادِي رَاجْلِكْ وْإِيجَا إِنْتِ وْيَاهْ.»</verse>
				<verse number="17">جَاوْبِتُّو المْرَا وْقَتْلُو: «مَا عِنْدِيشْ رَاجِلْ.» قَالِلْهَا يَسُوعْ: «كْلاَمِكْ صْحِيحْ كِقُلْتْ مَا عِنْدِيشْ رَاجِلْ.</verse>
				<verse number="18">عْلَى خَاطْرِكْ عَرِّسْتْ خَمْسَة مَرَّاتْ، وِالرَّاجِلْ الِّي عَايْشَة مْعَاهْ تَوْ مُوشْ رَاجْلِكْ. وِلِّي قُلْتُو صْحِيحْ.»</verse>
				<verse number="19">قَتْلُو المْرَا: «يَا سِيدِي، آنَا نْشُوفْ الِّي إِنْتِ نَبِي!</verse>
				<verse number="20">جْدُودْنَا عِبْدُوا رَبِّي فِي الجْبَلْ هَاذَا، وْإِنْتُومَا اليْهُودْ تْقُولُوا الِّي أُورْشَلِيمْ هِيَ البْلاَصَة الِّي لاَزِمْ يِتْعْبِدْ فِيهَا رَبِّي.»</verse>
				<verse number="21">قَالِلْهَا يَسُوعْ: «صَدّْقِينِي يَا مْرَا، بَاشْ يْجِي وَقْتْ لاَ فِي الجْبَلْ هَاذَا وْلاَ فِي أُورْشَلِيمْ بَاشْ تِعْبْدُو الآبْ.</verse>
				<verse number="22">إِنْتُومَا السَّامِرِيِّينْ تِعْبْدُوا فِلِّي مَا تَعْرْفُوهِشْ، وْإِحْنَا اليْهُودْ نِعْبْدُوا فِلِّي نَعْرْفُوهْ، رَاهُو الخَلاَصْ يْجِي مِنْ عِنْدْ اليْهُودْ.</verse>
				<verse number="23">آمَا رَاهُو بَاشْ يْجِي وَقْتْ، وِالوَقْتْ هَاذَا رَاهُو جَا تَوْ وَقْتِلِّي النَّاسْ الِّي يِعْبْدُوا بِحْقِيقَة يِعْبْدُوا الآبْ فِي الرُّوحْ وْفِي الحَقْ. وِالنَّاسْ الِّي كِيفْ هَاذُومَا الآبْ يْحِبّْهُمْ يِعْبْدُوهْ.</verse>
				<verse number="24">اللهْ رُوحْ، هَاذَاكَا عْلاَشْ النَّاسْ الِّي يِعْبْدُوا فِيهْ لاَزِمْهُمْ يِعْبْدُوهْ فِي الرُّوحْ وْفِي الحَقْ.»</verse>
				<verse number="25">قَالِتْلُو المْرَا: «آنَا نَعْرِفْ الِّي المَسِيَّا، الِّي يْقُولُولُو المَسِيحْ بَاشْ يْجِي. وْوَقْتِلِّي يْجِي بَاشْ يْقُولِلْنَا عْلَى كُلْ شَيْء.»</verse>
				<verse number="26">قَالِلْهَا يَسُوعْ: «آنَا هُوَ، آنَا الِّي قَاعِدْ نْكَلِّمْ فِيكْ.»</verse>
				<verse number="27">وْفِي الوَقْتْ هَاذَاكَا رَجْعُوا تْلاَمِذْتُو. وِتْعَجّْبُوا كِلْقُوهْ يَحْكِي مْعَ مْرَا. آمَا حَتَّى حَدْ مِنْهُمْ مَا قَالُّو: «آشْ تْحِبْ مِنْهَا» وِلاَّ «عْلاَشْ تْكَلِّمْ فِيهَا.»</verse>
				<verse number="28">وْخَلاَّتْ القُلَّة مْتَاعْهَا وْرَجْعِتْ لِلمْدِينَة. وْقَالِتْ لِلنَّاسْ:</verse>
				<verse number="29">«إِيجَاوْ شُوفُوا رَاهُو ثَمَّة رَاجِلْ قَلِّي عْلَى الحَاجَاتْ الِّي عْمَلْتْهُمْ الكُلْ. زَعْمَة هَاذَا هُوَ المَسِيحْ؟»</verse>
				<verse number="30">وَلُّوا خَرْجُوا مِالمْدِينَة وِمْشُولُو.</verse>
				<verse number="31">وْفِي الوَقْتْ هَاذَاكَا قَالُوا التْلاَمْذَة لْيَسُوعْ: «يَا مُعَلِّمْ، كُولْ.»</verse>
				<verse number="32">آمَا هُوَ قَالِلْهُمْ: «عِنْدِي مَاكْلَة نَاكُلْ فِيهَا إِنْتُومَا مَا تَعْرْفُوهَاشْ.»</verse>
				<verse number="33">بْدَاوْا التْلاَمْذَة يِسْأْلُوا فِي بْعَضْهُمْ: «يَاخِي ثَمَّة شْكُونْ جَابْلُو مَاكْلَة؟»</verse>
				<verse number="34">وْقَالِلْهُمْ يَسُوعْ: «مَاكِلْتِي هِيَ انِّي نَعْمِلْ إِرَادِةْ الِّي بْعَثْنِي وِنْكَمِّلْ خِدْمْتُو.</verse>
				<verse number="35">يَاخِي مُوشْ تْقُولُوا: \الحْصَادْ يْجِي بَعْدْ أَرْبْعَة شْهُرْ؟\ وْآنَا نْقُلْكُمْ هِزُّوا رُوسْكُمْ وْأُخْزْرُوا كِيفَاشْ الزَّرْعْ بْيَاضْ وِحْضَرْ لِلحْصِيدَة.</verse>
				<verse number="36">وْهَاوْ الحَصَّادْ يَاخُذْ أُجْرْتُو، وِيْلِمْ الغَلَّة لِلحَيَاةْ الأَبَدِيَّة. بَاشْ الِّي يَزْرَعْ وِلِّي يَحْصِدْ يَفْرْحُوا لِثْنِينْ.</verse>
				<verse number="37">وِصْدَقْ المَثَلْ الِّي يْقُولْ: \وَاحِدْ يَزْرَعْ وِالآخَرْ يَحْصِدْ.\</verse>
				<verse number="38">وْآنَا بْعَثْتْكُمْ بَاشْ تَحْصْدُوا زَرْعْ مَا تعِبْتُوشْ عْليهْ. نَاسْ أُخْرِينْ تَعْبُوا وْإِنْتُومَا بَاشْ تْلِمُّوا الثَّمْرَة مْتَاعْ تْعَبْهُمْ.»</verse>
				<verse number="39">امّْنُوا بِيهْ بَرْشَة سَامِرِيِّينْ مِالمْدِينَة هَاذِيكَا، عْلَى خَاطِرْ المْرَا شِهْدِتْلُو وْقَالِتْ: «قَالِّي عْلَى الحَاجَاتْ الِّي عْمَلْتْهُمْ الكُلْ.»</verse>
				<verse number="40">وْوَقْتِلِّي جَاوْهْ السَّامِرِيِّينْ تْشَحّْتُوهْ بَاشْ يُسْكُنْ عِنْدْهُمْ، وَلَّى سْكِنْ عِنْدْهُمْ نْهَارِينْ.</verse>
				<verse number="41">وْزَادُوا كُثْرُوا النَّاسْ الِّي امّْنُوا بِيهْ وَقْتِلِّي سَمْعُوهْ يِتْكَلِّمْ،</verse>
				<verse number="42">وْقَالُوا لِلمْرَا: «أَحْنَا تَوْ نِمّْنُوا بِيهْ، مُوشْ بِسْبَبْ كْلاَمِكْ، آمَا رَانَا أَحْنَا بِيدْنَا سْمَعْنَا وِعْرَفْنَا الِّي هُوَ بِالحَقْ المُخَلِّصْ مْتَاعْ العَالَمْ.»</verse>
				<verse number="43">وِمْبَاعِدْ نْهَارِينْ مْشَى يَسُوعْ لْمَنْطِقْةْ الجَلِيلْ.</verse>
				<verse number="44">رَغْمِلِّي هُوَ بِيدُو شْهِدْ قَالْ: «حَتَّى نَبِي مَا عَنْدُو قْدَرْ فِي بْلاَدُو.»</verse>
				<verse number="45">وَقْتْ وْصُلْ لِلجَلِيلْ، رَحّْبُوا بِيهْ امَّالِيهَا، عْلَى خَاطِرْهُمْ شَافُوا الحَاجَاتْ الِّي عْمَلْهَا الكُلْ، وَقْتِلِّي كَانُوا فِي أُورْشَلِيمْ فِي عِيدْ الفِصْحْ.</verse>
				<verse number="46">وِمْشَى مَرَّة أُخْرَى لْقَانَا الجَلِيلْ، المْدِينَة الِّي حَوِّلْ فِيهَا المَاء شْرَابْ. وْكَانْ ثَمَّة مُوَظَّفْ فِي الحُكُومَة فِي كَفْرْنَاحُومْ وِلْدُو كَانْ مْرِيضْ.</verse>
				<verse number="47">وَقْتِلِّي سْمَعْ المُوَظَّفْ الِّي يَسُوعْ جَا مِنْ اليَهُودِيَّة لِلجَلِيلْ، مْشَالُو وِطْلَبْ مِنُّو بَاشْ يَهْبِطْ مْعَاهْ وْيِشْفِيلُو وِلْدُو الِّي قْرِيبْ يْمُوتْ.</verse>
				<verse number="48">قَالُّو يَسُوعْ: «مَا تِمّْنُوا كَانْ وَقْتِلِّي تْشُوفُوا عْجَايِبْ وْمُعْجْزَاتْ.»</verse>
				<verse number="49">قَالُّو المُوَظَّفْ: «يَا سِيدِي، أَهْبِطْ مْعَايَا قْبَلْ مَا وِلْدِي يْمُوتْ»</verse>
				<verse number="50">قَالُّو يَسُوعْ: «إِمْشِي! رَاهُو وِلْدِكْ بَاشْ يْعِيشْ.» صَدِّقْ الرَّاجِلْ الكِلْمَة الِّي قَالْهَالُو يَسُوعْ وِمْشَى.</verse>
				<verse number="51">وَقْتِلِّي هُوَ رَاجِعْ، عَرْضُوهْ الخُدَّامْ مْتَاعُو وْبَشّْرُوهْ بِلِّي وِلْدُو حَيْ.</verse>
				<verse number="52">سْإِلْهُمْ: «وَقْتَاشْ بْرَى؟» قَالُولُو: «تْنَحَّاتْ عْلِيهْ السْخَانَة البَارِحْ مْعَ السَّبْعَة.»</verse>
				<verse number="53">يَاخِي فْهِمْ البُو الِّي هَاذَا هُوَ نَفْسْ الوَقْتْ الِّي قَالُّو فِيهْ يَسُوعْ: «وِلْدِكْ بَاشْ يْعِيشْ» وْإِمِّنْ هُوَ وْعَايِلْتُو الكُلْ.</verse>
				<verse number="54">وْهَاذِي المُعْجْزَة الثَّانْيَة الِّي عْمَلْهَا يَسُوعْ، وَقْتِلِّي مْشَى مِاليَهُودِيَّة لِلجَلِيلْ.</verse>
			</chapter>
			<chapter number="5">
				<verse number="1">وِمْبَعْدْهَا طْلَعْ يَسُوعْ لْأُورْشَلِيمْ، وْوَقْتْهَا كَانْ ثَمَّة عِيدْ مْتَاعْ اليْهُودْ.</verse>
				<verse number="2">وْكَانِتْ ثَمَّة قِلْتَة فِي أُورْشَلِيمْ، بِحْذَا بَابْ الغْنَمْ، عِنْدْهَا خَمْسَة أَرْوْقَة وِيْسَمِّيوْهَا بِالعِبْرِيَّة بِيتْ حَسْدَا.</verse>
				<verse number="3">وْفِي الأَرْوْقَة كَانُوا قَاعْدِينْ جْمَاعَة عِمْيَانْ وْعِيَّابْ وْمُعَاقِينْ، يِسْتَنَّاوْ فِي المَاء حَتَّى لِينْ يِتْحَرِّكْ،</verse>
				<verse number="4">عْلَى خَاطِرْ كَانِتْ ثَمّة مْلاَيْكة مِنْ عِنْدْ رَبّي تْجِي سَاعَاتْ وِتْحَرِّكْ المَاءْ، واللّي يِتْرْمَى لُولْ فِي الْمَاءْ يَشْفَى مِ الْمْرَضْ مْتَاعُو</verse>
				<verse number="5">وْكَانْ ثَمَّة رَاجِلْ غَادِي عَنْدُو ثْمَنْيَة وِثْلاَثِينْ سْنَة مْرِيضْ.</verse>
				<verse number="6">وَقْتِلِّي شَافُو يَسُوعْ مِتَّكِّي، عْرَفْ الِّي عَنْدُو مُدَّة طْوِيلَة فِي الحَالَة هَاذِيكَا، وَلَّى قَالُّو: «تْحِبِّشْ تِتْشْفَى»</verse>
				<verse number="7">جَاوْبُو المْرِيضْ: «مَا عِنْدِيشْ شْكُونْ يَرْمِينِي فِي القِلْتَة وَقْتِلِّي يِتْحَرِّكْ المَاء. وْكُلْ مَا نْحَاوِلْ نُوصْلِلْهَا آنَا لُوِّلْ غِيرِي يِسْبِقْنِي.»</verse>
				<verse number="8">قَالُّو يَسُوعْ: «قُومْ هِزْ فْرَاشِكْ وْإِمْشِي.»</verse>
				<verse number="9">وْبِالوَقْتْ تِشْفَى الرَّاجِلْ، وْهَزْ فْرَاشُو وِمْشَى. وِالنْهَارْ هَاذَاكَا كَانْ سِبْتْ.</verse>
				<verse number="10">قَالُوا اليْهُودْ لِلرَّاجِلْ الِّي تِشْفَى: «اليُومْ رَاهُو سِبْتْ، مَا تْنَجِّمْشْ تْهِزْ فْرَاشِكْ.»</verse>
				<verse number="11">جَاوِبْهُمْ: «الِّي شْفَانِي هُوَ الِّي قَلِّي: هِزْ فْرَاشِكْ وْإِمْشِي.»</verse>
				<verse number="12">وَلاَّوْ سِأْلُوهْ: «شْكُونُو الِّي قَلِّكْ هِزْ فْرَاشِكْ وْإِمْشِي.»</verse>
				<verse number="13">وِالرَّاجِلْ الِّي تِشْفَى مَا كَانِشْ يَعْرِفْ شْكُونُو هُوَ، عْلَى خَاطِرْ يَسُوعْ دْخَلْ فِي وُسْطْ النَّاسْ الِّي تْلَمُّوا.</verse>
				<verse number="14">بَعْدْ هَاذَا لْقَاهْ يَسُوعْ فِي الهَيْكِلْ، وْقَالُّو: «هَاكْ بْرِيتْ، مَا تْعَاوِدْشْ تَعْمِلْ الذْنُوبْ، بَاشْ مَا يَجْرَاشْ فِيكْ شَيْء أَخْيِبْ مِلِّي جْرَالِكْ.»</verse>
				<verse number="15">مْشَى الرَّاجِلْ وْقَالْ لِليْهُودْ الِّي يَسُوعْ هُوَ الِّي شْفَاهْ.</verse>
				<verse number="16">هَاذَاكَا عْلاَشْ بْدَاوْا اليْهُودْ يِضْطَهْدُوا فِي يَسُوعْ، وِيْحِبُّوا يُقْتْلُوهْ عْلَى خَاطْرُو عْمَلْ الشَّيْء هَاذَا نْهَارْ السِّبْتْ.</verse>
				<verse number="17">آمَا يَسُوعْ جَاوِبْهُمْ: «بَابَا قَاعِدْ يِخْدِمْ حَتَّى لْتَوْ، وْآنَا زَادَا قَاعِدْ نِخْدِمْ.»</verse>
				<verse number="18">هَاذَاكَا عْلاَشْ زَادُوا اليْهُودْ حَبُّوا يُقْتْلُوهْ، عْلَى خَاطْرُو مُوشْ مَا احْتَرِمْشْ نْهَارْ السِّبْتْ بَرْكْ، آمَا زَادَا قَالْ الِّي اللهْ بُوهْ، وْرَدْ رُوحُو هُوَ وِالله كِيفْ كِيفْ.</verse>
				<verse number="19">جَاوِبْ يَسُوعْ وْقَالْ: «نْقُلْكُمْ الحَقْ الحَقْ الإِبْنْ مَا يَعْمِلْ كَانْ الحَاجَاتْ الِّي يْشُوفْ بُوهْ يَعْمِلْ فِيهُمْ، وْمَا يْنَجِّمْ يَعْمِلْ حَتَّى شَيْء مِنْ رَاسُو. الحَاجَاتْ الكُلْ الِّي يَعْمِلْهُمْ الآبْ الإِبْنْ زَادَا يَعْمِلْهُمْ كِيفُو.</verse>
				<verse number="20">الآبْ يْحِبْ الإِبْنْ وِيْوَرِّيهْ الحَاجَاتْ الِّي يَعْمِلْ فِيهُمْ الكُلْ، وْبِشْ يْوَرِّيهْ حَاجَاتْ أَكْثِرْ مِنْ هَاذِي، بَاشْ إِنْتُومَا تُقْعْدُوا مِسْتَغْرْبِينْ.</verse>
				<verse number="21">كِيفْ مَا الآبْ يْقَيِّمْ المُوتَى وْيِحْيِيهُمْ، الإِبْنْ زَادَا يِحْيِي الِّي يْحِبْ.</verse>
				<verse number="22">الآبْ مَا يُحْكُمْ عْلَى حَتَّى حَدْ آمَا عْطَى الحُكْمْ الكُلُّو لِلإِبْنْ،</verse>
				<verse number="23">بَاشْ النَّاسْ الكُلْ يْمَجّْدُوا الإِبْنْ، كِيفْ مَا يْمَجّْدُوا الآبْ. الِّي مَا يْمَجِّدْشْ الإِبْنْ، مَا يْمَجِّدْشْ الآبْ الِّي بَعْثُو.</verse>
				<verse number="24">نْقُلْكُمْ الحَقْ الحَقْ: الِّي يِسْمَعْ كْلاَمِي وْيِمِّنْ بِلِّي بْعَثْنِي يْنَالْ الحَيَاةْ الأَبَدِيَّة، وْمَا يِدَّانِشْ فِي يُومْ الحْسَابْ، وْيِتْعَدَّى مِالمُوتْ لِلحَيَاةْ.</verse>
				<verse number="25">نْقُلْكُمْ الحَقْ الحَقْ: بَاشْ يْجِي وَقْتْ، يِسْمْعُوا فِيهْ المُوتَى صُوتْ إِبْنْ اللهْ، وِلِّي يِسْمَعْ كْلاَمُو يَحْيَى، وِالوَقْتْ هَاذَا رَاهُو جَا تَوَّا.</verse>
				<verse number="26">كِيفْ مَا الآبْ عَنْدُو الحَيَاةْ فِي نَفْسُو، عْطَى لِلإِبْنْ زَادَا بَاشْ تْكُونْ عَنْدُو الحَيَاةْ فِي نَفْسُو.</verse>
				<verse number="27">وِعْطَاهْ السُّلْطَة بَاشْ يُحْكُمْ عْلَى خَاطْرُو هُوَ إِبْنْ الإِنْسَانْ.</verse>
				<verse number="28">مَا تِسْتَغْرْبُوشْ مِالشَّيْء هَاذَا. بَاشْ يْجِي وَقْتْ النَّاسْ الِّي فِي القْبُورْ الكُلْهُمْ بَاشْ يِسْمْعُوا صُوتُو،</verse>
				<verse number="29">وْيُخْرْجُوا العَامْلِينْ الخِيرْ وِيْقُومُوا لِلحَيَاةْ الأَبَدِيَّة، وِالعَامْلِينْ الشَّرْ بَاشْ يْقُومُوا بَاشْ يِتْحْكَمْ عْلِيهُمْ.</verse>
				<verse number="30">آنَا وَحْدِي مَا انَّجِّمْ نَعْمِلْ حَتَّى شَيْء. آنَا نُحْكُمْ بِلِّي يْقُلِّي عْلِيهْ الآبْ، وِالحُكْمْ مْتَاعِي عَادِلْ عْلَى خَاطِرْنِي مَا نَعْمِلْشْ الِّي نْحِبْ عْلِيهْ آنَا، آمَا نْحِبْ نَعْمِلْ الِّي يْحِبْ عْلِيهْ الِّي بْعَثْنِي.</verse>
				<verse number="31">إِذَا كَانْ آنَا نِشْهِدْ لْرُوحِي، رَاهِي شْهَادْتِي بَاطْلَة.</verse>
				<verse number="32">آمَا رَاهُو ثَمَّة وَاحِدْ آخَرْ يِشْهِدْلِي، وْآنَا نَعْرِفْ الِّي شْهَادْتُو صْحِيحَة.</verse>
				<verse number="33">إِنْتُومَا بْعَثْتُوا نَاسْ لْيُوحَنَّا، وْهُوَ شْهِدْ لِلحَقْ.</verse>
				<verse number="34">آنَا رَانِي مَا نِقْبِلْشْ شْهَادِةْ البَشَرْ، آمَا رَانِي نْقُلْكُمْ فِي الكْلاَمْ هَاذَا بَاشْ تُخْلْصُوا.</verse>
				<verse number="35">يُوحَنَّا كَانْ فْنَارْ يِشْعِلْ وْيِضْوِي وْإِنْتُومَا حَبِّيتُوا تَفْرْحُوا بِالنُّورْ مْتَاعُو شْوَيَّة.</verse>
				<verse number="36">آنَا شْهَادْتِي أَكْبِرْ مِنْ شْهَادِةْ يُوحَنَّا: الآبْ عْطَانِي بَرْشَة حَاجَاتْ بَاشْ نَعْمِلْهُمْ، وِالأَعْمَالْ هَاذِي بِيدْهَا تِشْهِدْلِي إِنُّو الآبْ بْعَثْنِي.</verse>
				<verse number="37">وِالآبْ الِّي بْعَثْنِي هُوَ بِيدُو يِشْهِدْلِي. وْإِنْتُومَا عْمُرْكُمْ مَا سْمَعْتُوا صُوتُو، وِعْمُرْكُمْ مَا شُفْتُوا وِجْهُو،</verse>
				<verse number="38">وِكْلاَمُو مَا يِثْبِتْشْ فِيكُمْ، عْلَى خَاطِرْكُمْ مَا تِمّْنُوشْ بِلِّي بَعْثُو.</verse>
				<verse number="39">تَقْرَاوْ وِتْلَوّْجُوا فِي الكْتُبْ المُقَدّْسَة، مَاشِي فِي بَالْكُمْ بَاشْ تَلْقَاوْ فِيهَا الحَيَاةْ الأَبَدِيَّة، وِالكْتُبْ هَاذِي بِيدْهَا تِشْهِدْلِي آنَا،</verse>
				<verse number="40">وْمَا تْحِبُّوشْ تْجِيوْنِي آنَا بَاشْ تَاخْذُوا الحَيَاةْ.</verse>
				<verse number="41">آنَا مَا نِجْرِيشْ وْرَاء المَجْدْ الِّي يْجِي مِنْ عِنْدْ النَّاسْ،</verse>
				<verse number="42">آنَا نَعْرِفْكُمْ وْنَعْرِفْ الِّي مْحَبِّةْ اللهْ مَا هِيشْ فِي قْلُوبْكُمْ.</verse>
				<verse number="43">آنَا جِيتْ بْإِسْمْ بَابَا، وْإِنْتُومَا مَا قْبِلْتُونِيشْ. وْكَانْ وَاحِدْ آخَرْ يْجِيكُمْ بْإِسْمُو هُوَ تَوْ تِقْبْلُوهْ.</verse>
				<verse number="44">وْكِيفَاشْ تْنَجّْمُوا تِمّْنُوا وْإِنْتُومَا تَاخْذُوا فِي المَجْدْ مِنْ عِنْدْ بْعَضْكُمْ، وْمَا تْحَاوْلُوشْ تَاخْذُوا المَجْدْ الِّي اللهْ وَحْدُو يَعْطِيهْ؟</verse>
				<verse number="45">مَا يِمْشِيشْ فِي بَالْكُمْ الِّي آنَا نِشْكِي بِيكُمْ لِلآبْ، رَاهُو ثَمَّة شْكُونْ يِشْكِي بِيكُمْ: مُوسَى الِّي إِنْتُومَا حَاطِّينْ الأَمَلْ مْتَاعْكُمْ فِيهْ.</verse>
				<verse number="46">وْكَانْ جِيتُوا صَدِّقْتُوا مُوسَى رَاكُمْ صَدِّقْتُونِي، عْلَى خَاطْرُو هُوَ كْتِبْ عْلِيَّ.</verse>
				<verse number="47">وْإِذَا كَانْ مَا تْصَدّْقُوشْ الِّي كِتْبُو عْلِيَّ، إِمَّالاَ كِيفَاشْ بَاشْ تْصَدّْقُوا كْلاَمِي؟»</verse>
			</chapter>
			<chapter number="6">
				<verse number="1">مْبَاعِدْ تْعَدَّى يَسُوعْ بُحَيْرِةْ الجَلِيلْ الِّي يْسَمِّيوْهَا بُحَيْرِةْ طَبَرِيَّة،</verse>
				<verse number="2">تَبّْعُوهْ بَرْشَة نَاسْ، عْلَى خَاطِرْهُمْ شَافُوا المُعْجْزَاتْ مْتَاعُو كِشْفَى المُرْضَى.</verse>
				<verse number="3">وِطْلَعْ يَسُوعْ لِلجْبَلْ وِقْعَدْ عْلَى الأَرْضْ مْعَ تْلاَمِذْتُو.</verse>
				<verse number="4">وْوَقْتْهَا قْرُبْ عِيدْ الفِصْحْ مْتَاعْ اليْهُودْ.</verse>
				<verse number="5">هَزْ يَسُوعْ عِينِيهْ وْشَافْ النَّاسْ جَايِينْ، قَالْ لْفِيلِبُّسْ: «مْنِينْ نِشْرُولْهُمْ خُبْزْ بَاشْ يَاكْلُوا.»</verse>
				<verse number="6">قَالْ الكْلاَمْ هَاذَا بَاشْ يْجَرَّبْ فِيلِبُّسْ، وْيَسُوعْ كَانْ عَارِفْ رُوحُو آشْ بَاشْ يَعْمِلْ.</verse>
				<verse number="7">جَاوْبُو فِيلِبُّسْ: «حَتَّى كِنِشْرِيوْ بْمِيتِينْ قَطْعَة مِالفِضَّة، مَا هِيشْ بَاشْ تِكْفِي بَاشْ كُلْ وَاحِدْ مِنْهُمْ يَاخُذْ قِدْمَة.»</verse>
				<verse number="8">قَالُّو أَنْدَرَاوُسْ خُو سِمْعَانْ بُطْرُسْ وَاحِدْ مِنْ تْلاَمِذْتُو:</verse>
				<verse number="9">«ثَمَّة هْنَا شْكُونْ عَنْدُو خَمْسَة خُبْزَاتْ شْعِيرْ وْحُوتِّينْ صْغَارْ: آمَا آشْ بَاشْ يَعْمْلُوا لِلنَّاسْ هَاذُومَا.»</verse>
				<verse number="10">قَالْ يَسُوعْ: «قَعّْدُوا النَّاسْ لُوطَة.» وْكَانْ ثَمَّة بَرْشَة حْشِيشْ قَعْدُوا عْلِيهْ النَّاسْ. وْكَانُوا خَمْسَة آلاَفْ رَاجِلْ.</verse>
				<verse number="11">خْذَا يَسُوعْ الخُبْزَاتْ وْشْكَرْ اللهْ، وِعْطَى لِلمُوجُودِينْ الكُلْ قَدْ مَا حَبُّوا. وِعْمَلْ نَفْسْ الشَّيْء لِلحُوتِّينْ.</verse>
				<verse number="12">وْوَقْتِلِّي شَبْعُوا، قَالْ لِتْلاَمِذْتُو: «لِمُّوا الِّي فْضُلْ الكُلُّو بَاشْ مَا يْضِيعْ مِنُّو حَتَّى شَيْء.»</verse>
				<verse number="13">وَلاَّوْ لَمُّوهْ وْعَبَّاوْ ثْنَاشِنْ قُفَّة بِالخُبْزْ الِّي فْضُلْ مِالخَمْسَة خُبْزَاتْ مْتَاعْ الشْعِيرْ بَعْدْ مَا كْلاَوْ النَّاسْ.</verse>
				<verse number="14">وْوَقْتِلِّي شَافُوا النَّاسْ المُعْجْزَة هَاذِي الِّي عْمَلْهَا يَسُوعْ قَالُوا: «بِالحَقْ، هَاذَا هُوَ النَّبِي الِّي جَايْ لِلعَالَمْ!»</verse>
				<verse number="15">وِعْرَفْ يَسُوعْ الِّي هُومَا يْحِبُّوا يْهِزُّوهْ وِيْحُطُّوهْ مَلِكْ، يَاخِي بْعِدْ عْلِيهُمْ وِرْجَعْ وَحْدُو لِلجْبَلْ.</verse>
				<verse number="16">وْفِي العْشِيَّة، هَبْطُوا تْلاَمِذْتُو لِلبُحَيْرَة.</verse>
				<verse number="17">وْطَلْعُوا فِي فْلُوكَة وِمْشَاوْ لِمْدِينِةْ كَفْرْنَاحُومْ فِي الشِّيرَة الأُخْرَى مْتَاعْ البُحَيْرَة وِظْلاَمِتْ الدِّنْيَا وْيَسُوعْ مَازَالْ مَا خْلَطْشْ عْلِيهُمْ.</verse>
				<verse number="18">هَبِّتْ رِيحْ قْوِيَّة، هَيّْجِتْ البُحَيْرَة.</verse>
				<verse number="19">وِمْبَاعِدْ مَا دَخْلُوا فِي البُحَيْرَة خَمْسَة وِلاَّ سِتَّة كِيلُومِيتْرَاتْ، خَافُوا كِشَافُوا يَسُوعْ يِمْشِي فُوقْ المَاء وِقْرُبْ لِلفْلُوكَة.</verse>
				<verse number="20">يَاخِي قَالِلْهُمْ: «مَا تْخَافُوشْ رَانِي آنَا هُوَ!»</verse>
				<verse number="21">وْحَبُّوا يْطَلّْعُوهْ مْعَاهُمْ فِي الفْلُوكَة، وْفِي الوَقْتْ هَاذَاكَا وُصْلِتْ الفْلُوكَة لِلأَرْضْ الِّي مَاشِينْ لِيهَا.</verse>
				<verse number="22">وْمِنْ غُدْوَة، النَّاسْ المُوجُودِينْ فِي الشِّيرَة الأُخْرَى مْتَاعْ البُحَيْرَة تْذَكّْرُوا الِّي هُومَا شَافُوا فْلُوكَة وَحْدَة وِلِّي يَسُوعْ مَا طْلَعْشْ فِيهَا مْعَاهُمْ وِلِّي التْلاَمْذَة مْشَاوْ وَحَّدْهُمْ.</verse>
				<verse number="23">آمَا ثَمَّة فْلاَيِكْ أُخْرَى جَاتْ مِنْ مْدِينِةْ طَبَرِيَّة لِلشَّطْ الِّي قْرِيبْ مِالبْلاَصَة الِّي كْلاَوْ فِيهَا الخُبْزْ بَعْدْ مَا الرَّبْ بَارْكُو.</verse>
				<verse number="24">وَقْتِلِّي النَّاسْ شَافُوا الِّي يَسُوعْ وِتْلاَمِذْتُو مَا هُمْشْ مُوجُودِينْ الغَادِي وَلُّوا رِكْبُوا فِي الفْلاَيِكْ وِمْشَاوْ يْلَوّْجُوا عْلِيهْ فِي كَفْرْنَاحُومْ.</verse>
				<verse number="25">وْكِي لْقَاوْهْ فِي الشِّيرَة الأُخْرَى مْتَاعْ البُحَيْرَة قَالُولُو: «يَا مُعَلِّمْ، وَقْتَاشْ وْصُلْتْ؟»</verse>
				<verse number="26">جَاوِبْهُمْ يَسُوعْ وْقَالِلْهُمْ: «نْقُلْكُمْ الحَقْ الحَقْ: إِنْتُومَا تْلَوّْجُوا عْلِيَّ مُوشْ عْلَى خَاطِرْكُمْ شُفْتُوا المُعْجْزَاتْ، آمَا عْلَى خَاطِرْكُمْ كْلِيتُوا مِالخُبْزْ وِشْبَعْتُوا.</verse>
				<verse number="27">مَا تِجْرِيوْشْ وْرَاء المَاكْلَة الِّي تَفْنَى آمَا إِجْرُوا وْرَاء المَاكْلَة الِّي تْدُومْ لِلحَيَاةْ الأَبَدِيَّة. المَاكْلَة هَاذِي نَعْطِيهَالْكُمْ آنَا إِبْنْ الإِنْسَانْ الِّي اللهْ الآبْ حَطْ عْلِيَّ عَلاَمِةْ القْبُولْ مْتَاعُو، الخُبْزْ اللِّي طَبْعُو الآب بِالْخَاتِمْ مْتَاعُو.»</verse>
				<verse number="28">قَالُولُو: «شْنُوَّة الشَّيْء الِّي اللهْ يْحِبّْنَا نَعْمْلُوهْ؟»</verse>
				<verse number="29">جَاوِبْهُمْ يَسُوعْ وْقَالِلْهُمْ: «هَاذَا هُوَ الشَّيْء الِّي يْحِبْ عْلِيهْ اللهْ هُوَ إِنّْكُمْ تِمّْنُوا بِلِّي بَعْثُو.»</verse>
				<verse number="30">قَالُولُو: «شْنُوَّة المُعْجْزَة الِّي تْنَجِّمْ تَعْمِلْهَا بَاشْ نِمّْنُوا بِيكْ؟</verse>
				<verse number="31">جْدُودْنَا كْلاَوْ المَنْ فِي الصَّحْرَاء، كِيمَا مَكْتُوبْ فِي الكْتَابْ المُقَدَّسْ: \عْطَاهُمْ خُبْزْ مِالسْمَاءْ بَاشْ يَاكْلُوهْ.\»</verse>
				<verse number="32">إِمَّالاَ قَالِلْهُمْ يَسُوعْ: «نْقُلْكُمْ الحَقْ الحَقْ: مُوشْ مُوسَى الِّي عْطَاكُمْ الخُبْزْ مِالسْمَاءْ. بَابَا وَحْدُو هُوَ الِّي يَعْطِيكُمْ الخُبْزْ الحَقَّانِي مِالسْمَاءْ.</verse>
				<verse number="33">رَاهُو خُبْزْ اللهْ هُوَ الِّي يِنْزِلْ مِالسْمَاءْ وْيَعْطِي حَيَاةْ لِلعَالَمْ.»</verse>
				<verse number="34">قَالُولُو: «يَا سِيدْنَا، أَعْطِينَا مِالخُبْزْ هَاذَا دِيمَا!»</verse>
				<verse number="35">قَالِلْهُمْ يَسُوعْ: «آنَا هُوَ خُبْزْ الحَيَاةْ. الِّي يْجِينِي مَا يْجُوعِشْ، الِّي يِمِّنْ بِيَّ مَا يَعْطِشْ لِلأَبَدْ.</verse>
				<verse number="36">آنَا قُلْتِلْكُمْ: شُفْتُونِي آمَا مَا امِّنْتُوشْ.</verse>
				<verse number="37">الِّي يَعْطِيهُمْلِي الآبْ الكُلْهُمْ يْجِيوْنِي، وِلِّي يْجِينِي مَا نْخَرّْجُوشْ البَرَّا.</verse>
				<verse number="38">رَانِي مَا نْزِلْتِشْ مِنْ السْمَاءْ بَاشْ نَعْمِلْ الِّي نْحِبْ عْلِيهْ آنَا، آمَا بَاشْ نَعْمِلْ الِّي يْحِبْ عْلِيهْ الِّي بْعَثْنِي.</verse>
				<verse number="39">وِلِّي بْعَثْنِي يْحِبّْنِي نْقَيِّمْ الِّي عْطَاهُمْلِي مِنْ المُوتْ يُومْ القْيَامَة، وْمَا نْضَيَّعْشْ حَتَّى وَاحِدْ مِنْهُمْ.</verse>
				<verse number="40">وْهَاذَا الِّي يْحِبْ عْلِيهْ بَابَا: كُلْ مِنْ يْشُوفْ الإِبْنْ وْيِمِّنْ بِيهْ يْنَالْ الحَيَاةْ الأَبَدِيَّة وْآنَا نْقَيّْمُو مِنْ المُوتْ يُومْ القْيَامَة.»</verse>
				<verse number="41">وِتْشَكَّاوْ اليْهُودْ عْلَى يَسُوعْ عْلَى خَاطْرُو قَالْ: «آنَا هُوَ الخُبْزْ الِّي نْزِلْ مِنْ السْمَاءْ»،</verse>
				<verse number="42">وْقَالُولُو: «يَاخِي هَاذَا مُوشْ يَسُوعْ وِلْدْ يُوسُفْ؟ أَحْنَا نَعْرْفُوا بُوهْ وْأُمُّو، إِمَّالاَ كِيفَاشْ تَوْ يْقُولْ الِّي هُوَ نْزِلْ مِنْ السْمَاءْ.»</verse>
				<verse number="43">جَاوِبْهُمْ يَسُوعْ وْقَالِلْهُمْ: «مَا تِتْشَكَّاوْشْ مَا بِينَاتْكُمْ.</verse>
				<verse number="44">حَتَّى حَدْ مَا يْنَجِّمْ يْجِينِي إِلاَّ إِذَا كَانْ الآبْ الِّي بْعَثْنِي هُو اللّي قَرْبُو وْآنَا نْقَوّْمُو مِنْ المُوتْ يُومْ القْيَامَة.</verse>
				<verse number="45">كِيفْ مَا جَا فِي كْتُبْ الأَنْبِيَاءْ، الِّي الكُلْهُمْ بَاشْ يِتْعَلّْمُوا مِنْ اللهْ. كُلْ مِنْ يِسْمَعْ الآبْ وْيِتْعَلِّمْ مِنُّو يْجِينِي.</verse>
				<verse number="46">حَتَّى حَدْ مَا شَافْ الآبْ كَانْ الِّي هُوَ مِنْ عِنْدْ اللهْ: هَاذَاكَا هُوَ الِّي شَافْ الآبْ.</verse>
				<verse number="47">نْقُلْكُمْ الحَقْ الحَقْ: الِّي يِمِّنْ بِيَّ، يْنَالْ الحَيَاةْ الأَبَدِيَّة.</verse>
				<verse number="48">آنَا هُوَ خُبْزْ الحَيَاةْ.</verse>
				<verse number="49">جْدُودْكُمْ كْلاَوْ المَنْ فِي الصَّحْرَاء وْمَاتُوا،</verse>
				<verse number="50">هَاذَا هُوَ الخُبْزْ الِّي نَازِلْ مِنْ السْمَاءْ بَاشْ الِّي يَاكُلْ مِنُّو مَا يْمُوتْشْ.</verse>
				<verse number="51">آنَا هُوَ الخُبْزْ الحَيْ الِّي نْزِلْ مِالسْمَاءْ. الِّي يَاكُلْ مِنْ الخُبْزْ هَاذَا يْعِيشْ لِلأَبَدْ. وِالخُبْزْ الِّي نَعْطِيهْ هُوَ البْدَنْ مْتَاعِي، الِّي نَعْطِيهْ بَاشْ العَالَمْ يَحْيَى.»</verse>
				<verse number="52">وِتْعَارْكُوا اليْهُودْ فِي بْعَضْهُمْ وْقَالُوا: «كِيفَاشْ هَاذَا يْنَجِّمْ يَعْطِينَا البْدَنْ مْتَاعُو بَاشْ نَاكْلُوهْ؟»</verse>
				<verse number="53">إِمَّالاَ قَالِلْهُمْ يَسُوعْ: «نْقُلْكُمْ الحَقْ الحَقْ: إِذَا مَا تَاكْلُوشْ البْدَنْ مْتَاعِي آنَا إِبْنْ الإِنْسَانْ وْمَا تُشْرْبُوشْ دَمِّي، مُوشْ بَاشْ تْكُونْ عِنْدْكُمْ حَيَاةْ فِيكُمْ.</verse>
				<verse number="54">الِّي يَاكُلْ البْدَنْ مْتَاعِي وْيُشْرُبْ مِنْ دَمِّي يْنَالْ الحَيَاةْ الأَبَدِيَّة، وْآنَا نْقَوّْمُو مِنْ المُوتْ يُومْ القْيَامَة.</verse>
				<verse number="55">رَاهُو البْدَنْ مْتَاعِي هُوَ المَاكْلَة الحَقَّانِيَّة، وْدَمِّي هُوَ المَاء الحَقَّانِي.</verse>
				<verse number="56">الِّي يَاكُلْ مِنْ البْدَنْ مْتَاعِي وْيُشْرُبْ مِنْ دَمِّي هُوَ يِثْبِتْ فِيَّ، وْآنَا نِثْبِتْ فِيهْ.</verse>
				<verse number="57">وْكِيفْ مَا الآبْ الحَيْ بْعَثْنِي وْآنَا نَحْيَى بِيهْ، الِّي يَاكُلْنِي زَادَا يَحْيَى بِيَّا.</verse>
				<verse number="58">هَاذَا هُوَ الخُبْزْ الِّي نْزِلْ مِالسْمَاءْ، وْرَاهُو مُوشْ كِيفْ المَنْ الِّي كْلاَوْهْ جْدُودْكُمْ وْمَاتُوا. الِّي يَاكُلْ مِالخُبْزْ هَاذَا يَحْيَى لِلأَبَدْ.»</verse>
				<verse number="59">الكْلاَمْ هَاذَا قَالُوا وَقْتِلِّي كَانْ يْعَلِّمْ فِي المَجْمَعْ مْتَاعْ كَفْرْنَاحُومْ.</verse>
				<verse number="60">وَقْتِلِّي سَمْعُوهْ بَرْشَة مِنْ تْلاَمِذْتُو قَالُوا: «مَا اصْعْبُو الكْلاَمْ هَاذَا، شْكُونْ يْنَجِّمْ يِسْمْعُو؟»</verse>
				<verse number="61">وِعْرَفْ يَسُوعْ فِي قَلْبُو الِّي تْلاَمِذْتُو شَكُّوا، وَلَّى سْإِلْهُمْ: «يَاخِي الكْلاَمْ هَاذَا يْخَلِّيكُمْ تْشِكُّوا؟</verse>
				<verse number="62">إِمَّالاَ آشْ بَاشْ تَعْمْلُوا كَانْ تْشُوفُونِي آنَا إِبْنْ الإِنْسَانْ طَالِعْ لِلبْلاَصَة الِّي كُنْتْ فِيهَا قْبَلْ؟</verse>
				<verse number="63">الرُّوحْ هُوَ الِّي يَعْطِي الحَيَاةْ، آمَا البْدَنْ رَاهُو مَا يِنْفَعْ بْحَتَّى شَيْء. رَاهُو الكْلاَمْ الِّي قُلْتْهُولْكُمْ رُوحْ وْحَيَاةْ.</verse>
				<verse number="64">آمَا ثَمَّة شْكُونْ فِيكُمْ الِّي مَا يِمّْنُوشْ.» يَسُوعْ كَانْ مِالأُوِّلْ يَعْرِفْ شْكُونْهُمْ الِّي مَا هُمْشْ بَاشْ يِمّْنُوا بِيهْ وِشْكُونُو الِّي بَاشْ يْخُونُو.</verse>
				<verse number="65">وْقَالْ: «هَاذَاكَا عْلاَشْ آنَا قُلْتِلْكُمْ رَاهُو مَا يْنَجِّمْ حَتَّى حَدْ يْجِينِي إِلاَّ إِذَا كَانْ الآبْ خَلاَّهْ يْجِينِي.»</verse>
				<verse number="66">مِالوَقْتْ هَاذَاكَا بَرْشَة مِنْ تْلاَمِذْتُو بَطّْلُوا مَا عَادِشْ يْتَبّْعُوهْ.</verse>
				<verse number="67">يَاخِي دَارْ لِلأَثْنَاشْ وْقَالِلْهُمْ: «إِنْتُومَا زَادَا تْحِبُّوا تِمْشِيوْ كِيفْهُمْ؟»</verse>
				<verse number="68">جَاوْبُو سِمْعَانْ بُطْرُسْ: «يَا رَبْ لِشْكُونْ بَاشْ نِمْشِيوْا، وْإِنْتِ عِنْدِكْ كْلاَمْ الحَيَاةْ الأَبَدِيَّة؟</verse>
				<verse number="69">وْإِحْنَا امِّنَّا وِعْرَفْنَا الِّي إِنْتِ قُدُّوسْ اللهْ.»</verse>
				<verse number="70">جَاوِبْهُمْ يَسُوعْ: «ياخي مُوشْ آنَا الِّي خْتَرْتْكُمْ إِنْتُومَا الأَثْنَاشْ رَغْمِلِّي وَاحِدْ مِنْكُمْ شِيطَانْ!»</verse>
				<verse number="71">وِقْصَدْ بِكْلاَمُو هَاذَا يَهُوذَا وِلْدْ سِمْعَانْ الإِسْخَرْيُوطِي، الِّي بَاشْ يْخُونُو، رَغْمِلِّي هُوَ وَاحِدْ مِنْ الأَثْنَاشْ.</verse>
			</chapter>
			<chapter number="7">
				<verse number="1">مْبَاعِدْ كَانْ يَسُوعْ يْدُورْ فِي الجَلِيلْ، وْمَا حَبِّشْ يِمْشِي لْمَنْطِقْةْ اليَهُودِيَّة عْلَى خَاطِرْ اليْهُودْ كَانُوا يْحِبُّوا يُقْتْلُوهْ.</verse>
				<verse number="2">وْوَقْتِلِّي قْرُبْ عِيدْ الخْيَامْ اليْهُودِي،</verse>
				<verse number="3">قَالُولُو إِخْوْتُو: «اخْرُجْ مِالمَنْطْقَة هَاذِي وْإِمْشِي لِليَهُودِيَّة، بَاشْ التْلاَمْذَة الِّي يْتَبّْعُوا فِيكْ يْشُوفُوا أَعْمَالِكْ،</verse>
				<verse number="4">رَاهُو الِّي يْحِبْ يِتْشْهَرْ مَا يِلْزْمُوشْ يِخْدِمْ فِي السِّرْ. مَادَامِكْ تَعْمِلْ فِي الحَاجَاتْ هَاذِي، إِمَّالاَ ظَهِّرْ رُوحِكْ لِلنَّاسْ.»</verse>
				<verse number="5">وْحَتَّى إِخْوْتُو بِيدْهُمْ مَا كَانُوشْ يِمّْنُوا بِيهْ.</verse>
				<verse number="6">وَلَّى قَالِلْهُمْ يَسُوعْ: «وَقْتِي مَازَالْ مَا جَاشْ. آمَا إِنْتُومَا الوَقْتْ دِيمَا مْسَاعِدْكُمْ.</verse>
				<verse number="7">العَالَمْ مَا يْنَجِّمْشْ يَكْرَهْكُمْ إِنْتُومَا، آمَا رَاهُو يَكْرَهْنِي آنَا عْلَى خَاطِرْنِي نِشْهِدْ عْلِيهْ الِّي أَعْمَالُو خَايْبَة.</verse>
				<verse number="8">امْشِيوْ إِنْتُومَا لِلعِيدْ، آمَا آنَا رَانِي مَا نِيشْ بَاشْ نِمْشِي لِلعِيدْ هَاذَا عْلَى خَاطِرْ وَقْتِي مَازَالْ مَا كْمِلْشْ.»</verse>
				<verse number="9">قَالِلْهُمْ الكْلاَمْ هَاذَا وِبْقَى فِي الجَلِيلْ.</verse>
				<verse number="10">بَعْدْ مَا مْشَاوْ خْوَاتُو لِلعِيدْ مْشَى هُوَ زَادَا آمَا مِنْ غِيرْ مَا يْظَهِّرْ رُوحُو.</verse>
				<verse number="11">اليْهُودْ كَانُوا يْلَوّْجُوا عْلِيهْ فِي العِيدْ وْيِسْأْلُوا: «وِينُو هَاكَا الرَّاجِلْ؟»</verse>
				<verse number="12">وْكَانُوا النَّاسْ يَحْكِيوْ عْلِيهْ مَا بِينَاتْهُمْ بِالشْوَيَّة، ثَمَّة شْكُونْ قَالْ: «رَاهُو رَاجِلْ صَالِحْ.» وْثَمَّة شْكُونْ قَالْ: «لاَ، رَاهُو يْغَلِّطْ فِي النَّاسْ.»</verse>
				<verse number="13">حَتَّى حَدْ مَا حْكَى عْلِيهْ جْهَارْ عْلَى خَاطِرْ النَّاسْ الكُلْ كَانُوا خَايْفِينْ مِاليْهُودْ.</verse>
				<verse number="14">وْفِي شْطَرْ أَيَّامَاتْ العِيدْ، طْلَعْ يَسُوعْ لِلهَيْكِلْ وِبْدَا يْعَلِّمْ.</verse>
				<verse number="15">سْتَغْرْبُوا اليْهُودْ وْقَالُوا: «كِيفَاشْ هَاذَا يَعْرِفْ الكْتُبْ المُقَدّْسَة بِالقْدَا، وْهُوَ مَا تْعَلِّمْشْ؟»</verse>
				<verse number="16">قَالِلْهُمْ يَسُوعْ: «الحَاجَاتْ الِّي نْعَلِّمْ فِيهُمْ مُوشْ مِنْ عِنْدِي آمَا رَاهُمْ مِنْ عِنْدْ الِّي بْعَثْنِي.</verse>
				<verse number="17">كَانْ وَاحِدْ يْحِبْ يَعْمِلْ الشَّيْء الِّي يْحِبْ عْلِيهْ اللهْ رَاهُو بَاشْ يَعْرِفْ كَانْ التَّعْلِيمْ هَاذَا مِنْ عِنْدْ اللهْ وِلاَّ مِنْ عِنْدِي آنَا.</verse>
				<verse number="18">الِّي يْقُولْ كْلاَمْ مِنْ عَنْدُو رَاهُو يْمَجِّدْ فِي رُوحُو، آمَا الِّي يْمَجِّدْ الِّي بَعْثُو، رَاهُو صَادِقْ وْمَا فِيهْ حَتَّى عِيبْ.</verse>
				<verse number="19">يَاخِي مُوشْ مُوسَى عْطَاكُمْ الشَّرِيعَة؟ وْحَتَّى وَاحِدْ مِنْكُمْ مَا يَعْمِلْ بِيهَا. إِمَّالاَ عْلاَشْ تْحِبُّوا تُقْتْلُونِي؟»</verse>
				<verse number="20">جَاوْبُوهْ النَّاسْ: «إِنْتِ سَاكْنِكْ شِيطَانْ، شْكُونُو الِّي يْحِبْ يُقْتْلِكْ؟»</verse>
				<verse number="21">جَاوِبْ يَسُوعْ وْقَالِلْهُمْ: «إِنْتُومَا مِسْتَغْرْبِينْ، وْآنَا مَا عْمَلْتْ كَانْ حَاجَة وَحْدَة.</verse>
				<verse number="22">مُوسَى أْمَرْكُمْ بَاشْ اطَّهْرُوا وْلاَدْكُمْ، وِالطْهُورْ مَا جَابُوشْ مُوسَى آمَا رَاهُو كَانْ عِنْدْ جْدُودْكُمْ مِنْ قْبَلْ، هَاذَاكَا عْلاَشْ إِنْتُومَا اطَّهْرُوا وْلاَدْكُمْ حَتَّى لُوكَانْ نْهَارْ سِبْتْ.</verse>
				<verse number="23">إِذَا كَانْ إِنْسَانْ يِطَّهِّرْ نْهَارْ السِّبْتْ بَاشْ الشَّرِيعَة مْتَاعْ مُوسَى مَا تِتْكَسِّرْشْ، إِمَّالاَ عْلاَشْ تْلُومُوا فِيَّ آنَا كِشْفِيتْ عَبْدْ بْكُلُّو نْهَارْ السِّبْتْ؟</verse>
				<verse number="24">مَا تُحْكْمُوشْ بِالمَظَاهِرْ، آمَا احْكْمُوا بِالعَدْلْ.»</verse>
				<verse number="25">وَقْتْهَا ثَمَّة جْمَاعَة مِنْ أُورْشَلِيمْ قَالُوا: «يَاخِي مُوشْ هَاذَا الِّي يْحِبُّوا يُقْتْلُوهْ؟</verse>
				<verse number="26">هَاوْ يِتْكَلِّمْ جْهَارْ وْمَا قَالُولُو حَتَّى شَيْء. يَاخِي الشْيُوخْ اقْتَنْعُوا بِالحَقْ الِّي هُوَ المَسِيحْ؟</verse>
				<verse number="27">آمَا هَاذَا أَحْنَا نَعْرْفُوا مْنِينْ جَا. عَكْسْ المَسِيحْ، الِّي حَتَّى حَدْ مَا يَعْرِفْ عْلِيهْ مْنِينْ بَاشْ يْجِي.»</verse>
				<verse number="28">نَادَى يَسُوعْ عْلَى طُولْ صُوتُو وْهُوَ يْعَلِّمْ فِي الهَيْكِلْ: «إِنْتُومَا تَعْرْفُونِي وْتَعْرْفُوا آنَا مْنِينْ، رَانِي مَا جِيتِشْ مِنْ رُوحِي. بِالحَقْ رَاهُو ثَمَّة شْكُونْ الِّي بْعَثْنِي، وْإِنْتُومَا مَا تَعْرْفُوهِشْ.</verse>
				<verse number="29">آمَا آنَا رَانِي نَعْرْفُو، عْلَى خَاطِرْنِي مِنُّو، وْهُوَ الِّي بْعَثْنِي.»</verse>
				<verse number="30">الوَقْتْ هَاذَاكَا كَانُوا يْلَوّْجُوا عْلِيهْ بَاشْ يُقْتْلُوهْ، آمَا حَتَّى حَدْ مَا نَجِّمْ يْحُطْ عْلِيهْ يِدُّو، عْلَى خَاطِرْ سَاعْتُو مَا زَالِتْ مَا جَاتِشْ.</verse>
				<verse number="31">وِامّْنُوا بِيهْ بَرْشَة نَاسْ مِلِّي كَانُوا حَاضْرِينْ وْقَالُوا: «وَقْتِلِّي يْجِي المَسِيحْ زَعْمَة بَاشْ يَعْمِلْ مُعْجْزَاتْ أَكْثِرْ مِلِّي عْمَلْهُمْ الرَّاجِلْ هَاذَا؟»</verse>
				<verse number="32">وْسَمْعُوا الفَرِّيسِيِّينْ الِّي النَّاسْ يَحْكِيوْ عْلِيهْ مَا بِينَاتْهُمْ، وَلاَّوْ هُومَا وْرُؤَسَاءْ الكُهَّانْ بَعْثُوا الحُرَّاسْ مْتَاعْ الهَيْكِلْ بَاشْ يْشِدُّوهْ.</verse>
				<verse number="33">وِمْبَاعِدْ قَالْ يَسُوعْ: «بَاشْ نَبْقَى مْعَاكُمْ مُدَّة قْصِيرَة وِمْبَاعِدْ نِمْشِي لِلِّي بْعَثْنِي.</verse>
				<verse number="34">بَاشْ تْلَوّْجُوا عْلِيَّ وْمَا تَلْقَاوْنِيشْ، وْمَا تْنَجّْمُوشْ تْجُوا لِلبُقْعَة الِّي آنَا بَاشْ نِمْشِيلْهَا.»</verse>
				<verse number="35">قَالُوا اليْهُودْ بِينَاتْ بْعَضْهُمْ: «مَا نَاشْ بَاشْ نَلْقَاوْهْ، يَاخِي الرَّاجِلْ هَاذَا وِينْ عَنْدُو مَاشِي حَتَّى لِينْ مَا نَلْقَاوْهِشْ؟ زَعْمَة بَاشْ يِمْشِي لِليْهُودْ المِتْفَرّْقِينْ فِي المُدُنْ اليُونَانِيَّة بَاشْ يْعَلِّمْ اليُونَانِيِّينْ؟</verse>
				<verse number="36">آشْ يُقْصُدْ بِكْلاَمُو: بَاشْ تْلَوّْجُوا عْلِيَّ وْمَا تَلْقَاوْنِيشْ، وْمَا تْنَجّْمُوشْ تْجِيوْ لِلبُقْعَة الِّي بَاشْ نِمْشِيلْهَا؟»</verse>
				<verse number="37">وْفِي النْهَارْ الإِخْرَانِي مِنْ أَيَّامَاتْ العِيدْ وِلِّي هُوَ أَهَمْ نْهَارْ، وْقُفْ يَسُوعْ وْنَادَى بْصُوتْ عَالِي: «كَانْ وَاحِدْ فِيكُمْ عْطُشْ، خَلِّيهْ يْجِينِي وْيُشْرُبْ.</verse>
				<verse number="38">الِّي يِمِّنْ بِيَّا، كِيفْ مَا قَالْ الكْتَابْ: \تِجْرِي مِنُّو وِدْيَانْ مْتَاعْ مَاء حَيْ.\»</verse>
				<verse number="39">وِقْصَدْ بِكْلاَمُو هَاذَا الرُّوحْ الِّي بَاشْ يْنَالُوهْ النَّاسْ الِّي يِمّْنُوا بِيهْ، وْهُومَا مَازَالُوا مَا نَالُوشْ الرُّوحْ عْلَى خَاطِرْ فِي الوَقْتْ هَاذَاكَا، يَسُوعْ مَازَالْ مَا تْمَجِّدْشْ.</verse>
				<verse number="40">وْثَمَّة شْكُونْ مِنْ النَّاسْ الِّي سَمْعُوا الكْلاَمْ هَاذَا قَالُوا: «بِالحَقْ هَاذَا هُوَ النَّبِي.»</verse>
				<verse number="41">وْثَمَّة نَاسْ أُخْرِينْ قَالُوا: «هَاذَا هُوَ المَسِيحْ!» وْأُخْرِينْ زَادَا قَالُوا: «يَاخِي المَسِيحْ بَاشْ يْجِي مِالجَلِيلْ؟</verse>
				<verse number="42">يَاخِي الكْتَابْ مُوشْ قَالْ الِّي المَسِيحْ بَاشْ يْجِي مِنْ ذُرِّيِّةْ دَاوُدْ، وْبِيتْ لَحْمْ المْدِينَة الِّي عَاشْ فِيهَا دَاوُدْ؟»</verse>
				<verse number="43">وَلُّوا تْخَالْفُوا النَّاسْ فِيمَا بِينَاتْهُمْ عْلَى خَاطْرُو.</verse>
				<verse number="44">ثَمَّة شْكُونْ مِنْهُمْ حَبُّوا يْشِدُّوهْ، آمَا حَتَّى وَاحِدْ مِنْهُمْ مَا حَطْ عْلِيهْ يِدُّو.</verse>
				<verse number="45">وْوَقْتِلِّي رَجْعُوا الحُرَّاسْ مْتَاعْ الهَيْكِلْ لْرُؤَسَاءْ الكُهَّانْ وِالفَرِّيسِيِّينْ، قَالُولْهُمْ: «عْلاَشْ مَا جِبْتُوهِشْ؟»</verse>
				<verse number="46">جَاوْبُوهُمْ الحُرَّاسْ مْتَاعْ الهَيْكِلْ: «مَا ثَمَّة حَتَّى بَشَرْ قَالْ الكْلاَمْ الِّي قَالُو الرَّاجِلْ هَاذَا!»</verse>
				<verse number="47">جَاوْبُوهُمْ الفَرِّيسِيِّينْ: «يَاخِي إِنْتُومَا زَادَا خْدَعْكُمْ؟</verse>
				<verse number="48">شُفْتُوشْ وَاحِدْ مِنْ رُؤَسَاءْ الكُهَّانْ وِلاَّ الفَرِّيسِيِّينْ إِمِّنْ بِيهْ؟</verse>
				<verse number="49">آمَا النَّاسْ هَاذُومَا الكُلْ الِّي مَا يَعْرْفُوشْ الشَّرِيعَة، رَاهُمْ مَلْعُونِينْ!»</verse>
				<verse number="50">وَلَّى قَالْ نِيقُودِيمُوسْ، الِّي كَانْ وَاحِدْ مِنْهُمْ، وْهُوَ الِّي جَا لْيَسُوعْ قْبَلْ:</verse>
				<verse number="51">«يَاخِي الشَّرِيعَة مْتَاعْنَا تُحْكُمْ عْلَى أَيْ وَاحِدْ قْبَلْ مَا تِسْمْعُوا وْتَعْرِفْ شْنُوَّة عْمَلْ؟»</verse>
				<verse number="52">جَاوْبُوهْ: «تَطْلِعْشْ إِنْتِ زَادَا مِالجَلِيلْ؟ ثَبِّتْ فِي الكْتُبْ المُقَدّْسَة تَوْ تَلْقَى الِّي حَتَّى نَبِي مَا جَا مِالجَلِيلْ.»</verse>
				<verse number="53">وِمْبَاعِدْ كُلْ وَاحِدْ رَوِّحْ لْدَارُو.</verse>
			</chapter>
			<chapter number="8">
				<verse number="1">آمَا يَسُوعْ طْلَعْ لِجْبَلْ الزِّيتُونْ.</verse>
				<verse number="2">وْفِي الفَجْرْ رْجَعْ لِلهَيْكِلْ، وْجَاوْهْ النَّاسْ الكُلْ. وِقْعَدْ وِبْدَا يْعَلِّمْ فِيهُمْ.</verse>
				<verse number="3">وْجَابُولُو الكُتَّابْ مْتَاعْ اليْهُودْ وِالفَرِّيسِيِّينْ مْرَا شَدُّوهَا تِزْنَى، وَقّْفُوهَا فِي الوُسْطْ،</verse>
				<verse number="4">وْقَالُولُو: «يَا مُعَلِّمْ، المْرَا هَاذِي شَدُّوهَا تِزْنَى،</verse>
				<verse number="5">وْمُوسَى وَصَّى فِي الشَّرِيعَة الِّي أَمْثَالْهَا يُتْرُجْمُوا، وْإِنْتِ شْنُوَّة تْقُولْ؟»</verse>
				<verse number="6">كِقَالُولُو الكْلاَمْ هَاذَا حَبُّوا يْحَصّْلُوهْ بَاشْ يَلْقَاوْلُوا تُهْمَة. يَاخِي هْبَطْ يَسُوعْ لُوطَة وِبْدَا يِكْتِبْ بْصُبْعُو فِي التْرَابْ.</verse>
				<verse number="7">وَقْتِلِّي شَدُّوا صْحِيحْ، وْقُفْ يَسُوعْ وْقَالِلْهُمْ: «الِّي مَا عِنْدُوشْ حَتَّى ذَنْبْ خَلِّيهْ يَرْمِي الحَجْرَة لُولَى.»</verse>
				<verse number="8">وْزَادْ هْبَطْ مَرَّة أُخْرَى يِكْتِبْ فِي التْرَابْ.</verse>
				<verse number="9">وْوَقْتِلِّي سَمْعُوا الكْلاَمْ هَاذَا، بْدَاوْا يِمْشِيوْ بِالوَاحِدْ بِالوَاحِدْ، وْأَوِّلْهُمْ الشْيُوخْ وْخَلاَّوْهْ وَحْدُو وِالمْرَا وَاقْفَة فِي الوُسْطْ.</verse>
				<verse number="10">وْكِقَامْ يَسُوعْ قَالِلْهَا: «يَاخِي وِينْهُمْ يَا مْرَا؟ يَاخِي حَتَّى وَاحِدْ مِنْهُمْ مَا دَانِكْ؟»</verse>
				<verse number="11">قَالِتْ: «حَتَّى حَدْ، يَا سِيدِي.» قَالِلْهَا يَسُوعْ: «وْآنَا زَادَا مَا نْدِينِكْشْ إِمْشِي عْلَى رُوحِكْ وْمِاليُومْ مَا عَادِشْ تَعْمِلْ الذْنُوبْ!»</verse>
				<verse number="12">وْزَادْ قَالِلْهُمْ يَسُوعْ مِنْ جْدِيدْ: «آنَا نُورْ العَالَمْ. الِّي يْتَبَّعْنِي مَا يِمْشِيشْ فِي الظْلاَمْ، آمَا يْكُونْ عَنْدُو نُورْ الحَيَاةْ.»</verse>
				<verse number="13">قَالُولُو الفَرِّيسِيِّينْ: «إِنْتِ تِشْهِدْ لْرُوحِكْ إِمَّالاَ هَاذَاكَا عْلاَشْ إِنْتِ شْهَادْتِكْ بَاطْلَة.»</verse>
				<verse number="14">جَاوِبْ يَسُوعْ وْقَالِلْهُمْ: «حَتَّى لُو كَانْ نِشْهِدْ لْرُوحِي، رَاهِي شْهَادْتِي صْحِيحَة، آنَا نَعْرِفْ رُوحِي مْنِينْ جِيتْ وِلْوِينْ مَاشِي. آمَا إِنْتُومَا، رَاكُمْ مَا تَعْرْفُوشْ مْنِينْ آنَا جِيتْ وِلْوِينْ مَاشِي.</verse>
				<verse number="15">إِنْتُومَا تُحْكْمُوا كِيفْ مَا يُحْكْمُوا البَشَرْ، آمَا آنَا رَانِي مَا نُحْكُمْ عْلَى حَتَّى حَدْ.</verse>
				<verse number="16">حَتَّى لُو كَانْ حْكُمْتْ، رَاهُو حُكْمِي صْحِيحْ عْلَى خَاطِرْنِي مَا نِيشْ وَحْدِي، آمَا رَانِي نُحْكُمْ آنَا وِالآبْ الِّي بْعَثْنِي.</verse>
				<verse number="17">وْزَادَا مَكْتُوبْ فِي الشَّرِيعَة مْتَاعْكُمْ الِّي شْهَادِةْ زُوزْ رْجَالْ صْحِيحَة:</verse>
				<verse number="18">آنَا نِشْهِدْ لْرُوحِي وِالآبْ الِّي بْعَثْنِي هُوَ زَادَا يِشْهِدْلِي.»</verse>
				<verse number="19">إِمَّالاَ قَالُولُو: «وِينُو بُوكْ؟» جَاوِبْهُمْ يَسُوعْ: «إِنْتُومَا لاَ تَعْرْفُونِي لاَ آنَا وْلاَ بَابَا وْكَانْ جِيتُوا عْرَفْتُونِي رَاكُمْ عْرَفْتُوا بَابَا.»</verse>
				<verse number="20">قَالْ يَسُوعْ الكْلاَمْ هَاذَا بِحْذَا صَنْدُوقْ الهَيْكِلْ وَقْتِلِّي كَانْ يْعَلِّمْ فِي الهَيْكِلْ وْحَتَّى حَدْ مَا شَدُّو عْلَى خَاطِرْ وَقْتُو مَازَالْ مَا جَاشْ.</verse>
				<verse number="21">وْزَادْ قَالِلْهُمْ: «آنَا مَاشِي وْبِشْ تْلَوّْجُوا عْلِيَّ وْبِشْ تْمُوتُوا فِي ذْنُوبْكُمْ وْإِنْتُومَا مَا تْنَجّْمُوشْ تْجِيوْ لِلبْلاَصَة الِّي آنَا مَاشِيلْهَا.»</verse>
				<verse number="22">قَالُوا اليْهُودْ: «بَالِكْشْ بَاشْ يُقْتُلْ رُوحُو عْلَى خَاطْرُو قَالْ: \إِنْتُومَا مَا تْنَجّْمُوشْ تْجِيوْ لِلبْلاَصَة الِّي آنَا مَاشِيلْهَا.\»</verse>
				<verse number="23">قَالِلْهُمْ: «إِنْتُومَا جِيتُوا مِاللُّوطَا مِالدِّنْيَا هَاذِي آمَا آنَا رَانِي جَايْ مِالفُوقْ مِالسْمَاءْ. إِنْتُومَا مِالدِّنْيَا هَاذِي آمَا آنَا لاَ.</verse>
				<verse number="24">هَاذَاكَا عْلاَشْ آنَا قُلْتِلْكُمْ رَاكُمْ بَاشْ تْمُوتُوا فِي ذْنُوبْكُمْ، إِذَا كَانْ مَا امِّنْتُوشْ الِّي آنَا هُوَ.»</verse>
				<verse number="25">قَالُولُو: «شْكُونِكْ إِنْتِ؟» قَالِلْهُمْ يَسُوعْ: «الِّي قُلْتِلْكُمْ عْلِيهْ مِلُّوِّلْ.</verse>
				<verse number="26">عِنْدِي بَرْشَة حَاجَاتْ نْقُولْهَا عْلِيكُمْ وْبَرْشَة حَاجَاتْ نُحْكُمْ بِيهَا عْلِيكُمْ. آمَا الِّي بْعَثْنِي رَاهُو حَقْ وِلِّي سْمَعْتُو مِنُّو نْقُولُو لِلعَالَمْ.»</verse>
				<verse number="27">وْمَا فَهْمُوشْ الِّي هُوَ كَانْ يَحْكِيلْهُمْ عْلَى الآبْ.</verse>
				<verse number="28">قَالِلْهُمْ يَسُوعْ: «وَقْتِلِّي تَرْفْعُونِي آنَا إِبْنْ الإِنْسَانْ بَاشْ تَعْرْفُوا الِّي آنَا هُوَ وِلِّي آنَا مَا نَعْمِلْ حَتَّى شَيْء مِنْ رَاسِي وْمَا نْقُولْ كَانْ الِّي عَلِّمْهُولِي الآبْ.</verse>
				<verse number="29">وِالآبْ الِّي بْعَثْنِي هُوَ مْعَايَ وْمَا يْخَلِّينِيشْ وَحْدِي عْلَى خَاطِرْنِي دِيمَا نَعْمِلْ الشَّيْء الِّي يْرَضِّيهْ.»</verse>
				<verse number="30">وْوَقْتِلِّي قَالْ الكْلاَمْ هَاذَا امّْنُوا بِيهْ بَرْشَة نَاسْ.</verse>
				<verse number="31">قَالْ يَسُوعْ لِليْهُودْ الِّي امّْنُوا بِيهْ: «إِذَا كَانْ تِثْبْتُوا فِي كْلاَمِي تْوَلِّيوْا تْلاَمِذْتِي بِالحَقْ.</verse>
				<verse number="32">وْتَعْرْفُوا الحَقْ وِالحَقْ يْحَرِّرْكُمْ.»</verse>
				<verse number="33">جَاوْبُوهْ: «أَحْنَا ذُرِّيِّةْ إِبْرَاهِيمْ وِعْمُرْنَا مَا كُنَّا العَبِيدْ مْتَاعْ حَتَّى حَدْ. إِمَّالاَ كِيفَاشْ إِنْتِ تْقُلْنَا: \بَاشْ تْوَلُّوا أَحْرَارْ.\»</verse>
				<verse number="34">جَاوِبْهُمْ يَسُوعْ: «نْقُلْكُمْ الحَقْ الحَقْ الِّي يَعْمِلْ الذْنُوبْ هُوَ عَبْدْ لِلذْنُوبْ.</verse>
				<verse number="35">وِالعَبْدْ مَا يُقْعُدْشْ فِي الدَّارْ لِلأَبَدْ. آمَا الإِبْنْ رَاهُو يَبْقَى دِيمَا.</verse>
				<verse number="36">إِذَا كَانْ الإِبْنْ يْحَرِّرْكُمْ رَاكُمْ بِالحَقْ بَاشْ تْكُونُوا أَحْرَارْ.</verse>
				<verse number="37">آنَا نَعْرِفْ الِّي إِنْتُومَا ذُرِّيِّةْ إِبْرَاهِيمْ. آمَا رَاكُمْ تْحِبُّوا تُقْتْلُونِي عْلَى خَاطِرْ كِلْمْتِي مَا عِنْدْهَاشْ بْلاَصَة فِي قْلُوبْكُمْ.</verse>
				<verse number="38">آنَا نَحْكِي عَلِّي شُفْتُو عِنْدْ الآبْ وْإِنْتُومَا تَعْمْلُوا فِلِّي سْمَعْتُوهْ مِنْ بُوكُمْ.»</verse>
				<verse number="39">جَاوْبُوهْ وْقَالُولُو: «بُونَا هُوَ إِبْرَاهِيمْ.» قَالِلْهُمْ يَسُوعْ: «كَانْ جِيتُوا وْلاَدْ إِبْرَاهِيمْ رَاكُمْ تَعْمْلُوا فِي أَعْمَالْ إِبْرَاهِيمْ</verse>
				<verse number="40">آمَا رَاكُمْ تَوَّا تْحِبُّوا تُقْتْلُونِي، وْآنَا إِنْسَانْ كَلِّمْتْكُمْ عْلَى الحَقْ الِّي سْمَعْتُو مِنْ عِنْدْ الله، وْإِبْرَاهِيمْ مَا عْمَلْشْ الشَّيْء هَاذَا.</verse>
				<verse number="41">إِنْتُومَا تَعْمْلُوا فِي عْمَايِلْ بُوكُمْ.» قَالُولُو: «أَحْنَا مَا نَاشْ مُولُودِينْ مِالزْنَا. بُونَا الوَحِيدْ هُوَ اللهْ.»</verse>
				<verse number="42">قَالْ يَسُوعْ: «كَانْ جَا اللهْ بُوكُمْ رَاكُمْ تْحِبُّونِي. عْلَى خَاطِرْنِي خْرَجْتْ وْجِيتْ مِنْ عِنْدْ اللهْ. مَا جِيتِشْ وَحْدِي، آمَا رَاهُو هُوَ الِّي بْعَثْنِي.</verse>
				<verse number="43">عْلاَشْ إِنْتُومَا مَا تِفْهْمُوشْ آشْ قَاعِدْ نْقُولْ؟ عْلَى خَاطِرْكُمْ مَا تْنَجّْمُوشْ تِسْمْعُوا كْلاَمِي.</verse>
				<verse number="44">بُوكُمْ هُوَ بْلِيسْ، وِتْحِبُّوا تَعْمْلُوا الشَّيْء الِّي يْحِبْ عْلِيهْ بُوكُمْ وْيِشْتْهَاهْ، مِالأُوِّلْ هُوَ كَانْ قَتَّالْ أَرْوَاحْ. وْمَا ثْبِتْشْ فِي الحَقْ، عْلَى خَاطْرُو هُوَ مَا فِيهِشْ حَقْ. وَقْتِلِّي يِتْكَلِّمْ رَاهُو يِكْذِبْ، عْلَى خَاطْرُو كَذَّابْ وْبُو الْكَذّابْ.</verse>
				<verse number="45">آمَا آنَا رَانِي نْقُولْ فِي الحَقْ وْإِنْتُومَا مَا تْصَدّْقُونِيشْ.</verse>
				<verse number="46">شْكُونُو فِيكُمْ الِّي شَدْ عْلِيَّ ذَنْبْ؟ مَا دَامْنِي نْقُولْ فِي الحَقْ، إِمَّالاَ عْلاَشْ مَا تْصَدّْقُونِيشْ؟</verse>
				<verse number="47">الِّي هُوَ مِنْ عِنْدْ اللهْ يِسْمَعْ كْلاَمْ اللهْ، هَاذَاكَا عْلاَشْ إِنْتُومَا مَا تِسْمْعُوشْ، عْلَى خَاطِرْكُمْ مَا كُمْشْ مِنْ عِنْدْ اللهْ.»</verse>
				<verse number="48">جَاوْبُوهْ اليْهُودْ وْقَالُوا: «مُوشْ عِنْدْنَا الحَقْ كِنْقُولُوا الِّي إِنْتِ سَامْرِي وْسَاكْنِكْ شِيطَانْ؟»</verse>
				<verse number="49">جَاوِبْ يَسُوعْ: «آنَا مُوشْ سَاكِنِّي شِيطَانْ، آمَا رَانِي نِكْرِمْ فِي بَابَا، وْإِنْتُومَا تْهِينُوا فِيَّ.</verse>
				<verse number="50">آنَا مَا نْلَوِّجْشْ عْلَى المَجْدْ مْتَاعِي. آمَا رَاهُو ثَمَّة شْكُونْ يْلَوِّجْ عْلِيهْ وْيُحْكُمْ.</verse>
				<verse number="51">نْقُلْكُمْ الحَقْ الحَقْ: الِّي يْطِيعْ كْلاَمِي عُمْرُو مَا يْشُوفْ المُوتْ.»</verse>
				<verse number="52">قَالُولُو اليْهُودْ: «تَوْ بِالحَقْ عْرَفْنَا الِّي إِنْتِ سَاكْنِكْ شِيطَانْ. إِبْرَاهِيمْ مَاتْ وِالأَنْبِيَاءْ زَادَا، وْإِنْتِ تْقُولْ: \الِّي يْطِيعْ كْلاَمِي عُمْرُو مَا يْشُوفْ المُوتْ.\</verse>
				<verse number="53">يَاخِي إِنْتِ أَعْظِمْ مِنْ إِبْرَاهِيمْ. هُوَ مَاتْ؟ وِالأَنْبِيَاءْ زَادَا مَاتُوا، يَاخِي شْكُونْ تِحْسِبْ فِي رُوحِكْ؟»</verse>
				<verse number="54">جَاوِبْ يَسُوعْ: «إِذَا كَانْ آنَا نْمَجِّدْ رُوحِي، رَاهُو المَجْدْ مْتَاعِي بَاطِلْ. رَاهُو بَابَا هُوَ الِّي يْمَجِّدْنِي. الِّي إِنْتُومَا تْقُولُوا عْلِيهْ: هُوَ إِلاَهْنَا.</verse>
				<verse number="55">إِنْتُومَا مَا تَعْرْفُوهِشْ، آمَا آنَا رَانِي نَعْرْفُو. إِذَا كَانْ نْقُولْ الِّي آنَا مَا نَعْرْفُوشْ. بَاشْ نْكُونْ كَذَّابْ كِيفْكُمْ. آمَا آنَا رَانِي نَعْرْفُو وِنْطِيعْ كْلاَمُو.</verse>
				<verse number="56">بُوكُمْ إِبْرَاهِيمْ فْرَحْ عْلَى خَاطْرُو كَانْ يِتْمَنَّى بَاشْ يْشُوفْ نْهَارِي هَاذَا، وْشَافُو وِفْرَحْ.»</verse>
				<verse number="57">قَالُولُو اليْهُودْ: «يَاخِي شُفْتْ إِبْرَاهِيمْ وْإِنْتِ عُمْرِكْ مَازَالْ مَا وْصُلْشْ لِلخَمْسِينْ؟»</verse>
				<verse number="58">قَالِلْهُمْ يَسُوعْ: «نْقُلْكُمْ الحَقْ الحَقْ: آنَا مُوجُودْ قْبَلْ مَا يِتْوْجِدْ إِبْرَاهِيمْ.»</verse>
				<verse number="59">هَزُّوا الحْجَرْ بَاشْ يُرْجْمُوهْ، يَاخِي يَسُوعْ تْخَبَّى وِخْرَجْ مِالهَيْكِلْ.</verse>
			</chapter>
			<chapter number="9">
				<verse number="1">وْوَقْتِلِّي كَانْ يَسُوعْ مِتْعَدِّي، شَافْ رَاجِلْ أَعْمَى مِلِّي تُولِدْ.</verse>
				<verse number="2">سِأْلُوهْ تْلاَمِذْتُو: «يَا مُعَلِّمْ، شْكُونُو الِّي عْمَلْ الذْنُوبْ حَتَّى لِينْ تُولِدْ أَعْمَى، هُوَ وِلاَّ وَالْدِيهْ؟»</verse>
				<verse number="3">جَاوِبْهُمْ يَسُوعْ: «لاَ هُوَ وْلاَ وَالْدِيهْ عَمْلُوا الذْنُوبْ. آمَا رَاهُو جْرَالُو الشَّيْء هَاذَاكَا بَاشْ تُظْهُرْ فِيهْ أَعْمَالْ اللهْ.</verse>
				<verse number="4">يِلْزِمْنِي نَعْمَلْ الأَعْمَالْ مْتَاعْ الِّي بْعَثْنِي، مَا دَامْهَا الدِّنْيَا مَازَالِتْ نْهَارْ، رَاهُو بَاشْ يْجِي اللِّيلْ وْحَتَّى حَدْ مَا عَادْ يْنَجِّمْ يَعْمِلْ حَاجَة.</verse>
				<verse number="5">مَا دَامْنِي فِي العَالَمْ، آنَا هُوَ نُورْ العَالَمْ.»</verse>
				<verse number="6">قَالْ الكْلاَمْ هَاذَا وِدْفِلْ فِي التْرَابْ، وِعْمَلْ طِينْ مِالرِّيقْ وْحَطّْهُولُو عْلَى عِينِيهْ</verse>
				<verse number="7">وْقَالُّو: «إِمْشِي أَغْسِلْ وِجْهِكْ فِي القِلْتَة مْتَاعْ سِلْوَامْ.» (الِّي مَعْنَاهَا مَبْعُوثْ) وِمْشَى وِرْجَعْ مِنْ غَادِي وْهُوَ يْشُوفْ.</verse>
				<verse number="8">الجِيرَانْ وِالنَّاسْ الِّي شَافُوهْ قْبَلْ يُطْلُبْ كَانُوا يْقُولُوا: «يَاخِي مُوشْ هَاذَا الِّي كَانْ يُقْعُدْ بَاشْ يُطْلُبْ؟»</verse>
				<verse number="9">ثَمَّة شْكُونْ قَالُوا: «هَاذَا هُوَ.» ثَمَّة أُخْرِينْ قَالُوا: «لاَ، آمَا رَاهُو يِشْبِهْلُو.» آمَا هُوَ كَانْ يقُلْهُمْ: «آنَا هُوَ!»</verse>
				<verse number="10">قَالُولُو: «كِيفَاشْ عِينِيكْ تْحَلِّتْ»</verse>
				<verse number="11">جَاوِبْ: «هَاكَا الرَّاجِلْ الِّي إِسْمُو يَسُوعْ عْمَلْ طِينْ وْحَطُّو عْلَى عِينَيَّ وْقَالِّي: \إِمْشِي أَغْسِلْ وِجْهِكْ فِي القِلْتَة مْتَاعْ سِلْوَامْ.\ وْوَقْتِلِّي مْشِيتْ وْغْسَلْتْ وِجْهِي، وَلِّيتْ نْشُوفْ.»</verse>
				<verse number="12">قَالُولُو: «وْتَوْ وِينُو الرَّاجِلْ هَاذَاكَا؟» قَالْ: «مَا نَعْرِفْشْ.»</verse>
				<verse number="13">هَزُّوا الرَّاجِلْ الِّي كَانْ أَعْمَى لِلفَرِّيسِيِّينْ،</verse>
				<verse number="14">وِالنْهَارْ الِّي عْمَلْ فِيهْ يَسُوعْ الطِّينْ وْحَلْ عِينِينْ الأَعْمَى كَانْ نْهَارْ سِبْتْ.</verse>
				<verse number="15">زَادُوا الفَرِّيسِيِّينْ سِأْلُوهْ مِنْ جْدِيدْ كِيفَاشْ وَلَّى يْشُوفْ، وْهُوَ قَالِلْهُمْ: «حَطّْلِي طِينْ عْلَى عِينَيَّ وِغْسَلْتْ وِجْهِي وَلِّيتْ نْشُوفْ.»</verse>
				<verse number="16">ثَمَّة فَرِّيسِيِّينْ قَالُوا: «مُوشْ مُمْكِنْ الرَّاجِلْ هَاذَا يْكُونْ جَايْ مِنْ عِنْدْ اللهْ عْلَى خَاطْرُو مَا احْتَرِمْشْ نْهَارْ السِّبْتْ.» وْثَمَّة نَاسْ أُخْرِينْ قَالُوا: «كِيفَاشْ وَاحِدْ يَعْمِلْ فِي الذْنُوبْ يْنَجِّمْ يَعْمِلْ المُعْجْزَاتْ هَاذِي الكُلْهَا؟» وْمَا تْفَاهْمُوشْ بِينَاتْ بْعَضْهُمْ.</verse>
				<verse number="17">قَالُوا لِلأَعْمَى مِنْ جْدِيدْ: «إِنْتِ آشْ تْقُولْ عْلِيهْ بَعْدْ مَا حَلِّكْ عِينِيكْ.» جَاوِبْهُمْ: «هُوَ نَبِي!»</verse>
				<verse number="18">وِاليْهُودْ مَا حَبُّوشْ يْصَدّْقُوا الِّي هُوَ كَانْ أَعْمَى وْوَلَّى يْشُوفْ، حَتَّى لِينْ سْتَدْعُوا أُمُّو وْبُوهْ.</verse>
				<verse number="19">وْسِأْلُوهُمْ: «يَاخِي مُوشْ هَاذَا وِلْدْكُمْ الِّي قُلْتُوا الِّي هُوَ مُولُودْ أَعْمَى؟ إِمَّالاَ كِيفَاشْ وَلَّى يْشُوفْ؟»</verse>
				<verse number="20">جَاوْبُوا أُمُّو وْبُوهْ: «أَحْنَا نَعْرْفُوا الِّي هَاذَا وِلْدْنَا، وِلِّي هُوَ تُولِدْ أَعْمَى.</verse>
				<verse number="21">أَحْنَا مَا نَعْرْفُوشْ كِيفَاشْ تَوْ وَلَّى يْشُوفْ، وْمَا نَعْرْفُوشْ شْكُونْ الِّي حَلْلُو عِينِيهْ. رَاهُو كْبِيرْ، إِسْأْلُوهْ، تَوْ يْجَاوِبْكُمْ هُوَ بِيدُو.»</verse>
				<verse number="22">وْقَالُوا وَالْدِيهْ الشَّيْء هَاذَا عْلَى خَاطِرْهُمْ يْخَافُوا مِاليْهُودْ، الِّي كَانُوا يْطَرّْدُوا مِالمَجْمَعْ فِي أَيْ وَاحِدْ يْقُولْ الِّي يَسُوعْ هُوَ المَسِيحْ.</verse>
				<verse number="23">هَاذَاكَا عْلاَشْ وَالْدِيهْ قَالُوا: «اسْأْلُوهْ رَاهُو كْبِيرْ وْيَعْرِفْ.»</verse>
				<verse number="24">وِمْبَاعِدْ سْتَدْعَاوْا الفَرِّيسِيِّينْ الرَّاجِلْ الأَعْمَى مَرَّة أُخْرَى وْقَالُولُو: «بْرَبِّي قُولْ الحَقْ! أَحْنَا نَعْرْفُوا الِّي الرَّاجِلْ هَاذَا يَعْمِلْ فِي الذْنُوبْ.»</verse>
				<verse number="25">جَاوِبْ: «يَاخِي هُوَ يَعْمِلْ فِي الذْنُوبْ؟ آنَا مَا نَعْرِفْشْ، آنَا نَعْرِفْ حَاجَة وَحْدَة الِّي آنَا كُنْتْ أَعْمَى وْتَوْ وَلِّيتْ نْشُوفْ.»</verse>
				<verse number="26">إِمَّالاَ قَالُولُو مَرَّة أُخْرَى: «آشْ عْمَلِّكْ؟ كِيفَاشْ حَلْلِكْ عِينِيكْ؟»</verse>
				<verse number="27">جَاوِبْهُمْ: «قُلْتِلْكُمْ وْمَا سْمَعْتُونِيشْ، عْلاَشْ تْحِبُّوا تِسْمْعُوا مَرَّة أُخْرَى؟ يَاخِي إِنْتُومَا زَادَا تْحِبُّوا تْوَلِّيوْا تْلاَمِذْتُو؟»</verse>
				<verse number="28">يَاخِي سَبُّوهْ وْقَالُولُو: «إِنْتِ تِلْمِيذُو، آمَا أَحْنَا رَانَا تْلاَمِذْةْ مُوسَى.</verse>
				<verse number="29">أَحْنَا نَعْرْفُوا مُوسَى اللهْ هُوَ الِّي كَلّْمُو، آمَا هَاذَا مَا نَعْرْفُوشْ عْلِيهْ حَتَّى مْنِينْ جَا.»</verse>
				<verse number="30">جَاوِبْهُمْ الرَّاجِلْ: «غْرِيبَة كِيفَاشْ مَا تَعْرْفُوهِشْ مْنِينْ جَا وْهُوَ حَلِّي عِينَيَّ!</verse>
				<verse number="31">أَحْنَا نَعْرْفُوا الِّي رَبِّي مَا يِسْمَعْشْ صْلاَةْ المِذْنْبِينْ، آمَا يِسْمَعْ صْلاَةْ النَّاسْ الِّي يْخَافُوهْ وِلِّي يَعْمْلُوا إِرَادْتُو.</verse>
				<verse number="32">وْمِنْ أَوِّلْ الدِّنْيَا حَتَّى حَدْ مَا سْمَعْ بْوَاحِدْ حَلْ عِينِينْ وَاحِدْ مُولُودْ أَعْمَى.</verse>
				<verse number="33">لُوكَانْ الرَّاجِلْ هَاذَا مَا كَانِشْ مِنْ عِنْدْ اللهْ، رَاهُو مَا نَجِّمْشْ يَعْمِلْ حَتَّى شَيْء.»</verse>
				<verse number="34">قَالُولُو: «إِنْتِ بْكُلِّكْ تُولِدْتْ فِي الذْنُوبْ وِتْحِبْ تْقَرِّينَا؟» وْطَرّْدُوهْ البَرَّا.</verse>
				<verse number="35">وِعْرَفْ يَسُوعْ الِّي هُومَا طَرّْدُوهْ، وَلَّى مْشَالُو وْسِأْلُو: «يَاخِي تِمِّنْ بِإِبْنْ الإِنْسَانْ؟»</verse>
				<verse number="36">جَاوْبُو: «شْكُونُو هُوَ يَا سِيدِي بَاشْ نِمِّنْ بِيهْ؟»</verse>
				<verse number="37">قَالُّو يَسُوعْ: «رَاكْ قَاعِدْ تْشُوفْ فِيهْ وْهُوَ قَاعِدْ يَحْكِي مْعَاكْ تَوَّا!»</verse>
				<verse number="38">قَالْ: «آنَا نِمِّنْ، يَا سِيدِي!» وِسْجِدْلُو.</verse>
				<verse number="39">وْقَالْ يَسُوعْ: «جِيتْ لِلعَالَمْ هَاذَا بَاشْ نُحْكُمْ عْلِيهْ، بَاشْ الِّي مَا يْشُوفُوشْ يْوَلِّيوْ يْشُوفُوا، وِلِّي يْشُوفُوا يْوَلِّيوْ عِمْيَانْ»</verse>
				<verse number="40">سَمْعُوهْ جْمَاعَة مِالفَرِّيسِيِّينْ، قَالُولُو: «يَاخِي أَحْنَا زَادَا عِمْيَانْ؟»</verse>
				<verse number="41">جَاوِبْهُمْ يَسُوعْ: «كَانْ جِيتُوا عِمْيَانْ بِالرَّسْمِي، رَاهِي مَا عِنْدْكُمْشْ ذْنُوبْ. آمَا إِنْتُومَا تْقُولُوا الِّي إِنْتُومَا تْشُوفُوا. هَاذَاكَا عْلاَشْ ذْنُوبْكُمْ بَاشْ تَبْقَى مْعَاكُمْ.»</verse>
			</chapter>
			<chapter number="10">
				<verse number="1">نْقُلْكُمْ الحَقْ الحَقْ: «الِّي مَا يُدْخُلْشْ لِلكُورِي مْتَاعْ الغْنَمْ مِالبَابْ مْتَاعُو، آمَا يَطْلِعْ مِنْ شِيرَة أخرى، رَاهُو سَارِقْ وْخَطَّافْ</verse>
				<verse number="2">آمَا الِّي يُدْخُلْ مِالبَابْ رَاهُو رَاعِي الغْنَمْ.</verse>
				<verse number="3">وِالعَسَّاسْ يْحِلْلُو، وِالغْنَمْ تِسْمَعْ صُوتُو. وِيْنَادِي عْلَى الغْنَمْ مْتَاعُو كُلْ وَاحِدْ بْإِسْمُو وِيْخَرِّجْهُمْ البَرَّا مِالكُورِي.</verse>
				<verse number="4">وْوَقْتِلِّي يْخَرِّجْهُمْ الكُلْهُمْ، يِمْشِي قُدَّامْهُمْ وْهُومَا يْتَبّْعُوهْ عْلَى خَاطِرْهُمْ يَعْرْفُوا صُوتُو.</verse>
				<verse number="5">وْمَا يْتَبّْعُوشْ البَرَّانِي آمَا رَاهُمْ يُهْرْبُوا مِنُّو، عْلَى خَاطِرْهُمْ مَا يَعْرْفُوشْ صُوتْ البْرَايْنِيَّة.»</verse>
				<verse number="6">المَثَلْ هَاذَا قَالْهُولْهُمْ يَسُوعْ، وْهُومَا مَا فَهْمُوشْ شْنُوَّة يُقْصُدْ،</verse>
				<verse number="7">إِمَّالاَ قَالِلْهُمْ يَسُوعْ مِنْ جْدِيدْ: «نْقُلْكُمْ الحَقْ الحَقْ: آنَا هُوَ البَابْ مْتَاعْ العْلاَلِشْ.</verse>
				<verse number="8">الِّي جَاوْ قَبْلِي الكُلْهُمْ سُرَّاقْ وْخَطَّافَا، وِالغْنَمْ مَا سَمْعِتْشْ كْلاَمْهُمْ.</verse>
				<verse number="9">آنَا هُوَ البَابْ. الِّي يُدْخُلْ مِنِّي يْنَالْ الخَلاَصْ. وْيُدْخُلْ وْيُخْرُجْ وْيَلْقَى المَرْعَى.</verse>
				<verse number="10">السَّارِقْ مَا يْجِي كَانْ بَاشْ يِسْرِقْ وْيَذْبِحْ وْيِهْلِكْ. آمَا آنَا رَانِي جِيتْ بَاشْ نَعْطِيهُمْ حَيَاةْ، وِيْنَالُوا فِيهَا الأَفْضَلْ.</verse>
				<verse number="11">آنَا هُوَ الرَّاعِي الصَّالِحْ، وِالرَّاعِي الصَّالِحْ هُوَ الِّي يَعْطِي حْيَاتُو عْلَى خَاطِرْ الغْنَمْ مْتَاعُو.</verse>
				<verse number="12">وِالسَّارِحْ الِّي مُوشْ مُولاَهَا وِالغْنَمْ مَا هِيشْ مِلْكُو، وَقْتِلِّي يْشُوفْ الذِّيبْ جَايْ، يْخَلِّي الغْنَمْ وْيُهْرُبْ، وِالذِّيبْ يَخْطِفْ الغْنَمْ وِيْفَرِّقْهَا عْلَى بْعَضْهَا.</verse>
				<verse number="13">عْلَى خَاطْرُو سَارِحْ، هَاذَاكَا عْلاَشْ يُهْرُبْ وْمَا يْهِمُّوشْ فِي الغْنَمْ.</verse>
				<verse number="14">آمَا رَانِي آنَا هُوَ الرَّاعِي الصَّالِحْ، وْنَعْرِفْ الغْنَمْ مْتَاعِي وِالغْنَمْ مْتَاعِي زَادَا تَعْرِفْنِي،</verse>
				<verse number="15">كِيفْ مَا اللآبْ يَعْرِفْنِي وْآنَا نَعْرْفُو، وْآنَا نَعْطِي حْيَاتِي عْلَى خَاطِرْ الغْنَمْ مْتَاعِي.</verse>
				<verse number="16">وْعِنْدِي عْلاَلِشْ أُخْرِينْ مَا هُمْشْ مِالكُورِي، لاَزِمْنِي نْجِيبْهُمْ، وْهُومَا بَاشْ يِسْمْعُوا صُوتِي، وِتْوَلِّي غْنَمْ وَحْدَة وْرَاعِي وَاحِدْ.</verse>
				<verse number="17">هَاذَاكَا عْلاَشْ اللآبْ يْحِبّْنِي عْلَى خَاطِرْنِي نَعْطِي حْيَاتِي بَاشْ نْرَجَّعْهَا مِنْ جْدِيدْ.</verse>
				<verse number="18">حَتَّى حَدْ مَا يَاخُذْلِي حْيَاتِي بِالقُوَّة، آمَا رَانِي آنَا الِّي نَعْطِيهَا بِيدِي، عِنْدِي السُّلْطَة بَاشْ نَعْطِيهَا، وْعِنْدِي السُّلْطَة بَاشْ نْرَجَّعْهَا، هَاذِي كَانِتْ وْصِيِّةْ الآبْ.»</verse>
				<verse number="19">وِتْعَارْكُوا اليْهُودْ وِاتْقِسْمُوا مَرَّة أُخْرَى بِسْبَبْ الكْلاَمْ هَاذَا،</verse>
				<verse number="20">بَرْشَة مِنْهُمْ قَالُوا: «رَاهُو سَاكْنُو شِيطَانْ، وِيْخَرِّفْ. عْلاَشْ تِسْمْعُوا فِي كْلاَمُو.»</verse>
				<verse number="21">قَالُوا نَاسْ أُخْرِينْ: «الكْلاَمْ هَاذَا مُوشْ مْتَاعْ وَاحِدْ سَاكْنُو شِيطَانْ. يَاخِي الشِّيطَانْ يْنَجِّمْ يْحِلْ عِينِينْ العِمْيَانْ؟»</verse>
				<verse number="22">وِالوَقْتْ هَاذَاكَا جَا عِيدْ تَطْهِيرْ الهَيْكِلْ فِي أُورْشَلِيمْ، فِي الشْتَاء.</verse>
				<verse number="23">وْكَانْ يَسُوعْ يْدُورْ فِي الهَيْكِلْ فِي المْزَازْ مْتَاعْ سُلَيْمَانْ،</verse>
				<verse number="24">دَارُوا بِيهْ اليْهُودْ وْقَالُولُو: «لْوَقْتَاشْ بَاشْ تْخَلِّينَا حَايْرِينْ فِيكْ؟ قُلْنَا بْصَرَاحَة: يَاخِي إِنْتِ هُوَ المَسِيحْ.»</verse>
				<verse number="25">جَاوِبْهُمْ يَسُوعْ: «قُلْتِلْكُمْ، آمَا إِنْتُومَا مَا تْصَدّْقُونِيشْ. وِالأَعْمَالْ الِّي نَعْمِلْ فِيهَا بْإِسْمْ بَابَا تِشْهِدْلِي.</verse>
				<verse number="26">آمَا إِنْتُومَا مَا تْصَدّْقُونِيشْ عْلَى خَاطِرْكُمْ مَا كُمْشْ مِالغْنَمْ مْتَاعِي.</verse>
				<verse number="27">الغْنَمْ مْتَاعِي يِسْمْعُوا صُوتِي، وْآنَا نَعْرِفْهُمْ وْهُومَا يْتَبّْعُونِي.</verse>
				<verse number="28">وْآنَا نَعْطِيهَا حَيَاةْ أَبَدِيَّة، وِعْمُرْهُمْ مَا يِدَّمّْرُوا وْحَتَّى حَدْ مَا يْنَجِّمْ يْفُكّْهُمْ مِنْ يِدِّي.</verse>
				<verse number="29">الآبْ الِّي عْطَاهُمْلِي هُوَ أَعْظِمْ مِنْ كُلْ شَيْء، وْحَتَّى حَدْ مَا يْنَجِّمْ يْفُكّْهُمْ مِنْ يِدْ الآبْ،</verse>
				<verse number="30">رَانِي آنَا وِالآبْ وَاحِدْ.»</verse>
				<verse number="31">وْمَرَّة أُخْرَى هَزُّوا اليْهُودْ الحْجَرْ بَاشْ يُرْجْمُوهْ.</verse>
				<verse number="32">قَالِلْهُمْ يَسُوعْ: «آنَا وَرِّيتْكُمْ بَرْشَة حَاجَاتْ بَاهْيَة مِنْ عِنْدْ الآبْ، عْلَى آنَا وَحْدَة مِنْهُمْ بَاشْ تُرْجْمُونِي.»</verse>
				<verse number="33">جَاوْبُوهْ اليْهُودْ: «مَا نَاشْ نُرْجْمُوا فِيكْ عْلَى جَالْ حَاجَة بَاهْيَة عْمَلْتْهَا، آمَا عْلَى خَاطْرِكْ كْفَرْتْ. عْلَى خَاطْرِكْ إِنْتِ بَشَرْ، وْرَدِّيتْ رُوحِكْ اللهْ.»</verse>
				<verse number="34">جَاوِبْهُمْ يَسُوعْ: «يَاخِي مُوشْ مَكْتُوبْ فِي الشَّرِيعَة مْتَاعْكُمْ الِّي اللهْ قَالْ: إِنْتُومَا آلْهَة؟</verse>
				<verse number="35">إِذَا كَانْ الشَّرِيعَة مْتَاعْكُمْ قَالِتْ الشَّيْء هَاذَا لِلِّي جَاتْهُمْ كِلْمِةْ اللهْ وِالكْتَابْ صَادِقْ لِلأَبَدْ.</verse>
				<verse number="36">الِّي قَدّْسُو اللهْ وْبِعْثُو لِلعَالَمْ تْقُولُولُو إِنْتِ كْفَرْتْ، كِقُلْتْ: آنَا إِبْنْ اللهْ؟</verse>
				<verse number="37">إِذَا كَانْ آنَا مَا نِيشْ قَاعِدْ نَعْمِلْ فِي الأَعْمَالْ مْتَاعْ بَابَا، إِمَّالاَ مَا تْصَدّْقُونِيشْ.</verse>
				<verse number="38">وْإِذَا كُنْتْ نَعْمِلْ فِيهَا وْمَا كُمْشْ مْصَدّْقِينِّي آنَا، إِمَّالاَ صَدّْقُوا الأَعْمَالْ هَاذِي، بَاشْ تَعْرْفُوا الِّي الآبْ فِيَّ وْآنَا فِي الآبْ.»</verse>
				<verse number="39">حَاوْلُوا مَرَّة أُخْرَى بَاشْ يْشِدُّوهْ، يَاخِي فْلِتْ مِنْ بِينْ يْدِيهُمْ.</verse>
				<verse number="40">وِمْشَى يَسُوعْ مِنْ جْدِيدْ لِلشِّيرَة الأُخْرَى مْتَاعْ نَهْرْ الأُرْدُنْ وِينْ كَانْ يُوحَنَّا يْعَمِّدْ فِي النَّاسْ، وِبْقَى غَادِيكَا.</verse>
				<verse number="41">جَاوْهْ بَرْشَة نَاسْ وْقَالُولُو: «يُوحَنَّا مَا عْمَلْ حَتَّى مُعْجْزَة، آمَا الِّي قَالُو عْلَى الرَّاجِلْ هَاذَا الكُلُّو صْحِيحْ.»</verse>
				<verse number="42">وَلاّوْ امّْنُوا بِيهْ بَرْشَة نَاسْ الغَادِيكَا.</verse>
			</chapter>
			<chapter number="11">
				<verse number="1">وْكَانْ ثَمَّة وَاحِدْ مْرِيضْ إِسْمُو لَعَازَرْ مِنْ قَرْيِةْ بِيتْ عَنْيَا، الِّي تُسْكُنْ فِيهَا مَرْيَمْ وْأُخْتْهَا مَرْثَى.</verse>
				<verse number="2">وْمَرْيِمْ هَاذِي هِيَ الِّي دِهْنِتْ سَاقِينْ الرَّبْ بِالعِطْرْ وْمَسْحِتْهُمْ بِشْعَرْهَا. وْلَعَازَرْ المْرِيضْ كَانْ خُوهَا.</verse>
				<verse number="3">وِالإِخْوَاتْ بَعْثُوا لْيَسُوعْ وْقَالُولُو: «يَا رَبْ، رَاهُو الِّي إِنْتَ تْحِبُّو رَاهُو تَوَّا مْرِيضْ.»</verse>
				<verse number="4">وْوَقْتِلِّي سْمَعْ يَسُوعْ قَالْ: «المْرَضْ هَاذَا مَا يُقْتُلْشْ. آمَا رَاهُو لْمَجْدْ اللهْ بَاشْ يِتْمَجِّدْ بِيهْ إِبْنْ اللهْ.»</verse>
				<verse number="5">وْيَسُوعْ كَانْ يْحِبْ مَرْثَى وْأُخْتْهَا وْلَعَازَرْ.</verse>
				<verse number="6">وْوَقْتِلِّي سْمَعْ بْلَعَازَرْ مْرِيضْ زَادْ قْعَدْ نْهَارِينْ فِي البْلاَصَة الِّي هُوَ فِيهَا.</verse>
				<verse number="7">وِمْبَاعِدْ قَالْ لِلتْلاَمْذَة: «هَيَّا نَرْجْعُوا لِليَهُودِيَّة مَرَّة أُخْرَى.»</verse>
				<verse number="8">قَالُولُو التْلاَمْذَة: «يَا مُعَلِّمْ، قْبَلْ شْوَيَّة اليْهُودْ كَانُوا يْحِبُّوا يُرْجْمُوكْ وْإِنْتِ تْحِبْ تَرْجِعْ لْغَادِي.»</verse>
				<verse number="9">جَاوِبْ يَسُوعْ: «يَاخِي النْهَارْ مُوشْ فِيهْ ثْنَاشِنْ سَاعَة؟ الِّي يِمْشِي فِي النْهَارْ مَا يِدَّعْثِرْشْ عْلَى خَاطْرُو يْشُوفْ ضَوْ الدِّنْيَا هَاذِي.</verse>
				<verse number="10">آمَا الِّي يِمْشِي فِي اللِّيلْ رَاهُو يِدَّعْثِرْ عْلَى خَاطْرُو مَا عِنْدُوشْ نُورْ فِي دَاخْلُو.»</verse>
				<verse number="11">وِمْبَاعِدْ مَا قَالْ الشَّيْء هَاذَا زَادْ قَالِلْهُمْ: «حْبِيبْنَا لَعَازَرْ رْقَدْ آمَا آنَا بَاشْ نِمْشِي نْقَيّْمُو.»</verse>
				<verse number="12">قَالُولُو التْلاَمْذَة: «يَا رَبْ: إِذَا كَانُو رَاقِدْ إِمَّالاَ رَاهُو بَاشْ يِتْشْفَى.»</verse>
				<verse number="13">يَسُوعْ كَانْ يَحْكِي عْلَى مُوتُو آمَا هُومَا مْشَى فِي بَالْهُمْ الِّي هُوَ يَحْكِي عْلَى النُّومْ مْتَاعُو.</verse>
				<verse number="14">وَلَّى قَالِلْهُمْ يَسُوعْ بْصَرَاحَة: «لَعَازَرْ مَاتْ.</verse>
				<verse number="15">آنَا نَفْرْحِلْكُمْ كِمَا نِيشْ غَادِي بَاشْ إِنْتُومَا تِمّْنُوا. آمَا خَلِّينَا نِمْشِيوْلُو.»</verse>
				<verse number="16">تُومَا الِّي يْسَمِّيوْا فِيهْ التُّومِي وِلِّي هُوَ وَاحِدْ مِالتْلاَمْذَة الأُخْرِينْ قَالْ: «هَيَّا أَحْنَا زَادَا نِمْشِيوْا وِنْمُوتُوا مْعَاهْ.»</verse>
				<verse number="17">وْوَقْتِلِّي جَا يَسُوعْ لْقَاهْ عَنْدُو أَرْبْعَة أَيَّامْ مِلِّي دَفْنُوهْ.</verse>
				<verse number="18">وْكَانِتْ بِيتْ عَنْيَا تِبْعِدْ عْلَى أُورْشَلِيمْ قْرِيبْ ثْلاَثَة كِيلُومِتْرْ.</verse>
				<verse number="19">وْجَاوْ بَرْشَة يْهُودْ لْمَرْثَى وْمَرْيِمْ بَاشْ يْعَزِّيوْهُمْ عْلَى خُوهُمْ.</verse>
				<verse number="20">وَقْتِلِّي مَرْثَى سَمْعِتْ الِّي يَسُوعْ جَايْ خَرْجِتْ مِالدَّارْ بَاشْ تْعَرِّضْلُو. آمَا مَرْيَمْ بْقَاتْ لْدَاخِلْ.</verse>
				<verse number="21">قَالِتْ مَرْثَى لْيَسُوعْ: «يَا رَبْ، كَانْ جِيتْ إِنْتِ هْنَا، رَاهُو خُويَا مَا كَانِشْ بَاشْ يْمُوتْ.</verse>
				<verse number="22">آمَا حَتَّى تَوَّا نَعْرِفْ الِّي أَيْ حَاجَة تُطْلُبْهَا مِنْ عِنْدْ اللهْ يَعْطِيهَالِكْ.»</verse>
				<verse number="23">قَالِلْهَا يَسُوعْ: «خُوكْ بَاشْ يْقُومْ.»</verse>
				<verse number="24">قَالِتْلُو مَرْثَى: «آنَا نَعْرِفْ الِّي هُوَ بَاشْ يْقُومْ فِي الآخْرَة.»</verse>
				<verse number="25">قَالِلْهَا يَسُوعْ: «آنَا هُوَ القْيَامَة وِالحَيَاةْ. الِّي يِمِّنْ بِيَّ بَاشْ يَحْيَى حَتَّى لُوكَانْ مَاتْ.</verse>
				<verse number="26">وِلِّي هُوَ حَيْ وْيِمِّنْ بِيَّ عُمْرُو مَا يْمُوتْ. يَاخِي تِمِّنْ بِالشَّيْء هَاذَا؟»</verse>
				<verse number="27">قَالِتْلُو: «إِي نْعَمْ يَا رَبْ، آنَا نِمِّنْ الِّي إِنْتِ هُوَ المَسِيحْ ابْنْ اللهْ الِّي جَا لِلدِّنْيَا.»</verse>
				<verse number="28">وْبَعْدْ مَا قَالِتْ الكْلاَمْ هَاذَا، رَجْعِتْ مَرْثَى لِلدَّارْ وْنَادِتْ مَرْيَمْ أُخْتْهَا وْقَالْتِلْهَا فِي وْذِنْهَا: «المُعَلِّمْ جَا وْرَاهُو يْنَادِيلِكْ.»</verse>
				<verse number="29">وْدُوبْ مَا سَمْعِتْ قَامِتْ فِيسَعْ وِمْشَاتْلُو.</verse>
				<verse number="30">وْمَازَالْ يَسُوعْ مَا وْصُلْشْ لِلقَرْيَة آمَا قْعَدْ فِي البْلاَصَة الِّي لْقَاتُو فِيهَا مَرْثَى.</verse>
				<verse number="31">يَاخِي اليْهُودْ الِّي كَانُوا مْعَ مَرْيَمْ فِي الدَّارْ يْعَزِّيوْ فِيهَا وَقْتِلِّي شَافُوهَا قَامِتْ بْسُرْعَة وْخَرْجِتْ. تَبّْعُوهَا وِمْشَى فِي بَالْهُمْ الِّي هِيَ مَاشْيَة لِلقْبَرْ بَاشْ تِبْكِي لْغَادِي.</verse>
				<verse number="32">وْوَقْتِلِّي وُصْلِتْ مَرْيَمْ لِلبْلاَصَة الِّي فِيهَا يَسُوعْ وْدُوبْ مَا شَافِتُّو تِرْمَاتْ عِنْدْ سَاقِيهْ وْقَالِتْلُو: «يَا رَبْ، كَانْ جِيتْ هْنَا، تَالِي رَاهُو خُويَا مَا كَانِشْ بَاشْ يْمُوتْ.»</verse>
				<verse number="33">وْوَقْتِلِّي شَافْهَا يَسُوعْ تِبْكِي وِاليْهُودْ الِّي جَاوْ مْعَاهَا زَادَا يِبْكِيوْ غَاضِتُّو وِحْزِنْ وِتْقَلِّقْ بَرْشَة.</verse>
				<verse number="34">وْقَالْ: «وِينْ حَطِّيتُوهْ؟» قَالُولُو: «يَا رَبْ، إِيجَا وْشُوفْ.»</verse>
				<verse number="35">يَاخِي يَسُوعْ بْكَى.</verse>
				<verse number="36">وِاليْهُودْ قَالُوا: «شُوفُوا قَدَّاشْ كَانْ يْحِبُّو!»</verse>
				<verse number="37">وْثَمَّة شْكُونْ مِنْهُمْ قَالْ: «يَاخِي نَجِّمْ يْحِلْ عِينِينْ الأَعْمَى وْمَا يْنَجِّمْشْ يْخَلِّي هَاذَا مَا يْمُوتْشْ؟»</verse>
				<verse number="38">وْحَسْ يَسُوعْ رُوحُو حْزِينْ بَرْشَة مَرَّة أُخْرَى وْجَا لِلقْبَرْ الِّي كَانْ دَامُوسْ مْسَكِّرْ بْحَجْرَة.</verse>
				<verse number="39">وْقَالِلْهُمْ يَسُوعْ: «نَحِّيوْ الحَجْرَة!» قَالِتْلُو مَرْثَى أُخْتْ المَيِّتْ: «يَا رَبْ رَاهُو نْتِنْ عْلَى خَاطْرُو مِيتْ عَنْدُو أَرْبْعَة أَيَّامْ.»</verse>
				<verse number="40">قَالِلْهَا يَسُوعْ: «مُوشْ قُتْلِكْ إِذَا كَانْ تِمِّنْ رَاكْ بَاشْ تْشُوفْ مَجْدْ اللهْ.»</verse>
				<verse number="41">نَحَّاوْ الحَجْرَة وْهَزْ يَسُوعْ عِينِيهْ لِلسْمَاء وْقَالْ: «يَا بَابَا. نُشْكْرِكْ عْلَى خَاطِرْ سْمَعْتْلِي.</verse>
				<verse number="42">نَعْرِفْ الِّي إِنْتِ دِيمَا تْجَاوِبْ صْلاَتِي. آمَا رَانِي قُلْتْ الشَّيْء هَاذَا عْلَى خَاطِرْ النَّاسْ الِّي دَايْرِينْ بِيَّ بَاشْ يِمّْنُوا الِّي إِنْتِ بْعَثْتْنِي.»</verse>
				<verse number="43">وْبَعْدْ مَا قَالْ الشَّيْء هَاذَا نَادَى بْصُوتْ عَالِي: «لَعَازَرْ، اخْرُجْ.»</verse>
				<verse number="44">خْرَجْ المَيِّتْ وِيْدِيهْ وْسَاقِيهْ مَرْبُوطِينْ بِالكْفَنْ. وْوِجْهُو مَلْفُوفْ بْمِنْدِيلَة. قَالِلْهُمْ يَسُوعْ: «حِلُّولُو الكْفَنْ وْخَلِّيوْهْ يِمْشِي!»</verse>
				<verse number="45">وْبَرْشَة مِاليْهُودْ الِّي جَاوْ لْمَرْيَمْ بَاشْ يْعَزِّيْوْهَا وْشَافُوا آشْ عْمَلْ يَسُوعْ. امّْنُوا بِيهْ</verse>
				<verse number="46">آمَا ثَمَّة شْكُونْ مِنْهُمْ مْشَاوْ لِلفَرِّيسِيِّينْ وِحْكَاوْلْهُمْ عَلِّي عَمْلُو يَسُوعْ.</verse>
				<verse number="47">وْعَمْلُوا رُؤَسَاءْ الكُهَّانْ وِالفَرِّيسِيِّينْ اجْتِمَاعْ المَجْلِسْ مْتَاعْ اليْهُودْ وْقَالُوا: «آشْ بَاشْ نَعْمْلُوا؟ الرَّاجِلْ هَاذَا قَاعِدْ يَعْمِلْ فِي بَرْشَة مُعْجْزَاتْ.</verse>
				<verse number="48">إِذَا كَانْ نْخَلِّيوْهْ هَكَّا النَّاسْ الكُلْ بَاشْ يِمّْنُوا بِيهْ وِيْجِيوْ الرُّومَانْ وِيْدَمّْرُولْنَا الهَيْكِلْ وِالأُمَّة مْتَاعْنَا.»</verse>
				<verse number="49">وْقَالْ وَاحِدْ مِنْهُمْ إِسْمُو قَيَافَا وِلِّي هُو كَانْ كْبِيرْ الكُهَّانْ الكُلْ فِي العَامْ هَاذَاكَا: «إِنْتُومَا مَا تَعْرْفُوشْ حَتَّى شَيْء!</verse>
				<verse number="50">وْمَا كُمْشْ فَاهْمِينْ الِّي كِيْمُوتْ وَاحِدْ بَرْكْ فِي عُوضْ الشَّعْبْ خِيرْ مِلِّي تْمُوتْ الأُمَّة الكُلْهَا»</verse>
				<verse number="51">وْمَا قَالِشْ الشَّيْء هَاذَا مِنْ رَاسُو آمَا عْلَى خَاطْرُو كَانْ كْبِيرْ الكُهَّانْ العَامْ هَاذَاكَا اللهْ وْحَالُو الِّي يَسُوعْ بَاشْ يْمُوتْ فِي عُوضْ الأُمَّة. هَاذَاكَا عْلاَشْ تْنَبَّأْ الِّي يَسُوعْ بَاشْ يْمُوتْ فِي عُوضْ الأُمَّة.</verse>
				<verse number="52">وْمُوشْ فِي عُوضْ الأُمَّة آكَاهُو آمَا بَاشْ يْلِمْ وْلاَدْ اللهْ المْفَرّْقِينْ وِيْرُدّْهُمْ وَاحِدْ</verse>
				<verse number="53">وْمِنْ النْهَارْ هَاذَاكَا تْفَاهْمُوا القَادَة مْتَاعْ اليْهُودْ بَاشْ يُقْتْلُوهْ</verse>
				<verse number="54">يَاخِي يَسُوعْ مَا عَادِشْ يُظْهُرْ بَرْشَة لِليْهُودْ وِمْشَى لِبْلاَصَة قْرِيبَة مِالصَّحْرَاء لِمْدِينَة إِسْمْهَا أَفْرَايِمْ وِقْعَدْ الغَادِي هُوَ وِتْلاَمِذْتُو.</verse>
				<verse number="55">وِقْرُبْ عِيدْ الفِصْحْ مْتَاعْ اليْهُودْ، وْطَلْعُوا بَرْشَة نَاسْ مِالأَرْيَافْ لِمْدِينِةْ أُورْشَلِيمْ بَاشْ يَعْمْلُوا اللاَّزِمْ بَاشْ يْكُونُوا طَاهْرِينْ قْبَلْ مَا يْجِي العِيدْ</verse>
				<verse number="56">وْكَانُوا يْلَوّْجُوا عْلَى يَسُوعْ وْوَقْتِلِّي تْلَمُّوا فِي الهَيْكِلْ سِأْلُو بْعَضْهُمْ: «شْنُوَّة رَايْكُمْ زَعْمَة يْجِي لِلعِيدْ وِلاَّ لاَ؟»</verse>
				<verse number="57">وْرُؤَسَاءْ الكُهَّانْ وِالفَرِّيسِيِّينْ أَمْرُوا إِنُّو أَيْ وَاحِدْ يَعْرِفْ هُوَ وِينْ لاَزِمْ يِعْلِمْهُمْ عْلِيهْ بَاشْ يْشِدُّوهْ.</verse>
			</chapter>
			<chapter number="12">
				<verse number="1">قْبَلْ العِيدْ بْسِتَّة أَيَّامْ، جَا يَسُوعْ لْبِيتْ عَنْيَا وِمْشَى لْوِينْ يُسْكُنْ لَعَازَرْ الِّي قَيّْمُو يَسُوعْ مِالمُوتْ.</verse>
				<verse number="2">وْحَضّْرُولُو العْشَاء، وِالوَقْتْ هَاذَاكَا كَانِتْ مَرْثَى تِقْضِي فِي الدَّارْ، وْكَانْ لَعَازَرْ وَاحِدْ مِلِّي يَاكْلُوا مْعَاهْ</verse>
				<verse number="3">وِخْذَاتْ مَرْيَمْ دَبُّوزَة مْتَاعْ عِطْرْ صَافِي وْغَالِي بَرْشَة إِسْمُو النَّارْدِينْ وْدَهْنِتْ بِيهْ سَاقِينْ يَسُوعْ وْمَسْحِتْهُمْلُو بِشْعَرْهَا. وْفَاحِتْ الرِّيحَة فِي الدَّارْ الكُلْهَا.</verse>
				<verse number="4">آمَا ثَمَّة وَاحِدْ مِنْ تْلاَمِذْتُو، إِسْمُو يَهُوذَا الإِسْخَرْيُوطِي، وِلِّي بَاشْ يْخُونُو مْبَاعِدْ قَالْ:</verse>
				<verse number="5">«عْلاَشْ مَا نْبِيعُوشْ العِطْرْ هَاذَا بِثْلاَثَة مْيَاةْ قَطْعَة مِالفِضَّة وْنَعْطِيوْ حَقُّو لِلفُقَرَاءْ؟»</verse>
				<verse number="6">الشَّيْء هَاذَا مَا قَالُوشْ عْلَى خَاطْرُو يْحِنْ عْلَى الفُقَرَاءْ، آمَا عْلَى خَاطْرُو كَانْ سَارِقْ وْصَنْدُوقْ الفْلُوسْ عَنْدُو وْكَانْ يِسْرِقْ فِي الِّي يِتْحَطْ فِيهْ.</verse>
				<verse number="7">قَالْ يَسُوعْ: «أَخْطَاهَا! رَاهِي خَبَّاتْ العِطْرْ هَاذَا لِلنْهَارْ الِّي بَاشْ يِدْفْنُونِي فِيهْ.</verse>
				<verse number="8">الفُقَرَاءْ دِيمَا مْعَاكُمْ آمَا آنَا مَا نِيشْ بَاشْ نْكُونْ مْعَاكُمْ دِيمَا.»</verse>
				<verse number="9">وْسَمْعُوا بِيهْ بَرْشَة يْهُودْ الِّي هُوَ مُوجُودْ لْغَادِي، وْجَاوْ، مُوشْ عْلَى خَاطْرُو هُوَ آكَاهُو آمَا زَادَا بَاشْ يْشُوفُوا لَعَازَرْ الِّي قَيّْمُو مِالمُوتْ.</verse>
				<verse number="10">وِتْفَاهْمُوا رُؤَسَاءْ اليْهُودْ بَاشْ يُقْتْلُوا لَعَازَرْ زَادَا،</verse>
				<verse number="11">عْلَى خَاطِرْ فِي جُرّْتُو هُوَ بَرْشَة يْهُودْ بْدَاوْا يِبْعْدُوا عْلَى رُؤَسَاءْ الكُهَّانْ وْيِمّْنُوا بْيَسُوعْ.</verse>
				<verse number="12">وِاليُومِتْ غُدْوَة، بَرْشَة نَاسْ الِّي جَاوْ لْعِيدْ الفِصْحْ سَمْعُوا إِنُّو يَسُوعْ بَاشْ يْجِي لْأُورْشَلِيمْ.</verse>
				<verse number="13">وْهَزُّوا عِيدَانْ نْخَلْ وْخَرْجُوا بَاشْ يِسْتَقْبْلُوهْ وْكَانُوا يْعَيّْطُوا: أُوصَنَّا! مُبَارَكْ الِّي جَايْ بْإِسْمْ الرَّبْ وْمُبَارَكْ مَلِكْ إِسْرَائِيلْ!</verse>
				<verse number="14">وِلْقَى يَسُوعْ جَحْشْ، وِرْكِبْ عْلِيهْ كِيفْ مَا هُوَ مَكْتُوبْ فِي الكْتَابْ المُقَدَّسْ:</verse>
				<verse number="15">	 مَا تْخَافِشْ يَا بِنْتْ صِهْيُونْ رَاهُو المَلِكْ مْتَاعِكْ جَايِكْ رَاكِبْ عْلَى جَحْشْ بْهَايِمْ.</verse>
				<verse number="16">وْفِي الوَقْتْ هَاذَاكَا التْلاَمْذَة مَا فَهْمُوشْ الحَاجَاتْ هَاذِيكَا الكُلْ. آمَا بَعْدْ مَا تْمَجِّدْ يَسُوعْ، تْذَكّْرُوا الِّي الآيَة تْكِتْبِتْ عْلِيهْ هُوَ، وِلِّي النَّاسْ عَمْلُوا الشَّيْء هَاذَا عْلَى خَاطْرُو هُوَ.</verse>
				<verse number="17">وِالنَّاسْ الِّي كَانُوا مْعَاهْ وَقْتِلِّي قَيِّمْ لَعَازَرْ مِالمُوتْ وْخَرّْجُو مِالقْبَرْ الكُلْهُمْ يِشْهْدُولُو بِالشَّيْء هَاذَاكَا.</verse>
				<verse number="18">هَاذَاكَا عْلاَشْ النَّاسْ خَرْجُوا بَاشْ يِسْتَقْبْلُوهْ كِسَمْعُوا الِّي هُوَ عْمَلْ المُعْجْزَة هَاذِيكَا.</verse>
				<verse number="19">وْقَالُوا الفَرِّسِيِّينْ لِبْعَضْهُمْ: «شُفْتُوا رَاكُمْ مَا عُدْتُوشْ تْنَجّْمُوا تَعْمْلُوا حَتَّى شَيْء. آهُومَا النَّاسْ الكُلْ وَلُّوا يْتَبّْعُوا فِيهْ!»</verse>
				<verse number="20">وْكَانُوا ثَمَّة يُونَانِيِّينْ طَلْعُوا لْأُورْشَلِيمْ بَاشْ يْصَلِّيوْ مْعَ اليْهُودْ فِي العِيدْ.</verse>
				<verse number="21">مْشَاوْ لْفِيلِبُّسْ، الِّي كَانْ مِنْ بِيتْ صَيْدَا الِّي فِي مَنْطِقْةْ الجَلِيلْ وْسِأْلُوهْ وْقَالُولُو: «يَا سِيدْنَا نْحِبُّوا نْشُوفُوا يَسُوعْ.»</verse>
				<verse number="22">مْشَى فِيلِبُّسْ وْقَالْ لْأَنْدَرَاوُسْ، وِمْشَاوْ مْعَ بْعَضْهُمْ وْخَبّْرُوا يَسُوعْ.</verse>
				<verse number="23">جَاوِبْهُمْ يَسُوعْ: «رَاهُو جَا الوَقْتْ الِّي بَاشْ نِتْمَجِّدْ فِيهْ آنَا إِبْنْ الإِنْسَانْ.</verse>
				<verse number="24">نْقُولِلْكُمْ الحَقْ الحَقْ: إِذَا كَانْ كَعْبِةْ القَمْحْ مَا اطِّيحِشْ فِي الأَرْضْ وْمَا تْمُوتِشْ رَاهِي تَبْقَى وَحَّدْهَا. آمَا إِذَا كَانْ تْمُوتْ رَاهِي بَاشْ تْجِيبْ بَرْشَة قَمْحْ.</verse>
				<verse number="25">الِّي يْحِبْ حْيَاتُو رَاهُو يِخْسِرْهَا وِلِّي يُنْكُرْهَا فِي الدِّنْيَا هَاذِي رَاهُو يَحْفِظْهَا لِلحَيَاةْ الأَبَدِيَّة.</verse>
				<verse number="26">الِّي يْحِبْ يِخْدِمْنِي، يِلْزْمُو يْتَبَّعْنِي، وِلِّي يِخْدِمْنِي يْكُونْ فِي البْلاَصَة الِّي نْكُونْ فِيهَا آنَا. وِلِّي يِخْدِمْنِي يِكْرْمُو الآبْ.»</verse>
				<verse number="27">«آنَا تَوَّا قَلْبِي مُضْطَرِبْ. آشْ بَاشْ نْقُولْ؟ يَاخِي نْقُولْ: \يَا بَابَا، نَجِّينِي مِالسَّاعَة هَاذِي؟ آمَا آنَا جِيتْ عْلَى خَاطِرْ السَّاعَة هَاذِي.</verse>
				<verse number="28">يَا بَابَا خَلِّي إِسْمِكْ يِتْمَجِّدْ!\» وْجَا صُوتْ مِالسْمَاءْ: «مَجِّدْتُو وْبِشْ نْزِيدْ نْمَجّْدُو!»</verse>
				<verse number="29">ثَمَّة شْكُونْ مِالنَّاسْ الِّي كَانُوا مُوجُودِينْ الغَادِي وْسِمْعُوا الصُّوتْ قَالُوا: «هَاذَا رَاهُو صُوتْ رَعْدْ!» وِجْمَاعَة أُخْرِينْ قَالُوا: «رَاهُو كَلّْمُو مَلاَكْ!»</verse>
				<verse number="30">جَاوِبْ يَسُوعْ وْقَالْ: «الصُّوتْ هَاذَا مَا جَاشْ عْلَى خَاطْرِي آنَا، رَاهُو جَا عْلَى خَاطِرْكُمْ إِنْتُومَا.</verse>
				<verse number="31">تَوْ العَالَمْ بَاشْ يِتْحْكَمْ عْلِيهْ. تَوْ رَئِيسْ العَالَمْ هَاذَا بَاشْ يِطَّرِّدْ البَرَّا.</verse>
				<verse number="32">وَقْتِلِّي نِتْرْفَعْ عْلَى الأَرْضْ، بَاشْ نْقَرِّبْ النَّاسْ الكُلْ لِيَّا.»</verse>
				<verse number="33">قَالْ الكْلاَمْ هَاذَا وْكَانْ يُقْصُدْ كِيفَاشْ بَاشْ يْمُوتْ.</verse>
				<verse number="34">جَاوْبُوهْ النَّاسْ: «الشَّرِيعَة مْتَاعْ مُوسَى عَلّْمِتْنَا إِنُّو المَسِيحْ بَاشْ يْعِيشْ لِلأَبَدْ. إِمَّالاَ كِيفَاشْ تْقُولْ: \يِلْزِمْ إِبْنْ الإِنْسَانْ يِتْعَلِّقْ؟\ يَاخِي شْكُونُو إِبْنْ الإِنْسَانْ هَاذَا؟»</verse>
				<verse number="35">قَلْهُمْ يَسُوعْ: «النُّورْ بَاشْ يَبْقَى مْعَاكُمْ مُدَّة قْصِيرَة، إِمَّالاَ إِمْشِيوْ مَادَامْ عِنْدْكُمْ النُّورْ، بَاشْ مَا يَخْلِطْشْ عْلِيكُمْ الظْلاَمْ. وِلِّي يِمْشِي فِي الظْلاَمْ مَا يَعْرِفْشْ عْلَى رُوحُو وِينْ مَاشِي.</verse>
				<verse number="36">امّْنُوا بِالنُّورْ، مَادَامْ عِنْدْكُمْ النُّورْ، بَاشْ تْوَلُّوا وْلاَدْ النُّورْ.» وْبَاعِدْ مَا قَالِلْهُمْ الكْلاَمْ هَاذَا، مْشَى يَسُوعْ وِتْخبَّى عْلِيهُمْ.</verse>
				<verse number="37">وْمَا امّْنُوشْ بِيهْ، رَغْمِلِّي عْمَلْ بَرْشَة مُعْجْزَاتْ قُدَّامْ عِينِيهُمْ،</verse>
				<verse number="38">وْهَكَّا صَارْ الِّي قَالُو النَّبِي إِشَعْيَاءْ: يَا رَبِّي، شْكُونُو الِّي إِمِّنْ بِخْبَرْنَا؟ وْلِشْكُونْ ظُهْرِتْ يِدْ اللهْ؟</verse>
				<verse number="39">هَاذَاكَا عْلاَشْ مَا نَجّْمُوشْ يِمّْنُوا، عْلَى خَاطِرْ إِشَعْيَاءْ قَالْ زَادَا:</verse>
				<verse number="40">	 عْمَالْهُمْ رَبِّي عِينِيهُمْ وْقَسَّالْهُمْ قْلُوبْهُمْ، بَاشْ مَا يْشُوفُوشْ بْعِينِيهُمْ وْمَا يِفْهْمُوشْ بِقْلُوبْهُمْ، وْمَا يَرْجْعُوشْ بَاشْ نِشْفِيهُمْ.</verse>
				<verse number="41">قَالْ إِشَعْيَاءْ الكْلاَمْ هَاذَا وَقْتِلِّي شَافْ مَجْدْ يَسُوعْ وِحْكَى عْلِيهْ.</verse>
				<verse number="42">بْرَغْمْ هَاذَا الكُلْ ثَمَّة بَرْشَة مِنْ شْيُوخْ اليْهُودْ امّْنُوا بْيَسُوعْ، آمَا مَا اعْتَرْفُوشْ بِيهْ بِسْبَبْ الفَرِّسِيِّينْ، لَيْطَرّْدُوهُمْ مِالمَجْمَعْ.</verse>
				<verse number="43">وْحَبُّوا المَجْدْ مْتَاعْ النَّاسْ أَكْثِرْ مِالمَجْدْ مْتَاعْ اللهْ.</verse>
				<verse number="44">يَاخِي عَيِّطْ يَسُوعْ، وْقَالْ: «الِّي يِمِّنْ بِيَّا مُوشْ يِمِّنْ بِيَّا آنَا، آمَا يِمِّنْ بِلِّي بْعَثْنِي.</verse>
				<verse number="45">وِلِّي يْشُوفْنِي يْشُوفْ الِّي بْعَثْنِي.</verse>
				<verse number="46">آنَا النُّورْ الِّي جَا لِلعَالَمْ، وِلِّي يِمِّنْ بِيَّا مَا يَبْقَاشْ فِي الظْلاَمْ،</verse>
				<verse number="47">وِلِّي سْمَعْ كْلاَمِي وْمَا عْمَلْشْ بِيهْ آنَا مَا نُحْكُمْشْ عْلِيهْ، رَانِي جِيتْ بَاشْ نْخَلِّصْ العَالَمْ مُوشْ بَاشْ نُحْكُمْ عْلِيهْ.</verse>
				<verse number="48">الِّي ما يِقْبِلْنِيشْ وْمَا يِقْبِلْشْ كْلاَمِي، عَنْدُو شْكُونْ يُحْكُمْ عْلِيهْ. الكْلاَمْ الِّي قُلْتُو هُوَ الِّي يُحْكُمْ عْلِيهْ فِي الآخْرَة،</verse>
				<verse number="49">آنَا مَا قُلْتْ حَتَّى شَيْء مِنْ عِنْدِي، آمَا الآبْ الِّي بْعَثْنِي وَصَّانِي آشْ بَاشْ نْقُولْ وْنِتْكَلِّمْ.</verse>
				<verse number="50">وْآنَا نَعْرِفْ الِّي وْصِيتُو تَعْطِي حَيَاةْ أَبَدِيَّة. وْآنَا نْقُولْ فِي الكْلاَمْ الِّي قَالْهُولِي الآبْ بِالضَّبْطْ.»</verse>
			</chapter>
			<chapter number="13">
				<verse number="1">قْبَلْ عِيدْ الفِصْحْ، يَسُوعْ كَانْ يَعْرِفْ، الِّي سَاعْتُو جَاتْ بَاشْ يِمْشِي مِالعَالَمْ هَاذَا وْيَرْجِعْ لِلآبْ، وْهُوَ حَبْ جْمَاعْتُو الِّي فِي العَالَمْ هَاذَا، حَبّْهُمْ عَلِّخْرْ.</verse>
				<verse number="2">وَقْتِلِّي كَانْ يِتْعَشَّى مْعَ تْلاَمِذْتُو. وَسْوِسْ بْلِيسْ لْيَهُوذَا وِلْدْ سِمْعَانْ الإِسْخَرْيُوطِي بّاشْ يْخُونو</verse>
				<verse number="3">يَسُوعْ كَانْ يَعْرِفْ الِّي الآبْ حَطْ فِي يْدِيهْ كُلْ شَيْء، وْإِنُّو جَا مِنْ عِنْدْ اللهْ وْبِشْ يَرْجَعْ للهْ.</verse>
				<verse number="4">قَامْ عْلَى العْشَاء وْنَحَّى الجِّبَّة مْتَاعُو وِخْذَا مَنْشْفَة وِاتْحَزِّمْ بِيهَا،</verse>
				<verse number="5">وْصَبْ مَاء فِي سْطَلْ مْتَاعْ غْسِيلْ سَاقِينْ وِبْدَا يَغْسِلْ فِي سَاقِينْ التْلاَمْذَة وِيْنَشِّفْ فِيهُمْ بِالمَنْشْفَة الِّي مِتْحَزِّمْ بِيهَا.</verse>
				<verse number="6">وَقْتِلِّي وْصُلْ لْسِمْعَانْ بُطْرُسْ، قَالُّو سِمْعَانْ: «يَا رَبْ، إِنْتِ تَغْسِلِّي سَاقَيَّا؟»</verse>
				<verse number="7">جَاوْبُو يَسُوعْ: «إِنْتِ تَوَّا مَاكِشْ فَاهِمْ آشْ قَاعِدْ نَعْمِلْ، آمَا تَوْ تِفْهِمْ مْبَاعِدْ.»</verse>
				<verse number="8">قَالُّو بُطْرُسْ: «مُسْتَحِيلْ إِنْتِ تَغْسِلِّي سَاقَيَّا.» جَاوْبُو يَسُوعْ: «إِذَا كَانْ مَا نَغْسِلِّكْشْ سَاقِيكْ مَا عِنْدِكْشْ بَايْ مْعَايَا.»</verse>
				<verse number="9">يَاخِي قَالُّو سِمْعَانْ بُطْرُسْ: «يَا رَبْ مُوشْ سَاقَيَّا آكَاهُو، آمَا يْدَيَّا وْرَاسِي زَادَا.»</verse>
				<verse number="10">قَالُّو يَسُوعْ: «الِّي يْعُومْ رَاهُو الكُلُّو نْظِيفْ، وْمَا يِسْتْحَقْ كَانْ لِغْسِيلْ سَاقِيهْ. إِنْتُومَا طَاهْرِينْ، آمَا مَا كُمْشْ الكُلْكُمْ.»</verse>
				<verse number="11">يَسُوعْ كَانْ يَعْرِفْ شْكُونْ بَاشْ يْخُونُو. هَاذَاكَا عْلاَشْ قَالْ: «مَا كُمْشْ الكُلْكُمْ طَاهْرِينْ.»</verse>
				<verse number="12">بَعْدْ مَا غْسَلِّلْهُمْ سَاقِيهُمْ لْبِسْ جِبّْتُو وِتَّكَّى فِي بْلاَصْتُو مِنْ جْدِيدْ وْقَالِلْهُمْ: «يَاخِي فَاهْمِينْ الشَّيْء الِّي عْمَلْتُو مْعَاكُمْ؟</verse>
				<verse number="13">إِنْتُومَا تْنَادُولِي يَا مُعَلِّمْ وْيَا رَبّْنَا، وْهَاذَا صْحِيحْ عْلَى خَاطِرْنِي آنَا مُعَلِّمْ وْرَبْ.</verse>
				<verse number="14">إِذَا كَانْ آنَا المُعَلِّمْ وِالرَّبْ وِغْسَلْتِلْكُمْ سَاقِيكُمْ، إِمَّالاَ إِنْتُومَا زَادَا يِلْزِمْكُمْ تَغْسْلُوا سَاقِينْ بْعَضْكُمْ.</verse>
				<verse number="15">وْآنَا عْطِيتْكُمْ مِثَالْ بَاشْ اتَّبْعُوهْ، وْتَعْمْلُوا مْعَ بْعَضْكُمْ كِيفْ مَا عْمَلْتْ مْعَاكُمْ.</verse>
				<verse number="16">نْقُلْكُمْ الحَقْ الحَقْ: مَا ثَمَّاشْ خْدِيمْ أَعْظِمْ مِنْ سِيدُو، وْمَا ثَمَّاشْ مَبْعُوثْ أَعْظِمْ مِلِّي بِعْثُو.</verse>
				<verse number="17">إِمَّالاَ كِفْهِمْتُوا الشَّيْء هَاذَا، صَحَّة لِيكُمْ كَانْ تَعْمْلُوا بِيهْ.</verse>
				<verse number="18">آنَا مَا نِيشْ قَاعِدْ نَحْكِي عْلِيكُمْ الكُلْكُمْ، آنَا نَعْرِفْ النَّاسْ الِّي خْتَرْتْهُمْ. آمَا رَاهُو الشَّيْء الِّي قَالُو الكْتَابْ لاَزْمُو يْتِمْ، وِلِّي هُوَ: \الِّي يَاكُلْ مْعَايَ فِي الخُبْزْ مْتَاعِي دَارْ عْلِيَّ.\</verse>
				<verse number="19">قُلْتِلْكُمْ عْلَى الشَّيْء هَاذَا قْبَلْ مَا يْصِيرْ، بَاشْ وَقْتِلِّي يَاقَعْ تِمّْنُوا الِّي آنَا هُوَ.</verse>
				<verse number="20">نْقُلْكُمْ الحَقْ الحَقْ: الِّي يِقْبِلْ الِّي نَبْعْثُو يِقْبِلْنِي. وِلِّي يِقْبِلْنِي رَاهُو يِقْبِلْ الِّي بْعَثْنِي.»</verse>
				<verse number="21">وَقْتِلِّي قَالْ الكْلاَمْ هَاذَا، حَسْ يَسُوعْ رُوحُو مُضْطَرْبَة وِشْهِدْ وْقَالْ: «نْقُلْكُمْ الحَقْ الحَقْ: وَاحِدْ مِنْكُمْ بَاشْ يْخُونِّي.»</verse>
				<verse number="22">وِبْقَاوْ التْلاَمْذَة يُخْزْرُوا لِبْعَضْهُمْ وْحَايْرِينْ فِي شْكُونْ يُقْصُدْ بِكْلاَمُو.</verse>
				<verse number="23">وْوَاحِدْ مِالتْلاَمْذَة، الِّي يَسُوعْ يْحِبُّو، كَانْ مِتَّكِّي بْجَنْبُو.</verse>
				<verse number="24">هِمْزُو سِمْعَانْ بُطْرُسْ وْقَالُّو: «إِسْأْلُو فِي شْكُونْ يُقْصُدْ بِكْلاَمُو.»</verse>
				<verse number="25">اتَّكَّى التِّلْمِيذْ عْلَى يَسُوعْ وْسِأْلُو: «شْكُونُو هُوَ، يَا رَبْ؟»</verse>
				<verse number="26">جَاوِبْ يَسُوعْ: «الِّي نْعَدِّي الخُبْزْ فِي الصْحَنْ وْنَعْطِيهْ يَاكُلْ هُوَ الِّي بَاشْ يْخُونِّي!» وْغَطِّسْ يَسُوعْ قِدْمِةْ الخُبْزْ وِعْطَاهَا لْيَهُوذَا وِلْدْ سِمْعَانْ الإِسْخَرْيُوطِي.</verse>
				<verse number="27">وْبَعْدْ مَا كْلاَهَا لِبْسُو الشِّيطَانْ. يَاخِي قَالُّو يَسُوعْ: «الِّي نَاوِي بَاشْ تَعْمْلُوا إِزْرِبْ رُوحِكْ وْأَعْمْلُو فِيسَعْ.»</verse>
				<verse number="28">وْحَتَّى وَاحِدْ مِلِّي قَاعْدِينْ مْعَاهْ عْلَى الطَّاوْلَة مَا فْهِمْ عْلاَشْ قَالُّو الكْلاَمْ هَاذَاكَا.</verse>
				<verse number="29">وْيَهُوذَا كَانْ مَسْؤُولْ عْلَى صَنْدُوقْ الفْلُوسْ، هَاذَاكَا عْلاَشْ مْشَى فِي بَالْهُمْ الِّي يَسُوعْ وَصَّاهْ بَاشْ يِشْرِي آشْ يِسْتْحَقُّوا لِلعِيدْ، وِلاَّ بَاشْ يَعْطِي حَاجَاتْ لِلفُقَرَاءْ.</verse>
				<verse number="30">وِخْذَا يَهُوذَا القِدْمَة وِخْرَجْ بِالوَقْتْ. وْكَانِتْ الدِّنْيَا لِيلْ.</verse>
				<verse number="31">وْوَقْتِلِّي خْرَجْ يَهُوذَا قَالْ يَسُوعْ: «تَوْ آنَا إِبْنْ الإِنْسَانْ تْمَجِّدْتْ وِالله تْمَجِّدْ فِيَّ.</verse>
				<verse number="32">إِذَا كَانْ اللهْ تْمَجِّدْ فِيَّ، رَاهُو اللهْ بَاشْ يْمَجِّدْنِي فِي رُوحُو، وْبِشْ يْمَجِّدْنِي عْلَى قْرِيبْ.</verse>
				<verse number="33">يَا وْلاَدِي، رَانِي بَاشْ نَبْقَى مْعَاكُمْ شْوَيَّة وَقْتْ. بَاشْ تْفَرْكْسُوا عْلِيَّ، وِلِّي قُلْتُو لِليْهُودْ نْقُولْهُولْكُمْ إِنْتُومَا تَوَّا: إِنْتُومَا مَا تْنَجّْمُوشْ تْجِيوْ لِلبْلاَصَة الِّي آنَا مَاشِيلْهَا.</verse>
				<verse number="34">آنَا نْوَصِّيكُمْ وْصِيَّة جْدِيدَة: إِنّْكُمْ تْحِبُّوا بْعَضْكُمْ. وْكِيفْ مَا آنَا حَبِّيتْكُمْ إِنْتُومَا زَادَا حِبُّوا بْعَضْكُمْ.</verse>
				<verse number="35">إِذَا كَانْ تْحِبُّوا بْعَضْكُمْ، النَّاسْ الكُلْ بَاشْ يَعْرْفُوا الِّي إِنْتُومَا تْلاَمِذْتِي.»</verse>
				<verse number="36">قَالُّو سِمْعَانْ بُطْرُسْ: «يَا رَبْ، إِنْتِ وِينْ مَاشِي؟» جَاوْبُو يَسُوعْ: «إِنْتِ تَوْ مَا تْنَجِّمْشْ اتَّبَّعْنِي لِلبْلاَصَة الِّي آنَا مَاشِيلْهَا، آمَا رَاكْ نْهَارْ مِالنْهَارَاتْ بَاشْ اتَّبَّعْنِي.»</verse>
				<verse number="37">يَاخِي قَالُّو بُطْرُسْ: «يَا رَبْ، عْلاَشْ مَا انَّجِّمْشْ نْتَبّْعِكْ تَوَّا؟ رَانِي مُسْتْعَدْ نْمُوتْ عْلَى خَاطْرِكْ.»</verse>
				<verse number="38">جَاوْبُو يَسُوعْ: «يَاخِي إِنْتِ مُسْتْعَدْ بَاشْ تْمُوتْ عْلَى خَاطْرِي؟ نْقُلِّكْ الحَقْ الحَقْ: مَا يْصِيحْ السَّرْدُوكْ كَانْ مَا تُنْكُرْ فِيَّ ثْلاَثَة مَرَّاتْ.»</verse>
			</chapter>
			<chapter number="14">
				<verse number="1">«خَلِّي قْلُوبْكُمْ تِطْمَانْ. إِنْتُومَا تِمّْنُوا بِالله إِمَّالاَ امّْنُوا بِيَّ.</verse>
				<verse number="2">فِي دَارْ بَابَا ثَمَّة بَرْشَة بْيُوتْ، تَالِي رَانِي مَا قُلْتِلْكُمْشْ: آنَا رَانِي مَاشِي بَاشْ نْحَضّْرِلْكُمْ بْلاَصَة.</verse>
				<verse number="3">وْإِذَا كَانْ مْشِيتْ وْحَضِّرْتِلْكُمْ بْلاَصَة، نَرْجَعْ وِنْهِزّْكُمْ بَاشْ تْكُونُوا فِي البْلاَصَة الِّي آنَا مُوجُودْ فِيهَا.</verse>
				<verse number="4">وْباشْ تَعْرْفُوا الطْرِيقْ الِّي يْوَصِّلْ لْوِينْ آنَا مَاشِي.»</verse>
				<verse number="5">قَالُّو تُومَا: «يَا رَبْ، أَحْنَا مَا نَعْرْفُوشْ لْوِينْ إِنْتِ مَاشِي، إِمَّالاَ كِيفَاشْ بَاشْ نَعْرْفُوا الطْرِيقْ؟»</verse>
				<verse number="6">قَالُّو يَسُوعْ: «آنَا هُوَ الطْرِيقْ وِالحَقْ وِالحَيَاةْ، حَتَّى حَدْ مَا يْجِي لِلآبْ كَانْ بِيَّ.</verse>
				<verse number="7">كَانْ عْرَفْتُونِي رَاكُمْ عْرَفْتُوا بَابَا زَادَا. وْمِنْ تَوْ إِنْتُومَا تَعْرْفُوهْ وْشُفْتُوهْ.»</verse>
				<verse number="8">قَالُّو فِيلِبُّسْ: «يَا رَبْ، وَرِّينَا الآبْ وْهَاذَا بَاشْ يِكْفِينَا.»</verse>
				<verse number="9">قَالُّو يَسُوعْ: «آنَا مْعَاكُمْ الوَقْتْ هَاذَا الكُلْ، وْمَا عْرَفْتْنِيشْ يَا فِيلِبُّسْ؟ الِّي شَافْنِي رَاهُو شَافْ الآبْ، إِمَّالاَ كِيفَاشْ تْقُولْ وَرِّينَا الآبْ؟</verse>
				<verse number="10">يَاخِي مَا تِمِّنْشْ الِّي آنَا فِي الآبْ وِلِّي الآبْ فِيَّ؟ الكْلاَمْ الِّي نْقُولْ فِيهْ لِيكُمْ مُوشْ كْلاَمِي آنَا، آمَا رَاهُو الآبْ الِّي فِيَّ هُوَ الِّي يَعْمِلْ الأَعْمَالْ مْتَاعُو.</verse>
				<verse number="11">صَدّْقُونِي إِذَا نْقُلْكُمْ: آنَا فِي الآبْ وِالآبْ فِيَّ، وِلاَّ عْلَى الأَقَلْ صَدّْقُونِي عْلَى خَاطِرْ الحَاجَاتْ الِّي عْمَلْتْهَا.</verse>
				<verse number="12">نْقُلْكُمْ الحَقْ الحَقْ: الِّي يِمِّنْ بِيَّ هُوَ زَادَا يَعْمِلْ الأَعْمَالْ الِّي آنَا نَعْمِلْ فِيهَا، وِيْنَجِّمْ يَعْمِلْ أَكْثِرْ مِنْهَا، عْلَى خَاطِرْنِي مَاشِي لِلآبْ.</verse>
				<verse number="13">وْإِذَا كَانْ تُطْلْبُوا أَيْ حَاجَة بْإِسْمِي نَعْمِلْهَا، بَاشْ الآبْ يِتْمَجِّدْ فِي الإِبْنْ.</verse>
				<verse number="14">وْإِذَا كَانْ تُطْلْبُوا مِنِّي أَيْ حَاجَة بْإِسْمِي آنَا نَعْطِيهَالْكُمْ.»</verse>
				<verse number="15">«كَانْكُمْ تْحِبُّونِي تَوْ تَعْمْلُوا الشَّيْء الِّي أْمَرْتْكُمْ بِيهْ.</verse>
				<verse number="16">وْآنَا بَاشْ نُطْلُبْ مِالآبْ بَاشْ يَعْطِيكُمْ مُعَزِّي آخَرْ بَاشْ يَبْقَى مْعَاكُمْ دِيمَا.</verse>
				<verse number="17">هُوَ رُوحْ الحَقْ الِّي النَّاسْ الِّي فِي الدِّنْيَا هَاذِي مَا يْنَجّْمُوشْ يْنَالُوهْ. عْلَى خَاطِرْهُمْ مَا يْشُوفُوهِشْ وْمَا يَعْرْفُوهِشْ، آمَا إِنْتُومَا رَاكُمْ تَعْرْفُوهْ عْلَى خَاطْرُو بَاشْ يَبْقَى مْعَاكُمْ وْبِشْ يْكُونْ فِيكُمْ.</verse>
				<verse number="18">مَانِيشْ بَاشْ نْخَلِّيكُمْ يْتَامَى آمَا تَوْ نَرْجْعِلْكُمْ.</verse>
				<verse number="19">بَعْدْ شْوَيَّة النَّاسْ الِّي فِي الدِّنْيَا هَاذِي مَا عَادِشْ بَاشْ يْشُوفُونِي، آمَا إِنْتُومَا تْشُوفُونِي وِعْلَى خَاطِرْنِي آنَا حَيْ إِنْتُومَا زَادَا بَاشْ تَحْيَاوْ.</verse>
				<verse number="20">وْفِي النْهَارْ هَاذَاكَا بَاشْ تَعْرْفُوا الِّي آنَا فِي بَابَا، وِلِّي إِنْتُومَا فِيَّ وْآنَا فِيكُمْ.</verse>
				<verse number="21">الِّي يِقْبِلْ الوْصَايَا مْتَاعِي وْيَعْمِلْ بِيهَا هَاذَاكَا هُوَ الِّي يْحِبّْنِي. وِلِّي يْحِبّْنِي يْحِبُّوا بَابَا، وْآنَا نْحِبُّوا وْبِشْ نْظَهِّرْلُو رُوحِي.»</verse>
				<verse number="22">يَاخِي قَالُّو يَهُوذَا، الِّي مُوشْ يَهُوذَا الإِسْخَرْيُوطِي: «يَا رَبْ، كِيفَاشْ تْظَهّْرِلْنَا رُوحِكْ وْمَا تْظَهَّرْهَاشْ لِلنَّاسْ الِّي فِي الدِّنْيَا؟»</verse>
				<verse number="23">جَاوْبُو يَسُوعْ: «الِّي يْحِبّْنِي يْطِيعْ كْلاَمِي وْبَابَا يْحِبُّو، وِنْجُوهْ وْنُسْكْنُوا مْعَاهْ.</verse>
				<verse number="24">وِلِّي مَا يْحِبّْنِيشْ مَا يِسْمَعْشْ كْلاَمِي. وِكْلاَمِي مُوشْ مِنْ عِنْدِي، آمَا رَاهُو مِنْ عِنْدْ الآبْ الِّي بْعَثْنِي.</verse>
				<verse number="25">قُلْتِلْكُمْ الشَّيْء هَاذَا الكُلُّو وْآنَا مْعَاكُمْ</verse>
				<verse number="26">آمَا المُعَزِّي الِّي هُوَ الرُّوحْ القُدُسْ الِّي بَاشْ يَبْعْثُو الآبْ بْإِسْمِي، هُوَ بَاشْ يْعَلِّمْكُمْ كُلْ شَيْء وِيْذَكِّرْكُمْ بِالحَاجَاتْ الِّي قُلْتْهَالْكُمْ الكُلْ.</verse>
				<verse number="27">سَلاَمْ نْخَلِّيلْكُمْ، سَلاَمِي نَعْطِيكُمْ، السَّلاَمْ الِّي يَعْطِيهُولْكُمْ العَالَمْ مُوشْ كِيفْ السَّلاَمْ الِّي نَعْطِيهُولْكُمْ آنَا. إِمَّالاَ مَا تْخَلِّيوْشْ قْلُوبْكُمْ تِتْرْعِبْ وِلاَّ تِتْفْجَعْ.</verse>
				<verse number="28">إِنْتُومَا سْمَعْتُونِي كِقُلْتْ: آنَا مَاشِي وْبِشْ نَرْجْعِلْكُمْ، كَانْ جِيتُوا تْحِبُّونِي رَاكُمْ فْرَحْتُوا الِّي آنَا مَاشِي لِلآبْ، عْلَى خَاطِرْ الآبْ أَعْظِمْ مِنِّي.</verse>
				<verse number="29">قُلْتِلْكُمْ الحَاجَاتْ هَاذِي تَوَّا قْبَلْ مَا تْصِيرْ، بَاشْ وَقْتِلِّي تَاقَعْ تِمّْنُوا.</verse>
				<verse number="30">مَانِيشْ بَاشْ نَحْكِي مْعَاكُمْ أَكْثِرْ، رَاهُو الشِّيطَانْ الِّي هُوَ يُحْكُمْ فِي الدِّنْيَا هَاذِي بَاشْ يْجِي. مَا عِنْدُوشْ سُلْطَة عْلِيَّ</verse>
				<verse number="31">آمَا لاَزِمْ النَّاسْ الِّي فِي الدِّنْيَا هَاذِي يَعْرْفُوا الِّي آنَا نْحِبْ الآبْ وْنَعْمِلْ الِّي يْقُلِّي عْلِيهْ. قُومُوا نِمْشِيوْا مِنْ هْنَا!»</verse>
			</chapter>
			<chapter number="15">
				<verse number="1">«آنَا هُوَ العِنْبَايَة الحَقَّانِيَّة وْبَابَا هُوَ مُولَى السَّانْيَة.</verse>
				<verse number="2">كُلْ عُرْفْ مَا يْجِيبِشْ الغَلَّة يْقُصُّو، وِلِّي فِيهْ الغَلَّة يُزْبْرُو بَاشْ يْجِيبْ أَكْثِرْ.</verse>
				<verse number="3">إِنْتُومَا تَوْ طَاهْرِينْ بِسْبَبْ الكِلْمَة الِّي قُلْتْهَالْكُمْ.</verse>
				<verse number="4">إِثْبْتُوا فِيَّ وْآنَا بَاشْ نِثْبِتْ فِيكُمْ. وْكِيفْ مَا العُودْ مَا يْنَجِّمْشْ يْجِيبْ الغَلَّة كَانْ وَقْتِلِّي يِثْبِتْ فِي العِنْبَايَة، إِنْتُومَا زَادَا مَا تْنَجّْمُوا تْجِيبُوا ثَمَرْ كَانْ وَقْتِلِّي تِثْبْتُوا فِيَّ.</verse>
				<verse number="5">آنَا العِنْبَايَة وْإِنْتُومَا الأَعْرَافْ، الِّي يِثْبِتْ فِيَّ وْآنَا نِثْبِتْ فِيهْ يْجِيبْ بَرْشَة ثَمَرْ. آمَا رَاكُمْ مَا تْنَجّْمُوا تَعْمْلُوا حَتَّى شَيْء مِنْ غِيرِي.</verse>
				<verse number="6">الِّي مَا يِثْبِتْشْ فِيَّ يِتْرْمَى كِالعُرْفْ وْيِيبِسْ. وِالأَعْرَافْ اليَابْسَة تِتْلَمْ وْتِتْرْمَى فِي النَّارْ بَاشْ تِتْحْرَقْ.</verse>
				<verse number="7">كَانْ تِثْبْتُوا فِيَّ وِكْلاَمِي يِثْبِتْ فِيكُمْ، أَيْ حَاجَة تُطْلْبُوهَا تَاخْذُوهَا.</verse>
				<verse number="8">هَاذَا هُوَ الشَّيْء الِّي يْمَجِّدْ بَابَا: إِنّْكُمْ تْجِيبُوا بَرْشَة ثَمَرْ وْهَكَّا تْوَلِّيوْا تْلاَمِذْتِي.</verse>
				<verse number="9">كِيفْ مَا حَبّْنِي الآبْ آنَا حَبِّيتْكُمْ، إِمَّالاَ اثْبْتُوا فِي مْحَبّْتِي.</verse>
				<verse number="10">إِذَا كَانْ تَعْمْلُوا بِالوْصَايَا مْتَاعِي تِثْبْتُوا فِي مْحَبّْتِي، كِيفْ مَا آنَا عْمَلْتْ بِالوْصَايَا مْتَاعْ بَابَا وْثَابِتْ فِي مْحَبّْتُو.</verse>
				<verse number="11">قُلْتِلْكُمْ الشَّيْء هَاذَا بَاشْ الفَرَحْ مْتَاعِي يْدُومْ فِيكُمْ، وِيْكُونْ الفَرَحْ مْتَاعْكُمْ كَامِلْ.</verse>
				<verse number="12">هَاذِي هِيَ وْصِيتِي: حِبُّوا بْعَضْكُمْ كِيفْ مَا آنَا حَبِّيتْكُمْ.</verse>
				<verse number="13">مَا ثَمَّاشْ مْحَبَّة أَكْبِرْ مِنْ هَاذِي: إِنُّو الوَاحِدْ يْضَحِّي بِحْيَاتُو عْلَى خَاطِرْ حْبَابُو.</verse>
				<verse number="14">إِنْتُومَا رَاكُمْ تْوَلِّيوْا حْبَابِي وَقْتِلِّي تَعْمْلُوا الِّي نْوَصِّيكُمْ بِيهْ.</verse>
				<verse number="15">آنَا مِاليُومْ مَا عَادِشْ بَاشْ نْسَمِّيكُمْ عَبِيدْ، رَاهُو العَبْدْ مَا يَعْرِفْشْ آشْ سِيدُو يَعْمِلْ، آمَا نْسَمِّيكُمْ حْبَابِي، عْلَى خَاطِرْنِي حْكِيتِلْكُمْ عْلَى الحَاجَاتْ الِّي سْمَعْتْها مِنْ عِنْدْ بَابَا الكُلْهَا</verse>
				<verse number="16">مُوشْ إِنْتُومَا الِّي خْتَرْتُونِي، آمَا رَانِي آنَا الِّي خْتَرْتْكُمْ وْحَطِّيطْكُمْ بَاشْ تِمْشِيوْ وتُنْتْجُوا بَرْشَة ثَمَرْ وِالثَّمَرْ مْتَاعْكُمْ يْدُومْ، وَقْتْهَا يَعْطِيكُمْ الآبْ كُلْ حَاجَة تُطْلْبُوهَا بْإِسْمِي.</verse>
				<verse number="17">وْهَاذَا هُوَ الشَّيْء الِّي نْوَصِّيكُمْ بِيهْ: إِنّْكُمْ تْحِبُّوا بْعَضْكُمْ.»</verse>
				<verse number="18">«إِذَا كَانْ العَالَمْ كْرَهْكُمْ، أَعْرْفُوا الِّي هُوَ كْرَهْنِي آنَا قْبَلْكُمْ.</verse>
				<verse number="19">كَانْ جِيتُوا مِالعَالَمْ، رَاهُو العَالَمْ حَبّْكُمْ كِيفْ مَا يْحِبْ امَّالِيهْ. وْآنَا خْتَرْتْكُمْ مِالعَالَمْ هَاذَا وْإِنْتُومَا مَا كُمْشْ مِنُّو، هَاذَاكَا عْلاَشْ هُوَ يَكْرَهْكُمْ.</verse>
				<verse number="20">إِذَّكْرُوا الكِلْمَة الِّي قُلْتْهَالْكُمْ: \عُمْرُو مَا كَانْ ثَمَّة خْدِيمْ أَعْظِمْ مِنْ سِيدُو.\ كَانْ اضْطَهْدُونِي رَاهُمْ بَاشْ يِضْطَهْدُوكُمْ، وْكَانْ سَمْعُوا كْلاَمِي رَاهُمْ بَاشْ يِسْمْعُوا كْلاَمْكُمْ.</verse>
				<verse number="21">هُومَا بَاشْ يَعْمْلُوا فِيكُمْ الشَّيْء هَاذَا الكُلُّو عْلَى خَاطِرْ إِسْمِي، رَاهُمْ مَا يَعْرْفُوشْ الِّي بْعَثْنِي.</verse>
				<verse number="22">كَانْ مَا جِيتِشْ وْكَلِّمْتْهُمْ، تَالِي رَاهُمْ مَا عِنْدْهُمْشْ حَتَّى ذَنْبْ. آمَا تَوْ رَاهُمْ مَا عِنْدْهُمْشْ حَتَّى عُذْرْ عْلَى ذْنُوبْهُمْ.</verse>
				<verse number="23">الِّي يَكْرَهْنِي يَكْرَهْ بَابَا زَادَا.</verse>
				<verse number="24">كَانْ مَا جِيتِشْ عْمَلْتْ قُدَّامْهُمْ الأَعْمَالْ الِّي حَتَّى حَدْ مَا عْمَلْهَا، تَالِي رَاهُمْ مَا عِنْدْهُمْشْ ذْنُوبْ. آمَا تَوْ رَاهُمْ شَافُوا الأَعْمَالْ مْتَاعِي وْمَازَالُوا يَكْرْهُونِي وْيَكْرْهُوا بَابَا.</verse>
				<verse number="25">آمَا الشَّيْء هَاذَا رَاهُو صَارْ بَاشْ يْتِمْ الِّي مَكْتُوبْ فِي الشَّرِيعَة مْتَاعْهُمْ: كَرْهُونِي مِنْ غِيرْ سْبَبْ.</verse>
				<verse number="26">وْوَقْتِلِّي يْجِي المُعَزِّي الِّي بَاشْ نَبْعِثْهُولْكُمْ مِنْ عِنْدْ الآبْ، رُوحْ الحَقْ الِّي يْجِي مِنْ عِنْدْ الآبْ، هُوَ يِشْهِدْلِي.</verse>
				<verse number="27">وْإِنْتُومَا زَادَا بَاشْ تِشْهْدُولِي، عْلَى خَاطِرْكُمْ مْعَايَ مِلُّوِّلْ.»</verse>
			</chapter>
			<chapter number="16">
				<verse number="1">«قُلْتِلْكُمْ الشَّيْء هَاذَا بَاشْ إِيمَانْكُمْ مَا يُضْعُفْشْ.</verse>
				<verse number="2">بَاشْ يْطَرّْدُوكُمْ مِالمَجْمَعْ، بَاشْ يْجِي وَقْتْ الِّي يُقْتُلْكُمْ يِمْشِي فِي بَالُو الِّي هُوَ يْرَضِّي اللهْ.</verse>
				<verse number="3">وْرَاهُمْ يَعْمْلُوا فِي الشَّيْء هَاذَا عْلَى خَاطِرْهُمْ لاَ عَرْفُوا الآبْ وْلاَ عَرْفُونِي.</verse>
				<verse number="4">آمَا رَانِي قُلْتِلْكُمْ الشَّيْء هَاذَا، بَاشْ كِي يْجِي وَقْتُو تِتْذَكّْرُوا الِّي آنَا قُلْتِلْكُمْ عْلِيهْ. مَا قُلْتِلْكُمْشْ مِلُّوِّلْ عْلَى خَاطِرْنِي كُنْتْ مْعَاكُمْ.</verse>
				<verse number="5">تَوْ رَانِي مَاشِي لِلِّي بْعَثْنِي، وْحَتَّى حَدْ مِنْكُمْ مَا يِسْإِلْنِي: وِينْ مَاشِي؟</verse>
				<verse number="6">آمَا تَوْ قْلُوبْكُمْ مِلْيَانَة بِالحُزْنْ كِقُلْتِلْكُمْ الشَّيْء هَاذَا.</verse>
				<verse number="7">نْقُلْكُمْ الحَقْ، كَانْ نِمْشِي خِيرِلْكُمْ، رَاهُو كَانْ مَا نِمْشِيشْ المُعَزِّي مَا يْجِيكُمْشْ. آمَا كَانْ نِمْشِي رَانِي بَاشْ نَبْعِثْهُولْكُمْ.</verse>
				<verse number="8">وْوَقْتِلِّي يْجِي يْوَبِّخْ العَالَمْ عْلَى الذْنُوبْ وِعْلَى البِرْ وِعْلَى الدّيْنُونة:</verse>
				<verse number="9">كَانْ عْلَى الذْنُوبْ رَاهُو عْلَى خَاطِرْهُمْ مَا يِمّْنُوشْ بِيَّ،</verse>
				<verse number="10">وْكَانْ عْلَى البِرْ عْلَى خَاطِرْنِي مَاشِي لِلآبْ وْمَا عَادِشْ بَاشْ تْشُوفُونِي،</verse>
				<verse number="11">وْكَانْ عْلَى الدَّيْنُونة رَاهُو عْلَى خَاطِرْ رَئِيسْ العَالَمْ هَاذَا مُدَانْ.</verse>
				<verse number="12">مَازَالْ عِنْدِي بَرْشَة كْلاَمْ نْحِبْ نْقُولْهُولْكُمْ، آمَا رَاكُمْ تَوَّا مَا تْنَجّْمُوشْ تِفْهْمُوهْ.</verse>
				<verse number="13">وْوَقْتِلِّي يْجِي رُوحْ الحَقْ بَاشْ يْدِلّْكُمْ لِلحَقْ الكُلُّو، عْلَى خَاطْرُو مَا يْقُولْ حَتَّى شَيْء مِنْ عَنْدُو، آمَا يِتْكَلِّمْ بِلِّي يِسْمْعُو وْيِحْكِيلْكُمْ عْلَى الحَاجَاتْ الِّي بَاشْ تَاقَعْ.</verse>
				<verse number="14">بَاشْ يْمَجِّدْنِي عْلَى خَاطِرْ الكْلاَمْ الِّي بَاشْ يْقُولْهُولْكُمْ جَايْ مِنْ عِنْدِي.</verse>
				<verse number="15">الِّي عِنْدْ الآبْ الكُلْ لِيَّا. هَاذَاكَا عْلاَشْ قُلْتِلْكُمْ: رَاهُو يَاخُذْ مِلِّي عِنْدِي وِيْقُولْهُولْكُمْ.»</verse>
				<verse number="16">بَعْدْ شْوَيَّة مَا كُمْشْ بَاشْ تْشُوفُونِي، وِمْبَعْدْهَا بَاشْ تْشُوفُونِي.</verse>
				<verse number="17">وْسِأْلُوا التْلاَمْذَة بْعَضْهُمْ: «شْنُوَّة يُقْصُدْ بِكْلاَمُو: \بَعْدْ شْوَيَّة مَا كُمْشْ بَاشْ تْشُوفُونِي. وِمْبَعْدْهَا بِشْوَيَّة بَاشْ تْشُوفُونِي. وِعْلَى خَاطْرُو مَاشِي لِلآبْ؟\»</verse>
				<verse number="18">وْسِأْلُوا بْعَضْهُمْ: «آشْ مَعْنِتْهَا \بَعْدْ شْوَيَّة؟\ أَحْنَا مَا نَاشْ فَاهْمِينْ شْنُوَّة قَاعِدْ يَحْكِي.»</verse>
				<verse number="19">وِعْرَفْ يَسُوعْ الِّي هُومَا يْحِبُّوا يِسْأْلُوهْ، يَاخِي قَالِلْهُمْ: «تِسْأْلُوا فِي بْعَضْكُمْ شْنُوَّة نُقْصُدْ كِقُلْتْ: \بَعْدْ شْوَيَّة مَا كُمْشْ بَاشْ تْشُوفُونِي، وِمْبَعْدْهَا بِشْوَيَّة بَاشْ تْشُوفُونِي؟\</verse>
				<verse number="20">نْقُلْكُمْ الحَقْ الحَقْ بَاشْ تِبْكِيوْ وْتِنْدْبُوا، وِالعَالَمْ بَاشْ يَفْرَحْ. بَاشْ تِحْزْنُوا، آمَا رَاهُو الحُزْنْ مْتَاعْكُمْ بَاشْ يْوَلِّي فْرَحْ.</verse>
				<verse number="21">المْرَا تِتْقَلِّقْ وَقْتِلِّي يْجِي وَقْتْ الوْلاَدَة مْتَاعْهَا. آمَا بَعْدْ مَا تُولِدْ تِنْسَى الوْجَايِعْ مْتَاعْهَا الكُلْهَا، عْلَى خَاطِرْهَا فَرْحَانَة الِّي جَابِتْ إِنْسَانْ جْدِيدْ لِلدِّنْيَا.</verse>
				<verse number="22">إِنْتُومَا زَادَا بَاشْ تِحْزْنُوا تَوَّا، آمَا رَانِي بَاشْ نَرْجَعْ وِنْشُوفْكُمْ، وِقْلُوبْكُمْ بَاشْ تَفْرَحْ وْحَتَّى حَدْ مَا يْنَحِّيلْكُمْ فَرْحِتْكُمْ.</verse>
				<verse number="23">وْفِي النْهَارْ هَاذَاكَا مَا عَادِشْ تُطْلْبُوا مِنِّي حَتَّى حَاجَة. نْقُلْكُمْ الحَقْ الحَقْ: أَيْ حَاجَة تُطْلْبُوهَا مِالآبْ بْإِسْمِي بَاشْ يَعْطِيهَالْكُمْ.</verse>
				<verse number="24">حَتَّى لْتَوْ مَا طْلَبْتُوا حَتَّى شَيْء بْإِسْمِي. اطْلْبُوا تَاخْذُوا، بَاشْ تِكْمِلْ فَرْحِتْكُمْ.»</verse>
				<verse number="25">«قُلْتِلْكُمْ الشَّيْء هَاذَا الكُلْ بِالأَمْثَالْ. وْبِشْ يْجِي الوَقْتْ الِّي مَا عَادِشْ نَحْكِي مْعَاكُمْ بِالأَمْثَالْ، آمَا نَحْكِيلْكُمْ عْلَى الآبْ بِالوَاضِحْ.</verse>
				<verse number="26">وْفِي النْهَارْ هَاذَاكَا بَاشْ تُطْلْبُوا مِالآبْ بْإِسْمِي، وْمَا نْقُلْكُمْشْ الِّي آنَا بَاشْ نُطْلْبِلْكُمْ مِنْ عَنْدُو.</verse>
				<verse number="27">رَاهُو الآبْ بِيدُو يْحِبّْكُمْ عْلَى خَاطِرْكُمْ حَبِّيتُونِي وِامِّنْتُوا الِّي آنَا جِيتْ مِنْ عِنْدْ اللهْ.</verse>
				<verse number="28">إِي نْعَمْ، آنَا خْرَجْتْ مِنْ عِنْدْ الآبْ وْجِيتْ لِلدِّنْيَا هَاذِي وْتَوْ بَاشْ نْخَلِّي الدِّنْيَا وْنَرْجَعْ لِلآبْ.»</verse>
				<verse number="29">قَالُولُو تْلاَمِذْتُو: «إِنْتِ تَوْ قَاعِدْ تْقُولْ فِي كْلاَمْ وَاضِحْ، مُوشْ بِالأَمْثَالْ.</verse>
				<verse number="30">وْإِحْنَا تَوْ قَاعْدِينْ نْشُوفُوا الِّي إِنْتِ تَعْرِفْ كُلْ شَيْء، وِلِّي مَا تِحْتَاجِشْ بَاشْ يِسْأْلُوكْ عْلَى أَيْ حَاجَة. هَاذَاكَا عْلاَشْ أَحْنَا نِمّْنُوا الِّي إِنْتِ جِيتْ مِنْ عِنْدْ اللهْ.»</verse>
				<verse number="31">جَاوِبْهُمْ يَسُوعْ: «يَاخِي بِالحَقْ تَوَّا تِمّْنُوا.</verse>
				<verse number="32">آمَا بَاشْ يْجِي وَقْتْ، وْرَاهُو جَا تَوَّا، بَاشْ تِتْفَرّْقُوا، وْكُلْ وَاحِدْ يْرَوِّحْ لْدَارُو وِتْخَلُّونِي وَحْدِي. آمَا رَانِي مَا نِيشْ وَحْدِي، رَاهُو الآبْ مْعَايَ.</verse>
				<verse number="33">قُلْتِلْكُمْ الشَّيْء هَاذَا لْكُلُّو بَاشْ يْكُونْ عِنْدْكُمْ سَلاَمْ فِيَّ. إِنْتُومَا بَاشْ تْعَانُوا مِالمَشَاكِلْ فِي العَالَمْ هَاذَا، آمَا تْشَجّْعُوا. آنَا رَانِي غْلِبْتْ العَالَمْ.»</verse>
			</chapter>
			<chapter number="17">
				<verse number="1">بَعْدْ مَا قَالْ الكْلاَمْ هَاذَا الكُلُّو، هَزْ يَسُوعْ عِينِيهْ لِلسْمَاء وْقَالْ: «يَا بَابَا الوَقْتْ جَا: مَجِّدْ ابْنِكْ بَاشْ ابْنِكْ يْمَجّْدِكْ</verse>
				<verse number="2">وْبِالسُّلْطَة الِّي عْطِيتْهَالُو عْلَى البَشَرْ الكُلْ بَاشْ يَعْطِي الحَيَاةْ الأَبَدِيَّة لِلنَّاسْ الكُلْ الِّي عْطِيتْهُمْلُو.</verse>
				<verse number="3">وِالحَيَاةْ الأَبَدِيَّة هِيَ إِنّْهُمْ يَعْرْفُوكْ إِنْتِ وَحْدِكْ الإِلاَهْ الحَقْ وْيَسُوعْ المَسِيحْ الِّي بْعَثْتُو.</verse>
				<verse number="4">آنَا مَجِّدْتِكْ فِي الأَرْضْ كِكَمِّلْتْ الخِدْمَة الِّي عْطِيتْهَالِي بَاشْ نَعْمِلْهَا</verse>
				<verse number="5">وْتَوْ يَا بَابَا مَجِّدْنِي بِالمَجْدْ الِّي كَانْ عِنْدِي وَقْتِلِّي كُنْتْ مْعَاكْ قْبَلْ مَا يِتْخْلَقْ العَالَمْ.</verse>
				<verse number="6">آنَا ظَهِّرْتْ إِسْمِكْ لِلِّي عْطِيتْهُمْلِي مِالعَالَمْ. هُومَا كَانُوا مْتَاعِكْ، وْإِنْتِ عْطِيتْهُمْلِي وْطَاعُوا كْلاَمِكْ.</verse>
				<verse number="7">وْتَوْ يَعْرْفُوا الِّي كُلْ شَيْء عْطِيتْهُولِي هُوَ مِنْ عِنْدِكْ إِنْتِ.</verse>
				<verse number="8">رَانِي عْطِيتْهُمْ الكْلاَمْ الِّي إِنْتِ عْطِيتْهُولِي مِنْ عِنْدِكْ، وْهُومَا قِبْلُوهْ وْعَرْفُوا بِالحَقْ الِّي آنَا جِيتْ مِنْ عِنْدِكْ وِامّْنُوا انِّكْ إِنْتِ الِّي بْعَثْتْنِي.</verse>
				<verse number="9">آنَا نْصَلِّي مِنْ أَجْلْهُمْ، وْمَا نْصَلِّيشْ مِنْ أَجْلْ العَالَمْ، آمَا مِنْ أَجْلْ الِّي عْطِيتْهُمْلِي عْلَى خَاطِرْهُمْ مْتَاعِكْ.</verse>
				<verse number="10">كُلْ مَا هُوَ لِيَّا رَاهُو لِيكْ، وِلِّي لِيكْ رَاهُو لِيَّا، وْآنَا تْمَجِّدْتْ فِيهُمْ.</verse>
				<verse number="11">مَا نِيشْ بَاشْ نَبْقَى فِي العَالَمْ آمَا هُومَا رَاهُمْ بَاشْ يَبْقَاوْ فِي العَالَمْ، وْآنَا جَايِكْ. يَا الآبْ القُدُّوسْ، النَّاسْ الِّي عْطِيتْهُمْلِي احْفِظْهُمْ فِي إِسْمِكْ، بَاشْ يْكُونُوا وَاحِدْ كِيفْ مَا آنَا وْإِنْتِ وَاحِدْ.</verse>
				<verse number="12">وَقْتِلِّي كُنْتْ مْعَاهُمْ حْفَظْتْهُمْ فِيكْ. الِّي عْطِيتْهُمْلِي حْفَظْتْهُمْ، وْمَا هْلِكْ مِنْهُمْ حَتَّى وَاحِدْ كَانْ وِلْدْ الهْلاَكْ بَاشْ يْتِمْ الِّي تْقَالْ فِي الكْتَابْ المُقَدَّسْ.</verse>
				<verse number="13">وْآنَا تَوْ جَايِكْ. نْقُولْ الشَّيْء هَاذَا وْآنَا مَازِلْتْ فِي العَالَمْ بَاشْ فَرْحْتِي تْوَلِّي عِنْدْهُمْ وِتْكُونْ كَامْلَة.</verse>
				<verse number="14">آنَا عْطِيتْهُمْ كِلْمْتِكْ وِالعَالَمْ كْرَهْهُمْ عْلَى خَاطِرْهُمْ مَا هُمْشْ مِالعَالَمْ كِيفْ مَا آنَا زَادَا مَا نِيشْ مِالعَالَمْ.</verse>
				<verse number="15">مَا نُطْلُبْشْ بَاشْ تْهِزّْهُمْ مِالعَالَمْ، آمَا نُطْلُبْ بَاشْ تَحْفِظْهُمْ مِالشِّرِّيرْ.</verse>
				<verse number="16">هُومَا مَا هُمْشْ مِالعَالَمْ. كِيفْ مَا آنَا مَا نِيشْ مِالعَالَمْ.</verse>
				<verse number="17">قَدِّسْهُمْ فِي الحَقْ، رَاهِي كِلْمْتِكْ هِيَ الحَقْ.</verse>
				<verse number="18">كِيفْ مَا بْعَثْتْنِي فِي العَالَمْ آنَا زَادَا بْعَثْتْهُمْ فِي العَالَمْ.</verse>
				<verse number="19">وْآنَا نْقَدِّسْ رُوحِي عْلَى خَاطِرْهُمْ، بَاشْ هُومَا زَادَا يْكُونُوا مِتْقَدّْسِينْ فِي الحَقْ.</verse>
				<verse number="20">وْمَا نْصَلِّيشْ مِنْ أَجْلْهُمْ هُومَا آكَاهُو، آمَا زَادَا نْصَلِّي مِنْ أَجْلْ الِّي بَاشْ يِمّْنُوا بِيَّ بِسْبَبْ الكِلْمَة مْتَاعْهُمْ،</verse>
				<verse number="21">نْصَلِّي مِنْ أَجْلْ إِنّْهُمْ الكُلْهُمْ يْكُونُوا وَاحِدْ، يَا بَابَا كِيفْ مَا إِنْتِ فِيَّ وْآنَا فِيكْ، خَلِّيهُمْ هُومَا زَادَا يْكُونُوا وَاحِدْ فِينَا، بَاشْ العَالَمْ يِمِّنْ الِّي إِنْتِ بْعَثْتْنِي.</verse>
				<verse number="22">وْآنَا عْطِيتْهُمْ المَجْدْ الِّي عْطِيتْهُولِي، بَاشْ كِيفْ مَا أَحْنَا مِتَّحْدِينْ هُومَا زَادَا يْكُونُوا مِتَّحْدِينْ:</verse>
				<verse number="23">آنَا فِيهُمْ وْإِنْتِ فِيَّ بَاشْ الوِحْدَة مْتَاعْهُمْ تْكُونْ كَامْلَة وِالعَالَمْ يَعْرِفْ الِّي إِنْتِ بْعَثْتْنِي وِلِّي إِنْتِ تْحِبّْهُمْ كِيفْ مَا حَبِّيتْنِي.</verse>
				<verse number="24">يَا بَابَا النَّاسْ الِّي عْطِيتْهُمْلِي، نْحِبّْهُمْ يْكُونُوا مْعَايَ وِينْ آنَا مُوجُودْ بَاشْ يْشُوفُوا المَجْدْ مْتَاعِي الِّي إِنْتِ عْطِيتْهُولِي عْلَى خَاطْرِكْ حَبِّيتْنِي مِنْ قْبَلْ مَا تْخَلْقَتْ الدِّنْيَا.</verse>
				<verse number="25">يَا بَابَا العَادِلْ، العَالَمْ مَا عَرْفِكْشْ، آمَا آنَا رَانِي عْرَفْتِكْ وْهَاذُومَا عُرْفُوا الِّي إِنْتِ بْعَثْتْنِي.</verse>
				<verse number="26">وْعَرِّفْتْهُمْ بْإِسْمِكْ، وْبِشْ نْزِيدْ نْعَرِّفْهُمْ بِيهْ بَاشْ مْحَبّْتِكْ لِيَّا تْكُونْ فِيهُمْ وْآنَا نْكُونْ فِيهُمْ.»</verse>
			</chapter>
			<chapter number="18">
				<verse number="1">قَالْ يَسُوعْ الشَّيْء هَاذَا وِتْعَدَّى هُوَ وِتْلاَمِذْتُو لِلجِيهَة الأُخْرَى مْتَاعْ وَادْ قَدْرُونْ وْكَانْ ثَمَّة سَانْيَة الغَادِي، دَخْلُوا فِيهَا هُوَ وِتْلاَمِذْتُو.</verse>
				<verse number="2">وْيَهُوذَا الِّي خَانُو كَانْ يَعْرِفْ البْلاَصَة هَاذِيكَا، عْلَى خَاطِرْ يَسُوعْ تْقَابِلْ مْعَ تْلاَمِذْتُو لْغَادِي بَرْشَة مَرَّاتْ.</verse>
				<verse number="3">يَهُوذَا جَابْ مْعَاهْ العَسْكِرْ مْتَاعْ الرُّومَانْ وِالحُرَّاسْ مْتَاعْ الهَيْكِلْ، وْجَاوْ لِلسَّانْيَة هَازِّينْ اعْوَادْ شَاعْلَة وِفْنَارَاتْ وِسْلاَحَاتْ.</verse>
				<verse number="4">وِعْلَى خَاطْرُو كَانْ يَعْرِفْ الِّي بَاشْ يَجْرَالُو الكُلْ، مْشَالْهُمْ وْقَالِلْهُمْ: «عْلَى شْكُونْ تْلَوّْجُوا؟»</verse>
				<verse number="5">جَاوْبُوهْ: «يَسُوعْ النَّاصْرِي.» قَالِلْهُمْ: «آنَا هُوَ!» وْكَانْ يَهُوذَا الِّي خَانُو وَاقِفْ مْعَاهُمْ.</verse>
				<verse number="6">وْوَقْتِلِّي يَسُوعْ قَالِلْهُمْ: «آنَا هُوَ» وَخّْرُوا التَّالِي وْطَاحُوا عْلَى الأَرْضْ.</verse>
				<verse number="7">سْإِلْهُمْ يَسُوعْ مَرَّة أُخْرَى: «عْلَى شْكُونْ تْلَوّْجُوا؟» قَالُوا: «يَسُوعْ النَّاصْرِي.»</verse>
				<verse number="8">جَاوِبْهُمْ يَسُوعْ: «قُلْتِلْكُمْ آنَا هُوَ. إِذَا كَانْكُمْ تْلَوّْجُوا عْلِيَّ آنَا، خَلُّوا هَاذُومَا يِمْشِيوْ.»</verse>
				<verse number="9">وْهَاذَا بَاشْ اتِّمْ الكِلْمَة الِّي قَالْهَا يَسُوعْ: «مَا ضَيِّعْتْ حَتَّى وَاحِدْ مِلِّي عْطِيتْهُمْلِي.»</verse>
				<verse number="10">وْكَانْ سِمْعَانْ بُطْرُسْ عَنْدُو سِيفْ، جِبْدُو وِضْرَبْ العَبْدْ مْتَاعْ كْبِيرْ الكُهَّانْ قَصّْلُو وِذْنُو اليْمِينْ، وِالعَبْدْ كَانْ إِسْمُو مَلْخُسْ</verse>
				<verse number="11">قَالْ يَسُوعْ لْبُطْرُسْ: «رَجَّعْ سِيفِكْ لِلغْمَدْ مْتَاعُو! يَاخِي مَا نُشْرُبْشْ الكَاسْ الِّي عْطَاهَالِي الآبْ؟»</verse>
				<verse number="12">العَسْكِرْ مْتَاعْ الرُّومَانْ وِالقَايِدْ مْتَاعْهُمْ وِالحُرَّاسْ مْتَاعْ الهَيْكِلْ الِّي تَابْعِينْ اليْهُودْ الكُلْهُمْ شَدُّوا يَسُوعْ وْكَتّْفُوهْ</verse>
				<verse number="13">هَزُّوهْ فِي الأُوِّلْ لْحَنَّانْ بُو مَرْةْ قَيَافَا الِّي كَانْ كْبِيرْ الكُهَّانْ العَامْ هَاذَاكَا.</verse>
				<verse number="14">قَيَافَا هُوَ الِّي نْصَحْ اليْهُودْ: «خِيرِلْكُمْ كَانْ يْمُوتْ رَاجِلْ وَاحِدْ فِي بْلاَصِةْ الأُمَّة الكُلْهَا.»</verse>
				<verse number="15">وْكَانْ سِمْعَانْ بُطْرُسْ وْتِلْمِيذْ آخَرْ يْتَبّْعُوا فِي يَسُوعْ. وِدْخَلْ التِّلْمِيذْ هَاذَاكَا مْعَ يَسُوعْ لِلوُسْطِيَّة مْتَاعْ دَارْ كْبِيرْ الكُهَّانْ الِّي كَانْ يَعْرْفُو.</verse>
				<verse number="16">آمَا بُطْرُسْ قْعَدْ وَاقِفْ البَرَّا. وِخْرَجْ التِّلْمِيذْ الآخَرْ الِّي يَعْرْفُو كْبِيرْ الكُهَّانْ البَرَّا، وْكَلِّمْ الطُّفْلَة الِّي تْعِسْ فِي البَابْ بَاشْ ادَّخِّلْ بُطْرُسْ.</verse>
				<verse number="17">سِأْلِتْ الطُّفْلَة الِّي تْعِسْ فِي البَابْ بُطْرُسْ: «يَاخِي إِنْتِ مُوشْ وَاحِدْ مِنْ تْلاَمِذْةْ الرَّاجِلْ هَاذَا؟» يَاخِي جَاوِبْهَا بُطْرُسْ: «لاَ، مَا نِيشْ مِنْهُمْ.»</verse>
				<verse number="18">وْكَانِتْ الدِّنْيَا بَارْدَة بَرْشَة، يَاخِي شَعّْلُوا الخُدَّامْ وِالحُرَّاسْ مْتَاعْ الهَيْكِلْ النَّارْ وْوُقْفُوا يِدَّفُّوا، وِوْقُفْ بُطْرُسْ يِدَّفَّى مْعَاهُمْ.</verse>
				<verse number="19">وِسْإِلْ كْبِيرْ الكُهَّانْ يَسُوعْ عْلَى تْلاَمِذْتُو وِعْلَى تَعْلِيمُو،</verse>
				<verse number="20">جَاوْبُو يَسُوعْ: «آنَا كَلِّمْتْ النَّاسْ الكُلْ جْهَارْ، كُنْتْ دِيمَا نْعَلِّمْ فِي المَجَامِعْ وْفِي الهَيْكِلْ وِينْ كَانُوا اليْهُودْ الكُلْهُمْ يِتْلَمُّوا، وْمَا قُلْتْ حَتَّى شَيْء فِي السِّرْ.</verse>
				<verse number="21">إِمَّالاَ عْلاَشْ تِسْإِلْ فِيَّ؟ إِسْإِلْ النَّاسْ الِّي سَمْعُوا الشَّيْء الِّي آنَا كلِّمتْهُمْ عْلِيهْ، هُومَا يَعْرْفُوا شْنُوَّة قُلْتْ.»</verse>
				<verse number="22">وَقْتِلِّي قَالْ يَسُوعْ الكْلاَمْ هَاذَا، ثَمَّة وَاحِدْ مِالحُرَّاسْ مْتَاعْ الهَيْكِلْ بْجَنْبُو ضَرْبُو بْكَفْ وْقَالُّو: «هَكَّاكَا تْجَاوِبْ كْبِيرْ الكُهَّانْ؟»</verse>
				<verse number="23">جَاوْبُو يَسُوعْ: «كَانْ آنَا قُلْتْ كِلْمَة غَالْطَة، قُلِّي عْلِيهَا، وْكَانْ آنَا قُلْتْ الحَقْ، إِمَّالاَ عْلاَشْ تَضْرِبْ فِيَّ؟»</verse>
				<verse number="24">وِمْبَاعِدْ حَنَّانْ بْعَثْ يَسُوعْ مْكَتِّفْ لْقِيَافَا كْبِيرْ الكُهَّانْ.</verse>
				<verse number="25">الوَقْتْ هَاذَاكَا كَانْ سِمْعَانْ بُطْرُسْ وَاقِفْ يِدَّفَّى، يَاخِي قَالُولُو: «مُوشْ إِنْتَ وَاحِدْ مِنْ تْلاَمِذْتُو؟» نْكَرْ بُطْرُسْ وْقَالْ: «مَا نِيشْ مِنْهُمْ!»</verse>
				<verse number="26">يَاخِي قَالُّو وَاحِدْ مِالخُدَّامْ مْتَاعْ كْبِيرْ الكُهَّانْ، وْهُوَ نْسِيبْ الخْدِيمْ الِّي بُطْرُسْ قَصّْلُو وِذْنُو: «مُوشْ شُفْتِكْ مْعَاهْ فِي السَّانْيَة؟»</verse>
				<verse number="27">وْزَادْ بُطْرُسْ نْكَرْ مَرَّة أُخْرَى. وْفِي وَقْتْهَا السَّرْدُوكْ صَاحْ.</verse>
				<verse number="28">وِمْبَاعِدْ هَزُّوا يَسُوعْ مِنْ دَارْ قَيَافَا لِقْصَرْ الوَالِي مْتَاعْ الرُّومَانْ. وْوَقْتْهَا كَانْ صْبَاحْ. مَا حَبُّوشْ اليْهُودْ يُدْخْلُوا لِلقْصَرْ بَاشْ مَا يِتْنَجّْسُوشْ، وْبَاشْ يْنَجّْمُوا يَاكْلُوا مِالمَاكْلَة مْتَاعْ عِيدْ الفِصْحْ.</verse>
				<verse number="29">وَلَّى خَرِّجْهُولْهُمْ بِيلاَطُسْ البَرَّا وِسْإِلْهُمْ: «شْنُوَّة الحَاجَة الِّي تِتهْمُوا بِيهَا الرَّاجِلْ هَاذَا؟»</verse>
				<verse number="30">جَاوْبُوهْ: «كَانْ مَا جَاشْ مُجْرِمْ، رَانَا مَا جِبْنَاهِشْ لِيكْ.»</verse>
				<verse number="31">قَالِلْهُمْ بِيلاَطُسْ: «هِزُّوهْ إِنْتُومَا وْأُحْكْمُوا عْلِيهْ بِلِّي مُوجُودْ فِي الشَّرِيعَة مْتَاعْكُمْ.» جَاوْبُوهْ اليْهُودْ: «مَا عِنْدْنَاشْ الحَقْ نُقْتْلُوا حَتَّى حَدْ.»</verse>
				<verse number="32">وِالشَّيْء هَاذَا صَارْ بَاشْ تِتْحَقِّقْ الكِلْمَة الِّي قَالْهَا يَسُوعْ وَقْتِلِّي حْكَى عْلَى المِيتَة الِّي بَاشْ يْمُوتْهَا.</verse>
				<verse number="33">وِرْجَعْ بِيلاَطُسْ لِلقْصَرْ وْنَادَى لْيَسُوعْ وْسِأْلُو: «يَاخِي إِنْتِ مَلِكْ اليْهُودْ؟»</verse>
				<verse number="34">جَاوْبُو يَسُوعْ: «يَاخِي تْقُولْ فِي الكْلاَمْ هَاذَا مِنْ عِنْدِكْ وِلاَّ قَالُوهُولِكْ عْلِيَّ نَاسْ أُخْرِينْ؟»</verse>
				<verse number="35">جَاوِبْ بِيلاَطُسْ: «يَاخِي آنَا يْهُودِي؟ الأُمَّة مْتَاعِكْ وْرُؤَسَاءْ الكُهَّانْ جَابُوكْ لِيَّا. شْنُوَّة عْمَلْتْ؟»</verse>
				<verse number="36">جَاوِبْ يَسُوعْ: «المَمْلْكَة مْتَاعِي مَا هِيشْ مِالعَالَمْ هَاذَا. وْكَانْ جَاتْ مَمْلِكْتِي مِالعَالَمْ هَاذَا، تَالِي رَاهُمْ الخُدَّامْ مْتَاعِي يْحَارْبُوا بَاشْ اليْهُودْ مَا يْشِدُّونِيشْ. مَمْلِكْتِي مُوشْ مِالعَالَمْ هَاذَا.»</verse>
				<verse number="37">قَالُّو بِيلاَطُسْ: «إِمَّالاَ، إِنْتِ مَلِكْ؟» جَاوْبُو يَسُوعْ: «إِنْتِ قُلْتْ الِّي آنَا مَلِكْ. آنَا تُولِدْتْ وْجِيتْ لِلعَالَمْ بَاشْ نِشْهِدْ لِلحَقْ. الِّي هُوَ مِالحَقْ يِسْمَعْ كْلاَمِي.»</verse>
				<verse number="38">يَاخِي قَالُّو بِيلاَطُسْ: «شْنُوَّة هُوَ الحَقْ؟» قَالْ الشَّيْء هَاذَا وِخْرَجْ مَرَّة أُخْرَى لِليْهُودْ وْقَالِلْهُمْ: «مَا لْقِيتِشْ عْلِيهْ حَتَّى سْبَبْ بَاشْ نُحْكُمْ عْلِيهْ.</verse>
				<verse number="39">فِي العَادَة نْسَيّْبِلْكُمْ وَاحِدْ مِالمْرَابِيطْ فِي عِيدْ الفِصْحْ. تْحِبُّوشْ نْسَيّْبِلْكُمْ مَلِكْ اليْهُودْ؟»</verse>
				<verse number="40">يَاخِي صَاحُوا: «مَا تْسَيّْبِلْنَاشْ الرَّاجِلْ هَاذَا، سيّْبِلْنَا بَارَابَاسْ.» وْبَارَابَاسْ هَاذَا كَانْ مُجْرِمْ.</verse>
			</chapter>
			<chapter number="19">
				<verse number="1">يَاخِي أْمَرْ بِيلاَطُسْ باش يْهِزُّوا يَسُوعْ وْيَضْرْبُوهْ بِالسُّوطْ.</verse>
				<verse number="2">وْعَمْلُولُو الجُنُودْ تَاجْ مِالشُّوكْ وْحَطُّوهُولُو فُوقْ رَاسُو، وْلَبّْسُوهْ لِبْسَة حَمْرَا،</verse>
				<verse number="3">وِبْدَاوْا يُقْرْبُولُو وْيَضْرْبُوا فِيهْ بِالكَفْ وِيْقُولُولُو: «يَحْيَى مَلِكْ اليْهُودْ!»</verse>
				<verse number="4">وِخْرَجْ بِيلاَطُسْ مَرَّة أُخْرَى لِلنَّاسْ وْقَالِلْهُمْ: «شُوفُوا، بَاشْ نْخَرِّجْهُولْكُمْ البَرَّا بَاشْ نْوَرِّيكُمْ الِّي آنَا مَا لْقِيتِشْ عْلِيهْ حَتَّى سْبَبْ بَاشْ نُحْكُمْ بِيهْ عْلِيهْ.»</verse>
				<verse number="5">خْرَجْ يَسُوعْ لاَبِسْ الجِّبَّة الحَمْرَا وْتَاجْ الشُّوكْ فُوقْ رَاسُو، قَالِلْهُمْ بِيلاَطُسْ: «آهُوَ الرَّاجِلْ!»</verse>
				<verse number="6">وْوَقْتِلِّي شَافُوهْ رُؤَسَاءْ الكُهَّانْ وِالحُرَّاسْ مْتَاعْ الهَيْكِلْ صَاحُوا: «اُصْلْبُو! اُصْلْبُو!» قَالِلْهُمْ بِيلاَطُسْ: «هِزُّوهْ إِنْتُومَا وْأُصْلْبُوهْ، آنَا مَا لْقِيتِشْ عْلِيهْ حَتَّى سْبَبْ بَاشْ نُحْكُمْ عْلِيهْ بِالمُوتْ.»</verse>
				<verse number="7">جَاوْبُوهْ اليْهُودْ: «أَحْنَا عِنْدْنَا شَرِيعَةْ، وِالشَّرِيعَة تْقُولْ الِّي هُوَ لاَزِمْ يْمُوتْ عْلَى خَاطْرُو قَالْ عْلَى رُوحُو الِّي هُوَ إِبْنْ اللهْ.»</verse>
				<verse number="8">وَقْتِلِّي سْمَعْ بِيلاَطُسْ كْلاَمْهُمْ زَادْ خَافْ أَكْثِرْ.</verse>
				<verse number="9">وْعَاوِدْ دْخَلْ لِلقْصَرْ وْقَالْ لْيَسُوعْ: «إِنْتِ مْنِينْ؟» لَكِنْ يَسُوعْ مَا جَاوْبُوشْ بِالكُلْ.</verse>
				<verse number="10">قَالُّو بِيلاَطُسْ: «مَا تْحِبِّشْ تْكَلِّمْنِي؟ يَاخِي مَا تَعْرِفْشْ الِّي آنَا عِنْدِي السُّلْطَة بَاشْ نْسَيّْبِكْ، وْعِنْدِي السُّلْطَة بَاشْ نُصْلْبِكْ؟»</verse>
				<verse number="11">جَاوْبُو يَسُوعْ: «مَا كُنْتِشْ بَاشْ تْكُونْ عِنْدِكْ سُلْطَة عْلِيَّ، كَانْ مَا تِعْطَاتْلِكْشْ مِالسْمَاءْ. آمَا الِّي جَابْنِي لِيكْ رَاهُو ذَنْبُو أَعْظِمْ.»</verse>
				<verse number="12">وْحَاوِلْ بِيلاَطُسْ بَاشْ يْسَيّْبُو، آمَا اليْهُودْ صَاحُوا: «كَانْ تْسَيّْبُو، رَاكْ مَاكِشْ مْعَ القَيْصِرْ، رَاهُو الِّي يِدَّعِي انُّو هُوَ مَلِكْ هُوَ عْدُو القَيْصَرْ.»</verse>
				<verse number="13">وَقْتِلِّي سْمَعْ بِيلاَطُسْ الكْلاَمْ هَاذَا خَرِّجْ يَسُوعْ البَرَّا وِقْعَدْ فِي المَحْكْمَة فِي بْلاَصَة اسْمْهَا «البْلاَطْ»، وْبِالعِبْريَّة اسْمْهَا «جَبَّاثَا.»</verse>
				<verse number="14">وِالنْهَارْ هَاذَاكَا كَانْ النْهَارْ الِّي يْحَضّْرُوا فِيهْ لِلفِصْحْ مْعَ السِّتَّة. وْقَالْ لِليْهُودْ: «هَا هُوَ المَلِكْ مْتَاعْكُمْ!»</verse>
				<verse number="15">يَاخِي صَاحُوا: «أُقْتْلُو! أُقْتْلُو! اُصْلْبُو!» قَالِلْهُمْ بِيلاَطُسْ: «يَاخِي نُصْلُبْ المَلِكْ مْتَاعْكُمْ؟» جَاوْبُوهْ رُؤَسَاءْ الكُهَّانْ: «مَا عِنْدْنَاشْ مَلِكْ غِيرْ القَيْصَرْ!»</verse>
				<verse number="16">يَاخِي سيِّبْهُولْهُمْ بَاشْ يِتْصْلَبْ. وْهَزُّوا يَسُوعْ.</verse>
				<verse number="17">وِخْرَجْ هَازْ الصَّلِيبْ مْتَاعُو وْمَاشِي لْبُقْعَة تِتْسَمَّى بِالعِبْرِيَّة الجُلْجْثَة، الِّي مَعْنَاهَا بُقْعِةْ الجُمْجْمَة.</verse>
				<verse number="18">وْصَلْبُوهْ فِي البْلاَصَة هَاذِيكَا وْصَلْبُوا مْعَاهْ زُوزْ رْجَالْ، وَاحِدْ عْلَى يْمِينُو وْوَاحِدْ عْلَى يْسَارُو وْيَسُوعْ فِي الوُسْطْ.</verse>
				<verse number="19">وْعَلِّقْ بِيلاَطُسْ بْلاَكَة عْلَى الصَّلِيبْ مَكْتُوبْ عْلِيهَا: «يَسُوعْ النَّاصْرِي مَلِكْ اليْهُودْ.»</verse>
				<verse number="20">بَرْشَة يْهُودْ قْرَاوْ البْلاَكَة، عْلَى خَاطِرْ البْلاَصَة الِّي تِصْلَبْ فِيهَا يَسُوعْ كَانِتْ قْرِيبَة مِالمْدِينَة. وِالكْتِيبَة كَانِتْ بِاللُّغَة العِبْرِيَّة وِاللاَّتِينِيَّة وِاليُونَانِيَّة.</verse>
				<verse number="21">يَاخِي قَالُوا رُؤَسَاءْ كُهَّانْ اليْهُودْ لْبِيلاَطُسْ: «مَا تِكْتِبْشْ \مَلِكْ اليْهُودْ\ آمَا إِكْتِبْ \الرَّاجِلْ هَاذَا قَالْ: آنَا مَلِكْ اليْهُودْ!\»</verse>
				<verse number="22">جَاوِبْهُمْ بِيلاَطُسْ: «الِّي كْتِبْتُو، كْتِبْتُو.»</verse>
				<verse number="23">وْبَعْدْ مَا صَلْبُوا الجُنُودْ يَسُوعْ خذُولُو لِبْسْتُو وْقَسْمُوهَا عْلَى أَرْبْعَة طْرُوفْ، كُلْ جُنْدِي خْذَا طَرْفْ. وِخْذَاوْ جِبّْتُو زَادَا وْكَانِتْ قَطْعَة وَحْدَة مَنْسُوجَة بْكُلْهَا وْمَا هِيشْ مْخَيّْطَة.</verse>
				<verse number="24">قَالُوا الجُنُودْ لِبْعَضْهُمْ: «مُوشْ لاَزِمْ نْقَطّْعُوهَا، خَلِّينَا نِتْخَاطْرُوا عْلِيهَا، وِنْشُوفُوا شْكُونْ بَاشْ يِرْبِحْهَا.» وِوْقَعْ الشَّيْء هَاذَاكَا بَاشْ يْتِمْ الِّي تْقَالْ فِي الكْتَابْ المُقَدَّسْ: قِسْمُوا لِبْسْتِي مَا بِينَاتْهُمْ، وِعْلَى جِبّْتِي تْخَاطْرُوا. وْهَاذَا هُوَ الشَّيْء الِّي عَمْلُوهْ الجُنُودْ.</verse>
				<verse number="25">وْفِي البْلاَصَة هَاذِيكَا، بِحْذَا صَلِيبْ يَسُوعْ، وُقْفِتْ أُمُّو مَرْيَمْ، وْخَالْتُو وْمَرْيَمْ مَرْتْ كِلُوبَا، وْمَرْيِمْ المَجْدَلِيَّة.</verse>
				<verse number="26">وَقْتِلِّي يَسُوعْ شَافْ أُمُّو وِالتِّلْمِيذْ الِّي يْحِبُّو وَاقِفْ بِحْذَاهَا، قَالْ لْأُمُّو: «يَا مْرَا، هَاذَا وِلْدِكْ.»</verse>
				<verse number="27">وْقَالْ لِلتِّلْمِيذْ: «هَاذِي أُمِّكْ!» وْمِالوَقْتْ هَاذَاكَا هَزّْهَا التِّلْمِيذْ لْدَارُو.</verse>
				<verse number="28">وْشَافْ يَسُوعْ الِّي كُلْ شَيْء كْمِلْ، قَالْ: «آنَا عَطْشَانْ» بَاشْ يْتِمْ الِّي تْقَالْ فِي الكْتَابْ.</verse>
				<verse number="29">وْكَانْ ثَمَّة سْطَلْ مَلْيَانْ بِالخَلْ غَطّْسُوا فِيهْ شِيفُونَة وْحَطُّوهَا فِي عُودْ مْتَاعْ رِيحَانْ وْطَلّْعُوهَا لْفُمُّو.</verse>
				<verse number="30">وْوَقْتِلِّي ذَاقْ يَسُوعْ الخَلْ قَالْ: «كُلْ شَيْء كْمِلْ!» وِهْبَطْ رَاسُو وْخَلَّى رُوحُو تُطْلُعْ.</verse>
				<verse number="31">وِالنْهَارْ هَاذَاكَا كَانْ يُومْ التَّحْضِيرْ لْعِيدْ الفِصْحْ، وَلاَّوْ اليْهُودْ طَلْبُوا مِنْ بِيلاَطُسْ إِنُّو يُأْمُرْ الجُنُودْ مْتَاعُو بَاشْ يْكَسّْرُوا سَاقِينْ المَصْلُوبِينْ وِيْهَبّْطُوهُمْ مِنْ فُوقْ الصَّلِيبْ بَاشْ مَا تْبَاتِشْ لِنْهَارْ السِّبْتْ، بِالأَخَصْ الِّي نْهَارْ السِّبْتْ هَاذَاكَا كَانْ نْهَارْ عْظِيمْ.</verse>
				<verse number="32">إِمَّالاَ جَاوْ الجُنُودْ وْكَسّْرُوا سَاقِينْ الزُّوزْ رْجَالْ الِّي تْصَلْبُوا مْعَ يَسُوعْ.</verse>
				<verse number="33">وْوَقْتِلِّي وُصْلُوا لْيَسُوعْ لْقَاوْهْ مَاتْ، وَلاَّوْ مَا كَسّْرُوشْ لِيهْ سَاقِيهْ.</verse>
				<verse number="34">وَاحِدْ مِالجُنُودْ ضَرْبُو بْرُمْحْ فِي جَنْبُو، وْبِالوَقْتْ خْرَجْ مِنُّو دَمْ وْمَاء.</verse>
				<verse number="35">وِلِّي شَافْ الشَّيْء هَاذَا يِشْهِدْ بِيهْ وشْهَادْتُو صْحِيحَة، وْيَعْرِفْ رُوحُو الِّي هُوَ يْقُولْ فِي الحَقْ بَاشْ إِنْتُومَا زَادَا تِمّْنُوا.</verse>
				<verse number="36">وِالشَّيْء هَاذَا صَارْ بَاشْ يْتِمْ الِّي جَا فِي الكْتَابْ المُقَدَّسْ: «مَا يِتْكَسِّرْلُو حَتَّى عْظَمْ.»</verse>
				<verse number="37">وْمَكْتُوبْ فِي آيَة أُخْرَى: «بَاشْ يُخْزْرُوا لِلِّي ضَرْبُوهْ بْرُمْحْ.»</verse>
				<verse number="38">بَعْدْ مَا وْقَعْ الشَّيْء هَاذَا جَا يُوسُفْ الِّي هُوَ مِنْ مَنْطِقْةْ الرَّامَة، وِطْلَبْ مِنْ بِيلاَطُسْ بَاشْ يْخَلِّيهْ يْهِزْ الجُثَّة مْتَاعْ يَسُوعْ، وْيُوسُفْ هَاذَا كَانْ تِلْمِيذْ مْتَاعْ يَسُوعْ آمَا فِي السِّرْ عْلَى خَاطْرُو كَانْ خَايِفْ مِنْ اليْهُودْ، يَاخِي سْمَحْلُو بِيلاَطُسْ. وْجَا وْهَزْ الجُثَّة مْتَاعْ يَسُوعْ.</verse>
				<verse number="39">وْجَا زَادَا نِيقُودِيمُوسْ، الِّي قْبَلْ مْشَى لْيَسُوعْ فِي اللِّيلْ، وْجَابْ مْعَاهْ قْرَابِةْ أَرْبْعَة وِثْلاَثِينْ كِيلُو مْتَاعْ مُرْ وْعُودْ مْخَلّْطِينْ.</verse>
				<verse number="40">وْهُومَا لِثْنِينْ هَزُّوا جُثِّةْ يَسُوعْ وْصَبُّوا عْلِيهْ القْوَارِصْ وْلَفُّوهْ فِي كْفَنْ، كِيفْ مَا كَانِتْ عْوَايِدْ اليْهُودْ فِي الدْفِينَة.</verse>
				<verse number="41">وْكَانِتْ ثَمَّة سَانْيَة فِي البْلاَصَة الِّي تِصْلَبْ فِيهَا يَسُوعْ، وِالسَّانْيَة هَاذِيكَا فِيهَا قْبَرْ مَا تِدْفِنْشْ فِيهْ حَتَّى حَدْ قْبَلْ.</verse>
				<verse number="42">وْدِفْنُوا يَسُوعْ فِي القْبَرْ هَاذَاكَا عْلَى خَاطْرُو قْرِيبْ وِالنْهَارْ هَاذَاكَا كَانْ يُومْ التَّحْضِيرْ لِلسِّبْتْ عِنْدْ اليْهُودْ.</verse>
			</chapter>
			<chapter number="20">
				<verse number="1">نْهَارْ الأَحَدْ الصْبَاحْ بِكْرِي جَاتْ مَرْيَمْ المَجْدَلِيَّة لِلقْبَرْ، وِالدِّنْيَا مَازَالِتْ ظَلْمَة يَاخِي شَافِتْ الحَجْرَة الِّي مْسَكّْرِينْ بِيهَا القْبَرْ مْنَحّْيَة.</verse>
				<verse number="2">وْجَاتْ تِجْرِي لْسِمْعَانْ بُطْرُسْ وِالتِّلْمِيذْ الِّي يَسُوعْ يْحِبُّو وْقَالْتِلْهُمْ: «هَزُّوا الرَّبْ مِالقْبَرْ، وْمَا نَعْرْفُوشْ وِينْ حَطُّوهْ.»</verse>
				<verse number="3">وِمْشَى بُطْرُسْ وِالتِّلْمِيذْ الآخَرْ لِلقْبَرْ،</verse>
				<verse number="4">وْلِثْنِينْ كَانُوا يِجْرِيوْ. لَكِنْ التِّلْمِيذْ الآخَرْ سْبِقْ بُطْرُسْ وِوْصُلْ قَبْلُو لِلقْبَرْ.</verse>
				<verse number="5">وْطَلْ شَافْ الكْفَنْ طَايِحْ فُوقْ الأَرْضْ، آمَا مَا دْخَلْشْ لْدَاخِلْ.</verse>
				<verse number="6">وِمْبَاعِدْ وْصُلْ سِمْعَانْ بُطْرُسْ، وِدْخَلْ لِلقْبَرْ. وْشَافْ الكْفَنْ طَايِحْ فُوقْ الأَرْضْ،</verse>
				<verse number="7">وِالمِنْدِيلَة الِّي كَانِتْ مَحْطُوطَة عْلَى رَاسْ يَسُوعْ لْقَاهَا مَلْفُوفَة وَحَّدْهَا، فِي بْلاَصَة بْعِيدَة عْلَى الكْفَنْ.</verse>
				<verse number="8">وِمْبَاعِدْ دْخَلْ التِّلْمِيذْ الآخَرْ الِّي وْصُلْ لِلقْبَرْ هُوَ الأُوِّلْ، وْشَافْ وْإِمِّنْ،</verse>
				<verse number="9">(وْلِلوَقْتْ هَاذَاكَا التْلاَمْذَة مَازَالُوا مَا هُمْشْ فَاهْمِينْ الِّي قَصْدُو الكْتَابْ المُقَدَّسْ وَقْتِلِّي قَالْ الِّي يَسُوعْ يِلْزِمْ يْقُومْ مِنْ بِينْ المُوتَى.)</verse>
				<verse number="10">وِمْبَاعِدْ رَوّْحُوا التْلاَمْذَة لِدْيَارْهُمْ.</verse>
				<verse number="11">آمَا مَرْيَمْ المَجْدَلِيَّة، وُقْفِتْ بِحْذَا القْبَرْ تِبْكِي. وِاتَّكَّاتْ عْلَى القْبَرْ وْهِيَ تِبْكِي،</verse>
				<verse number="12">يَاخِي شَافِتْ زُوزْ مْلاَيْكَة لاَبْسِينْ بِالأَبْيِضْ وْقَاعْدِينْ فِي البْلاَصَة الِّي كَانِتْ مَحْطُوطَة فِيهَا الجُثَّة مْتَاعْ يَسُوعْ وَاحِدْ عِنْدْ رَاسُو وْوَاحِدْ عِنْدْ سَاقِيهْ.</verse>
				<verse number="13">قَالُولْهَا: «يَا مْرَا، عْلاَشْ تِبْكِي؟» جَاوْبِتْ: «هَزُّوا سِيدِي وْمَا نَعْرِفْشْ وِينْ حَطُّوهْ!»</verse>
				<verse number="14">قَالِتْ الشَّيْء هَاذَا وْدَارِتْ التَالِي، شَافِتْ يَسُوعْ وَاقِفْ، آمَا مَا عَرْفِتْهُوشْ.</verse>
				<verse number="15">قَالِلْهَا يَسُوعْ: «يَا مْرَا، عْلاَشْ تِبْكِي؟ عْلَى شْكُونْ تْلَوّْجِي؟» وِمْشَى فِي بَالْهَا الِّي هُوَ العَسَّاسْ مْتَاعْ السَّانْيَة، قَالِتْلُو: «كَانِكْ إِنْتِ هَزِّيتُو إِمَّالاَ قُلِّي وِينْ حَطِّيتُو بَاشْ نِمْشِي نْجِيبُو.»</verse>
				<verse number="16">نَادَاهَا يَسُوعْ: «يَا مَرْيَمْ.» تْلَفّْتِتْلُو وْعَيّْطِتْ بِالعِبْرِيَّة: «رَبُّونِي!» (الِّي مَعْنَاهَا يَا مُعَلِّمْ)</verse>
				<verse number="17">قَالِلْهَا: «مَا تْمِسّْنِيشْ، عْلَى خَاطِرْنِي مَازِلْتْ مَا طْلَعْتِشْ لِلآبْ، آمَا إِمْشِي لْإِخْوْتِي وْقُولِلْهُمْ رَانِي بَاشْ نَطْلَعْ لْبَابَا وْبُوكُمْ، لإِلاَهِي وْالاَهْكُمْ.»</verse>
				<verse number="18">رَجْعِتْ مَرْيَمْ المَجْدَلِيَّة وْبَشّْرِتْ التْلاَمْذَة وْقَالْتِلْهُمْ الِّي هِيَ شَافِتْ الرَّبْ وِحْكَاتِلْهُمْ عَلِّي قَالْهُولْهَا الكُلْ.</verse>
				<verse number="19">وْفِي نْهَارْ الأَحَدْ هَاذَاكَا فِي العْشِيَّة، تْلَمُّوا التْلاَمْذَة فِي دَارْ وْسَكّْرُوا البِيبَانْ بِالمْفَاتِحْ عْلَى خَاطِرْهُمْ كَانُوا خَايْفِينْ مِاليْهُودْ. وْإِذَا بِيهْ يَسُوعْ جَا وِوْقُفْ فِي وُسْطْهُمْ وْقَالِلْهُمْ: «السَّلاَمْ عْلِيكُمْ.»</verse>
				<verse number="20">وْكِقَالِلْهُمْ الشَّيْء هَاذَا وَرَّاهُمْ يْدِيهْ وْجَنْبُو، وْفَرْحُوا التْلاَمْذَة وَقْتِلِّي شَافُوا الرَّبْ.</verse>
				<verse number="21">قَالِلْهُمْ يَسُوعْ مَرَّة أُخْرَى: «سَلاَمْ لِيكُمْ! كِيفْ مَا الآبْ بْعَثْنِي، آنَا زَادَا نَبْعِثْكُمْ.»</verse>
				<verse number="22">قَالْ الشَّيْء هَاذَا وِنْفَخْ عْلِيهُمْ وْقَالِلْهُمْ: «خُوذُوا الرُّوحْ القُدُسْ.</verse>
				<verse number="23">الِّي تِغْفْرُولْهُمْ إِنْتُومَا ذْنُوبْهُمْ تِتْغْفَرِّلْهُمْ وِلِّي مَا تِغْفْرُولْهُمْشْ ذْنُوبْهُمْ مَا يِتْغْفَرِّلْهُمْشْ.»</verse>
				<verse number="24">وْتُومَا، الِّي هُوَ وَاحِدْ مِالتْلاَمْذَة الأَثْنَاشْ وِلِّي كَانْ يْعَيّْطُولُو التُّومِي، مَا كَانِشْ مْعَاهُمْ وَقْتِلِّي جَا يَسُوعْ.</verse>
				<verse number="25">قَالُولُو التْلاَمْذَة الأُخْرِينْ: «أَحْنَا شُفْنَا الرَّبْ!» قَالِلْهُمْ: «آنَا مَا نْصَدِّقْ كَانْ وَقْتِلِّي نْشُوفْ جُرِّتْ المْسَامِرْ فِي يْدِيهْ، وِنْحُطْ صُبْعِي فِي بْلاَصِةْ المْسَامِرْ وِنْحُطْ يِدِّي فِي جَنْبُو.»</verse>
				<verse number="26">وْبَعْدْ ثْمَنْيَة أَيَّامْ تْلَمُّوا التْلاَمْذَة مَرَّة أُخْرَى فِي الدَّارْ، وْتُومَا كَانْ مْعَاهُمْ، وْكَانِتْ البِيبَانْ مْسَكّْرَة يَاخِي جَا يَسُوعْ وِوْقُفْ فِي وُسْطْهُمْ وْقَالْ: «سَلاَمْ لِيكُمْ»</verse>
				<verse number="27">وِمْبَاعِدْ قَالْ لْتُومَا: «هَاتْ صُبْعِكْ لِهْنَا وْشُوفْ يْدَيَّا، وْهَاتْ يِدِّكْ وْحُطّْهَا فِي جَنْبِي. مَا عَادِشْ تْشِكْ، آمَا إِمِّنْ!»</verse>
				<verse number="28">جَاوِبْ تُومَا وْقَالُّو: «يَا رَبِّي وْيَا إِلاَهِي!»</verse>
				<verse number="29">قَالُّو يَسُوعْ: «يَاخِي امِّنْتْ عْلَى خَاطْرِكْ رِيتْنِي. صَحَّة لِيهُمْ الِّي يِمّْنُوا مِنْ غِيرْ مَا يْشُوفُوا.»</verse>
				<verse number="30">وِعْمَلْ يَسُوعْ بَرْشَة مُعْجْزَاتْ أُخْرَى قُدَّامْ تْلاَمِذْتُو مَا تْكِتْبُوشْ فِي الكْتَابْ هَاذَا.</verse>
				<verse number="31">آمَا الحَاجَاتْ الِّي تْكِتْبِتْ هْنَا، رَاهِي بَاشْ تِمّْنُوا الِّي يَسُوعْ هُوَ المَسِيحْ إِبْنْ اللهْ وْكِتِمّْنُوا بِيهْ تْكُونْ عِنْدْكُمْ حَيَاةْ فِي إِسْمُو.</verse>
			</chapter>
			<chapter number="21">
				<verse number="1">وْزَادْ يَسُوعْ ظَهِّرْ رُوحُو مَرَّة أُخْرَى لِتْلاَمِذْتُو بِحْذَا البُحَيْرَة مْتَاعْ طَبَرِيَّة وِظْهَرِّلْهُمْ هَكَّا.</verse>
				<verse number="2">سِمْعَانْ بُطْرُسْ، وْتُومَا الِّي يْعَيّْطُولُو التُّومِي، وْنَثَنَائِيلْ الِّي مِالمَنْطْقَة مْتَاعْ قَانَا الجَلِيلْ، وِوْلاَدْ زَبَدِي، وْزُوزْ تْلاَمْذَةْ أُخْرِينْ مِنْ تْلاَمِذْةْ يَسُوعْ الكُلْهُمْ تْلَمُّوا.</verse>
				<verse number="3">قَالِلْهُمْ سِمْعَانْ بُطْرُسْ: «آنَا مَاشِي بَاشْ نِصْطَادْ.» قَالُولُو: «أَحْنَا زَادَا نِمْشِيوْا مْعَاكْ.» خَرْجُوا وْطَلْعُوا فِي الفْلُوكَة، آمَا اللِّيلَة هَاذِيكَا مَا صْطَادُوا حَتَّى شَيْء.</verse>
				<verse number="4">وَقْتِلِّي طْلَعْ النْهَارْ جَا يَسُوعْ لِلشَّطْ، آمَا التْلاَمْذَة مَا عَرْفُوهِشْ.</verse>
				<verse number="5">قَالِلْهُمْ: «يَا وْلاَدِي، يَاخِي مَا صْطَدْتُوشْ حُوتْ» جَاوْبُوهْ: «لاَ.»</verse>
				<verse number="6">قَالِلْهُمْ: «ارْمِيوْ الشْبَاكْ عْلَى يْمِينْ الفْلُوكَة وْتَوْ تَلْقَاوْ الحُوتْ.» رْمَاوْ الشْبَاكْ وْمَا نَجّْمُوشْ يْخَرّْجُوهَا مِنْ كَثْرِةْ مَاهِي مْعُبّْيَة بِالحُوتْ.</verse>
				<verse number="7">قَالْ التِّلْمِيذْ الِّي يَسُوعْ يْحِبُّو لْبُطْرُسْ: «هَاذَا هُوَ الرَّبْ!» كِسْمَعْ سِمْعَانْ بُطْرُسْ كِلْمِةْ: «هَاذَا هُوَ الرَّبْ»، لْبِسْ دَبْشُو عْلَى خَاطْرُو كَانْ عِرْيَانْ، وِرْمَى رُوحُو فِي المَاء.</verse>
				<verse number="8">وْجَاوْ التْلاَمْذَة الأُخْرِينْ فِي الفْلُوكَة، يْكَرْكْرُوا فِي الشْبَاكْ الِّي مْعُبّْيَة بِالحُوتْ، وْكَانُوا بْعَادْ عْلَى الشَّطْ مِيتِينْ مِيتْرُو.</verse>
				<verse number="9">وْوَقْتِلِّي خَرْجُوا لِلشَّطْ شَافُو خُبْزْ وْحُوتْ قَاعِدْ يْطِيبْ عْلَى النَّارْ.</verse>
				<verse number="10">قَالِلْهُمْ يَسُوعْ: «جِيبُوا مِالحُوتْ الِّي شَدِّيتُوهْ تَوْ.»</verse>
				<verse number="11">طْلَعْ سِمْعَانْ بُطْرُسْ فُوقْ الفْلُوكَة وِجْبِدْ الشْبَاكْ المَلْيَانْ بِالحُوتْ الكْبِيرْ لِلشَّطْ وْكَانِتْ فِيهَا مْيَة وِثْلاَثَة وْخَمْسِينْ حُوتَة، وْرَغْمِلِّي الحُوتْ كَانْ بَرْشَة الشْبَاكْ مَا تْقَطِّعْشْ.</verse>
				<verse number="12">قَالِلْهُمْ يَسُوعْ: «إِيجَاوْ كُولُوا!» وْحَتَّى وَاحِدْ مِالتْلاَمْذَة مَا تْجَرِّأْ بَاشْ يِسْأْلُو شْكُونْ إِنْتِ، وْهُومَا عَرْفُوا الِّي هُوَ الرَّبْ.</verse>
				<verse number="13">وْقَدِّمْ يَسُوعْ، وِخْذَا الخُبْزْ وِعْطَاهُمْ، وْزَادْ مَدِّلْهُمْ الحُوتْ.</verse>
				<verse number="14">هَاذِي كَانِتْ المَرَّة الثَّالْثَة الِّي ظْهُرْ فِيهَا يَسُوعْ لِتْلاَمِذْتُو بَعْدْ مَا قَامْ مِنْ بِينْ المُوتَى.</verse>
				<verse number="15">وْبَعْدْ مَا كْلاَوْ، قَالْ يَسُوعْ لْسِمْعَانْ بُطْرُسْ: «يَا سِمْعَانْ وِلْدْ يُونَا، يَاخِي تْحِبّْنِي أَكْثِرْ مِلِّي يْحِبُّونِي هَاذُومَا الكُلْهُمْ؟» جَاوْبُو: «إِي نْعَمْ، يَا رَبْ. إِنْتِ تَعْرِفْ الِّي آنَا نْحِبِّكْ.» قَالُّو: «وَكِّلْ الْخِرَافْ مْتَاعِي.»</verse>
				<verse number="16">وْقَالُّو يَسُوعْ مَرَّة أُخْرَى: «يَا سِمْعَانْ وِلْدْ يُوحَنَّا، يَاخِي تْحِبّْنِي؟» جَاوْبُو: «إِي نْعَمْ، يَا رَبْ، إِنْتِ تَعْرِفْ الِّي آنَا نْحِبِّكْ.» قَالُّو: «ارْعَ الغْنَمْ مْتَاعِي.»</verse>
				<verse number="17">وْسِأْلُو مَرَّة ثَالْثَة: «يَا سِمْعَانْ يَا وِلْدْ يُوحَنَّا، يَاخِي تْحِبّْنِي؟» وِحْزِنْ بُطْرُسْ عْلَى خَاطِرْ يَسُوعْ سِأْلُو ثْلاَثَة مَرَّاتْ: يَاخِي تْحِبّْنِي؟ قَالُّو: «يَا رَبْ، إِنْتِ تَعْرِفْ كُلْ شَيْء، وْتَعْرِفْ الِّي آنَا نْحِبِّكْ.» قَالُّو يَسُوعْ: «وَكّلْ الغْنَمْ مْتَاعِي.</verse>
				<verse number="18">نْقُلِّكْ الحَقْ الحَقْ وَقْتِلِّي، كُنْتْ صْغِيرْ، كُنْتْ تِتْحَزِّمْ وْتِمْشِي وِينْ تْحِبْ. وْوَقْتِلِّي تْوَلِّي شَايِبْ تْمِدْ يْدِيكْ، وْوَاحِدْ آخَرْ يْحَزّْمِكْ وِيْهِزِّكْ لِلبْلاَصَة الِّي مَا تْحِبِّشْ تِمْشِيلْهَا.»</verse>
				<verse number="19">(بِالكْلاَمْ هَاذَا يَسُوعْ لَمِّحْ لْكِيفَاشْ بُطْرُسْ بَاشْ يْمُوتْ، وِالمِيتَة مْتَاعُو بَاشْ يْمَجِّدْ بِيهَا اللهْ.) وِمْبَاعِدْ قَالُّو: «تَبَّعْنِي!»</verse>
				<verse number="20">وِتْلَفِّتْ بُطْرُسْ وْرَاهْ، يَاخِي شَافْ التِّلْمِيذْ الِّي يَسُوعْ يْحِبُّو يِمْشِي وْرَاهُمْ، وْهُوَ الِّي اتَّكَّى عْلَى سْدِرْ يَسُوعْ وَقْتْ العْشَاء وْقَالُّو: «يَا رَبْ، شْكُونُو الِّي بَاشْ يْخُونِكْ؟»</verse>
				<verse number="21">وَقْتِلِّي شَافُو قَالْ بُطْرُسْ لْيَسُوعْ: «يَا رَبْ، وْهَاذَا آشْ بَاشْ يْصِيرْلُو؟»</verse>
				<verse number="22">قَالُّو يَسُوعْ: «إِذَا كَانْ آنَا نْحِبْ نْخَلِّيهْ حَيْ لِلِّي نَرْجَعْ، إِنْتِ آشْ دَخّْلِكْ؟ تَبَّعْنِي إِنْتِ!»</verse>
				<verse number="23">بِسْبَبْ الكْلاَمْ هَاذَا طَلْعِتْ اشَاعَة بِينْ التْلاَمْذَة الِّي التِّلْمِيذْ هَاذَاكَا مُوشْ بَاشْ يْمُوتْ، رَغْمِلِّي يَسُوعْ مَا قَالِشْ لْبُطْرُسْ الِّي هُوَ مُوشْ بَاشْ يْمُوتْ، آمَا قَالُّو: «إِذَا كَانْ آنَا نْحِبْ نْخَلِّيهْ حَيْ لِلِّي نَرْجَعْ، إِنْتِ آشْ دَخّْلِكْ؟»</verse>
				<verse number="24">وِالتِّلْمِيذْ هَاذَا هُوَ الِّي يِشْهِدْ بِالحَاجَاتْ هَاذِي الكُلْ، وِكْتِبْهَا لِهْنَا. وْإِحْنَا نَعْرْفُوا الِّي شْهَادْتُو صْحِيحَة.</verse>
				<verse number="25">وْثَمَّة بَرْشَة حَاجَاتْ أُخْرِينْ عْمَلْهُمْ يَسُوعْ، نِتْصَوِّرْ كَانْ تِتْكْتِبْ بِالوَحْدَة بِالوَحْدَة، العَالَمْ الكُلُّو مَا يِكْفِيشْ بَاشْ يَرْفِعْ الكْتُبْ الِّي بَاشْ تِتْكْتِبْ فِيهَا.</verse>
			</chapter>
		</book>
		<book number="44">
			<chapter number="1">
				<verse number="1">حْكِيتْلِكْ فِي كْتَابِي الأُوِّلْ يَا ثَاوْفِيلُسْ عْلَى كُلْ أَعْمَالْ يَسُوعْ وِالحَاجَاتْ الِّي حْكَى عْلِيهُمْ مِلِّي بْدَا التَّعْلِيمْ مْتَاعُو</verse>
				<verse number="2">حَتَّى لِينْ جَا النْهَارْ الِّي تِرْفَعْ فِيهْ لِلسْمَاء بَعْدْ مَا عْطَى الوْصَايَا مْتَاعُو بِالرُّوحْ القُدُسْ لِلرُّسُلْ الِّي خْتَارْهُمْ.</verse>
				<verse number="3">وْبَعْدْ مَا مَاتْ ظْهَرِّلْهُمْ بَرْشَة مَرَّاتْ لْمُدِّةْ أَرْبْعِينْ يُومْ وْوَرَّاهُمْ الِّي هُوَ حَيْ ابَّرْشَة أَدِلَّة وِحْكَالْهُمْ عْلَى مَمْلِكْةْ اللهْ.</verse>
				<verse number="4">وَقْتِلِّي كَانْ قَاعِدْ مْعَاهُمْ قَالِلْهُمْ: «مَا تُخْرْجُوشْ مِنْ أُورْشَلِيمْ آمَا اسْتَنَّاوْ الشَّيْء الِّي وْعِدْكُمْ بِيهْ الآبْ وِلِّي سْمَعْتُوهْ مِنِّي</verse>
				<verse number="5">يُوحَنَّا عَمِّدْ النَّاسْ بِالمَاء آمَا إِنْتُومَا بَاشْ تِتْعَمّْدُوا بَعْدْ أَيَّامَاتْ بِالرُّوحْ القُدُسْ.»</verse>
				<verse number="6">وَقْتِلِّي تْلَمُّوا التْلاَمْذَة مْعَ بْعَضْهُمْ سِأْلُوا يَسُوعْ: «يَا رَبْ زَعْمَة فِي الوَقْتْ هَاذَا تْرَجَّعْ المَمْلْكَة لْإِسْرَائِيلْ؟»</verse>
				<verse number="7">جَاوِبْهُمْ يَسُوعْ: «مَا عِنْدْكُمْشْ الحَقْ بَاشْ تَعْرْفُوا المَوَاعِيدْ وِالأَوْقَاتْ الِّي حَطّْهُمْ الآبْ بِالسُّلْطَة مْتَاعُو.</verse>
				<verse number="8">آمَا بَاشْ تَاخْذُوا قُوَّة وَقْتِلِّي يِنْزِلْ عْلِيكُمْ الرُّوحْ القُدُسْ وِتْكُونُولِي شْهُودْ فِي أُورْشَلِيمْ وِاليَهُودِيَّة الكُلْهَا وْفِي السَّامْرَة وْحَتَّى آخِرْ الدِّنْيَا.»</verse>
				<verse number="9">وْبَعْدْ مَا قَالْ الشَّيْء هَاذَا بْدَا يِتْرْفَعْ وْهُومَا يُخْزْرُوا وْجَاتْ سْحَابَة وْهَزِّتُّو مِنْ قُدَّامْ عِينِيهُمْ.</verse>
				<verse number="10">وَقْتِلِّي هُومَا يُخْزْرُوا لِلسْمَاء وْهُوَ قَاعِدْ طَالْعِلْهَا، إِذَا بْزُوزْ رْجَالْ لاَبْسِينْ بِالأَبْيِضْ وُقْفُوا بِحْذَاهُمْ.</verse>
				<verse number="11">وْقَالُولْهُمْ: «يَا رْجَالْ الجَلِيلْ شْبِيكُمْ وَاقْفِينْ تُخْزْرُوا لِلسْمَاء؟ يَسُوعْ هَاذَا الِّي قَاعِدْ يِتْرْفَعْ لِلسْمَاء بَاشْ يَرْجَعْ كِيمَا شُفْتُوهْ طَالِعْ لِلسْمَاء.»</verse>
				<verse number="12">وْمِنْ بَعْدْ رَجْعُوا الرُّسُلْ لْأُورْشَلِيمْ مِالجْبَلْ المَعْرُوفْ بِجْبَلْ الزِّيتُونْ الِّي هُوَ قْرِيبْ مِنْ أُورْشَلِيمْ عْلَى بُعْدْ مْسَافَة مَسْمُوحْ مَشْيَانْهَا نْهَارْ السِّبْتْ.</verse>
				<verse number="13">وَقْتِلِّي وُصْلُوا طَلْعُوا لِلعْلِي الِّي كَانُوا سَاكْنِينْ فِيهْ بُطْرُسْ وْيُوحَنَّا، وْيَعْقُوبْ، وْأَنْدَرَاوُسْ، وْفِيلِبُّسْ، وْتُومَا، وْبَرْثُلْمَاوُسْ وْمَتَّى، وْيَعْقُوبْ وِلْدْ حَلْفَى، وْسِمْعَانْ الِّي يْغِيرْ عْلَى بْلاَدُو، وْيَهُوذَا وِلْدْ يَعْقُوبْ.</verse>
				<verse number="14">وِالكُلْهُمْ كَانُوا يْدَاوْمُوا عْلَى الصَّلاَةْ بْقَلْبْ وَاحِدْ، وِمْعَاهُمْ نْسَاء، وْمَرْيِمْ أُمْ يَسُوعْ وِمْعَاهُمْ زَادَا إِخْوْتُو.</verse>
				<verse number="15">وْفِي الأَيَّامَاتْ هَاذُوكُمْ وَقْتِلِّي تْلَمُّوا مْيَة وْعِشْرِينْ مِالمُؤْمْنِينْ قَامْ بُطْرُسْ وْقَالِلْهُمْ:</verse>
				<verse number="16">«يَا إِخْوَة كَانْ لاَزِمْ اتِّمْ النُّبُوَّة الِّي قَالْهَا الرُّوحْ القُدُسْ عْلَى لْسَانْ النَّبِي دَاوُدْ فِيمَا يْخُصْ يَهُوذَا الِّي هَزْ النَّاسْ لْيَسُوعْ بَاشْ يْشِدُّوهْ.</verse>
				<verse number="17">عْلَى خَاطْرُو كَانْ وَاحِدْ مِنَّا وْشَارِكْنَا فِي الخِدْمَة مْتَاعْنَا.</verse>
				<verse number="18">وْبَعْدْ مَا شْرَى الأَرْضْ بِالفْلُوسْ الِّي خْذَاهَا بِسْبَبْ الشَّرْ الِّي عَمْلُو، طَاحْ عْلَى وِجْهُو وِتْشَقْ مِنْ الوُسْطْ وْخَرْجِتْ مْصَارْنُو الكُلْهَا.</verse>
				<verse number="19">وِالحْكَايَة وَلاَّتْ مَعْرُوفَة عِنْدْ أَهْلْ أُورْشَلِيمْ الكُلْ، يَاخِي سَمُّوا السَّانْيَة بْلُوغِتْهُمْ \حَقْلْ دَمَخْ \وْمَعْنَاهَا سَانِيةْ الدَّمْ.</verse>
				<verse number="20">وْهَكَّا تَمِّتْ النُّبُوَّة الِّي جَاتْ فِي كْتَابْ مَزَامِيرْ دَاوُدْ: دَارُو تْوَلِّي خِرْبَة وْحَدْ مَا يُسْكُنْهَا. وِيْقُولْ زَادَا: وْخِدْمْتُو غِيرُو يَاخُذْهَا.</verse>
				<verse number="21">يِلْزِمْنَا تَوَّا نِخْتَارُوا وَاحِدْ مِالرْجَالْ الِّي مْشَاوْ مْعَانَا طُولْ المُدَّة الِّي عَدَّاهَا الرَّبْ يَسُوعْ مْعَانَا.</verse>
				<verse number="22">مِاليُومْ الِّي عَمّْدُو فِيهْ يُوحَنَّا لِليُومْ الِّي تِرْفَعْ فِيهْ لِلسْمَاء، بَاشْ يْكُونْ شَاهِدْ مْعَانَا عْلَى قْيَامِةْ يَسُوعْ.»</verse>
				<verse number="23">وْجَابُوا النَّاسْ الحَاضْرِينْ زُوزْ رْجَالْ هُومَا يُوسُفْ المَعْرُوفْ بْإِسْمْ بَارْسَابَا وْسَمَّاوْهْ التْلاَمْذَة يُوسْتُسْ، وْمَتْيَاسْ.</verse>
				<verse number="24">وْصَلُّوا وْقَالُوا: «يَا رَبْ، يَلِّي تَعْرِفْ قْلُوبْ النَّاسْ الكُلْ وَرِّينَا شْكُونْ الِّي اخْتَرْتُو مِنْ الزُّوزْ رْجَالْ هَاذُومَا؟</verse>
				<verse number="25">بَاشْ يْشَارِكْنَا فِي الخِدْمَة وِالرِّسَالَة فِي عُوضْ يَهُوذَا الِّي مْشَى لِلبُقْعَة الِّي يِسْتْحَقّْهَا.»</verse>
				<verse number="26">وْكِي عَمْلُوا القُرْعَة طَاحِتْ عْلَى مَتْيَاسْ، وْحِسْبُوهْ وَاحِدْ مِالرُّسُلْ الحْدَاشْ.</verse>
			</chapter>
			<chapter number="2">
				<verse number="1">وَقْتِلِّي جَا عِيدْ يُومْ الخَمْسِينْ، كَانُوا المُؤْمْنِينْ الكُلْ مُجْتَمْعِينْ مْعَ بْعَضْهُمْ فِي بُقْعَة وَحْدَة.</verse>
				<verse number="2">وِعْلَى غَفْلَة جَا صُوتْ مِالسْمَاءْ، كَإِنُّو صُوتْ رِيحْ قْوِي، وِمْلَى البِيتْ الِّي كَانُوا قَاعْدِينْ فِيهَا.</verse>
				<verse number="3">مِنْ بَعْدْ ظُهْرْتِلْهُمْ لْسَانَاتْ مِتْفَرّْقَة كِيفْ النَّارْ، وْحَطِّتْ عْلَى كُلْ وَاحِدْ فِيهُمْ.</verse>
				<verse number="4">وْتِمْلاَوْ الكُلْ بِالرُّوحْ القُدُسْ، وِبْدَاوْا يِتْكَلّْمُوا بْلُغَاتْ أُخْرَى، كِيمَا عْطَاهُمْ الرُّوحْ بَاشْ يَنْطْقُوا.</verse>
				<verse number="5">وِالوَقْتْ هَاذَاكَا كَانُوا ثَمَّة جْمَاعَة مِاليْهُودْ الِّي يْخَافُوا رَبِّي فِي أُرْشَلِيمْ وِلِّي هُومَا جَاوْ مِنْ كُلْ أُمَّة فِي الأَرْضْ.</verse>
				<verse number="6">وَقْتِلِّي تِسْمَعْ الصُّوتْ تْلَمُّوا النَّاسْ الكُلْ، وِتْعَجّْبُوا عْلَى خَاطِرْ كُلْ وَاحِدْ كَانْ يِسْمَعْ فِيهُمْ يِتْكَلّْمُوا بْلُوغْتُو هُوَ.</verse>
				<verse number="7">تْعَجّْبُوا وِتْحَيّْرُوا وْوَلاَّوْ يِسْأْلُوا فِي بْعَضْهُمْ: «مُوشْ الِّي قَاعْدِينْ يِتْكَلّْمُوا، الكُلْهُمْ مِنْ بْلاَدْ الجَلِيلْ؟</verse>
				<verse number="8">إِمَّالاَ كِيفَاشْ كُلْ وَاحِدْ مِنَّا قَاعِدْ يِسْمَعْ فِي لُوغِةْ البْلاَدْ الِّي تُولِدْ فِيهَا؟</verse>
				<verse number="9">بَرْثِيِّينْ وْمَادِيِّينْ وْعِيلاَمِيِّينْ وْمِنَّا مِنْ سُكَّانْ مَنْطِقْةْ مَا بِينْ النَّهْرِينْ وِاليَهُودِيَّة وْكَبَّدُوكِيَّة، وْبُنْطُسْ وْأَسِيَّة.</verse>
				<verse number="10">وْفَرِيجِيَّة وْبَمْفِيليَّة وْمَصْرْ وْمِنْ بْقَايِعْ مِنْ لِيبِيَّة مِنْ جِيهِةْ قِيرِينَة وِمْعَانَا بَرْشَة زُوَّارْ مِنْ رُومَا.</verse>
				<verse number="11">اليْهُودْ وِلِّي وَلاَّوْ يْهُودْ وِالكَرِيتِيِّينْ وِالعْرَبْ وْهَانَا الكُلْنَا نِسْمْعُوا فِيهُمْ يْكَلّْمُوا فِينَا بْلُوغِتْنَا عْلَى أَعْمَالْ اللهْ العْظِيمَة.»</verse>
				<verse number="12">وِالكُلْهُمْ بْدَاوْا يِسْأْلُوا فِي بْعَضْهُمْ وْهُومَا مِسْتَغْرْبِينْ وْحَايْرِينْ: «آشْ مَعْنَاهَا هَاذَا الكُلْ؟»</verse>
				<verse number="13">وْنَاسْ أُخْرِينْ تْمَسْخْرُوا عْلِيهُمْ وْقَالُوا: «النَّاسْ هَاذُومَا سْكَارَا.»</verse>
				<verse number="14">آمَا بُطْرُسْ وْقُفْ مْعَ الأحْدَاشْ الرَّسُولْ وْقَالْ لِلحَاضْرينْ بْصُوتْ عَالِي: «يَا أَهْلْ اليَهُودِيَّة وِالسَّاكْنِينْ فِي أُورْشَلِيمْ الكُلْ، إِسْمْعُوا كْلاَمِي بَاشْ تَعْرْفُوا حْقِيقِةْ الِّي قَاعِدْ يْصِيرْ.</verse>
				<verse number="15">هَاذُومَا مَا هُمْشْ سْكَارَا كِيمَا إِنْتُومَا تْظُنُّوا، النَّاسْ مَا يِسْكْرُوشْ فِي التِّسْعَة مْتَاعْ الصْبَاحْ.</verse>
				<verse number="16">آمَا رَاهُو هَاذَا الِّي تْقَالْ عْلَى لْسَانْ النَّبِي يُوئِيلْ:</verse>
				<verse number="17">يْقُولْ اللهْ: فِي آخِرْ الزْمَانْ بَاشْ نَعْطِي الرُّوحْ مْتَاعِي لِلنَّاسْ الكُلْهُمْ، وْيِتْنَبّْأُوا وْلاَدْكُمْ وِبْنَاتْكُمْ وِيْشُوفُوا رُؤْيَاتْ شَبَابْكُمْ وْأَحْلاَمْ يِحْلْمُوا كْبَارْكُمْ.</verse>
				<verse number="18">وْنَعْطِي الرُّوحْ مْتَاعِي فِي الأَيَّامَاتْ هَاذُوكُمْ لِلخُدَّامْ مْتَاعِي رْجَالْ وِنْسَاء الكُلْهُمْ وْبِشْ يِتْنَبّْأُوا الكُلْهُمْ</verse>
				<verse number="19">وْبِشْ نَعْمِلْ عْجَايِبْ الفُوقْ فِي السْمَاءْ والُّوطَا عْلَى الأَرْضْ بَاشْ نَعْطِي عَلاَمَاتْ بَرْشَة دُخَّانْ وْنَارْ وِدْمُومَاتْ.</verse>
				<verse number="20">وِقْبَلْ مَا يْجِي يُومْ الرَّبْ، هَاكَا النْهَارْ العْظِيمْ وِالمَجِيدْ تِظْلاَمْ الشَّمْسْ وِالقَمْرَة كِيفْ الدَّمْ تْوَلِّي حَمْرَا.</verse>
				<verse number="21">وَقْتْهَا كُلْ مِنْ يِدْعِي بْإِسْمْ الرَّبْ يُخْلُصْ.</verse>
				<verse number="22">يَا رْجَالْ إِسْرَائِيلْ اسْمْعُوا الكْلاَمْ هَاذَا: يَسُوعْ النَّاصْرِي رَاجِلْ عْطَاهْ اللهْ مُعْجْزَاتْ وِعْجَايِبْ وْعَلاَمَاتْ عْمَلْهَا اللهْ عْلَى يِدُّو مَا بِينَاتْكُمْ كِيمَا تَعْرْفُوا.</verse>
				<verse number="23">وِالرَّاجِلْ هَاذَا سْمَحْ اللهْ بْإرَادْتُو القْوِيَّة، وْعِلْمُو السَّابِقْ بَاشْ تْشِدُّوهْ وِتْعَلّْقُوهْ عْلَى صَلِيبْ وْتُقْتْلُوهْ بْإِيدِينْ نَاسْ أَشْرَارْ.</verse>
				<verse number="24">آمَا اللهْ قَوّْمُو مِنْ بِينْ المُوتَى، وَقْتِلِّي سَيّْبُو مِالرْبَاطْ مْتَاعْ المُوتْ، عْلَى خَاطِرْ المُوتْ مَا كَانِشْ يْنَجِّمْ يِغْلْبُو.</verse>
				<verse number="25">وْقَالْ عْلِيهْ دَاوُدْ: دِيمَا نْشُوفْ فِي الرَّبْ قُدَّامِي، مَا نْخَافِشْ عْلَى خَاطْرُو دِيمَا عْلَى يْمِينِي،</verse>
				<verse number="26">هَاذَاكَا عْلاَشْ فْرَحْ قَلْبِي وِلْسَانِي سَبِّحْ رَبِّي، عْلَى أَمَلْ بَاشْ يْعِيشْ بَدْنِي</verse>
				<verse number="27">الِّي مَاكِشْ بَاشْ تْخَلِّينِي نْمُوتْ وْمَاكِشْ بَاشْ تْخَلِّي القُدُّوسْ مْتَاعِكْ يَاكْلُوا الدُّودْ.</verse>
				<verse number="28">هْدِيتْنِي لِطْرِيقْ الحَيَاةْ، وْتِمْلاَنِي بِالفَرْحَة وَقْتِلِّي نْكُونْ مْعَاكْ.</verse>
				<verse number="29">يَا إِخْوَة خَلِّينِي نْقُولِلْكُمْ بْصَرَاحَة الِّي بُونَا دَاوُدْ مَاتْ وْتِدْفِنْ وْقَبْرُو مُوجُودْ عِنْدْنَا حَتَّى لِليُومْ.</verse>
				<verse number="30">عْلَى خَاطْرُو كَانْ نَبِي وِعْرَفْ الِّي اللهْ حْلِفْلُو بِاليْمِينْ الِّي وَاحِدْ مِنْ ذُرِّيتُو بَاشْ يُقْعُدْ عْلَى عَرْشُو.</verse>
				<verse number="31">وْهُوَ يِتْكَلِّمْ عْلَى قْيَامِةْ المَسِيحْ كِيمَا شَافْهَا قْبَلْ مَا تَاقَعْ، وْقَالْ عْلَى رُوحُو: هُوَ مُوشْ بَاشْ يْخَلِّيهْ يْمُوتْ وْمُوشْ بَاشْ يْخَلِّيهْ فِي القْبَرْ.</verse>
				<verse number="32">يَسُوعْ هَاذَا قَوّْمُو اللهْ مِنْ بِينْ المُوتَي وْإِحْنَا الكُلْ شْهُودْ عْلَى هَاذَا.</verse>
				<verse number="33">وْكِرَفْعُو اللهْ وِخْذَا الرُّوحْ القُدُسْ المَوْعُودْ بِيهْ مِنْ عِنْدْ الآبْ سِكْبُو عْلِينَا، وِلِّي تْشُوفُوا فِيهْ وْتِسْمْعُوا فِيهْ تَوَّا، رَاهُو بِسْبَبْ الشَّيْء هَاذَا.</verse>
				<verse number="34">دَاوُدْ مَا تِرْفَعْشْ بْبَدْنُو لِلسْمَاء، وْهُوَ بِيدُو يْقُولْ: رَبّْنَا يْقُولْ لْسِيدْنَا: أُقْعُدْ عْلَى يْمِينِي</verse>
				<verse number="35">حَتَّى لِينْ نْحُطْ الأَعْدَاءْ مْتَاعِكْ تَحْتْ سَاقِيكْ.</verse>
				<verse number="36">خَلِّي بَنِي إِسْرَائِيلْ الكُلْهُمْ يَعْرْفُوا وْيِتْأكّْدُوا الِّي يَسُوعْ هَاذَا الِّي إِنْتُومَا صْلَبْتُوهْ وِاللهْ رَدُّو رَبْ وْمَسِيحْ!»</verse>
				<verse number="37">وَقْتِلِّي سَمْعُوا الحَاضْرِينْ الكْلاَمْ هَاذَا أَنِّبْهُمْ ضَمِيرْهُمْ وْسِأْلُوا بُطْرُسْ وِبْقِيِّةْ الرُّسُلْ: «آشْ نَعْمْلُوا يَا إِخْوَة؟»</verse>
				<verse number="38">جَاوِبْهُمْ بُطْرُسْ: «تُوبُوا وْخَلِّي كُلْ وَاحِدْ فِيكُمْ يِتْعَمِّدْ بْإِسْمْ يَسُوعْ المَسِيحْ، وَقْتْهَا يِغْفْرِلْكُمْ اللهْ ذْنُوبْكُمْ وْتَاخْذُوا مَوْهِبْةْ الرُّوحْ القُدُسْ.</verse>
				<verse number="39">عْلَى خَاطِرْ الوَعْدْ هَاذَا رَاهُو لِيكُمْ وْلِوْلاَدْكُمْ وْلِلنَّاسْ البْعَادْ الكُلْ، يَاخْذُو كُلْ وَاحِدْ يْنَادِيهْ الرَّبْ إِلاَهْنَا.»</verse>
				<verse number="40">وْمِنْ بَعْدْ شْهِدِّلْهُمْ بْبَرْشَة كْلاَمْ وْشَدْ صْحِيحْ وْقَالِلْهُمْ: «إِبْعْدُوا عْلَى الجِيلْ الفَاسِدْ هَاذَا.»</verse>
				<verse number="41">وِلِّي سَمْعُوهْ الكُلْهُمْ وْقِبْلُوا كْلاَمُو تْعَمّْدُوا، وِتْزَادُوا لِلمَجْمُوعَة فِي النْهَارْ هَاذَاكَا تَقْرِيبْ ثْلاَثَة آلاَفْ.</verse>
				<verse number="42">وِالكُلْهُمْ كَانُوا يْدَاوْمُوا عْلَى تَعْلِيمْ الرُّسُلْ وْكَانُوا عَايْشِينْ مْعَ بْعَضْهُمْ وْيَاكْلُوا فِي العْشَاء الرَّبَّانِي وِيْصَلِّيوْ.</verse>
				<verse number="43">وْكِصَارِتْ مُعْجْزَاتْ وِعْجَايِبْ عْلَى يْدِينْ الرُّسُلْ، النَّاسْ الكُلْ وَلاَّوْ خَايْفِينْ.</verse>
				<verse number="44">وِالمُؤْمْنِينْ الكُلْهُمْ كَانُوا مِتَّحْدِينْ مْعَ بْعَضْهُمْ، وْكَانُوا مِتْشَارْكِينْ فِي كُلْ مَا يِمْلْكُوا.</verse>
				<verse number="45">يْبِيعُوا حْوَايِجْهُمْ وْأَمْلاَكْهُمْ وْيِقْسْمُوا الفْلُوسْ عْلَى قَدْرْ حَاجِةْ كُلْ وَاحِدْ فِيهُمْ.</verse>
				<verse number="46">وِيْدَاوْمُوا عْلَى الحْضُورْ فِي الهَيْكِلْ كُلْ يُومْ بْقَلْبْ وَاحِدْ. وْيِقْسْمُوا خُبْزْ الْعْشاء الرّبّانِي فِي البْيُوتْ وْيَاكْلُوا مْعَ بْعَضْهُمْ بْفَرْحَة وْنِيَّة صَافْيَة.</verse>
				<verse number="47">وْهُومَا يْسَبّْحُوا فِي اللهْ، وْمَقْبُولِينْ عِنْدْ النَّاسْ الكُلْ، وْكَانْ الرَّبْ كُلْ يُومْ يْزِيدْ لِلمَجْمُوعَة النَّاسْ الِّي يُخْلْصُوا بِالمَسِيحْ.</verse>
			</chapter>
			<chapter number="3">
				<verse number="1">فِي وَقْتْ صْلاَةْ الثْلاَثَة مْتَاعْ العْشِيَّة مْشَى بُطْرُسْ وْيُوحَنَّا لِلهَيْكِلْ.</verse>
				<verse number="2">وْكَانْ بِحْذَا بَابْ الهَيْكِلْ الِّي يِتْسَمَّي بَابْ جْمِيلْ رَاجِلْ مَشْلُولْ مِلِّي تُولِدْ، يْجِيبُوهْ النَّاسْ كُلْ يُومْ وِيْحُطُّوهْ الغَادِي وْيُقْعُدْ يُطْلُبْ فِي الصُّدْقَة مِنْ عِنْدْ النَّاسْ الِّي يُدْخْلُوا لِلهَيْكِلْ.</verse>
				<verse number="3">وَقْتِلِّي شَافْ بُطْرُسْ وْيُوحَنَّا دَاخْلِينْ لِلهَيْكِلْ، طْلَبْ مِنْهُمْ صُدْقَة.</verse>
				<verse number="4">يَاخِي خْزَرْلُو بُطْرُسْ وْيُوحَنَّا بِلْقْدَا وْقَالُّو بُطْرُسْ: «أُخْزْرُلْنَا!»</verse>
				<verse number="5">خْزَرِّلْهُمْ وِقْعَدْ يِسْتَنَّى بَاشْ يِتْصَدّْقُوا عْلِيهْ.</verse>
				<verse number="6">قَالُّو بُطْرُسْ: «مَا عِنْدِيشْ لاَ فِضَّة وْلاَ ذْهَبْ، آمَا نَعْطِيكْ الِّي عِنْدِي: بْإِسْمْ يَسُوعْ المَسِيحْ النَّاصْرِي قُومْ وْإِمْشِي!»</verse>
				<verse number="7">شَدُّو مِنْ يِدُّو اليْمِينْ وْقَوّْمُو. وْبِالوَقْتْ رَجْعِتْ القُوَّة فِي سَاقِيهْ وِقْدَامُو.</verse>
				<verse number="8">وْنَقِّزْ وِوْقُفْ وِمْبَاعِدْ مْشَى وِدْخَلْ مْعَاهُمْ لِلهَيْكِلْ وْهُوَ طَايِرْ مِالفَرْحَة وْيِحْمِدْ فِي اللهْ.</verse>
				<verse number="9">وْشَافُوهْ الحَاضْرِينْ الكُلْ يِمْشِي وْيِحْمِدْ فِي رَبِّي.</verse>
				<verse number="10">وْكِعَرْفُوا الِّي هُوَ الرَّاجِلْ المَشْلُولْ الِّي يُطْلُبْ وِلِّي تْعَوِّدْ يُقْعُدْ قُدَّامْ «بَابْ جْمِيلْ» فِي الهَيْكِلْ تْعَجّْبُوا وِتْحَيّْرُوا مِالشَّيْء الِّي صَارْلُو.</verse>
				<verse number="11">الرَّاجِلْ المَشْلُولْ كَانْ مُوجُودْ فِي مْزَازْ الهَيْكِلْ المَعْرُوفْ بِمْزَازْ سُلَيْمَانْ شَادِدْ جْنَبْ بُطْرُسْ وْيُوحَنَّا. وْجَاوْ بَرْشَة نَاسْ وِتْلَمُّوا قُدَّامْهُمْ وْهُومَا بَاهْتِينْ.</verse>
				<verse number="12">قَالِلْهُمْ بُطْرُسْ وَقْتِلِّي شَافْ الشَّيْء هَاذَا: «يَا بَنِي إِسْرَائِيلْ عْلاَشْ تِتْعَجّْبُوا مِالشَّيْء الِّي صَارْلُو وِعْلاَشْ تُخْزْرُولْنَا تْقُولِشْ عْلِينَا بْقُدْرِتْنَا وِلاَّ بِالتَّقْوَى مْتَاعْنَا رَدِّينَا الرَّاجِلْ هَاذَا يِمْشِي؟</verse>
				<verse number="13">رَاهُو إِلاَهْ إِبْرَاهِيمْ وْإِسْحَاقْ وْيَعْقُوبْ، إِلاَهْ جْدُودْنَا هُوَ الِّي مَجِّدْ الخَادِمْ مْتَاعُو يَسُوعْ الِّي إِنْتُومَا سَلِّمْتُوهْ لِلمُوتْ وِنْكَرْتُوهْ قُدَّامْ بِيلاَطُسْ فِي وَقْتْ الِّي هُوَ قَرِرْ بَاشْ يْسَيّْبُو.</verse>
				<verse number="14">آمَا إِنْتُومَا نْكَرْتُوا القُدُّوسْ وِالبَارْ وِطْلَبْتُوا مِنُّو بَاشْ يْسَامِحْ رَاجِلْ قَاتِلْ.</verse>
				<verse number="15">قْتَلْتُوا الِّي يَعْطِي الحَيَاةْ، آمَا اللهْ قَوّْمُو مِنْ بِينْ المُوتَى وْإِحْنَا شْهُودْ عْلَى هَاذَا.</verse>
				<verse number="16">وِالرَّاجِلْ هَاذَا الِّي تْشُوفُوا فِيهْ وِلِّي تَعْرْفُوهْ رَجْعِتْلُو قُوتُو عْلَى خَاطْرُو إِمِّنْ بْإِسْمُو. الإِيمَانْ بْيَسُوعْ هُوَ الِّي عْطَاهْ الصَّحَّة الكَامْلَة هَاذِي قُدَّامْكُمْ الكُلْ.</verse>
				<verse number="17">آنَا نَعْرِفْ يَا إِخْوَة الِّي إِنْتُومَا وِالشْيُوخْ مْتَاعْكُمْ مَا كُنْتُوشْ عَارْفِينْ الشَّيْء الِّي عْمَلْتُوهْ فِي المَسِيحْ.</verse>
				<verse number="18">آمَا اللهْ عْمَلْ الشَّيْء الِّي وْحَى بِيهْ قْبَلْ لِلأَنْبِيَاءْ الكُلْهُمْ، الِّي المَسِيحْ بَاشْ يِتْعَذِّبْ.</verse>
				<verse number="19">إِمَّالاَ تُوبُوا وْأَرْجْعُوا بَاشْ اللهْ يِغْفْرِلْكُمْ ذْنُوبْكُمْ.</verse>
				<verse number="20">وَقْتِلِّي رَبِّي يَبْعْثِلْكُمْ مَرَّة ثَانْيَة يَسُوعْ المَسِيحْ الِّي اخْتَارُو لِيكُمْ مِنْ قْبَلْ وِتْجِيكُمْ أَيَّامَاتْ الفْرَجْ.</verse>
				<verse number="21">وْهُوَ لاَزِمْ يَبْقَي فِي السْمَاءْ حَتَّى لِينْ يْجِي الوَقْتْ الِّي يِتْصَلِّحْ فِيهْ كُلْ شَيْء كِيمَا وْحَى اللهْ لِلأَنْبِيَاءْ القِدِّيسِينْ مْتَاعُو مِنْ قْدِيمْ الزْمَانْ.</verse>
				<verse number="22">وْمُوسَى قَالْ: \رَبِّي الِّي هُوَ اللهْ بَاشْ يْقَيّْمِلْكُمْ نَبِي كِيفِي مِنْ بِينْ إِخْوِتْكُمْ وْتِسْمْعُوا الِّي يْقُلْكُمْ عْلِيهْ الكُلْ.</verse>
				<verse number="23">آمَا الِّي مَا يِسْمَعْشْ كْلاَمُو رَاهُو بَاشْ يِفْنَى مِنْ بِينْ الشَّعْبْ.\</verse>
				<verse number="24">وْزَادَا الأَنْبِيَاءْ الكُلْهُمْ تْنَبّْأُوا بِالأَيَّامَاتْ هَاذِي، مِنْ صَمُوئِيلْ حَتَّى لِلأَنْبِيَاءْ الِّي جاوْ بَعْدُو.</verse>
				<verse number="25">وْإِنْتُومَا وْلاَدْ الأَنْبِيَاءْ هَاذُمْ وِوْلاَدْ العَهْدْ الِّي عَمْلُو اللهْ مْعَ جْدُودْنَا، وَقْتِلِّي قَالْ لْإِبْرَاهِيمْ: \بْذُرِّيتِكْ تِتْبَارِكْ شْعُوبْ الأَرْضْ الكُلْهَا.\</verse>
				<verse number="26">وْبِالأَخَصْ عْلَى خَاطِرْكُمْ إِنْتُومَا، اخْتَارْ اللهْ الخَادِمْ مْتَاعُو وْبَعْثُو بَاشْ يْبَارِكْكُمْ. كِكُلْ وَاحِدْ فِيكُمْ يَرْجَعْ عْلَى عْمَايْلُو الخَايْبَة.»</verse>
			</chapter>
			<chapter number="4">
				<verse number="1">وَقْتِلِّي كَانْ بُطْرُسْ وْيُوحَنَّا يِتْكَلّْمُوا مْعَ الحَاضْرِينْ، جَاوْهُمْ جْمَاعَة مِنْ الكُهَّانْ وْقَايِدْ حَرَسْ الهَيْكِلْ وِجْمَاعَة مِالصَّدُّوقِيِّينْ.</verse>
				<verse number="2">وْهُومَا مِتْغَشَشِينْ عْلَى خَاطِرْ بُطْرُسْ وْيُوحَنَّا كَانُوا يْعَلّْمُوا فِي النَّاسْ وِيْقُولُوا الِّي قْيَامِةْ الأَمْوَاتْ صْحِيحَة وِالدَّلِيلْ هُوَ الِّي يَسُوعْ قَامْ مِالمُوتْ.</verse>
				<verse number="3">يَاخِي شَدُّوهُمْ وْحَطُّوهُمْ فِي الحَبْسْ حَتَّى الغُدْوَة عْلَى خَاطِرْ الدِّنْيَا ظْلاَمِتْ.</verse>
				<verse number="4">آمَا بَرْشَة مِالنَّاسْ الِّي كَانُوا يِسْمْعُوا فِي الكْلاَمْ هَاذَا امّْنُوا. وِالرْجَالْ الِّي امّْنُوا تَقْرِيبْ وَلاَّوْ خَمْسَة آلاَفْ.</verse>
				<verse number="5">وْمِنْ غُدْوَة فِي الصْبَاحْ تْلَمُّوا رُؤَسَاءْ اليْهُودْ وِالشْيُوخْ وِالكُتَّابْ مْتَاعْ اليْهُودْ فِي أُورْشَلِيمْ.</verse>
				<verse number="6">وِمْعَاهُمْ حَنَّانْ كْبِيرْ الكُهَّانْ وْقِيَافَا وْيُوحَنَّا وِاسْكَنْدَرْ وِالنَّاسْ الِّي كَانُوا تَابْعِينْ لْرُؤَسَاءْ الكُهَّانْ.</verse>
				<verse number="7">جَابُوا بُطْرُسْ وْيُوحَنَّا وْسِأْلُوهُمْ: «بْأَيْ قُوَّة وِبْإِسْمْ شْكُونْ عْمَلْتُوا الشَّيْء هَاذَا؟»</verse>
				<verse number="8">يَاخِي تِمْلَى بُطْرُسْ بِالرُّوحْ القُدُسْ وْجَاوِبْهُمْ: «يَا رُؤَسَاءْ الشَّعْبْ وْيَا الشْيُوخْ.</verse>
				<verse number="9">إِذَا كَانْكُمْ اليُومْ تَبْحْثُوا فِينَا كِعْمَلْنَا الخِيرْ مْعَ وَاحِدْ مْرِيضْ، وِتْحِبُّوا تَعْرْفُوا كِيفَاشْ بْرَى.</verse>
				<verse number="10">إِمَّالاَ نِعْلِمْكُمْ وْخَلِّي شَعْبْ إِسْرَائِيلْ الكُلُّو يَعْرِفْ الِّي يَسُوعْ المَسِيحْ النَّاصْرِي الِّي إِنْتُومَا عَلِّقْتُوهْ عْلَى الصَّلِيبْ وِلِّي اللهْ قَوّْمُو مِنْ بِينْ المُوتَي بْإِسْمُو يَاقِفْ المَشْلُولْ هَاذَا وْيِتْشْفَى بْكُلُّو.</verse>
				<verse number="11">يَسُوعْ هَاذَا، هُوَ الحَجْرَة الِّي إِنْتُومَا البَنَّايَا رْفَضْتُوهَا، هُوَ بِيدُو وَلَّى حَجْرِةْ السَّاسْ.</verse>
				<verse number="12">وْمَا ثَمَّاشْ خَلاَصْ كَانْ عْلَى طْرِيقُو هُوَ عْلَى خَاطِرْ مَا ثَمَّاشْ إِسْمْ آخَرْ تِعْطَى لِلنَّاسْ انَّجّْمُوا نُخْلْصُوا بِيهْ.»</verse>
				<verse number="13">يَاخِي تْعَجّْبُوا المِتْجَمّْعِينْ مِنْ الشَّجَاعَة مْتَاعْ بُطْرُسْ وْيُوحَنَّا وَقْتِلِّي شَافُوا الِّي هُومَا مَا هُمْشْ مِتْعَلْمينْ وِلِّي هُومَا نَاسْ عَادِيِّينْ، عَرْفُوا الِّي هُومَا كَانُوا مْعَ يَسُوعْ.</verse>
				<verse number="14">آمَا وَقْتِلِّي شَافُوا المَشْلُولْ الِّي تِشْفَى وَاقِفْ مْعَاهُمْ مَا لْقَاوْ مَا يْقُولُوا</verse>
				<verse number="15">يَاخِي أُمْرُوهُمْ بَاشْ يُخْرْجُوا مِنْ اجْتِمَاعْ المَجْلِسْ مْتَاعْ اليْهُودْ بَاشْ يِتْشَاوْرُوا مْعَ بْعَضْهُمْ.</verse>
				<verse number="16">وْقَالُوا: «شْنُوَّة بَاشْ نَعْمْلُوا مْعَ الرْجَالْ هَاذُمْ، أَهْلْ أُورْشَلِيمْ يَعْرْفُوا الِّي ثَمَّة مُعْجْزَة كْبِيرَة صَارِتْ عْلَى يْدِيهُمْ وْإِحْنَا مَا انَّجّْمُوشْ نُنْكْرُوا هَاذَا.</verse>
				<verse number="17">آمَا بَاشْ مَا يْزيدِشْ الشَّيْء هَاذَا يُكْثُرْ، نْهَدَدُوهُمْ بَاشْ مَاعَادُوشْ يَحْكِيوْ عْلَى الإِسْمْ هَاذَا لْحَتَّى وَاحِدْ آخَرْ.»</verse>
				<verse number="18">مِنْ بَعْدْ جَابُوهُمْ وْأَمْرُوهُمْ بَاشْ مَا عَادِشْ يَنْطْقُوا بْإِسْمْ يَسُوعْ وِلاَّ يْعَلّْمُوهْ لِلنَّاسْ.</verse>
				<verse number="19">آمَا بُطْرُسْ وْيُوحَنَّا جَاوْبُوا: «شْنُوَّة الصْحِيحْ عِنْدْ اللهْ، يَاخِي نْطِيعُوكُمْ إِنْتُومَا وْمَا نْطِيعُوشْ اللهْ؟ تْرَى احْكْمُوا إِنْتُومَا!</verse>
				<verse number="20">مَا انَّجّْمُوشْ نْبَطّْلُوا الكْلاَمْ عْلَى الشَّيْء الِّي رِينَاهْ وِسْمَعْنَاهْ.»</verse>
				<verse number="21">زَادُوا هَدَدُوهُمْ وْمَا لْقَاوْشْ كِيفَاشْ بَاشْ يْعَاقْبُوهُمْ، وَلُّوا سَيّْبُوهُمْ، عْلَى خَاطِرْهُمْ خَافُوا مِالشَّعْبْ الِّي الكُلْهُمْ كَانُوا يِحْمْدُوا فِي اللهْ عْلَى الشَّيْء هَاذَا.</verse>
				<verse number="22">وِالرَّاجِلْ الِّي بْرَى بِالمُعْجْزَة عُمْرُو مَا فَاتِشْ الأَرْبْعِينْ سْنَة.</verse>
				<verse number="23">وَقْتِلِّي سَيّْبُوهُمْ، رَجْعُوا بُطْرُسْ وْيُوحَنَّا لِصْحَابْهُمْ وِحْكَاولْهُمْ عْلَى كُلْ الِّي قَالُوهُولْهُمْ رُؤَسَاءْ الكُهَّانْ وِالشْيُوخْ.</verse>
				<verse number="24">كِسَمْعُوا الشَّيْء هَاذَا بْدَاوْا يْعَلِّيُوا فِي صْوَاتْهُمْ وِيْصَلِّيوْ بْقَلْبْ وَاحِدْ: «يَا رَبِّي، يَا خَالِقْ الأَرْضْ وِالسْمَاءْ وِالبْحَرْ وْكُلْ مَا فِيهُمْ.</verse>
				<verse number="25">يَلِّي قُلْتْ بِالرُّوحْ القُدُسْ عْلَى لْسَانْ عَبْدِكْ بُونَا دَاوُدْ: عْلاَشْ النَّاسْ هَاجُوا؟ وِالشْعُوبْ مِنْ غِيرْ فَايْدَة تْآمْرُوا؟</verse>
				<verse number="26">مُلُوكْ الأَرْضْ قَامُوا وْرُؤَسَاءْهَا تْلَمُّوا وِمْعَ بْعَضْهُمْ تْعَاوْنُوا بَاشْ يْقَاوْمُوا رَبِّي وْمَسِيحُو.</verse>
				<verse number="27">وْبِالحَقْ الكْلاَمْ هَاذَا وْقَعْ اليُومْ. هِيرُودُسْ يِتْعَاوِنْ مْعَ بِيلاَطُسْ البُنْطِي وِالشْعُوبْ الأُخْرِينْ وْشَعْبْ إِسْرَائِيلْ الِّي جَاوْ مِنْ بَرْشَة بْلاَيِصْ بَاشْ يْقَاوْمُوا الخَادِمْ القُدُّوسْ يَسُوعْ الِّي إِنْتِ اخْتَرْتُو بَاشْ يْكُونْ هُوَ المَسِيحْ.</verse>
				<verse number="28">وْعَمْلُوا فِيهْ الشَّيْء الِّي إِنْتِ قَدِّرْتْهُولُو الكُلْ بْقُدْرْتِكْ وْحِكْمْتِكْ.</verse>
				<verse number="29">وْتَوْ يَا رَبْ أُخْزْرُلْهُمْ كِيفَاشْ يْهَدَدُوا فِينَا، وْأَعْطِينَا أَحْنَا خُدَّامِكْ بَاشْ نْقُولُوا كْلاَمِكْ جْهَارْ.</verse>
				<verse number="30">وْمِدْ يِدِّكْ بَاشْ تِشْفِي، بَاشْ تْصِيرْ مُعْجْزَاتْ وِعْجَايِبْ بْإِسْمْ ابْنِكْ القُدُّوسْ يَسُوعْ.»</verse>
				<verse number="31">وَقْتِلِّي كَانُوا يْصَلِّيوْ تْحَرّْكِتْ البُقْعَة الِّي مُوجُودِينْ فِيهَا وْتِمْلُوا الكُلْهُمْ بِالرُّوحْ القُدُسْ وِبْدَاوْا يْقُولُوا فِي كْلاَمْ اللهْ مِنْ غِيرْ مَا يْخَافُوا.</verse>
				<verse number="32">وِالمُؤْمْنِينْ كَانُوا عَايْشِينْ بْقَلْبْ وَاحِدْ وِبْنَفْسْ وَحْدَة، وِلِّي عَنْدُو حَاجَة مَا كَانِشْ يْقُولْ هَاذِي مْتَاعِي آمَا كَانُوا مِتْشَارْكِينْ فِي كُلْ شَيْء.</verse>
				<verse number="33">وْكَانُوا الرُّسُلْ يِشْهْدُوا بِقْيَامِةْ الرَّبْ يَسُوعْ بْقُوَّة عْظِيمَة وِالله نْعِمْ عْلِيهُمْ الكُلْهُمْ.</verse>
				<verse number="34">وْمَا كَانِشْ ثَمَّة حَتَّى وَاحِدْ مِحْتَاجْ عْلَى خَاطِرْ الِّي عِنْدْهُمْ دْيَارْ وِلاَّ أَرْضْ الكُلْهُمْ يْبِيعُوهُمْ وِيْجِيبُوا فْلُوسْهُمْ.</verse>
				<verse number="35">وِيْحُطُّوهُمْ قُدَّامْ الرُّسُلْ. وْهُومَا يْوَزّْعُوا عْلَى كُلْ مِحْتَاجْ حَسْبْ حَاجْتُو.</verse>
				<verse number="36">وْمِنْهُمْ يُوسُفْ الِّي الرُّسُلْ سَمَّاوْهْ بَرْنَابَا (مَعْنَاهَا إِبْنْ التَّشْجِيعْ) وْهُوَ مِنْ عَرْشْ لاَوِي وْمُولُودْ فِي قُبْرُصْ.</verse>
				<verse number="37">كَانْ يِمْلِكْ سَانْيَة بَاعْهَا وْجَابْ سُومْهَا وْحَطُّو قُدَّامْ الرُّسُلْ.</verse>
			</chapter>
			<chapter number="5">
				<verse number="1">آمَا ثَمَّة رَاجِلْ إِسْمُو حَنَانِيَّا تْفَاهِمْ مْعَ مَرْتُو سَفِيرَة وْبَاعْ سَانْيَة كَانْ يِمْلِكْهَا.</verse>
				<verse number="2">وْخَلَّى عَنْدُو شْوَيَّة فْلُوسْ، وْكَانِتْ مَرْتُو فِي بَالْهَا. وْجَابْ الفْلُوسْ الِّي بْقَاوْ وْحَطّْهُمْ قُدَّامْ الرُّسُلْ.</verse>
				<verse number="3">يَاخِي قَالُّو بُطْرُسْ: «يَا حَنَانِيَّا! عْلاَشْ خَلِّيتْ الشِّيطَانْ يِمْلَى قَلْبِكْ، وِكْذِبْتْ عْلَى الرُّوحْ القُدُسْ؟ وْخَلِّيتْ شْوَيَّة مِنْ سُومْ السَّانْيَة عِنْدِكْ.</verse>
				<verse number="4">يَاخِي مَا كَانِتْشْ بَاشْ تَبْقَالِكْ الكُلْهَا لُوكَانْ مَا بِعْتْهَاشْ؟ عْلاَشْ فَكِّرْتْ بَاشْ تْغُشْ. إِنْتِ مَا كْذِبْتِشْ عْلَى النَّاسْ آمَا رَاكْ كْذِبْتْ عْلَى اللهْ.»</verse>
				<verse number="5">دُوبْ مَا سْمَعْ حَنَانِيَّا الكْلاَمْ هَاذَا طَاحْ عْلَى الأَرْضْ وْمَاتْ، وِالنَّاسْ الِّي عَرْفُوا الشَّيْء هَاذَا خَافُوا بَرْشَة.</verse>
				<verse number="6">يَاخِي ثَمَّة وْلاَدْ شَبَابْ قَامُوا وْكَفّْنُوا حَنَانِيَّا وْهَزُّوهْ وْدِفْنُوهْ.</verse>
				<verse number="7">وْبَعْدْ ثْلاَثَة سْوَايَعْ جَاتْ مَرْةْ حَنَانِيَّا وْهِيَ مَا تِعْلِمْشْ بِلِّي صَارْ.</verse>
				<verse number="8">سْأَلْهَا بُطْرُسْ: «قُلِّي يَاخِي بِالفْلُوسْ هَاذِي بِعْتُوا السَّانْيَة؟» جَاوْبِتْ: «إِي نْعَمْ بِالفْلُوسْ هَاذِي.»</verse>
				<verse number="9">قَالِلْهَا بُطْرُسْ: «عْلاَشْ تْفَاهِمْتْ مْعَ رَاجْلِكْ بَاشْ تْجَرّْبُوا رُوحْ رَبِّي؟ آهُومَا الشَّبَابْ الِّي دِفْنُوا رَاجْلِكْ وَاقْفِينْ فِي البَابْ بَاشْ يْهِزُّوكْ إِنْتِ زَادَا.»</verse>
				<verse number="10">يَاخِي طَاحِتْ قُدَّامْ بُطْرُسْ وْمَاتِتْ بِالوَقْتْ. وَقْتِلِّي دَخْلُوا الشَّبَابْ وِلْقَاوْهَا مِيتَة، هَزُّوهَا وْدِفْنُوهَا بِحْذَا رَاجِلْهَا.</verse>
				<verse number="11">يَاخِي النَّاسْ الِّي فِي الكَنِيسَة وِالنَّاسْ الِّي سَمْعُوا الخْبَرْ الكُلْهُمْ خَافُوا.</verse>
				<verse number="12">وْصَارِتْ عْلَى يْدِينْ الرُّسُلْ بَرْشَة مُعْجْزَاتْ وِعْجَايِبْ بِينْ الشَّعْبْ. وْكَانُوا الكُلْهُمْ يِجْتَمْعُوا بْقَلْبْ وَاحِدْ فِي مْزَازْ سُلَيْمَانْ الِّي فِي الهَيْكِلْ.</verse>
				<verse number="13">وْحَتَّى وَاحِدْ مِالنَّاسْ الأُخْرِينْ مَا تْشَجَّعْ وِدْخَلْ بِحْذَاهُمْ. آمَا الشَّعْبْ كَانْ يْقَدِّرْهُمْ.</verse>
				<verse number="14">وِعْدَدْ المُؤْمْنِينْ بِالرَّبْ كَانْ مَاشِي وِيْزِيدْ بَعْدْ مَا جَاوْ رْجَالْ وِنْسَاء أُخْرِينْ لِلمَجْمُوعَة.</verse>
				<verse number="15">وِالنَّاسْ كَانُوا يْهِزُّوا فِي المُرْضَى عْلَى فْرُوشَاتْهُمْ لِلشَّارِعْ وَقْتِلِّي يِتْعَدَّى بُطْرُسْ بَاشْ عْلَى الأَقَلْ يْجِي الظُّلْ مْتَاعُو عْلَى جْمَاعَة مِنْهُمْ وْيَبْرَاوْ.</verse>
				<verse number="16">وْزِيدْ عْلَى هَاذَا بَرْشَة نَاسْ كَانُوا يْجِيوْ مِالمُدُنْ وِالقُرَى لْأُورْشَلِيمْ هَازِّينْ المُرْضَى وِلِّي مْعَذّْبِتْهُمْ الأَرْوَاحْ المَنْزُوسَة وْكَانُوا الكُلْهُمْ يَبْرَاوْ.</verse>
				<verse number="17">كْبِيرْ الكُهَّانْ وِجْمَاعْتُو الِّي يْتَبّْعُوا فِي الصَّدُّوقِيِّينْ كَانُوا يْغِيرُوا مِالرُّسُلْ.</verse>
				<verse number="18">شَدُّوهُمْ وْحَطُّوهُمْ فِي الحَبْسْ.</verse>
				<verse number="19">آمَا مَلاَكْ مِنْ عِنْدْ الرَّبْ حَلْ بِيبَانْ الحَبْسْ فِي اللِّيلْ وْسَيِّبْهُمْ وْقَالِلْهُمْ:</verse>
				<verse number="20">«إِمْشِيوْ لِلهَيْكِلْ وْآقْفُوا وْإِحْكِيوْ لِلنَّاسْ عْلَى الحَيَاةْ الجْدِيدَة.»</verse>
				<verse number="21">طَاعُوا كْلاَمُو وِمْشَاوْ بِكْرِي مْعَ الفَجْرْ لِلهَيْكِلْ وِبْدَاوْا يْعَلّْمُوا. وِطْلَبْ كْبِيرْ الكُهَّانْ وِجْمَاعْتُو بَاشْ يِتْعْمَلْ إِجْتِمَاعْ المَجْلِسْ مْتَاعْ اليْهُودْ وْيَحْضْرُوا فِيهْ شْيُوخْ إِسْرَائِيلْ الكُلْهُمْ وْأَمْرُوا بَاشْ يْجِيبُوا الرُّسُلْ مِالحَبْسْ.</verse>
				<verse number="22">آمَا الحُرَّاسْ مْتَاعْ الهَيْكِلْ مَا لْقَاوْهُمْشْ، وَلَّاوْا رَجْعُوا وْخَبّْرُوا المَجْلِسْ.</verse>
				<verse number="23">وْقَالُوا: «لْقِينَا بِيبَانْ الحَبْسْ مْسَكّْرَة، وِالعَسَّاسَة وَاقْفِينْ قُدَّامْ البَابْ آمَا وَقْتِلِّي حَلِّينَا البَابْ مَا لْقِينَا حَتَّى حَدْ لْدَاخِلْ.»</verse>
				<verse number="24">وَقْتِلِّي سْمَعْ قَايِدْ حَرَسْ الهَيْكِلْ، وْكْبِيرْ الكُهَّانْ الكْلاَمْ هَاذَا بِهْتُوا وِبْدَاوْا يِسْأْلُوا فِي بْعَضْهُمْ: زَعْمَة شْنُوَّة الِّي جْرَى؟</verse>
				<verse number="25">مِنْ بَعْدْ جَا وَاحِدْ لِلمَجْلِسْ وْقَالْ: «الرْجَالْ الِّي إِنْتُومَا حَطِّيطُوهُمْ فِي الحَبْسْ هُومَا تَوْ وَاقْفِينْ يْعَلّْمُوا فِي النَّاسْ فِي الهَيْكِلْ.»</verse>
				<verse number="26">وَلّى مْشَى قَايِدْ الحُرَّاسْ مْتَاعْ الهَيْكِلْ وِالجُنُودْ مْتَاعُو وْجَابُوا الرُّسُلْ مِنْ غِيرْ مَا سْتَعْمْلُوا القُوَّة، عْلَى خَاطِرْهُمْ خَافُوا مِالشَّعْبْ لَيُرْجُمْهُمْ.</verse>
				<verse number="27">وْكِجَابُوهُمْ وُقْفُوا قُدَّامْ المَجْلِسْ مْتَاعْ اليْهُودْ وِسْإِلْهُمْ كْبِيرْ الكُهَّانْ</verse>
				<verse number="28">وْقَالْ: «نَبِّهْنَا عْلِيكُمْ بَاشْ مَا تْعَلّْمُوشْ بِالإِسْمْ هَاذَا، آمَا إِنْتُومَا مْلِيتُوا أُورْشَلِيمْ بِالتَّعْلِيمْ مْتَاعْكُمْ، وِتْحِبُّوا تْحَمّْلُونَا أَحْنَا المَسْؤُولِيَّة مْتَاعْ دَمْ الإِنْسَانْ هَاذَا!»</verse>
				<verse number="29">يَاخِي جَاوِبْ بُطْرُسْ وِالرُّسُلْ وْقَالْ: «يِلْزِمْنَا نْطِيعُوا اللهْ مُوشْ النَّاسْ.</verse>
				<verse number="30">إِلاَهْ جْدُودْنَا قَوِّمْ يَسُوعْ الِّي إِنْتُومَا قْتَلْتُوهْ وْعَلِّقْتُوهْ عْلَى لُوحَة.</verse>
				<verse number="31">آمَا اللهْ رَفْعُو وْحَطُّو عْلَى يْمِينُو رَئِيسْ وْمُخَلِّصْ بَاشْ يَعْطِي لْبَنِي إِسْرَائِيلْ التَّوْبَة وْغُفْرَانْ الذْنُوبْ</verse>
				<verse number="32">وْإِحْنَا شْهُودْ عْلَى الكْلاَمْ هَاذَا، وْزَادَا يِشْهِدْ الرُّوحْ القُدُسْ الِّي عْطَاهْ اللهْ لِلنَّاسْ الِّي يْطِيعُوهْ.»</verse>
				<verse number="33">وَقْتِلِّي النَّاسْ الِّي فِي المَجْلِسْ سَمْعُوا الكْلاَمْ هَاذَا تْغَشَشُوا بَرْشَة وْحَبُّوا بَاشْ يُقْتْلُوا الرُّسُلْ.</verse>
				<verse number="34">آمَا ثَمَّة وَاحِدْ مِنْ أَعْضَاءْ المَجْلِسْ مْتَاعْ اليْهُودْ وْإِسْمُو غَمَالاَئِيلْ، وْهُوَ مُعَلِّمْ مْتَاعْ الشَّرِيعَة وْتَابِعْ لِلفَرِّيسِيِّينْ، وِالنَّاسْ الكُلْ يِحْتَرْمُوهْ، وْقُفْ وِطْلَبْ بَاشْ الرُّسُلْ يُخْرْجُوا شْوَيَّة البَرَّة.</verse>
				<verse number="35">مِنْ بَعْدْ قَالْ لِلنَّاسْ المُجْتَمْعِينْ: «يَا بَنِي إِسْرَائِيلْ: رُدُّوا بَالْكُمْ تَعْمْلُوا الِّي نَاوِينْ بَاشْ تَعْمْلُوهْ فِي الرْجَالْ هَاذُمْ.</verse>
				<verse number="36">رَاهُو قْبَلْ المُدَّة هَاذِي جَا وَاحِدْ إِسْمُو ثُودَاسْ وِادَّعَى الِّي هُوَ إِنْسَانْ عْظِيمْ يَاخِي تَبّْعُوهْ أَرْبْعَة مْيَاةْ رَاجِلْ، آمَا هُوَ تِقْتَلْ وِلِّي يْتَبّْعُوا فِيهْ الكُلْهُمْ تْفَرّْقُوا وِوْفَى كُلْ شَيْء.</verse>
				<verse number="37">وْمِنْ بَعْدْ جَا يَهُوذَا الجَلِيلِي فِي وَقْتْ إِحْصَاءْ الشَّعْبْ وْجَابْ مْعَاهْ بَرْشَة نَاسْ بَاشْ يْتَبّْعُوهْ يَاخِي تِقْتَلْ وِالنَّاسْ الِّي يْتَبّْعُوا فِيهْ تْفَرّْقُوا.</verse>
				<verse number="38">وْآنَا نَنْصَحْكُمْ تَوْ بَاشْ تِبْعْدُوا عْلَى الرْجَالْ هَاذُومَا وِتْخَلِّيوْهُمْ عْلَى رْوَاحْهُمْ. إِذَا كَانِتْ الخُطَّة هَاذِي وِلاَّ الخِدْمَة هَاذِي مِنْ عِنْدْ النَّاسْ رَاهِي مَا اتِّمِّشْ.</verse>
				<verse number="39">آمَا إِذَا كَانْ الشَّيْء هَاذَا مِنْ عِنْدْ اللهْ، إِنْتُومَا مَا تْنَجّْمُوشْ تَاقْفُوا ضِدُّو وْرَاكُمْ تْوَلِّيوْا زَادَا أَعْدَاءْ اللهْ.»</verse>
				<verse number="40">يَاخِي عَمْلُوا أَعْضَاءْ المَجْلِسْ بِالنْصِيحَة هَاذِي وِاسْتَدْعَاوْ الرُّسُلْ وْضَرْبُوهُمْ بِالسُّوطْ وْأَمْرُوهُمْ بَاشْ مَا يَعَلّْمُوشْ بْإِسْمْ يَسُوعْ، وْسَيّْبُوهُمْ.</verse>
				<verse number="41">آمَا الرُّسُلْ خَرْجُوا مِالمَجْلِسْ مْتَاعْ اليْهُودْ فَرْحَانِينْ عْلَى خَاطِرْهُمْ تْحِسْبُوا الِّي هُومَا يِسْتْحَقُّوا بَاشْ يِتْهَانُوا مِنْ أَجْلْ اسْمْ يَسُوعْ.</verse>
				<verse number="42">وْكَانُوا كُلْ يُومْ فِي الهَيْكِلْ وْيِمْشِيوْ مِنْ بِيتْ لْبِيتْ بَاشْ يْعَلّْمُوا وِيْبَشّْرُوا بْيَسُوعْ وِيْقُولُوا لِلنَّاسْ الِّي هُوَ المَسِيحْ.</verse>
			</chapter>
			<chapter number="6">
				<verse number="1">وْفِي الأَيَّامَاتْ هَاذُوكُمْ كِكُثْرُوا التْلاَمْذَة وِتْشَكَّاوْ اليْهُودْ الِّي يِتْكَلّْمُوا بِاليُونَانِيَّة عْلَى اليْهُودْ الِّي يِتْكَلّْمُوا بِالعِبْرِي عْلَى خَاطِرْالْأَرَامِلْ مْتَاعْهُمْ مَا كَانُوشْ يَاخْذُوا فِي بَايْهُمْ مِالإِعَانَة مْتَاعْ كُلْ يُومْ.</verse>
				<verse number="2">يَاخِي الرُّسُلْ الأَثْنَاشْ سْتَدْعَاوْا التْلاَمْذَة الكُلْ وْقَالُولْهُمْ: «مُوشْ بَاهِي أَحْنَا نْخَلِّيوا كِلْمِةْ اللهْ مَا نْبَشّْرُوشْ بِيهَا وْنَبْقَاوْا نْوَزّْعُوا فِي المَاكْلَة</verse>
				<verse number="3">يَا إخْوِتْنَا إِخْتَارُوا سَبْعَة رْجَالْ مِنْكُمْ مَشْهُودْ لِيهُمْ بِالسُّمْعَة البَاهْيَة وْمِلْيَانِينْ بِالرُّوحْ القُدُسْ وِالحِكْمَة بَاشْ نْكَلّْفُوهُمْ وْيَعْمْلُوا الخِدْمَة هَاذِي.</verse>
				<verse number="4">وْإِحْنَا نْدَاوْمُوا عْلَى الصَّلاَةْ وْخِدْمِةْ الكِلْمَة.»</verse>
				<verse number="5">الرَّايْ هَاذَا عْجِبْ التْلاَمْذَة الكُلْ وِخْتَارُوا اسْتِفَانُوسْ الِّي هُوَ رَاجِلْ مَلْيَانْ بِالإِيمَانْ وْبِالرُّوحْ القُدُسْ، وْفِيلِبُّسْ، وْبُرُوخُورُسْ وْنِيكَانُورْ، وْتِيمُونْ، وْبَرْمِينَاسْ ونِيقُولاَوُسْ الأَنْطَاكِي الِّي وَلَّى يْهُودِي قْبَلْ مَا يْوَلِّي مَسِيحِي.</verse>
				<verse number="6">وْجَابُوهُمْ وْوَقّْفُوهُمْ قُدَّامْ الرُّسُلْ. يَاخِي صَلُّوا مِنْ أَجْلْهُمْ وْحَطُّوا عْلِيهُمْ يْدِيهُمْ.</verse>
				<verse number="7">وِتْنُشْرُتْ كِلْمِةْ اللهْ أَكْثِرْ، وْكُثْرُوا التْلاَمْذَة فِي أُورْشَلِيمْ، وِجْمَاعَة كْبِيرَة مِالكُهَّانْ طَاعُوا اللهْ وْقِبْلُوا الإِيمَانْ بْيَسُوعْ المَسِيحْ.</verse>
				<verse number="8">وْكَانْ اسْتِفَانُوسْ مَلْيَانْ بِالنِّعْمَة وِالقُوَّة وْكَانْ يَعْمِلْ فِي عْجَايِبْ وْمُعْجْزَاتْ كْبِيرَة بِينْ الشَّعْبْ.</verse>
				<verse number="9">يَاخِي جَاوْ ضِدُّو جْمَاعَة فِي المَجْمَعْ كَانُوا عَبِيدْ وِمْبَاعِدْ وَلاَّوْ أَحْرَارْ وْثَمَّة يْهُودْ مِنْ قِيرِينَة وِالإِسْكَنْدَرِيَّة وْغِيرْهُمْ مِنْ جِيهِةْ كِيلِيكِيَّة وْأَسِيَّة قَاعْدِينْ يْحَرّْشُوا فِيهُمْ وِبْدَاوْا يْنَاقْشُوا فِي اسْتِفَانُوسْ.</verse>
				<verse number="10">مَا قِدْرُوشْ يْعَارْضُوا الحِكْمَة وِالرُّوحْ الِّي كَانْ يِتْكَلِّمْ بِيهُمْ.</verse>
				<verse number="11">وَلاَّوْ دِفْعُوا الرَّشْوَة لِجْمَاعَة بَاشْ يْقُولُوا: «سْمَعْنَا اسْتِفَانُوسْ يِتْكَلِّمْ بِكْلاَمْ كُفْرْ عْلَى مُوسَى وِعْلَى اللهْ.»</verse>
				<verse number="12">التُّهْمَة هَاذِي هَيّْجِتْ الشَّعْبْ وِالشْيُوخْ وِالكُتَّابْ مْتَاعْ اليْهُودْ عْلَى اسْتِفَانُوسْ، وْشَدُّوهْ وْجَابُوهْ قُدَّامْ المَجْلِسْ مْتَاعْ اليْهُودْ.</verse>
				<verse number="13">وْجَابُوا نَاسْ شِهْدُوا بِالكِذْبْ وْقَالُوا: «الرَّاجِلْ هَاذَا دِيمَا يِتْكَلِّمْ بِكْلاَمْ كُفْرْ عْلَى البْلاَصَة المُقَدّْسَة هَاذِي وِعْلَى الشَّرِيعَة مْتَاعْ مُوسَى.</verse>
				<verse number="14">وِسْمَعْنَاهْ يْقُولْ الِّي يَسُوعْ النَّاصْرِي بَاشْ يْطَيِّحْ الهَيْكِلْ وِيْبَدِّلْ العَادَاتْ الِّي خْذِينَاهَا مِنْ عِنْدْ مُوسَى.»</verse>
				<verse number="15">وَقْتِلِّي النَّاسْ الِّي فِي المَجْلِسْ مْتَاعْ اليْهُودْ الكُلْهُمْ ثَبّْتُوا فِي اسْتِفَانُوسْ، شَافُوا وِجْهُو كِيفْ وِجْهْ المَلاَكْ.</verse>
			</chapter>
			<chapter number="7">
				<verse number="1">وِسْإِلْ كْبِيرْ الكُهَّانْ اسْتِفَانُوسْ: «يَاخِي التُّهَمْ هَاذِي صْحِيحَة؟»</verse>
				<verse number="2">جَاوِبْ: «يَا الشْيُوخْ وْيَا الإِخْوَة، إِسْمْعُونِي! ظْهُرْ إِلاَهْ المَجْدْ لْبُونَا إِبْرَاهِيمْ وْهُوَ فِي بْلاَدْ مَا بِينْ النَّهْرِينْ قْبَلْ مَا رْحَلْ وِسْكِنْ فِي مْدِينِةْ حَارَانْ.</verse>
				<verse number="3">وْقَالُّو: \خَلِّي أَرْضِكْ وْأَهْلِكْ وْأَرْحِلْ لِلأَرْضْ الِّي بَاشْ نْوَرِّيهَالِكْ.\</verse>
				<verse number="4">وِرْحَلْ مِنْ بْلاَدْ الكِلْدَانِيِّينْ وِسْكِنْ فِي مْدِينِةْ حَارَانْ وِبْقَى فِيهَا حَتَّى لِينْ مَاتْ بُوهْ، يَاخِي جَابُو اللهْ لِلبْلاَدْ هَاذِي الِّي تُسْكْنُوا فِيهَا إِنْتُومَا تَوَّا.</verse>
				<verse number="5">وْفِي البْلاَدْ هَاذِي مَا عْطَاهِشْ مِلْكْ وْمَا كَانِشْ عَنْدُو وِينْ يْحُطْ سَاقِيهْ. آمَا اللهْ وَعْدُو بَاشْ يَعْطِيهْ البْلاَدْ هَاذِي لِيهْ وِلْذُرِّيتُو مِنْ بَعْدُو رَغْمِلِّي مَا كَانِشْ عَنْدُو وْلاَدْ.</verse>
				<verse number="6">وْقَالْ اللهْ: \ذُرِّيتِكْ بَاشْ يْقَاسُوا مِالغُرْبَة فِي بْلاَدْ مَا هِيشْ بْلاَدْهُمْ مُدِّةْ أَرْبْعَة مْيَاةْ سْنَة وْأُمَّالِيهَا يْرُدُّوهُمْ عَبِيدْ وْيَعْمْلُوا مْعَاهُمْ الخَايِبْ.</verse>
				<verse number="7">آمَا آنَا بَاشْ نُحْكُمْ عْلَى الشَّعْبْ الِّي رَدّْهُمْ عَبِيدْ، وْمِنْ بَعْدْ يُخْرْجُوا وِيْجِيوْ لِلبْلاَدْ هَاذِي بَاشْ يِعْبْدُونِي.\</verse>
				<verse number="8">وِعْطَى اللهْ العَهْدْ مْتَاعْ الطْهُورْ لْإِبْرَاهِيمْ وْهَكَّا وَقْتِلِّي تُولِدْ إِسْحَاقْ طَهّْرُو إِبْرَاهِيمْ فِي النْهَارْ الثَّامِنْ وْطَهِّرْ إِسْحَاقْ وِلْدُو يَعْقُوبْ وْيَعْقُوبْ طَهِّرْ وْلاَدُو الأَثْنَاشْ الِّي هُومَا جْدُودْنَا لُولاَنِينْ.</verse>
				<verse number="9">وِجْدُودْنَا لُولاَنِينْ حِسْدُوا يُوسُفْ وْبَاعُوهْ لْمَصْرْ. آمَا اللهْ كَانْ مْعَاهْ.</verse>
				<verse number="10">وْخَرّْجُو مِالمَشَاكِلْ الِّي وُقْعِتْلُو الكُلْهَا، وِعْطَاهْ نِعْمَة وْحِكْمَة عِنْدْ فَرْعُونْ مَلِكْ مَصْرْ يَاخِي رَدُّو وَالِي عْلَى مَصْرْ وْمَسْؤُولْ عْلَى القْصَرْ مْتَاعُو.</verse>
				<verse number="11">وْبَعْدْ هَاذَا الكُلْ جَاتْ مَجَاعَة فِي مَصْرْ الكُلْهَا وْفِي أَرْضْ كَنْعَانْ، وْعَانُوا جْدُودْنَا مِنْ ضِيقْ كْبِيرْ وْمَا لْقُوشْ مَا يَاكْلُوا.</verse>
				<verse number="12">وَقْتِلِّي سْمَعْ يَعْقُوبْ الِّي ثَمَّة قَمْحْ فِي مَصْرْ بْعَثْ جْدُودْنَا لْأَوِّلْ مَرَّة.</verse>
				<verse number="13">وْكِبْعَثْهُمْ فِي المَرَّة الثَّانْيَة عَرِّفْهُمْ يُوسُفْ بْرُوحُو. وِعْرَفْ فَرْعُونْ العَايْلَة مْتَاعْ يُوسُفْ.</verse>
				<verse number="14">وِاسْتَدْعَى يُوسُفْ بُوهْ يَعْقُوبْ وْإِخْوْتُو وْعَايْلاَتْهُمْ لْمَصْرْ وْكَانُوا خَمْسَة وْسَبْعِينْ وَاحِدْ.</verse>
				<verse number="15">وِهْبَطْ يَعْقُوبْ وِجْدُودْنَا لْمَصْرْ وْقَعْدُوا فِيهَا حَتَّى لِينْ مَاتُوا.</verse>
				<verse number="16">وْهَزُّوهُمْ لْمَنْطِقْةْ شَكِيمْ وْدِفْنُوهُمْ فِي القْبَرْ الِّي شْرَاهْ إِبْرَاهِيمْ مِنْ عِنْدْ قَبِيلِةْ بَنِي حَمُورْ فِي مَنْطِقْةْ شَكِيمْ بِشْوَيَّة فِضَّة.</verse>
				<verse number="17">كِبْدَا يُقْرُبْ الوَقْتْ الِّي اللهْ بَاشْ يْتَمِّمْ فِيهْ الوَعْدْ الِّي وْعِدْ بِيهْ إِبْرَاهِيمْ كْثُرْ الشَّعْبْ وِالعْدَدْ مْتَاعْهُمْ زَادْ فِي مَصْرْ.</verse>
				<verse number="18">حَتَّى لِينْ جَا مَلِكْ جْدِيدْ عْلَى مَصْرْ مَا كَانِشْ يَعْرِفْ حَتَّى حَاجَة عْلَى يُوسُفْ.</verse>
				<verse number="19">يَاخِي تْحَيِّلْ عْلَى شَعْبْنَا وْمَا عْمَلْشْ البَاهِي مْعَ جْدُودْنَا، حَتَّى لِينْ خَلاَّهُمْ تْلَزُّوا بَاشْ يْسَلّْمُوا فِي وْلاَدْهُمْ بَاشْ يْمُوتُوا.</verse>
				<verse number="20">وْفِي الوَقْتْ هَاذَاكَا تُولِدْ مُوسَى وْكَانْ مِزْيَانْ بَرْشَة. وِبْقَى مْعَ أُمُّو وْبُوهْ لْمُدِّةْ ثْلاَثَة شْهُورْ.</verse>
				<verse number="21">آمَا تْلَزُّوا بَاشْ يْسَلّْمُوا فِيهْ، يَاخِي مَنّْعِتُّو بِنْتْ فَرْعُونْ وِتْبَنَّاتُو وْرَبَّاتُو كِيفْ وِلْدْهَا.</verse>
				<verse number="22">وِتْعَلِّمْ مُوسَى العُلُومْ مْتَاعْ المَصْرِيِّينْ الكُلْهَا وْوَلَّى قْوِي فِي كْلاَمُو وْفِي فِعْلُو.</verse>
				<verse number="23">وْوَقْتِلِّي وْصُلْ عُمْرُو أَرْبْعِينْ سْنَة، جَا عْلَى بَالُو بَاشْ يِتْفَقِّدْ إِخْوْتُو الِّي مِنْ بَنِي إِسْرَائِيلْ.</verse>
				<verse number="24">يَاخِي شَافْ وَاحِدْ مِنْهُمْ قَاعِدْ يِتْضْرَبْ، ادَّخِّلْ بَاشْ يْدَافِعْ عْلَى المَظْلُومْ وِقْتَلْ المَصْرِي.</verse>
				<verse number="25">عْمَلْ الشَّيْء هَاذَا وْحَبْ الِّي إِخْوْتُو يِفْهْمُوا الِّي اللهْ بَاشْ يْمَنَّعْهُمْ عْلَى يْدِيهْ، آمَا هُومَا مَا فَهْمُوشْ.</verse>
				<verse number="26">وْمِنْ غُدْوَة لْقَى زُوزْ مِنْ إِخْوْتُو يِتْعَارْكُوا، يَاخِي حَاوِلْ يْصَلِّحْ مَا بِينَاتْهُمْ وْقَالِلْهُمْ: \إِنْتُومَا إِخْوَة عْلاَشْ تَعْمْلُوا فِي الخَايِبْ مْعَ بْعَضْكُمْ؟\</verse>
				<verse number="27">الِّي كَانْ يَعْمِلْ فِي الخَايِبْ مْعَ الآخَرْ دَزُّو وْقَالْ: \شْكُونْ حَطِّكْ قَايِدْ وْقَاضِي مَا بِينَاتْنَا؟</verse>
				<verse number="28">تْحِبْ تُقْتُلْنِي كِيمَا قْتَلْتْ المَصْرِي البَارِحْ؟\</verse>
				<verse number="29">وْوَقْتْهَا هْرَبْ مُوسَى مِنْ مَصْرْ لْأَرْضْ مِدْيَانْ وْعَاشْ فِيهَا غْرِيبْ وِتْوِلْدُولُو فِيهَا، زُوزْ وْلاَدْ.</verse>
				<verse number="30">وْبَعْدْ مَا عَدَّى أَرْبْعِينْ سْنَة وْوَقْتِلِّي كَانْ فِي جْبَلْ سِينَاءْ فِي الصَّحْرَاء ظْهُرْلُو مَلاَكْ فِي وُسْطْ شَجْرَة مْتَاعْ عِلِّيقْ شَاعْلَة فِيهَا النَّارْ.</verse>
				<verse number="31">وِتْعَجِّبْ مُوسَى مِالمَنْظِرْ هَاذَا وِبْدَا يُقْرُبْ وِيْشُوفْ، يَاخِي نَادَاهْ الرَّبْ وْقَالُّو:</verse>
				<verse number="32">\آنَا إِلاَهْ جْدُودِكْ، إِلاَهْ إِبْرَاهِيمْ وْإِلاَهْ إِسْحَاقْ وْإِلاَهْ يَعْقُوبْ.\ لَكِنْ مُوسَى خَافْ بَرْشَة وْمَا حَاوِلْشْ حَتَّى بَاشْ يُخْزُرْ.</verse>
				<verse number="33">قَالُّو الرَّبْ: \نَحِّي صَنْدَالِكْ، رَاهِي الأَرْضْ الِّي إِنْتِ وَاقِفْ عْلِيهَا هِيَ أَرْضْ مُقَدّْسَة.</verse>
				<verse number="34">آنَا رِيتْ العْذَابْ مْتَاعْ شَعْبِي فِي مَصْرْ، وِسْمَعْتْ نْوَاحْهُمْ، وْآنَا هْبَطْتْ بَاشْ نْخَلِّصْهُمْ، وْتَوَّا هَيَّا نَبْعْثِكْ لْمَصْرْ.\</verse>
				<verse number="35">هَاذَا هُوَ مُوسَى الِّي شَعْبُو رَفْضُوهْ وْقَالُولُو: \شْكُونْ الِّي حَطِّكْ قَايِدْ وْقَاضِي عْلِينَا.\ هُوَ بِيدُو بَعْثُو اللهْ بَاشْ يْكُونْ قَايِدْ عْلِيهُمْ وْبَاشْ يْحَرِّرْهُمْ، وَقْتِلِّي اللهْ كَلّْمُو عْلَى طْرِيقْ المَلاَكْ الِّي ظْهُرْلُو فِي شَجْرِةْ العِلِّيقْ.</verse>
				<verse number="36">وْخَرِّجْ الشَّعْبْ وْهُوَ يَعْمِلْ فِي عْجَايِبْ وْمُعْجْزَاتْ فِي مَصْرْ وْفِي البْحَرْ الأَحْمَرْ وْفِي الصَّحْرَاء لْمُدِّةْ أَرْبْعِينْ سْنَة</verse>
				<verse number="37">وْمُوسَى هُوَ الِّي قَالْ لْبَنِي إِسْرَائِيلْ: \بَاشْ يْقَيّْمِلْكُمْ اللهْ نَبِي كِيفِي مِنْ بِينْ خْوَاتْكُمْ.\</verse>
				<verse number="38">وْهُوَ الرَّاجِلْ الِّي كَانْ مْعَ الشَّعْبْ فِي الصَّحْرَاء وَقْتِلِّي كَلّْمُو المَلاَكْ فِي جْبَلْ سِينَاءْ هُوَ وِجْدُودْنَا وِخْذَا كْلاَمْ الحَيَاةْ بَاشْ يْوَصِّلْهُولْنَا أَحْنَا.</verse>
				<verse number="39">آمَا جْدُودْنَا رَفْضُوا بَاشْ يْطِيعُوا مُوسَى وْمَا اعْتَرْفُوشْ بِيهْ الِّي هُوَ قَايِدْ عْلِيهُمْ، وْفِي قْلُوبْهُمْ حَبُّوا يَرْجْعُوا لْمَصْرْ.</verse>
				<verse number="40">وْقَالُوا لْهَارُونْ: \أَعْمْلِلْنَا آلْهَة تْوَرِّينَا الطْرِيقْ، عْلَى خَاطِرْ مُوسَى الِّي خَرِّجْنَا مِنْ أَرْضْ مَصْرْ مَا نَعْرْفُوشْ شْنُوَّة الِّي جْرَالُو.\</verse>
				<verse number="41">وْفِي النْهَارَاتْ هَاذُوكُمْ صَنْعُوا عْجِلْ وْعَمْلُوهْ صَنْبَة وْقَدّْمُولُو ضْحِيَّة وْفَرْحُوا بِالشَّيْء الِّي عَمْلُوهْ.</verse>
				<verse number="42">بْعِدْ عْلِيهُمْ اللهْ وْخَلاَّهُمْ يِعْبْدُوا فِي نْجُومْ السْمَاءْ، كِيفْ مَا تْقَالْ فِي كْتَابْ الأَنْبِيَاءْ: يَا بَنِي إِسْرَائِيلْ! وْإِنْتُومَا فِي الصَّحْرَاء أَرْبْعِينْ عَامْ يَاخِي جِبْتُولِي ذْبِيحَة وِلاَّ قُرْبَانْ؟</verse>
				<verse number="43">لاَ، رَاكُمْ هَزِّيتُوا لِلصَّنْبَة مُولَكْ الخْيَامْ وْنِجْمِةْ الإِلاَهْ رَمْفَانْ الصْنَبْ الِّي صْنَعْتُوهُمْ وِعْبَدْتُوهُمْ. هَاذَاكَا عْلاَشْ بَاشْ نِنْفِيكُمْ لِبْلاَصَة أَكْثِرْ مِنْ بَابِلْ بْعِيدَة عْلِيكُمْ.»</verse>
				<verse number="44">«وْهَزُّوا جْدُودْنَا مْعَاهُمْ خِيمِةْ الشّْهَادَة فِي الصَّحْرَاء، وْوَصَّي اللهْ مُوسَى بَاشْ يَعْمِلْهَا بِالضَّبْطْ كِيفْ مَا قَالُّو.</verse>
				<verse number="45">بَعْدْ مَا دَخْلُوا بِيهَا لِلبْلاَدْ هَاذِي الِّي مِلْكُوهَا وَقْتِلِّي كَانْ يْقُودْ فِيهُمْ يَشُوعْ بَعْدْ مَا طَرِّدْ اللهْ مِنْ قُدَّامْهُمْ الشْعُوبْ الِّي سَاكْنِينْ فِيهَا، وِالخِيمَة بْقَاتْ لْغَادِي حَتَّى لِزْمَانْ دَاوُدْ.</verse>
				<verse number="46">الِّي اللهْ كَانْ رَاضِي عْلِيهْ وِلِّي حَبْ يَعْمِلْ بِيتْ لْإِلاَهْ يَعْقُوبْ.</verse>
				<verse number="47">وِالحَاجَة هَاذِي تَمِّتْ عْلَى يْدِينْ سُلَيْمَانْ الِّي بْنَى الهَيْكِلْ.</verse>
				<verse number="48">آمَا اللهْ العَالِي مَا يُسْكُنْشْ فِي بْيُوتْ تِبْنِيهَا يْدِينْ البَشَرْ كِيفْ مَا يْقُولْ النَّبِي:</verse>
				<verse number="49">الرَّبْ يْقُولْ: السْمَاءْ عَرْشِي وِعْلَى الأَرْضْ نْحُطْ سَاقَيَّا آنَاهِي البِيتْ الِّي بَاشْ تِبْنِيوْهَالِي؟ وِالبُقْعَة الِّي نَلْقَى فِيهَا رَاحْتِي؟</verse>
				<verse number="50">مُوشْ الحَاجَاتْ هَاذِي الكُلْهَا صَنْعِتْهَا يِدِّي؟»</verse>
				<verse number="51">«يَلِّي رُوسْكُمْ صْحَاحْ، وِقْلُوبْكُمْ كَاسْحَة وْوِذْنِيكُمْ مْسَكّْرَة. إِنْتُومَا دِيمَا تْقَاوْمُوا فِي الرُّوحْ القُدُسْ، وْكِيمَا عَمْلُوا جْدُودْكُمْ، إِنْتُومَا زَادَا قَاعْدِينْ تَعْمْلُوا.</verse>
				<verse number="52">شْكُونُو النَّبِي الِّي جْدُودْكُمْ مَا اضْطَهْدُوهِشْ؟ وْهُومَا قَتْلُوا الِّي سِبْقُوا وْخَبّْرُوا عْلَى جَيَّانْ البَارْ الِّي إِنْتُومَا خُنْتُوهْ وِقْتَلْتُوهْ.</verse>
				<verse number="53">إِنْتُومَا خْذِيتُوا الشَّرِيعَة مِنْ عِنْدْ المْلاَيْكَة آمَا مَا طَبِّقْتُوهَاشْ!»</verse>
				<verse number="54">وَقْتِلِّي النَّاسْ الِّي فِي المَجْمَعْ سَمْعُوا كْلاَمْ اسْتِفَانُوسْ تِمْلاَتْ قْلُوبْهُمْ بِالحِقْدْ وِتْغَشَشُوا بَرْشَة وِتْحَلّْفُوا فِيهْ.</verse>
				<verse number="55">هَزْ اسْتِفَانُوسْ عِينِيهْ لِلسْمَاء وْهُوَ مَلْيَانْ بِالرُّوحْ القُدُسْ، وْشَافْ مَجْدْ اللهْ وْيَسُوعْ وَاقِفْ عْلَى يْمِينْ اللهْ.</verse>
				<verse number="56">قَالْ: «آنَا نْشُوفْ فِي السْمَاءْ مَحْلُولَة وْإِبْنْ الإِنْسَانْ وَاقِفْ عْلَى يْمِينْ اللهْ.»</verse>
				<verse number="57">يَاخِي صَاحُوا بِالقْوِي وْسَدُّوا وِذْنِيهُمْ وْهِجْمُوا عْلِيهْ الكُلْهُمْ فِي وَقْتْ وَاحِدْ.</verse>
				<verse number="58">وْخَرّْجُوهْ البَرَّا مِالمْدِينَة وِبْدَاوْا يُرْجْمُوا فِيهْ بِالحْجَرْ. وْنَحَّاوْ الشْهُودْ جْبَايِبْهُمْ وْخَلاَّوْهُمْ عِنْدْ وَاحِدْ إِسْمُو شَاوُلْ بَاشْ يْعِسْ عْلِيهُمْ.</verse>
				<verse number="59">وَقْتِلِّي هُومَا كَانُوا يُرْجْمُوا فِي اسْتِفَانُوسْ، كَانْ يِدْعِي: «يَا رَبِّي يَسُوعْ، إِقْبِلْ رُوحِي!»</verse>
				<verse number="60">مِنْ بَعْدْ رْكَعْ وْصَاحْ بْصُوتْ عَالِي: «يَا رَبْ مَا تِحْسِبْشْ عْلِيهُمْ الذَّنْبْ هَاذَا!» بَعْدْ مَا قَالْ الكْلاَمْ هَاذَا مَاتْ.</verse>
			</chapter>
			<chapter number="8">
				<verse number="1">وْكَانْ شَاوُلْ مْوَافِقْ عْلَى قَتْلاَنْ اسْتِفَانُوسْ. وْفِي نَفْسْ النْهَارْ هَاذَاكَا، وْقَعْ إِضْطِهَادْ كْبِيرْ عْلَى الكَنِيسَة الِّي فِي أُورْشَلِيمْ، وِالإِخْوَة الكُلْ تْفَرّْقُوا فِي اليَهُودِيَّة وِالسَّامْرَة. وْمَا بْقَاوْ فِي أُورْشَلِيمْ كَانْ الرُّسُلْ.</verse>
				<verse number="2">وْكَانُوا ثَمَّة نَاسْ يْخَافُوا رَبِّي دِفْنُوا اسْتِفَانُوسْ وِبْكَاوْ عْلِيهْ بَرْشَة.</verse>
				<verse number="3">آمَا شَاوُلْ كَانْ يْحَاوِلْ بَاشْ يِقْضِي عْلَى الكَنِيسَة، وْكَانْ يْدُورْ مِنْ دَارْ لْدَارْ وِيْهِزْ فِي الرْجَالْ وِالنْسَاء وِيْحُطْ فِيهُمْ فِي الحَبْسْ.</verse>
				<verse number="4">وِلِّي تْفَرّْقُوا كَانُوا يِمْشِيوْ مِنْ بُقْعَة لْبُقْعَة يْبَشّْرُوا بِالكِلْمَة.</verse>
				<verse number="5">مْشَى فِيلِبُّسْ لِمْدِينَة فِي السَّامْرَة وِبْدَا يْبَشِّرْ فِي أَهْلْهَا بِالمَسِيحْ.</verse>
				<verse number="6">وِالنَّاسْ الكُلْهُمْ بْدَاوْا يِسْمْعُوا فِي كْلاَمْ فِيلِبُّسْ كِسَمْعُوا بِالمُعْجْزَاتْ الِّي عْمَلْهَا وِلِّي شَافُوهَا زَادَا.</verse>
				<verse number="7">وْكَانْ يُأْمُرْ فِي الأَرْوَاحْ المَنْزُوسَة، وْكَانُوا يُخْرْجُوا مِالنَّاسْ الِّي سَاكْنِينْ فِيهُمْ وْهُومَا يْصِيحُوا بْصُوتْ عَالِي، كِيمَا زَادْ شْفَى بَرْشَة مَشْلُولِينْ وْعَايْبِينْ.</verse>
				<verse number="8">يَاخِي امَّالِي المْدِينَة هَاذِيكَا فَرْحُوا بَرْشَة.</verse>
				<verse number="9">وِقْبَلْ الوَقْتْ هَاذَاكَا كَانْ فِي المْدِينَة هَاذِيكَا، رَاجِلْ إِسْمُو سِيمُونْ يَعْمِلْ فِي السِّحْرْ وِالنَّاسْ الِّي فِي السَّامْرَة كَانُوا مِتْعَجّْبِينْ، وْكَانْ يْقُولْ عْلَى رُوحُو الِّي هُوَ رَاجِلْ عْظِيمْ.</verse>
				<verse number="10">وْكَانُوا بَرْشَة نَاسْ كْبَارْ وِصْغَارْ يِسْمْعُوا فِي كْلاَمُو وْكَانُوا يْقُولُوا: «الرَّاجِلْ هَاذَا هُوَ قُدْرِةْ اللهْ العْظِيمَة.»</verse>
				<verse number="11">وْكَانُوا يْقُولُوا فِي الكْلاَمْ هَاذَا عْلَى خَاطِرْ السِّحْرْ مْتَاعُو عْجِبْهُمْ لْمُدَّة طْوِيلَة.</verse>
				<verse number="12">وَقْتِلِّي امّْنُوا بِكْلاَمْ فِيلِبُّسْ الِّي بَشِّرْهُمْ بْيَسُوعْ المَسِيحْ وِبْمَمْلِكْةْ اللهْ، تْعَمّْدُوا رْجَالْ وِنْسَاء.</verse>
				<verse number="13">وْسِيمُونْ بِيدُو إِمِّنْ وِتْعَمِّدْ وْكَانْ دِيمَا مْعَ فِيلِبُّسْ عْلَى خَاطْرُو تْعَجِّبْ وَقْتِلِّي شَافْ العْجَايِبْ وِالمُعْجْزَاتْ الكْبِيرَة الِّي كَانْ فِيلِبُّسْ يَعْمِلْ فِيهُمْ.</verse>
				<verse number="14">وْكِسَمْعُوا الرُّسُلْ فِي أُورْشَلِيمْ الِّي أَهْلْ السَّامْرَة قِبْلُوا كِلْمِةْ اللهْ، بَعْثُولْهُمْ بُطْرُسْ وْيُوحَنَّا.</verse>
				<verse number="15">وَقْتِلِّي وُصْلُوا صَلاَّوْ مِنْ أَجْلْهُمْ بَاشْ يِتْعْطَالْهُمْ الرُّوحْ القُدُسْ.</verse>
				<verse number="16">عْلَى خَاطْرُو الوَقْتْ هَاذَاكَا مَازَالْ مَا تِعْطَى لْحَتَّى حَدْ، آمَا تْعَمّْدُوا بْإِسْمْ الرَّبْ يَسُوعْ بَرْكْ.</verse>
				<verse number="17">مِنْ بَعْدْ حَطُّوا عْلِيهُمْ بُطْرُسْ وْيُوحَنَّا يْدِيهُمْ وِخْذَاوْ الرُّوحْ القُدُسْ.</verse>
				<verse number="18">وْكِي شَافْ سِيمُونْ الِّي الرُّوحْ القُدُسْ تِعْطَى لِلمُؤْمْنِينْ وَقْتِلِّي حَطُّوا عْلِيهُمْ الرُّسُلْ يْدِيهُمْ عْرَضْ عْلَى بُطْرُسْ وْيُوحَنَّا فْلُوسْ</verse>
				<verse number="19">وْقَالِلْهُمْ: «أَعْطِيوْنِي آنَا زَادَا السُّلْطَة هَاذِي بَاشْ كِنْحُطْ إِيدِي عْلَى وَاحِدْ يَاخُذْ الرُّوحْ القُدُسْ.»</verse>
				<verse number="20">قَالُّو بُطْرُسْ: «خَلِّي فْلُوسِكْ لِهْلاَكِكْ، يَاخِي مَاشِي فِي بَالِكْ الِّي إِنْتِ تِقْدِرْ تِشْرِي المَوْهْبَة مْتَاعْ اللهْ بِالفْلُوسْ.</verse>
				<verse number="21">لاَ عِنْدِكْ قْسَمْ وْلاَ عِنْدِكْ نْصِيبْ فِي الشَّيْء هَاذَا عْلَى خَاطْرِكْ قَلْبِكْ مُوشْ صَافِي مْعَ اللهْ.</verse>
				<verse number="22">يِلْزْمِكْ اتُّوبْ عْلَى أَفْكَارِكْ هَاذُومَا وْتُطْلُبْ رَبِّي، بَالِكْشِي يِغْفِرْلِكْ النِّيَّة الخَايْبَة مْتَاعْ قَلْبِكْ</verse>
				<verse number="23">نْشُوفْ فِيكْ قَلْبِكْ مَلْيَانْ بالشَّهْوَة المُرَّة وْمَرْبُوطْ بِسْلاَسِلْ الذْنُوبْ.»</verse>
				<verse number="24">يَاخِي جَاوِبْ سِيمُونْ: «صَلِّيوْ إِنْتُومَا لْرَبِّي بَاشْ الشَّيْء الِّي تْقُولُوا فِيهْ مَا يْصِيرِشْ.»</verse>
				<verse number="25">وْبَعْدْ مَا بُطْرُسْ وْيُوحَنَّا شِهْدُوا بْكِلْمِةْ الرَّبْ وْخَبّْرُوا بِيهَا الغَادِي، رَجْعُوا لْأُورْشَلِيمْ وْكَانُوا يْبَشّْرُوا فِي بَرْشَة قُرَى فِي مَنْطِقْةْ السَّامْرَة.</verse>
				<verse number="26">وْمِنْ بَعْدْ كَلِّمْ مَلاَكْ مِنْ عِنْدْ الرَّبْ فِيلِبُّسْ وْقَالُّو: «قُومْ! إِمْشِي فِي الطْرِيقْ الصَّحْرَاوِي فِي الجَنُوبْ الِّي بِينْ أُورْشَلِيمْ وْغَزَّة.»</verse>
				<verse number="27">وَلَّى قَامْ وِمْشَى وْإِذَا بْرَاجِلْ مِالحَبَشَة كَانْ وْزِيرْ المَاليَّة عِنْدْ كِنْدَاكَة المَلِكَة مْتَاعْ الحَبَشَة وْجَا لْأُورْشَلِيمْ بَاشْ يِعْبِدْ رَبِّي.</verse>
				<verse number="28">وْهُوَ رَاجِعْ للحَبَشَة رَاكِبْ فِي كَالِيسْ وْيَقْرَى فِي كْتَابْ النَّبِي إِشَعْيَاءْ.</verse>
				<verse number="29">قَالْ الرُّوحْ لْفِيلِبُّسْ: «إِمْشِي بِجْنَبْ الكَالِيسْ هَاذَا.»</verse>
				<verse number="30">مْشَالُو فِيلِبُّسْ وْسَمْعُو يَقْرَى فِي كْتَابْ النَّبِي إِشَعْيَاءْ، سِأْلُو: «تِفْهِمْ فَاشْ قَاعِدْ تَقْرَى؟»</verse>
				<verse number="31">جَاوْبُو: «كِيفَاشْ انَّجِّمْ نِفْهِمْ وْمَا ثَمَّة حَتَّى حَدْ يْفَسِّرْلِي؟» وِطْلَبْ مِنْ فِيلِبُّسْ بَاشْ يِرْكِبْ وْيُقْعُدْ بْجَنْبُو.</verse>
				<verse number="32">وْكَانْ الوْزِيرْ وْصُلْ فِي قْرَايْتُو لْوِينْ يْقُولْ الكْتَابْ: كِيفْ النَّعْجَة الِّي هَازِّينْهَا لِلذْبِيحَة، وْكِيفْ خَرُوفْ سَاكِتْ بِينْ يْدِينْ الِّي يْجِزْ فِيهْ وْهَكَّا مَا نْطَقْشْ بْكِلْمَة.</verse>
				<verse number="33">تْهَانْ وْحَدْ مَا دَافِعْ عْلِيهْ. شْكُونْ بَاشْ يْخَبِّرْ عْلَى ذُرِّيتُو؟ رَاهِي مِالأَرْضْ تْنَحَّاتْ حْيَاتُو.</verse>
				<verse number="34">وِسْإِلْ الوْزِيرْ فِيلِبُّسْ: «قُلِّي فِي شْكُونْ يُقْصُدْ النَّبِي بِالكْلاَمْ هَاذَا؟ يُقْصُدْ فِي رُوحُو وِلاَّ فِي وَاحِدْ آخَرْ؟»</verse>
				<verse number="35">يَاخِي تْكَلِّمْ فِيلِبُّسْ وِبْدَا يْبَشِّرْ فِيهْ بْيَسُوعْ مِنْ الآيَاتْ الِّي قَالْهَا النَّبِي هَاذَا.</verse>
				<verse number="36">وَقْتِلِّي كَانْ الكَالِيسْ مَاشِي وُصْلُوا لْبُقْعَة فِيهَا مَاء، قَالْ الوْزِيرْ: «هَاوْ المَاء، يَاخِي عْلاَشْ مَا نِتْعَمِّدْشْ؟»</verse>
				<verse number="37">[جَاوْبُو فِيلِبُّسْ: «هَاذَا مُمْكِنْ إِذَا كَانْ تِمِّنْ بْكُلْ قَلْبِكْ.» يَاخِي قَالْ: «آنَا نِمِّنْ بِلِّي يَسُوعْ المَسِيحْ هُوَ إِبْنْ اللهْ.»]</verse>
				<verse number="38">وِأْمَرْ بَاشْ يْوَقّْفُوا الكَالِيسْ وْهَبْطُوا مْعَ بْعَضْهُمْ لِلمَاءْ، وْفِيلِبُّسْ عَمِّدْ الوْزِيرْ.</verse>
				<verse number="39">وْهُومَا مَا زَالُوا كِطَلْعُوا مِالمَاء، خْطَفْ رُوحْ رَبِّي فِيلِبُّسْ وِالوْزِيرْ مَا عَادِشْ يْشُوفْ فِيهْ وَلّى مْشَى كَمِّلْ طْرِيقُو.</verse>
				<verse number="40">آمَا فِيلِبُّسْ شَافُوهْ فِي مْدِينِةْ أَشْدُودْ وِمْبَاعِدْ وَلَّى يْبَشِّرْ فِي المُدُنْ الكُلْ حَتَّى لِينْ وْصُلْ لِمْدِينِةْ قَيْصَرِيَّة.</verse>
			</chapter>
			<chapter number="9">
				<verse number="1">آمَا شَاوُلْ كَانْ دِيمَا يِتْحَلِّفْ فِي تْلاَمِذْةْ يَسُوعْ وِيْهَدِّدْ فِيهُمْ بِالقَتْلْ، وِمْشَى لِكْبِيرْ الكُهَّانْ.</verse>
				<verse number="2">وِطْلَبْ مِنُّو جْوَابَاتْ لِلمَجَامِعْ مْتَاعْ اليْهُودْ فِي دِمَشْقْ بَاشْ يْعَاوْنُوهْ عْلَى شَدَّانْ الرْجَالْ وِالنْسَاء الِّي يْتَبّْعُوا فِي الطْرِيقْ هَاذَا وِينْ يَلْقَاهُمْ، وْمِنْ بَعْدْ يْهِزّْهُمْ مْكَتّْفِينْ لْأُورْشَلِيمْ.</verse>
				<verse number="3">وْوَقْتِلِّي هُوَ مَاشِي لْدِمَشْقْ وِقْريبْ يُوصِلْ، عْلَى غَفْلَة ضْوَى عْلِيهْ نُورْ مِالسْمَاءْ.</verse>
				<verse number="4">يَاخِي طَاحْ عْلَى الأَرْضْ وِسْمَعْ صُوتْ يْقُلُّو: «شَاوُلْ! شَاوُلْ! عْلاَشْ تِضْطَهِدْ فِيَّ؟»</verse>
				<verse number="5">سِأْلُو شَاوُلْ: «شْكُونْ إِنْتِ يَا سِيدِي؟» جَاوْبُو: «آنَا يَسُوعْ الِّي إِنْتِ تِضْطَهِدْ فِيهْ.</verse>
				<verse number="6">قُومْ! وْأُدْخُلْ لِلمْدِينَة وْتَوْ يْقُولُولِكْ شْنُوَّة يِلْزْمِكْ تَعْمِلْ.»</verse>
				<verse number="7">آمَا النَّاسْ الِّي كَانُوا مْسَافْرِينْ مْعَ شَاوُلْ بْقَاوْ بَاهْتِينْ وْمَا نَجّْمُوشْ يَنْطْقُوا بْحَتَّى كِلْمَة، سَمْعُوا الصُّوتْ، آمَا مَا شَافُوا حَتَّى حَدْ.</verse>
				<verse number="8">وَقْتِلِّي قَامْ شَاوُلْ مِالأَرْضْ حَلْ عِينِيهْ وْمَا نَجِّمْشْ يْشُوفْ حَتَّى شَيْء، هَزُّوهْ مِنْ يِدُّو. وْدَخّْلُوهْ لِمْدِينِةْ دِمَشْقْ.</verse>
				<verse number="9">وِقْعَدْ ثْلاَثَة أَيَّامْ لاَ يْشُوفْ وْلاَ يَاكُلْ وْلاَ يُشْرُبْ.</verse>
				<verse number="10">وْكَانْ ثَمَّة تِلْمِيذْ فِي دِمَشْقْ إِسْمُو حَنَانِيَّا نَادَاهْ الرَّبْ فِي رُؤْيَا: «حَنَانِيَّا!» قَالْ: «نْعَمْ يَا رَبْ.»</verse>
				<verse number="11">قَالُّو الرَّبْ: «قُومْ! وْإِمْشِي فِي الشَّارِعْ المَعْرُوفْ بِالمِسْتْوِي، وْإِسْإِلْ فِي دَارْ يَهُوذَا عْلَى رَاجِلْ مِنْ طَرْسُوسْ إِسْمُو شَاوُلْ. وْرَاهُو تَوَّا قَاعِدْ يْصَلِّي.</verse>
				<verse number="12">وْرَاهُو شَافْ فِي حِلْمْ الِّي ثَمَّة رَاجِلْ إِسْمُو حَنَانِيَّا بَاشْ يُدْخُلْ وِيْحُطْ عْلِيهْ ايدُو وْهُوَ يَرْجَعْ يْشُوفْ.»</verse>
				<verse number="13">قَالْ حَنَانِيَّا لِلرَّبْ: «آمَا آنَا يَا رَبْ سْمَعْتْ مِنْ بَرْشَة نَاسْ قَدَّاشْ هُوَ عْمَلْ الشَّرْ فِي المُؤْمْنِينْ الِّي فِي أُورْشَلِيمْ.</verse>
				<verse number="14">وْرُؤَسَاءْ الكُهَّانْ عْطَاوْهْ السُّلْطَة بَاشْ يْشِدْ النَّاسْ الِّي يِدْعِيوْ بْإِسْمِكْ.»</verse>
				<verse number="15">يَاخِي أَمْرُو الرَّبْ وْقَالُّو: «إِمْشِي! آنَا رَانِي خْتَرْتْ الرَّاجِلْ هَاذَا بَاشْ يْخَبِّرْ الأُمَمْ وِالمُلُوكْ وْبَنِي إِسْرَائِيلْ عْلَى إِسْمِي.</verse>
				<verse number="16">وْبَاشْ نْوَرِّيهْ قَدَّاشْ يِلْزْمُو يِتْعَذِّبْ عْلَى خَاطِرْ إِسْمِي.»</verse>
				<verse number="17">مْشَى حَنَانِيَّا وِدْخَلْ لْدَارْ يَهُوذَا وْحَطْ يْدِيهْ عْلَى شَاوُلْ وْقَالْ: «يَا خُويَا شَاوُلْ، الرَّبْ يَسُوعْ الِّي ظْهُرْلِكْ فِي الطْرِيقْ الِّي جِيتْ مِنْهَا، بْعَثْنِي لِيكْ بَاشْ تَرْجِعْ تْشُوفْ وتِتْمْلَى بِالرُّوحْ القُدُسْ.»</verse>
				<verse number="18">وْبِالوَقْتْ طَاحْ مِنْ عِينِيهْ شَيْء كِيفْ القْشُورْ، وِرْجَعْ يْشُوفْ، مِنْ بَعْدْ قَامْ وِتْعَمِّدْ.</verse>
				<verse number="19">وِكْلَى المَاكْلَة وْرَجْعِتْلُو قُوتُو. وِقْعَدْ أَيَّامَاتْ مْعَ التْلاَمْذَة فِي دِمَشْقْ.</verse>
				<verse number="20">وْمِنْ الوَقْتْ هَاذَاكَا بْدَا يْبَشِّرْ فِي المَجَامِعْ بِلِّي يَسُوعْ هُوَ إِبْنْ اللهْ.</verse>
				<verse number="21">الِّي سَمْعُوا كْلاَمُو الكُلْهُمْ تْعَجّْبُوا وْقَالُوا: «مُوشْ هَاذَا الِّي كَانْ يْشِدْ فِي النَّاسْ الِّي يِدْعِيوْ لإِسْمْ يَسُوعْ فِي أُورْشَلِيمْ؟ مُوشْ جَا لِهْنَا بَاشْ يْشِدّْهُمْ وِيْهِزّْهُمْ مْكَتّْفِينْ لْرُؤَسَاءْ الكُهَّانْ.»</verse>
				<verse number="22">آمَا شَاوُلْ وَلاَّتْ عَنْدُو قُوَّة فِي الوَعْظْ وْكَانْ يْسَكِّتْ فِي اليْهُودْ السَّاكْنِينْ فِي دِمَشْقْ وْيَقْنِعْ فِيهُمْ بِالدَّلِيلْ الِّي يَسُوعْ هُوَ المَسِيحْ.</verse>
				<verse number="23">وْبَعْدْ أَيَّامَاتْ تْفَاهْمُوا اليْهُودْ مْعَ بْعَضْهُمْ بَاشْ يُقْتْلُوا شَاوُلْ.</verse>
				<verse number="24">آمَا هُوَ فَاقْ بِيهُمْ، وْكَانُوا يْعِسُّوا عْلَى بِيبَانْ المْدِينَة لِيلْ وِنْهَارْ بَاشْ يُقْتْلُوهْ وَقْتِلِّي يْجِي خَارِجْ مِنْهَا.</verse>
				<verse number="25">هَزُّوهْ التْلاَمْذَة فِي اللِّيلْ وْحَطُّوهْ فِي قُفَّة كْبِيرَة وْهَبّْطُوهْ بِالحْبَالْ مِنْ فُوقْ سُورْ المْدِينَة.</verse>
				<verse number="26">وَقْتِلِّي وْصُلْ شَاوُلْ لْأُورْشَلِيمْ حَبْ يْوَلِّي مْعَ التْلاَمْذَة، آمَا الكُلْهُمْ خَافُوا مِنُّو وْمَا صَدّْقُوشْ الِّي هُوَ وَلَّى وَاحِدْ مِنْ تْلاَمِذْةْ الرَّبْ.</verse>
				<verse number="27">يَاخِي بَرْنَابَا جَابُو مْعَاهْ وِحْكَى لِلرُّسُلْ كِيفَاشْ الرَّبْ ظْهُرْ لْبُولُسْ فِي الطْرِيقْ وْكَلّْمُو وْكِيفَاشْ بَشِّرْ بْإِسْمْ يَسُوعْ جْهَارْ فِي دِمَشْقْ.</verse>
				<verse number="28">وِقْعَدْ مْعَاهُمْ يْدُورْ فِي أُورْشَلِيمْ وْكَانْ يْبَشِّرْ بْإِسْمْ الرَّبْ جْهَارْ.</verse>
				<verse number="29">وْكَانْ يِتْكَلِّمْ مْعَ اليْهُودْ الِّي يِتْكَلّْمُوا بِاليُونَانِيَّة وِيْنَاقِشْ فِيهُمْ. وْحَاوْلُوا بَاشْ يُقْتْلُوهْ.</verse>
				<verse number="30">وَقْتِلِّي الإِخْوَة عَرْفُوا الشَّيْء هَاذَا، هَبّْطُوهْ لِمْدِينِةْ قَيْصَرِيَّة وْبَعْدْ بَعْثُوهْ لْطَرْسُوسْ.</verse>
				<verse number="31">وْفِي الوَقْتْ هَاذَاكَا كَانِتْ الكَنِيسَة فِي اليَهُودِيَّة وِالجَلِيلْ وِالسَّامْرَة عَايْشَة فِي سَلاَمْ وْقَاعْدَة تِكْبِرْ وِالنَّاسْ الِّي فِيهَا يْخَافُوا رَبِّي وِالرُّوحْ القُدُسْ قَاعِدْ يْشَجَّعْ فِيهَا.</verse>
				<verse number="32">وَقْتِلِّي كَانْ بُطْرُسْ يِتْنَقِّلْ مِنْ بُقْعَة لْبُقْعَة، زَارْ المُؤْمْنِينْ السَّاكْنِينْ فِي مْدِينِةْ لُدَّة.</verse>
				<verse number="33">وِلْقَى وَاحِدْ مَشْلُولْ إِسْمُو إِينْيَاسْ تْعَدَّاوْ عْلِيهْ ثْمَنْيَة سْنِينْ وْهُوَ رَاقِدْ عْلَى الفْرَاشْ.</verse>
				<verse number="34">قَالُّو بُطْرُسْ: «يَا إِينْيَاسْ، يَسُوعْ المَسِيحْ شْفَاكْ، قُومْ وْلِمْ فْرَاشِكْ بِيدِكْ.» وْبِالوَقْتْ قَامْ.</verse>
				<verse number="35">وْشَافُوهْ سُكَّانْ لُدَّة وْشَارُونْ الكُلْهُمْ وْرَجْعُوا لْرَبِّي.</verse>
				<verse number="36">وْكَانِتْ ثَمَّة فِي مْدِينِةْ يَافَا تِلْمِيذَة اسْمْهَا طَابِيثَة الِّي مَعْنَاهَا غْزَالَة وْكَانِتْ دِيمَا تَعْمِلْ فِي الخِيرْ وِتْعَاوِنْ فِي الفُقَرَاءْ.</verse>
				<verse number="37">وْفِي الوَقْتْ هَاذَاكَا مُرْضِتْ وْمَاتِتْ. غَسّْلُوهَا وْحَطُّوهَا فِي بِيتْ فِي العْلِي.</verse>
				<verse number="38">وْيَافَا قْرِيبَة مِنْ لُدَّة وْكِسَمْعُوا التْلاَمْذَة المُوجُودِينْ فِي يَافَا الِّي بُطْرُسْ مُوجُودْ فِي لُدَّة، بَعْثُولُوا زُوزْ رْجَالْ يْعَيّْطُولُو وْقَالُولُو: «إِيجَانَا وْمَا تْوَخِّرْشْ.»</verse>
				<verse number="39">يَاخِي قَامْ بُطْرُسْ وْجَاهُمْ وْكِوْصُلْ طَلّْعُوهْ لِلعْلِي، وْجَاوْ النْسَاء الِّي رْجَالْهُمْ مُوتَى الكُلْهُمْ يِبْكُوا وْوَرَّاوهْ اللْبَاسِي وِالحْوَايِجْ مْتَاعْ غْزَالَة الِّي كَانِتْ تْخَيِّطْ فِيهُمْ وَقْتِلِّي كَانِتْ حَيَّة.</verse>
				<verse number="40">طْلَبْ بُطْرُسْ مِنْ الحَاضْرِينْ الكُلْ بَاشْ يُخْرْجُوا مِالبِيتْ وِهْبَطْ عْلَى رْكَايْبُو وِطْلَبْ رَبِّي، مِنْ بَعْدْ تْلَفِّتْ لِلجُثَّة وْقَالْ: «يَا طَابِيثَة قُومِي!»، وْحَلِّتْ عِينِيهَا، وَقْتِلِّي شَافِتْ بُطْرُسْ قَامِتْ وْقَعْدِتْ.</verse>
				<verse number="41">مَدْ بُطْرُسْ يِدُّو وْعَاوِنْهَا بَاشْ تْقُومْ وِمْبَاعِدْ عَيِّطْ لِلمُؤْمْنِينْ وِالنْسَاء الِّي رْجَالْهُمْ مُوتَى وْرَجَّعْهَالْهُمْ حَيَّة.</verse>
				<verse number="42">وْتِسْمَعْ خْبَرْ المُعْجْزَة هَاذِي فِي يَافَا الكُلْهَا. وْبَرْشَة نَاسْ امّْنُوا بِالرَّبْ يَسُوعْ.</verse>
				<verse number="43">وِقْعَدْ بُطْرُسْ أَيَّامَاتْ فِي يَافَا عِنْدْ وَاحِدْ دَبَّاغْ إِسْمُو سِمْعَانْ.</verse>
			</chapter>
			<chapter number="10">
				<verse number="1">وْكَانْ ثَمَّة رَاجِلْ إِسْمُو كُرْنِيلْيُوسْ فِي مْدِينِةْ قَيْصَرِيَّة وْكَانْ قَايِدْ مْتَاعْ مْيَاةْ عَسْكْرِي فِي الفِرْقَة الِّي تِتْسَمَّي الإِيطَالِيَّة.</verse>
				<verse number="2">وْكَانْ رَاجِلْ يْخَافْ رَبِّي هُوَ وْعَايِلْتُو الكُلْ، يِتْصَدِّقْ عْلَى النَّاسْ وْدِيمَا يْصَلِّي.</verse>
				<verse number="3">فِي نْهَارْ مِالنْهَارَاتْ مْعَ مَاضِي ثْلاَثَة مْتَاعْ العْشِيَّة شَافْ كُرْنِيلْيُوسْ فِي رُؤْيَا وَاضْحَة، مَلاَكْ مِنْ عِنْدْ اللهْ دْخَلْ عَنْدُو وْقَالُّو: «يَا كُرْنِيلْيُوسْ!»</verse>
				<verse number="4">خْزَرْ لِلمَلاَكْ وْهُوَ خَايِفْ وْسِأْلُو: «يَا سِيدِي عْلاَشْ جِيتْنِي.» جَاوْبُو المَلاَكْ: «الصَّلاَةْ مْتَاعِكْ وْصَدَقَاتِكْ وُصْلِتْ للهْ وْهُوَ تْذَكّْرِكْ.</verse>
				<verse number="5">وْتَوْ أَبْعِثْ نَاسْ لْيَافَا وِاسْتَدْعَى سِمْعَانْ الِّي يِتْسَمَّى بُطْرُسْ.</verse>
				<verse number="6">رَاهُو يُسْكُنْ فِي دَارْ سِمْعَانْ الدَّبَّاغْ القْرِيبَة مِالبْحَرْ.»</verse>
				<verse number="7">وْبَعْدْ مَا مْشَي المَلاَكْ الِّي كَانْ يْكَلِّمْ فِي كُرْنِيلْيُوسْ، عَيِّطْ لِثْنِينْ مِنْ الخُدَّامْ مْتَاعُو وْعَسْكْرِي يْخَافْ رَبِّي مِالجْمَاعَة الِّي دِيمَا مْعَاهْ.</verse>
				<verse number="8">وْبَعْدْ مَا حْكَالْهُمْ عَلِّي صَارْ مْعَاهْ الكُلْ، بْعَثْهُمْ لِمْدِينِةْ يَافَا.</verse>
				<verse number="9">وْمِنْ غُدْوَة وَقْتِلِّي الثْلاَثَة رْجَالْ بْدَاوْا يُقْرْبُوا مِنْ مْدِينِةْ يَافَا، طْلَعْ بُطْرُسْ لِلسْطَحْ مْتَاعْ الدَّارْ بَاشْ يُطْلُبْ رَبِّي وِالوَقْتْ هَاذَاكَا كَانْ مْعَ نُصْفْ النْهَارْ.</verse>
				<verse number="10">وْحَسْ رُوحُو جِيعَانْ بَرْشَة وْإِشْتْهَى بَاشْ يَاكُلْ، وَقْتِلِّي كَانُوا يْحَضّْرُولُو فِي الفْطُورْ</verse>
				<verse number="11">شَافْ رُؤْيَا: السْمَاءْ مَحْلُولَة وْحَاجَة كِيفْ مَلْحْفَة كْبِيرَة مَرْبُوطَة مِالأَرْبْعَة أَطْرَافْ هَابْطَة وِتْفِرْشِتْ عْلَى الأَرْضْ.</verse>
				<verse number="12">وْكَانِتْ فِيهَا أَنْوَاعْ الحَيَوَانَاتْ الكُلْهَا الِّي تِمْشِي عْلَى سَاقِيهَا وِالمِتْوَحّْشَة وِلِّي تَزْحِفْ وِلِّي اطِّيرْ فِي السْمَاء.</verse>
				<verse number="13">وْجَاهْ صُوتْ: «يَا بُطْرُسْ، قُومْ اذْبَحْ وْكُولْ!»</verse>
				<verse number="14">آمَا بُطْرُسْ جَاوْبُو: «لاَ يَا رَبِّي! آنَا عُمْرِي مَا كْلِيتْ شَيْء مَنْزُوسْ وِلاَّ مْحَرَّمْ.»</verse>
				<verse number="15">لَكِنْ مَرَّة أُخْرَى الصُّوتْ قَالُّو: «الِّي طَهّْرُو اللهْ مَا تْسَمِّيهِشْ إِنْتِ مَنْزُوسْ.»</verse>
				<verse number="16">وِالشَّيْء هَاذَا تْعَاوِدْ ثْلاَثَة مَرَّاتْ، وْمِنْ بَعْدْ تِرْفَعْ المَاعُونْ لِلسْمَاء.</verse>
				<verse number="17">بُطْرُسْ بْقَى حَايِرْ وِبْدَا يِسْإِلْ فِي رُوحُو عْلَى المَعْنَى مْتَاعْ الرُّؤْيَا هَاذِي الِّي شَافْهَا. وْإِذَا بِالرْجَالْ الِّي بْعَثْهُمْ كُرْنِيلْيُوسْ بْدَاوْا يِسْأْلُوا عْلَى دَارْ سِمْعَانْ الدَّبَّاغْ وْوُقْفُوا قُدَّامْ البَابْ!</verse>
				<verse number="18">وْسِأْلُوا: «زَعْمَة سِمْعَانْ الِّي يِتْسَمَّى بُطْرُسْ يُسْكُنْ هْنَا؟»</verse>
				<verse number="19">وْفِي الوَقْتْ هَاذَاكَا مَازَالْ بُطْرُسْ قَاعِدْ يْفَكِّرْ فِي مَعْنَى الرُّؤْيَا، يَاخِي قَالُّو الرُّوحْ القُدُسْ: «ثَمَّة ثْلاَثَة رْجَالْ قُدَّامْ البَابْ يِسْأْلُوا عْلِيكْ.</verse>
				<verse number="20">أَهْبْطِلْهُمْ وْإِمْشِي مْعَاهُمْ مِنْ غِيرْ مَا تِتْرَدِّدْ عْلَى خَاطِرْ آنَا الِّي بْعَثْتْهُمْ.»</verse>
				<verse number="21">هْبَطِّلْهُمْ بُطْرُسْ وْقَالْ: «آنَا الِّي تْلَوّْجُوا عْلِيهْ، عْلاَشْ جِيتُوا لِهْنَا؟»</verse>
				<verse number="22">جَاوْبُوهْ: «القَايِدْ مْتَاعْ المْيَاةْ عَسْكْرِي كُرْنِيلْيُوسْ هُوَ رَاجِلْ صَالِحْ وِيْخَافْ رَبِّي وْشَعْبْ اليْهُودْ الكُلْهُمْ يِشْهِدْلُو بِالشَّيْء هَاذَا، أَوْحَالُو اللهْ عْلَى طْرِيقْ مَلاَكْ طَاهِرْ بَاشْ يِسْتَدْعَاكْ لْدَارُو وْيِسْمَعْ الكْلاَمْ الِّي عِنْدِكْ.»</verse>
				<verse number="23">سْتَدْعَاهُمْ بُطْرُسْ بَاشْ يْبَاتُوا اللِّيلَة هَاذِيكَا عَنْدُو، وْفِي الصْبَاحْ مْشَى مْعَاهُمْ وِمْشَاوْ مْعَاهُمْ زَادَا جْمَاعَة مِالإِخْوَة الِّي فِي يَافَا.</verse>
				<verse number="24">وْمِنْ غُدْوَة وُصْلُوا لِمْدِينِةْ قَيْصَرِيَّة وْكَانْ كُرْنِيلْيُوسْ يِسْتَنَّى فِيهُمْ وِاسْتَدْعَى أَقَارْبُو وِصْحَابُو القْرَابْ لِيهْ.</verse>
				<verse number="25">وَقْتِلِّي دْخَلْ بُطْرُسْ سْتَقْبْلُو كُرْنِيلْيُوسْ وِسْجِدْلُو.</verse>
				<verse number="26">يَاخِي قَوّْمُو بُطْرُسْ وْقَالْ: «قُومْ مَانِي إِلاَّ إِنْسَانْ كِيفِكْ.»</verse>
				<verse number="27">وِدْخَلْ بُطْرُسْ وْهُوَ يْكَلِّمْ فِيهْ وْشَافْ بَرْشَة نَاسْ.</verse>
				<verse number="28">قَالِلْهُمْ: «إِنْتُومَا تَعْرْفُوا الِّي مْحَرَّمْ عْلَى اليْهُودِي بَاشْ يِتْعَامِلْ مْعَ المُوشْ يْهُودِي وِلاَّ حَتَّى يْزُورُو فِي دَارُو. آمَا اللهْ وَرَّانِي الِّي مَا يِلْزِمْنِيشْ نْقُولْ عْلَى حَتَّى حَدْ الِّي هُوَ مَنْزُوسْ وِلاَّ مْحَرَّمْ.</verse>
				<verse number="29">هَاذَاكَا عْلاَشْ وَقْتِلِّي سْتَدْعِيتُونِي جِيتْ طُولْ، شْنُوَّة السْبَبْ الِّي خَلاَّكُمْ تِسْتَدْعَاوْنِي؟»</verse>
				<verse number="30">جَاوِبْ كُرْنِيلْيُوسْ: «قْبَلْ أَرْبْعَة أَيَّامْ، فِي الوَقْتْ هَاذَا بِالضَّبْطْ كُنْتْ نْصَلِّي فِي الدَّارْ مْعَ مَاضِي ثْلاَثَة، يَاخِي ظْهُرْ قُدَّامِي رَاجِلْ لاَبِسْ جِبَّة تِلْمَعْ.</verse>
				<verse number="31">وْقَالِّي: \يَا كُرْنِيلْيُوسْ! اللهْ سْمَعْ صْلاَتِكْ وِتْذَكِّرْ صَدَقَاتِكْ.</verse>
				<verse number="32">وْتَوْ أَبْعِثْ شْكُونْ لْيَافَا وِاسْتَدْعَى سِمْعَانْ الِّي يِتْسَمَّى بُطْرُسْ رَاهُو سَاكِنْ فِي دَارْ سِمْعَانْ الدَّبَّاغْ القْرِيبَة مِالبْحَرْ.\</verse>
				<verse number="33">يَاخِي بْعَثْتْ بَاشْ نِسْتَدْعَاكْ بِالوَقْتْ، عْمَلْتْ البَاهِي كِجِيتْ، وْإِحْنَا تَوْ الكُلْنَا حَاضْرِينْ قُدَّامْ اللهْ بَاشْ نِسْمْعُوا الِّي أُمْرِكْ بِيهْ رَبِّي الكُلْ.»</verse>
				<verse number="34">بْدَا بُطْرُسْ يِتْكَلِّمْ وْقَالْ: «آنَا بِالحَقْ عْرَفْتْ الِّي اللهْ مَا يْفَضِّلْ حَدْ عْلَى الآخَرْ.</verse>
				<verse number="35">وْهُوَ يِقْبِلْ كُلْ وَاحِدْ يْخَافْ رَبِّي وْيَعْمِلْ الخِيرْ مَهْمَا كَانْ جِنْسُو.</verse>
				<verse number="36">وِبْعَثْ كِلْمْتُو لْبَنِي إِسْرَائِيلْ، وْبَشِّرْهُمْ بِالسَّلاَمْ الِّي يْجِي عْلَى طْرِيقْ يَسُوعْ المَسِيحْ الِّي هُوَ رَبْ النَّاسْ الكُلْ.</verse>
				<verse number="37">وْإِنْتُومَا لاَزِمْ عْرَفْتُوا الِّي صَارْ فِي اليَهُودِيَّة. وْأَوِّلْ حَاجَة وُقْعِتْ بْدَاتْ فِي الجَلِيلْ بَعْدْ المَعْمُودِيَّة الِّي نَادَى بِيهَا يُوحَنَّا المَعْمَدَانْ.</verse>
				<verse number="38">اللهْ مْسَحْ يَسُوعْ النَّاصْرِي بِالرُّوحْ القُدُسْ وْبِالقُوَّة وْكَانْ يِمْشِي مِنْ بُقْعَة لْبُقْعَة يَعْمِلْ فِي الخِيرْ وْيِشْفِي فِي النَّاسْ الِّي تْسَلِّطْ عْلِيهُمْ بْلِيسْ الكُلْهُمْ عْلَى خَاطِرْ اللهْ كَانْ مْعَاهْ.</verse>
				<verse number="39">وْإِحْنَا شْهُودْ عْلَى كُلْ الِّي عَمْلُو فِي بْلاَدْ اليْهُودْ وْفِي أُورْشَلِيمْ وْبِالحَقْ قَتْلُوهْ كِعَلّْقُوهْ عْلَى لُوحَة.</verse>
				<verse number="40">آمَا اللهْ قَوّْمُو مِالمُوتْ فِي النْهَارْ الثَّالِثْ وْخَلاَّهْ يُظْهُرْ.</verse>
				<verse number="41">مُوشْ لِلنَّاسْ الكُلْ آمَا لِلشْهُودْ الِّي خْتَارْهُمْ اللهْ مِنْ قْبَلْ. لِينَا أَحْنَا الِّي كْلِينَا وِشْرَبْنَا مْعَاهْ بَعْدْ مَا قَامْ مِالمُوتْ.</verse>
				<verse number="42">مْبَاعِدْ أْمَرْنَا بَاشْ نْبَشّْرُوا بِيهْ شَعْبْنَا، وْنِشْهْدُوا الِّي اللهْ حَطُّو بَاشْ يْكُونْ القَاضِي الِّي يْحَاسِبْ الحَيِّينْ وِالمُوتَي.</verse>
				<verse number="43">الأَنْبِيَاءْ الكُلْ يِشْهْدُولُو الِّي كُلْ مِنْ يِمِّنْ بِيهْ ذْنُوبُو تِتْغْفِرْ فِي إِسْمُو.»</verse>
				<verse number="44">وَقْتِلِّي كَانْ بُطْرُسْ يِتْكَلِّمْ بِالكْلاَمْ هَاذَا جَا الرُّوحْ القُدُسْ لِلِّي كَانُوا يِسْمْعُوا فِي كْلاَمُو.</verse>
				<verse number="45">يَاخِي تْعَجّْبُوا المُؤْمْنِينْ اليْهُودْ الِّي جَاوْ مْعَ بُطْرُسْ الِّي المَوْهْبَة مْتَاعْ الرُّوحْ القُدُسْ تِعْطَاتْ زَادَا لِلنَّاسْ الِّي مَا هُمْشْ يْهُودْ.</verse>
				<verse number="46">وْسَمْعُوهُمْ يِتْكَلّْمُوا بْلُغَاتْ أُخْرَى وِيْسَبّْحُوا فِي اللهْ وْقَالْ بُطْرُسْ:</verse>
				<verse number="47">«حَتَّى وَاحِدْ مَا يْنَجِّمْ يْحُوزْ المَاء بَاشْ مَا يِتْعَمّْدُوشْ النَّاسْ الِّي خْذَاوْ الرُّوحْ القُدُسْ كِيفْنَا؟»</verse>
				<verse number="48">وِأْمَرْ بَاشْ يِتْعَمّْدُوا بْإِسْمْ يَسُوعْ المَسِيحْ، وْمِنْ بَعْدْ طَلْبُوا مِنُّو بَاشْ يُقْعُدْ مْعَاهُمْ أَيَّامَاتْ أُخْرِينْ.</verse>
			</chapter>
			<chapter number="11">
				<verse number="1">وْسَمْعُوا الرُّسُلْ وِالإِخْوَة الِّي فِي اليَهُودِيَّة، الِّي الشْعُوبْ الأُخْرِينْ هُومَا زَادَا قِبْلُوا كِلْمِةْ اللهْ.</verse>
				<verse number="2">وَقْتِلِّي رْجَعْ بُطْرُسْ لْأُورْشَلِيمْ نَاقْشُوهْ المُؤْمْنِينْ اليْهُودْ الِّي هُومَا مْطَهّْرِينْ وْعَارْضُوهْ وْقَالُولُو:</verse>
				<verse number="3">«كِيفَاشْ دْخَلْتْ لْدَارْ نَاسْ مُوشْ مْطَهّْرِينْ وِكْلِيتْ مْعَاهُمْ؟»</verse>
				<verse number="4">يَاخِي قْعَدْ بُطْرُسْ يْفَسّْرِلْهُمْ فِي الشَّيْء الِّي جْرَالُو بِالحَاجَة بِالحَاجَة وْقَالْ:</verse>
				<verse number="5">«كُنْتْ نْصَلِّي فِي مْدِينِةْ يَافَا وْشُفْتْ فِي رُؤْيَا حَاجَة تِشْبِهْ لْمَلْحْفَة كْبِيرَة مَرْبُوطَة مِنْ أَطْرَافْهَا الأَرْبْعَة وْهَابْطَة مِالسْمَاءْ وْجَاتْ قْرِيبَة لِيَّا.</verse>
				<verse number="6">وَقْتِلِّي خْزَرْتْ مْلِيحْ لْقِيتْ فِيهَا أَنْوَاعْ الحَيَوَانَاتْ الِّي تِمْشِي عْلَى أَرْبْعَة سَاقِينْ وِالوُحُوشْ وِلِّي تَزْحِفْ وِطْيُورْ السْمَاءْ الكُلْهَا.</verse>
				<verse number="7">وِسْمَعْتْ صُوتْ يْقُلِّي: \يَا بُطْرُسْ قُومْ اذْبَحْ وْكُولْ!\</verse>
				<verse number="8">آمَا آنَا جَاوِبْتْ: \لاَ، لاَ يَا رَبْ رَانِي عُمْرِي مَا حَطِّيتْ حَاجَة مَنْزُوسَة وِلاَّ مْحَرّْمَة فِي فُمِّي.\</verse>
				<verse number="9">يَاخِي زَادْ قَالِّي الصُّوتْ الِّي مِالسْمَاءْ: \الِّي اللهْ طَهّْرُو مَا تْقُولِشْ عْلِيهْ الِّي هُوَ مَنْزُوسْ.\</verse>
				<verse number="10">وِالشَّيْء هَاذَا تْعَاوِدْ ثْلاَثَة مَرَّاتْ، مِنْ بَعْدْ تِرْفَعْ المَاعُونْ بِلِّي فِيهْ لِلسْمَاء.</verse>
				<verse number="11">وْإِذَا بِثْلاَثَة رْجَالْ مَبْعُوثِينْ لِيَّا مِنْ مْدِينِةْ قَيْصَرِيَّة وُصْلُوا لِلدَّارْ الِّي كُنَّا فِيهَا.</verse>
				<verse number="12">وِأْمَرْنِي الرُّوحْ القُدُسْ بَاشْ نِمْشِي مْعَاهُمْ مِنْ غِيرْ مَا نِتْرَدِدْ. وِمْشِيتْ وِمْعَايَا السِّتَّة إِخْوَة هَاذُمْ. وْكِدْخَلْنَا لْدَارْ الرَّاجِلْ</verse>
				<verse number="13">قَالِلْنَا كِيفَاشْ شَافْ المَلاَكْ وَاقِفْ فِي دَارُو وْقَالُّو: \أَبْعِثْ رْجَالْ لْيَافَا بَاشْ يْجِيبُوا سِمْعَانْ الِّي يْنَادِيوْلُو بُطْرُسْ.</verse>
				<verse number="14">وْهُوَ بَاشْ يْكَلّْمِكْ بِكْلاَمْ تُخْلُصْ بِيهْ إِنْتِ وْعَايِلْتِكْ الكُلْ.\</verse>
				<verse number="15">وَقْتِلِّي بْدِيتْ نِتْكَلِّمْ نْزِلْ عْلِيهُمْ الرُّوحْ القُدُسْ كِيمَا نْزِلْ عْلِينَا أَحْنَا فِي الأُوِّلْ.</verse>
				<verse number="16">يَاخِي تْذَكِّرْتْ الكِلْمَة الِّي قَالْهَا الرَّبْ يَسُوعْ: \يُوحَنَّا عَمِّدْ بِالمَاء، آمَا إِنْتُومَا بَاشْ تِتْعَمّْدُوا بِالرُّوحْ القُدُسْ.\</verse>
				<verse number="17">إِذَا كَانْ اللهْ عْطَاهُمْ نَفْسْ المَوْهْبَة الِّي عْطَاهَالْنَا وَقْتِلِّي امِّنَّا بِالرَّبْ يَسُوعْ المَسِيحْ، شْكُونْ آنَا بَاشْ نَمْنِعْ اللهْ؟»</verse>
				<verse number="18">وَقْتِلِّي الإِخْوَة الِّي عَارْضُوهْ سَمْعُوا الكْلاَمْ هَاذَا سِكْتُوا وْحِمْدُوا اللهْ وْقَالُوا: «إِمَّالاَ اللهْ نْعِمْ زَادَا عَلِّي مَا هُمْشْ يْهُودْ بِالتَّوْبَة بَاشْ يَاخْذُوا الحَيَاةْ.»</verse>
				<verse number="19">آمَا المُؤْمْنِينْ الِّي تْفَرّْقُوا بِسْبَبْ الإِضْطِهَادْ الِّي عَانُوا مِنُّو بَعْدْ مَا مَاتْ اسْتِفَانُوسْ تْعَدَّاوْ عْلَى فِينِيقْيَة وْقُبْرُصْ وْأَنْطَاكْيَة وْهُومَا يْبَشّْرُوا بِالكِلْمَة فِي اليْهُودْ آكَاهُو.</verse>
				<verse number="20">آمَا ثَمَّة شْكُونْ مِنْهُمْ مِنْ قُبْرُصْ وْقِيرِينَة وُصْلُوا لْأَنْطَاكْيَة وِبْدَاوْا يَحْكِيوْ مْعَ اليُونَانِيِّينْ وِيْبَشّْرُوا فِيهُمْ بِالرَّبْ يَسُوعْ.</verse>
				<verse number="21">وِالرَّبْ كَانْ يْعَاوِنْ فِيهُمْ، وْبَرْشَة نَاسْ مِنْهُمْ امّْنُوا وْرَجْعُوا لِلرَّبْ يَسُوعْ.</verse>
				<verse number="22">وْصُلْ الخْبَرْ هَاذَا لِلكَنِيسَة المُوجُودَة فِي أُورْشَلِيمْ، يَاخِي بَعْثُوا بَرْنَابَا لْأَنْطَاكْيَة.</verse>
				<verse number="23">وَقْتِلِّي وْصُلْ وْشَافْ نِعْمِةْ اللهْ فْرَحْ بَرْشَة وْوَصَّاهُمْ بَاشْ يِثْبْتُوا فِي الرَّبْ بْكُلْ قْلُوبْهُمْ.</verse>
				<verse number="24">وْبَرْنَابَا كَانْ رَاجِلْ صَالِحْ، مِلْيَانْ بِالرُّوحْ القُدُسْ وِالإِيمَانْ، وْبَرْشَة نَاسْ وَلاَّوْ مُؤْمْنِينْ.</verse>
				<verse number="25">وِمْشَى بَرْنَابَا لْطَرْسُوسْ يْلَوِّجْ عْلَى شَاوُلْ.</verse>
				<verse number="26">وَقْتِلِّي لْقَاهْ رْجَعْ بِيهْ لْأَنْطَاكْيَة وْقَعْدُوا يِجْتَمْعُوا مْعَ الكَنِيسَة عَامْ كَامِلْ وِيْعَلّْمُوا فِي مَجْمُوعَة كْبِيرَة مِالمُؤْمْنِينْ. وْفِي أَنْطَاكْيَة تْلاَمِذْةْ الرَّبْ لْأَوِّلْ مَرَّة تْسَمَّاوْ المَسِيحِيِّينْ.</verse>
				<verse number="27">وْفِي الوَقْتْ هَاذَاكَا ثَمَّة أَنْبِيَاءْ مِنْ أُورْشَلِيمْ جَاوْ لْأَنْطَاكْيَة.</verse>
				<verse number="28">وْبِينَاتْهُمْ نَبِي إِسْمُو أَغَابُوسْ، الرُّوحْ القُدُسْ وْحَالُو الِّي بَاشْ تَاقَعْ مَجَاعَة كْبِيرَة فِي الدِّنْيَا الكُلْهَا، وِالمَجَاعَة هَاذِي وُقْعِتْ فِي زْمَانْ القَيْصَرْ كْلُودْيُوسْ.</verse>
				<verse number="29">إِمَّالاَ قَرِرُوا التْلاَمْذَة فِي أَنْطَاكْيَة بَاشْ كُلْ وَاحِدْ مِنْهُمْ يْعَاوِنْ بِلِّي يِقْدِرْ عْلِيهْ، لِلإِخْوَة السَّاكْنِينْ فِي اليَهُودِيَّة.</verse>
				<verse number="30">وْهَاذَا الِّي صَارْ وْبَعْثُوا الإِعَانَة لِلشْيُوخْ مْعَ بَرْنَابَا وْشَاوُلْ.</verse>
			</chapter>
			<chapter number="12">
				<verse number="1">فِي الوَقْتْ هَاذَاكَا بْدَا المَلِكْ هِيرُودُسْ يِضْطَهِدْ فِي جْمَاعَة مِالمُؤْمْنِينْ الِّي فِي الكَنِيسَة.</verse>
				<verse number="2">وِقْتَلْ يَعْقُوبْ خُو يُوحَنَّا بْسِيفْ.</verse>
				<verse number="3">وَقْتِلِّي شَافْ الِّي الشَّيْء هَاذَا يْرَضِّي اليْهُودْ قَرِّرْ بَاشْ يْزِيدْ يْشِدْ بُطْرُسْ، وِالشَّيْء هَاذَا وْقَعْ فِي أَيَّامَاتْ عِيدْ الفْطِيرْ مْتَاعْ اليْهُودْ.</verse>
				<verse number="4">وَقْتِلِّي شَدُّو، حَطُّو فِي الحَبْسْ وْكَانُوا يْعِسُّوا عْلِيهْ أَرْبْعَة مَجْمُوعَاتْ، وْكُلْ مَجْمُوعَة فِيهَا أَرْبْعَة عَسَّاسَا، وْكَانْ نَاوِي بَاشْ يْسَلّْمُو لِليْهُودْ بَعْدْ عِيدْ الفِصْحْ.</verse>
				<verse number="5">وْخَلاَّهْ فِي الحَبْسْ، آمَا الكَنِيسَة كَانِتْ تْصَلِّي للهْ بْقُوَّة مِنْ أَجْلْ بُطْرُسْ.</verse>
				<verse number="6">وْفِي اللِّيلَة الِّي قْبَلْ النْهَارْ الِّي نْوَى فِيهْ هِيرُودُسْ بَاشْ يُحْكُمْ عْلِيهْ، كَانْ بُطْرُسْ رَاقِدْ بِينْ زُوزْ جُنُودْ وْمَرْبُوطْ بْزُوزْ سْلاَسِلْ، وْقُدَّامْ البَابْ عَسَّاسَا يْعِسُّوا عْلَى الحَبْسْ.</verse>
				<verse number="7">يَاخِي جَا مَلاَكْ مِنْ عِنْدْ الرَّبْ، وْتِمْلاَتْ الزِّنْزَانَة بِالنُّورْ وِضْرَبْ المَلاَكْ بُطْرُسْ عْلَى جَنْبُو وْفَيّْقُو وْقَالُّو: «قُومْ فِيسَعْ!» وِالزُّوزْ سْلاَسِلْ طَاحُوا مِنْ يْدِيهْ.</verse>
				<verse number="8">وْقَالُّو المَلاَكْ: «تْحَزِّمْ وْإِلْبِسْ صَنْدَالِكْ.» وِعْمَلْ بُطْرُسْ كِيمَا قَالُّو، مِنْ بَعْدْ قَالُّو: «إِلْبِسْ جِبّْتِكْ وْتَبِّعْنِي.»</verse>
				<verse number="9">خْرَجْ بُطْرُسْ يْتَبَّعْ فِي المَلاَكْ، وْمَا كَانِشْ يَعْرِفْ الِّي الشَّيْء الِّي قَاعِدْ يَاقَعْ مْعَ المَلاَكْ حْقِيقَة. وْكَانْ مَاشِي فِي بَالُو الِّي هُوَ قَاعِدْ يْشُوفْ فِي رُؤْيَا.</verse>
				<verse number="10">وِتْعَدَّى عْلَى بُقْعِةْ العَسَّة الأُولَى وْمِنْ بَعْدْ الثَّانْيَة، وَقْتِلِّي وُصْلُوا لِلبَابْ الحْدِيدْ الِّي يْوَصِّلْ لِلمْدِينَة، تْحِلِّلْهُمْ وَحْدُو وْخَرْجُوا، وْكِيفْ تْعَدَّاوْ الطْرِيقْ الأُوِّلْ خَلاَّهْ المَلاَكْ بِالوَقْتْ.</verse>
				<verse number="11">وَقْتْهَا فَاقْ بُطْرُسْ وْقَالْ: «تَوْ تْأَكِّدْتْ بِالحَقْ الِّي الرَّبْ بْعَثْ مَلاَكْ وْمَنَّعْنِي مِنْ يِدْ هِيرُودُسْ وْمِالشَّيْء الِّي بَاشْ يَعْمْلُوهْ فِيَّ اليْهُودْ.»</verse>
				<verse number="12">وْبَعْدْ مَا فْهِمْ الشَّيْء هَاذَا مْشَى لْدَارْ مَرْيَمْ أُمْ يُوحَنَّا الِّي يْنَادِيوْلُو مَرْقُسْ، وْفِي الوَقْتْ هَاذَاكَا كَانُوا ثَمَّة بَرْشَة مُؤْمْنِينْ مُجْتَمْعِينْ يْصَلِّيوْ فِي الدَّارْ هَاذِيكَا.</verse>
				<verse number="13">وَقْتِلِّي وْصُلْ دَقْ البَابْ البَرَّانِي، جَاتْ خْدِيمَة اسْمْهَا رُودَة بَاشْ تْشُوفْ شْكُونْ.</verse>
				<verse number="14">وْكِيفْ عَرْفِتْ الِّي هُوَ صُوتْ بُطْرُسْ، مَا حَلِّتْشْ البَابْ مِالفَرْحَة، آمَا مْشَاتْ تِجْرِي لْدَاخِلْ تْخَبِّرْ فِي النَّاسْ المُوجُودِينْ بِلِّي بُطْرُسْ وَاقِفْ قُدَّامْ البَابْ.</verse>
				<verse number="15">قَالُولْهَا: «إِنْتِ هْبِلْتْ!» آمَا هِيَ شَدِّتْ صْحِيحْ فِي كْلاَمْهَا، يَاخِي قَالُوا: «بَالِكْشْ هَاذَا مَلاَكْ بُطْرُسْ!»</verse>
				<verse number="16">وِقْعَدْ بُطْرُسْ يْدُقْ فِي البَابْ حَتَّى لِينْ حَلُّولُو، وِلِّي شَافُوهْ بِهْتُوا.</verse>
				<verse number="17">وْهَزْ ايدُو بَاشْ يُسْكْتُوا وِحْكَالْهُمْ كِيفَاشْ الرَّبْ خَرّْجُو مِالحَبْسْ وْقَالْ: «قُولُوا لْيَعْقُوبْ وِالإِخْوَة عْلَى الشَّيْء هَاذَا.» وْعَاوِدْ خْرَجْ وِمْشَى لْبُقْعَة أُخْرَى.</verse>
				<verse number="18">وَقْتِلِّي طْلَعْ النْهَارْ، صَارِتْ خُوضَة كْبِيرَة بِينْ العَسْكِرْ وِبْدَاوْا يِسْأْلُوا فِي بْعَضْهُمْ: آشْ صَارْ لْبُطْرُسْ؟</verse>
				<verse number="19">وَقْتِلِّي هِيرُودُسْ أْمَرْ بَاشْ يْجِيبُوهْ، وْمَا لْقَاهِشْ، حَقِّقْ مْعَ العَسْكِرْ وِأْمَرْ بَاشْ يِعْدْمُوهُمْ. مِنْ بَعْدْ نَقِّلْ هِيرُودُسْ مِنْ مَنْطِقْةْ اليَهُودِيَّة وِسْكِنْ فِي قَيْصَرِيَّة.</verse>
				<verse number="20">وْهِيرُودُسْ كَانْ نَاقِمْ عْلَى أَهْلْ صُورْ وْصَيْدَا. يَاخِي تْفَاهْمُوا مْعَ بْعَضْهُمْ وْجَاوْهْ، وْجَابُوا مْعَاهُمْ بْلاَسْتُسْ الحَاجِبْ مْتَاعْ المَلِكْ بَاشْ يَعْطِيهُمْ الأَمَانْ عْلَى خَاطِرْ المَنْطْقَة مْتَاعْهُمْ كَانِتْ عَايْشَة مِنْ مَمْلِكْةْ هِيرُودُسْ.</verse>
				<verse number="21">وْفِي النْهَارْ الِّي بَاشْ يْقَابِلْ فِيهْ النَّاسْ هَاذُمْ، لْبِسْ هِيرُودُسْ الكِسْوَة المُلُوكِيَّة وِقْعَدْ عْلَى العَرْشْ وِخْطَبْ عْلِيهُمْ.</verse>
				<verse number="22">يَاخِي صَاحْ الشَّعْبْ وْقَالُوا: «هَاذَا صُوتْ إِلاَهْ، مُوشْ صُوتْ إِنْسَانْ.»</verse>
				<verse number="23">وْبِالوَقْتْ ضْرَبْ مَلاَكْ مِنْ عِنْدْ الرَّبْ هِيرُودُسْ عْلَى خَاطْرُو مَا عْطَاشْ المَجْدْ للهْ، وِكْلاَهْ الدُّودْ وْمَاتْ.</verse>
				<verse number="24">وْكِلْمِةْ اللهْ كَانِتْ قَاعْدَة تِكْبِرْ وِلِّي امّْنُوا بِيهَا مَاشِينْ وْيُكْثْرُوا.</verse>
				<verse number="25">وْبَعْدْ مَا بَرْنَابَا وْشَاوُلْ كَمّْلُوا خِدْمِتْهُمْ فِي أُورْشَلِيمْ، رَجْعُوا لأَنْطَاكِيَة وِمْعَاهُمْ يُوحَنَّا الِّي يْنَادِيوْلُو مَرْقُسْ.</verse>
			</chapter>
			<chapter number="13">
				<verse number="1">وْكَانُوا ثَمَّة جْمَاعَة مِالأَنْبِيَاءْ وِالمُعَلّْمِينْ فِي كَنِيسِةْ أَنْطَاكْيَة، وْمِنْهُمْ بَرْنَابَا وْسِمْعَانْ الِّي مْسَمِّينُو نِيجَر، وْلُوكْيُوسْ الْقِيرِينِي، وْمَنَايَنْ الِّي تْرَبَّى مْعَ المَلِكْ هِيرُودُسْ وَقْتِلِّي كَانْ صْغِيرْ، وْشَاوُلْ.</verse>
				<verse number="2">وْفِي نْهَارْ مِنْ النْهَارَاتْ وَقْتِلِّي هُومَا يِعْبْدُوا فِي رَبِّي وْصَايْمِينْ. قَالِلْهُمْ الرُّوحْ القُدُسْ: «خَلِّيوْلِي بَرْنَابَا وْشَاوُلْ لِلخِدْمَة الِّي خْتَرْتْهُمْ لِيهَا.»</verse>
				<verse number="3">بَعْدْ مَا صَامُوا وْصَلاَّوْ مِنْ أَجْلْهُمْ حَطُّوا عْلِيهُمْ يْدِيهُمْ، وْبَعْثُوهُمْ.</verse>
				<verse number="4">وْكِبْعَثْ الرُّوحْ القُدُسْ بَرْنَابَا وْشَاوُلْ، مْشَاوْ لْبُرْطْ سَلُوكِيَة، وْسَافْرُوا عْلَى البْحَرْ لْقُبْرُصْ.</verse>
				<verse number="5">وَقْتِلِّي كَانُوا فِي مْدِينِةْ سَلاَمِيسْ بْدَاوْا يْبَشّْرُوا بْكِلْمِةْ اللهْ فِي المَجَامِعْ مْتَاعْ اليْهُودْ وْيُوحَنَّا كَانْ يْعَاوِنْ فِيهُمْ.</verse>
				<verse number="6">وِتْعَدَّاوْ عْلَى الجَزِيرَة الكُلْهَا حَتَّى لِينْ وُصْلُوا لْبَافُوسْ. وِالغَادِي قَابْلُوا سَحَّارْ يْهُودِي نَبِي كَذَّابْ إِسْمُو بَرْيَشُوعْ.</verse>
				<verse number="7">وِقْريبْ مِنْ سَرْجِيُوسْ بُولُسْ الِّي يُحْكُمْ فِي قُبْرُصْ، وْكَانْ وَالِي ذْكِي، اسْتَدْعَى بَرْنَابَا وْشَاوُلْ وِطْلَبْ مِنْهُمْ بَاشْ يَحْكِيوْلُو عْلَى كِلْمِةْ اللهْ.</verse>
				<verse number="8">يَاخِي السَّحَّارْ الِّي إِسْمُو مَعْنَاهْ «عَلِيمْ» جَا ضِدّْهُمْ، وْحَاوِلْ بَاشْ مَا يْخَلِّيشْ الوَالِي يِمِّنْ.</verse>
				<verse number="9">آمَا شَاوُلْ الِّي وَلَّى إِسْمُو بُولُسْ تِمْلَى بِالرُّوحْ القُدُسْ وِخْزَرْ لِلسَّحَّارْ.</verse>
				<verse number="10">وْقَالْ: «يَا غَشَّاشْ وْيَا خْبِيثْ، يَا وِلْدْ بْلِيسْ، يَا عْدُو الحَقْ، مَاكِشْ بَاشْ تْبَطِّلْ مِنْ تَعْويجْ الثْنَايَا الْمِسْتْوِيَّة مْتَاعْ رَبِّي؟</verse>
				<verse number="11">تَوْ بَاشْ تِتْمَدْ عْلِيكْ يِدْ رَبِّي وِتْوَلِّي أَعْمَى وْمَا عَادِشْ تْشُوفْ الضَّوْ لْمُدَّة مِالزْمَانْ.» وْبِالوَقْتْ طَاحْ عْلَى عِينِيهْ ضْبَابْ وِظْلاَمْ وِبْدَا يْدُورْ وِيْلَوِّجْ عْلَى شْكُونْ يْدِلُّو عْلَى الطْرِيقْ.</verse>
				<verse number="12">وَقْتِلِّي شَافْ الوَالِي شْنُوَّة الِّي صَارْ، إِمِّنْ وْهُوَ بَاهِتْ فِي تَعْلِيمْ الرَّبْ.</verse>
				<verse number="13">وْسَافِرْ بُولُسْ وِلِّي مْعَاهْ فِي البْحَرْ مِنْ بَافُوسْ لْبُقْعَة اسْمْهَا بَرْجَة فِي بَمْفِيلِيَّة، وِالغَادِي رْجَعْ يُوحَنَّا لْأُورْشَلِيمْ وْخَلَّى بُولُسْ وِلِّي مْعَاهْ وَحَّدْهُمْ.</verse>
				<verse number="14">آمَا هُومَا سَافْرُوا مِنْ بَرْجَة لْأَنْطَاكْيَة التَّابْعَة لِبْلاَدْ بِيسِيدِيَّة، وْدَخْلُوا لِلمَجْمَعْ مْتَاعْ اليْهُودْ فِي نْهَارْ السِّبْتْ وْقَعْدُوا.</verse>
				<verse number="15">وْبَعْدْ مَا تِقْرَى مِنْ كْتَابْ الشَّرِيعَة مْتَاعْ مُوسَى وِالكْتُبْ المُقَدّْسَة، بَعْثُولْهُمْ رُؤَسَاءْ المَجْمَعْ وْقَالُوا: «يَا خْوَاتْنَا إِذَا كَانْ عِنْدْكُمْ كْلاَمْ تْشَجّْعُوا بِيهْ النَّاسْ المُوجُودِينْ اتْفَضّْلُوا.»</verse>
				<verse number="16">وْقُفْ بُولُسْ وْشَارْ بِيدُو وْقَالْ: «يَا إِخْوَة الِّي مِنْ إِسْرَائِيلْ وْيَا رْجَالْ الِّي تْخَافُوا اللهْ إِسْمْعُوا.</verse>
				<verse number="17">إِلاَهْ أُمِّةْ إِسْرَائِيلْ، خْتَارْ جْدُودْنَا وْعَلَّى مِنْ قِيمِة شَعْبْنَا فِي غُرْبِتْهُمْ فِي أَرْضْ مَصْرْ وْمِنْ بَعْدْ خَرِّجْهُمْ مِنْهَا بْقُدْرْتُو العْظِيمَة.</verse>
				<verse number="18">وِتْحَمِّلْهُمْ فِي الصَّحْرَاء لْمُدِّةْ أَرْبْعِينْ سْنَة.</verse>
				<verse number="19">وْبَعْدْ مَا فْنَى سَبْعَة شْعُوبْ فِي أَرْضْ كَنْعَانْ، عْطَاهُمْ الأَرْضْ بَاشْ يُورْثُوهَا</verse>
				<verse number="20">أَرْبْعَة مْيَة وْخَمْسِينْ سْنَة مِالوَقْتْ هَاذَاكَا وْبَعْدْ عْمَلِّلْهُمْ قُضَاةْ وْكَانْ آخِرْ وَاحِدْ فِيهُمْ النَّبِي صَمُوئِيلْ.</verse>
				<verse number="21">وِمْبَاعِدْ طَلْبُوا مِنُّو بَنِي إِسْرَائِيلْ بَاشْ يْحُطِّلْهُمْ مَلِكْ. يَاخِي حَطْ اللهْ شَاوُلْ وِلْدْ قَيْسْ مِنْ عَرْشْ بِنْيَامِينْ مَلِكْ عْلِيهُمْ لْمُدِّةْ أَرْبْعِينْ سْنَة.</verse>
				<verse number="22">وْمِنْ بَعْدْ نَحَّاهْ وْحَطْ فِي بُقْعْتُو دَاوُدْ مَلِكْ عْلِيهُمْ وِاللهْ شْهِدْلُو وْقَالْ: \آنَا لْقِيتْ دَاوُدْ وِلْدْ يَسَّى رَاجِلْ يْفَرَّحْ قَلْبِي وْبِشْ يَعْمِلْ الِّي نْحِبْ عْلِيهْ.\</verse>
				<verse number="23">وْمِنْ ذُرِّيِّةْ الرَّاجِلْ هَاذَا بْعَثْ اللهْ مُخَلِّصْ لْشَعْبْ إِسْرَائِيلْ كِيفْ مَا وْعِدْهُمْ وِلِّي هُوَ يَسُوعْ.</verse>
				<verse number="24">وْجَا يُوحَنَّا قْبَلْ يَسُوعْ وِدْعَى أُمِّةْ إِسْرَائِيلْ الكُلْهَا لِلمَعْمُودِيَّة مْتَاعْ التَّوْبَة.</verse>
				<verse number="25">وَقْتِلِّي يُوحَنَّا قْرِيبْ يْكَمِّلْ المُهِمَّة مْتَاعُو قَالْ: \حَسْبْ رَايْكُمْ آنَا شْكُونْ؟ مَا نِيشْ آنَا المُخَلِّصْ آمَا رَاهُو جَايْ بَعْدِي وْمَا نِسْتْحَقِّشْ بَاشْ نْحِلْلُو خْيُوطْ صَنْدَالُو.\</verse>
				<verse number="26">يَا خْوَاتِي، يَا ذُرِّيِّةْ إِبْرَاهِيمْ وْيَا كُلْ الِّي يْخَافُوا رَبِّي مِالنَّاسْ الحَاضْرِينْ رَاهُو لِينَا أَحْنَا تْبَعْثِتْ كِلْمِةْ الخَلاَصْ.</verse>
				<verse number="27">وْآهُومَا أَهْلْ أُورْشَلِيمْ وِالرُّؤَسَاءْ مْتَاعْهُمْ مَا عُرْفُوهِشْ وْمَا عَرْفُوشْ كْلاَمْ الأَنْبِيَاءْ الِّي يَقْرَاوْ فِيهْ نْهَارْ السِّبْتْ وْتَمَمُوهُمْ كِحُكْمُوا عْلِيهْ بِالمُوتْ.</verse>
				<verse number="28">وْطَلْبُوا مِنْ بِيلاَطُسْ بَاشْ يُقْتْلُو رَغْمِلِّي مَا لْقَاوْ عْلِيهْ حَتَّى سْبَبْ يِسْتَاهِلْ عْلِيهْ المُوتْ.</verse>
				<verse number="29">وْبَعْدْ مَا عَمْلُوا فِيهْ الحَاجَاتْ الِّي تْكِتْبِتْ عْلِيهْ الكُلْهَا، هَبّْطُوهْ مِنْ فُوقْ الصَّلِيبْ وْدِفْنُوهْ فِي قْبَرْ.</verse>
				<verse number="30">آمَا اللهْ قَوّْمُو مِنْ بِينْ المُوتَى.</verse>
				<verse number="31">وِظْهُرْ بَرْشَة نْهَارَاتْ لِلنَّاسْ الِّي مْشَاوْ مْعَاهْ مِنْ الجَلِيلْ حَتَّى لْأُورْشَلِيمْ، وْهُومَا تَوَّا الشْهُودْ مْتَاعُو قُدَّامْ الشَّعْبْ.</verse>
				<verse number="32">وْإِحْنَا تَوَّا نْبَشّْرُوا فِيكُمْ بِالشَّيْء الِّي اللهْ وْعِدْ بِيهْ جْدُودْنَا.</verse>
				<verse number="33">وْتَمَمُو لِوْلاَدْهُمْ الِّي هُومَا أَحْنَا. وَقْتِلِّي قَوِّمْ يَسُوعْ مِالمُوتْ كِيفْ مَا هُو مَكْتُوبْ فِي المَزْمُورْ الثَّانِي: إِنْتِ ابْنِي وْآنَا اليُومْ جِبْتِكْ.</verse>
				<verse number="34">وْمَا دَامُو اللهْ قَوِّمْ يَسُوعْ مِنْ بِينْ المُوتَى. وْمَا خَلاَّشْ بَدْنُو يِفْسِدْ، قَالْ فِي كْلاَمُو: بَاشْ نَعْطِيكُمْ البَرَكَاتْ المُقَدّْسَة وِالصَّادْقَة الِّي وْعِدْتْ بِيهَا دَاوُدْ.</verse>
				<verse number="35">وِيْقُولْ دَاوُدْ فِي مَزْمُورْ آخَرْ: وْمَاكِشْ بَاشْ تْخَلِّي القُدُّوسْ مْتَاعِكْ يَاكْلُوا الدُّودْ.</verse>
				<verse number="36">وْدَاوُدْ مَاتْ فِي الوَقْتْ هَاذَاكَا بَعْدْ مَا خْدِمْ الشَّعْبْ كِيفْ مَا حَبْ رَبِّي وْتِدْفِنْ مْعَ جْدُودُو وْبَدْنُو فْسِدْ فِي القْبَرْ.</verse>
				<verse number="37">آمَا الِّي قَوّْمُو اللهْ، بَدْنُو مَا فْسِدْشْ فِي القْبَرْ بِالكُلْ.</verse>
				<verse number="38">يِلْزِمْكُمْ تَعْرْفُوا يَا خْوَاتِي الِّي بْفَضْلْ يَسُوعْ أَحْنَا نْبَشّْرُوا فِيكُمْ بْغُفْرَانْ الذْنُوبْ.</verse>
				<verse number="39">وِلِّي يِمِّنْ بِيهْ يْوَلِّي بَرِيءْ مِالذْنُوبْ، الِّي شَرِيعِةْ مُوسَى مَا قَدْرِتْشْ بَاشْ تْرُدُّو بَرِيءْ مِالذْنُوبْ هَاذِي</verse>
				<verse number="40">رُدُّوا بَالْكُمْ لَيْصِيِرلْكُمْ الِّي تْقَالْ فِي كْتُبْ الأَنْبِيَاءْ:</verse>
				<verse number="41">	 أُخْزْرُوا، يَلِّي إِنْتُومَا عْلَى رَبِّي تِتْمَسْخْرُوا! اتْعَجْبُوا وِاتْهِلْكُوا. رَاهُو الِّي فِي أَيَّامْكُمْ بَاشْ نَعْمْلُو اللّي لُوكَانْ وَاحِدْ حْكَالْكُمْ عْلِيهْ مَا كُنْتُوشْ بَاشْ تْصَدّْقُوا.»</verse>
				<verse number="42">وَقْتِلِّي بُولُسْ وْبَرْنَابَا خَارْجِينْ مِالمَجْمَعْ طَلْبُوا مِنْهُمْ النَّاسْ بَاشْ يَرْجْعُوا نْهَارْ السِّبْتْ الجَّايْ وِيْكَلّْمُوهُمْ عْلَى الشَّيْء هَاذَاكَا بِيدُو.</verse>
				<verse number="43">وْبَعْدْ مَا وْفَى الإِجْتِمَاعْ بَرْشَة نَاسْ أَصْلْهُمْ يْهُودْ وْنَاسْ أُخْرِينْ وَلاَّوْ يْهُودْ وْمِتْدَيّْنِينْ تَبّْعُوا بُولُسْ وْبَرْنَابَا وِبْدَاوْا يْكَلّْمُوا فِيهُمْ وِيْشَجّْعُوا فِيهُمْ بَاشْ يِثْبْتُوا فِي نِعْمِةْ اللهْ.</verse>
				<verse number="44">وْفِي السِّبْتْ الِّي مْبَعْدُو تَقْرِيبْ امَّالِي البْلاَدْ الكُلْهُمْ تْلَمُّوا بَاشْ يِسْمْعُوا كِلْمِةْ الرَّبْ.</verse>
				<verse number="45">وَقْتِلِّي اليْهُودْ شَافُوا النَّاسْ مَلْمُومِينْ تِمْلاَتْ قْلُوبْهُمْ بِالغِيرَة وِبْدَاوْا يْعَارْضُوا فِي بُولُسْ وِيْسِبُّوا فِيهْ.</verse>
				<verse number="46">يَاخِي كَلِّمْهُمْ بُولُسْ وْبَرْنَابَا جْهَارْ وْقَالُوا: «كَانْ وَاجِبْ عْلِينَا نكَلّْمُوكُمْ إِنْتُومَا لُولاَنِينْ عْلَى كِلْمِةْ اللهْ آمَا إِنْتُومَا رْفَضْتُوهَا وْوَرِّيتُوا الِّي إِنْتُومَا مَا تِسْتْحَقُّوشْ الحَيَاةْ الأَبَدِيَّة، وْهَانَا تَوَّا بَاشْ نْكَلّْمُوا النَّاسْ الِّي مَاهُمْشْ يْهُودْ.</verse>
				<verse number="47">الرَّبْ وَصَّانَا وْقَالْ: حَطِّيتِكْ نُورْ لِلأُمَمْ بَاشْ تْوَصِّلْ خَلاَصِي لْإِخْرْ الأَرْضْ.»</verse>
				<verse number="48">وَقْتِلِّي النَّاسْ الِّي مَا هُمْشْ يْهُودْ سَمْعُوا الكْلاَمْ هَاذَا، فَرْحُوا بَرْشَة وْمَجّْدُوا كِلْمِةْ اللهْ وِالنَّاسْ الِّي حَضِّرْهُمْ رَبِّي لِلحَيَاةْ الأَبَدِيَّة امّْنُوا.</verse>
				<verse number="49">وْهَكَّا تْنُشْرُتْ كِلْمِةْ اللهْ فِي المَنْطْقَة الكُلْهَا.</verse>
				<verse number="50">آمَا اليْهُودْ حَرّْشُوا النْسَاء المِتْدَيْنَاتْ، وِالنَّاسْ الِّي يُحْكْمُوا فِي المْدِينَة بَاشْ يِضْطَهْدُوا بُولُسْ وْبَرْنَابَا حَتَّى لِينْ طَرّْدُوهُمْ مِنْ بْلاَدْهُمْ.</verse>
				<verse number="51">آمَا هُومَا نُفْضُوا التْرَابْ مِنْ سَاقِيهُمْ، وِمْشَاوْ لِمْدِينِةْ إِيقُونْيَة.</verse>
				<verse number="52">وْكَانُوا التْلاَمْذَة مِلْيَانِينْ بِالفَرْحَة وْبِالرُّوحْ القُدُسْ.</verse>
			</chapter>
			<chapter number="14">
				<verse number="1">وْفِي إِيقُونْيَة دْخَلْ بُولُسْ وْبَرْنَابَا لِلمَجْمَعْ مْتَاعْ اليْهُودْ كِالعَادَة وِبْدَاوْا يِتْكَلّْمُوا حَتَّى لِينْ امّْنُوا بَرْشَة مِاليْهُودْ وِاليُونَانِيِّينْ.</verse>
				<verse number="2">آمَا اليْهُودْ الِّي مَا امّْنُوشْ حَرّْشُوا النَّاسْ الِّي مَا هُمْشْ يْهُودْ فِي الإِخْوَة وْفَسّْدُولْهُمْ عْقُولْهُمْ.</verse>
				<verse number="3">آمَا بُولُسْ وْبَرْنَابَا قَعْدُوا مُدَّة طْوِيلَة فِي البُقْعَة هَاذِيكَا، يْبَشّْرُوا جْهَارْ بِالمَسِيحْ الِّي عَاوِنْهُمْ وِشْهِدْ لْكِلْمِةْ نِعْمْتُو بْمُعْجْزَاتْ وِعْجَايِبْ عْمَلْهَا عْلَى يْدِينْ الرُّسُلْ.</verse>
				<verse number="4">وِاتْقِسْمُوا أَهْلْ إِيقُونِيَّة لْفِرْقْتِينْ: جْمَاعَة مْعَ اليْهُودْ وِالأُخْرِينْ مْعَ الرُّسُلْ.</verse>
				<verse number="5">وْقَرَرُوا اليْهُودْ وِالشْيُوخْ مْتَاعْهُمْ وِالنَّاسْ الِّي مَا هُمْشْ يْهُودْ بَاشْ يْهِينُوا الرُّسُلْ وْيُرْجْمُوهُمْ.</verse>
				<verse number="6">يَاخِي عِلْمُوا بِيهُمْ وْهَرْبُوا لِمْدِينِةْ لِسْتْرَة وْدَرْبَة الِّي فِي مَنْطِقْةْ لِيكَأُونِيَّة وِالمَنَاطِقْ الِّي دَايْرَة بِيهُمْ.</verse>
				<verse number="7">وْكَمّْلُوا يْبَشّْرُوا الغَادِي.</verse>
				<verse number="8">وْثَمَّة رَاجِلْ مَشْلُولْ يُسْكُنْ فِي مْدِينِةْ لِسْتْرَة كَانْ قَاعِدْ غَادِي، وْمِلِّي تُولِدْ عُمْرُو مَا مْشَى.</verse>
				<verse number="9">كَانْ يِسْمَعْ فِي كْلاَمْ بُولُسْ، ثَبِّتْ فِيهْ بُولُسْ وْشَافْ الِّي هُوَ عَنْدُو إِيمَانْ بَاشْ يَبْرَى.</verse>
				<verse number="10">نَادَاهْ بْصُوتْ عَالِي: «قُومْ آقِفْ عْلَى سَاقِيكْ!» وِالرَّاجِلْ قَامْ وِبْدَا يْنَقِّزْ وْيِمْشِي.</verse>
				<verse number="11">وَقْتِلِّي الحَاضْرِينْ شَافُوا الشَّيْء الِّي عَمْلُو بُولُسْ صَاحُوا بِاللَّهْجَة اللِّيكَأُونِيَّة: «هَاوْ الآلْهَة ظُهْرُوا فِي هَيْئِةْ عْبَادْ وْهُبْطُوا عِنْدْنَا.»</verse>
				<verse number="12">وْسَمَّاوْ بَرْنَابَا زَفْسْ، وْبُولُسْ هَرْمَسْ عْلَى خَاطْرُو هُوَ الِّي كَانْ يِتْكَلِّمْ</verse>
				<verse number="13">وِالكَاهِنْ مْتَاعْ زَفْسْ الِّي المَعْبِدْ مْتَاعْهَا البَرَّا مِالمْدِينَة جَابْ تِيجَانْ مِنْ النُّوَّارْ وْثِيرَانْ لْوِينْ البَابْ بَاشْ يْقَدِّمْهُمْلْهُمْ ذْبِيحَة.</verse>
				<verse number="14">وَقْتِلِّي الرُّسُلْ بُولُسْ وْبَرْنَابَا سَمْعُوا بِالشَّيْء هَاذَا قَطّْعُوا حْوَايِجْهُمْ وِمْشَاوْ لِلنَّاسْ المُجْتَمْعِينْ وْهُومَا</verse>
				<verse number="15">يْصِيحُوا: «يَا نَاسْ، عْلاَشْ تَعْمْلُوا فِي الشَّيْء هَاذَا، رَانَا بَشَرْ ضْعَافْ كِيفْكُمْ وِنْبَشّْرُوا فِيكُمْ بَاشْ تْبَطّْلُوا الحَاجَاتْ الفَارْغَة هَاذِي وْتَرْجْعُوا للهْ الحَيْ الِّي خْلَقْ الأَرْضْ وِالسْمَاءْ وِالبْحَرْ وْكُلْ مَا فِيهُمْ.</verse>
				<verse number="16">وْخَلَّى الشْعُوبْ القْدِيمَة يِمْشِيوْ فِي الطْرِيقْ الِّي خْتَارُوهْ.</verse>
				<verse number="17">وْفِي نَفْسْ الوَقْتْ مَاخَلاَّهُمْشْ بْلاَشْ شَاهِدْ يْدِلّْهُمْ لِلخِيرْ، وْهُوَ مَازَالْ لْتَوَّا يِنْعِمْ عْلِيكُمْ بِالخِيرْ وْيَعْطِيكُمْ المْطَرْ مِالسْمَاءْ وِمْوَاسِمْ صَابَة وِيْشَبِّعْكُمْ بِالمَاكْلَة وِيْفَرَّحْ قْلُوبْكُمْ.»</verse>
				<verse number="18">وْبِصْعُوبَة قِدْرُوا بِالكْلاَمْ هَاذَا انّْهُمْ يَقْنْعُوا النَّاسْ بَاشْ مَا يْقَدّْمُولْهُمْشْ ذْبَايِحْ.</verse>
				<verse number="19">وْبَعْدْ هَاذَا جَاوْ جْمَاعَة مِاليْهُودْ مِنْ أَنْطَاكْيَة وْإِيقُونْيَة وْحَرّْشُوا النَّاسْ، يَاخِي رُجْمُوا بُولُسْ وْجَرُّوهْ البَرَّة مِالمْدِينَة مَاشِي فِي بَالْهُمْ الِّي هُوَ مَاتْ.</verse>
				<verse number="20">آمَا كِدَارُوا بِيهْ التْلاَمْذَة قَامْ وِرْجَعْ لِلمْدِينَة. وْمِنْ غُدْوَة سَافِرْ مْعَ بَرْنَابَا لْدَرْبَة.</verse>
				<verse number="21">وْبَشِّرْ أَهْلْ دَرْبَة بِالمَسِيحْ وْبَرْشَة مِنْهُمْ وَلاَّوْ مِنْ تْلاَمِذْةْ الرَّبْ، وْمِنْ بَعْدْ رُجْعُوا الِّسْتْرَة وْمِنْهَا هِيَ لْإِيقُونِيَّة وْفِي الإِخِّرْ لْأَنْطَاكْيَة.</verse>
				<verse number="22">كَانُوا يْقَوِّيوْ فِي عَزِيمِةْ التْلاَمْذَة وِيْشَجّْعُوا فِيهُمْ بَاشْ يِثْبْتُوا فِي الإِيمَانْ وِيْأَكّْدُوا عْلِيهُمْ: «لاَزِمْنَا نْعَانُوا مِنْ بَرْشَة مَشَاكِلْ وْأَوْقَاتْ صْعِيبَة بَاشْ نُدْخْلُوا لْمَمْلِكْةْ اللهْ.»</verse>
				<verse number="23">وِخْتَارُوا التْلاَمْذَة شْيُوخْ حَطُّوهُمْ فِي كُلْ كَنِيسَة وْصَلاَّوْ وْصَامُوا وْخَلاَّوْهُمْ فِيدْ رَبِّي الِّي امّْنُوا بِيهْ.</verse>
				<verse number="24">وْمِنْ بَعْدْ قَصُّوا عْلَى مَنْطِقْةْ بِيسِيدِيَّة وْوُصْلُوا لْبَمْفِيلِيَّة.</verse>
				<verse number="25">وْبَشّْرُوا بْكِلْمِةْ اللهْ فِي بَرْجَة، وْمِنْ بَعْدْ هَبْطُوا لْأَتَّالِيَة.</verse>
				<verse number="26">وْمِنْ الغَادِي رَجْعُوا عْلَى البْحَرْ لِمْدِينِةْ أَنْطَاكْيَة، وِينْ المُؤْمْنِينْ طَلْبُوا مِنْ اللهْ بَاشْ يْعَاوِنْهُمْ عْلَى الخِدْمَة الِّي تَوَّا كَمّْلُوهَا.</verse>
				<verse number="27">وَقْتِلِّي وُصْلُوا سْتَدْعَاوْا الكَنِيسَة وْعَمْلُوا اجْتِمَاعْ، وِحْكُولْهُمْ عْلَى الحَاجَاتْ الِّي اللهْ عْمَلْهَا عْلَى طْرِيقْهُمْ وْكِيفَاشْ حَلْ بَابْ الإِيمَانْ حَتَّى لِلنَّاسْ الِّي مَا هُمْشْ يْهُودْ.</verse>
				<verse number="28">وْقَعْدُوا مْعَ التْلاَمْذَة لْمُدَّة طْوِيلَة.</verse>
			</chapter>
			<chapter number="15">
				<verse number="1">وْجَاوْ جْمَاعَة مِاليْهُودْ الِّي امّْنُوا بِالمَسِيحْ مِنْ مَنْطِقْةْ اليَهُودِيَّة لأَنْطَاكِيَة وِبْدَاوْا يْعَلّْمُوا فِي الإِخْوَة وْقَالُوا: «مَا تْنَجّْمُوشْ تُخْلْصُوا إِذَا كَانْ مَا تِطَّهْرُوشْ كِيفْ مَا تْقُولْ الشَّرِيعَة مْتَاعْ مُوسَى.»</verse>
				<verse number="2">يَاخِي نَاقِشْهُمْ بُولُسْ وْبَرْنَابَا بْقُوَّة، وْبَعْدْ مَا تْنَاقْشُوا قَرِرُوا المُؤْمْنِينْ الِّي فِي أَنْطَاكْيَة بَاشْ يِمْشِي بُولُسْ وْبَرْنَابَا مْعَ مُؤْمْنِينْ أُخْرِينْ بَاشْ يْقَابْلُوا الرُّسُلْ وِالشْيُوخْ الِّي فِي أُورْشَلِيمْ وْيَحْكِيوْ مْعَاهُمْ فِي المَوْضُوعْ هَاذَا.</verse>
				<verse number="3">وْبَعْدْ مَا سَلّْمِتْ عْلِيهُمْ الكَنِيسَة سَافْرُوا لْأُورْشَلِيمْ وِتْعَدَّاوْ عْلَى فِينِيقْيَة وِالسَّامْرَة يْخَبّْرُوا فِي المُؤْمْنِينْ الكُلْ الِّي النَّاسْ الِّي مَاهُمْشْ يْهُودْ زَادَا وَلاَّوْ مَسِيحِيِّينْ وِالخْبَرْ فَرَّحْ الإِخْوَة الكُلْ فَرْحَة كْبِيرَة.</verse>
				<verse number="4">وَقْتِلِّي وُصْلُوا لْأُورْشَلِيمْ، رَحّْبِتْ بِيهُمْ الكَنِيسَة وِالرُّسُلْ وِالشْيُوخْ الِّي فِيهَا وْخَبّْرُوهُمْ بِالحَاجَاتْ الكُلْهَا الِّي رَبِّي عْمَلْهَا عْلَى طْرِيقْهُمْ.</verse>
				<verse number="5">آمَا ثَمَّة شْكُونْ مِالمُؤْمْنِينْ الِّي كَانُوا فَرِّيسِيِّينْ وُقْفُوا وْقَالُوا: «المُؤْمْنِينْ الِّي مَا هُمْشْ يْهُودْ يِلْزِمْهُمْ يِطَّهّْرُوا وِيْطَبّْقُوا شَرِيعِةْ مُوسَى.»</verse>
				<verse number="6">وْعَمْلُوا الرُّسُلْ وِالشْيُوخْ اجْتِمَاعْ بَاشْ يَحْكِيوْ فِي الحَاجَة هَاذِي.</verse>
				<verse number="7">وْبَعْدْ مَا تْنَاقْشُوا بَرْشَة وْقُفْ بُطْرُسْ وْقَالْ: «يَا إِخْوَة إِنْتُومَا تَعْرْفُوا الِّي مِنْ مُدَّة طْوِيلَة اللهْ خْتَارْنِي بَاشْ النَّاسْ الِّي مَا هُمْشْ يْهُودْ يِسْمْعُوا كِلْمِةْ الإِنْجِيلْ مِنْ عِنْدِي وْيِمّْنُوا.</verse>
				<verse number="8">وِالله الِّي يِعْلِمْ بِلِّي فِي القْلُوبْ شْهِدِّلْهُمْ وَقْتِلِّي عْطَاهُمْ الرُّوحْ القُدُسْ كِيفْ مَا عْطَانَا أَحْنَا.</verse>
				<verse number="9">وْهُوَ مَا فَرِّقْشْ بِينَّا وْبِينْهُمْ، وْطَهِّرْ قْلُوبْهُمْ بِالإِيمَانْ.</verse>
				<verse number="10">إِمَّالاَ تَوْ عْلاَشْ تْجَرّْبُوا فِي اللهْ وِتْحُطُّوا عْلَى تْلاَمِذْةْ الرَّبْ فِي حِمْلْ جْدُودْنَا مَا نَجّْمُوشْ يْهِزُّوهْ وْإِحْنَا زَادَا مَا نَاشْ قَادْرِينْ عْلِيهْ.</verse>
				<verse number="11">أَحْنَا نِمّْنُوا الِّي أَحْنَا نُخْلْصُوا بْنِعْمِةْ الرَّبْ يَسُوعْ بِالضَّبْطْ كِيفْ مَا هُومَا زَادَا يُخْلْصُوا بْنِعْمْتُو.»</verse>
				<verse number="12">وْسِكْتُوا النَّاسْ الكُلْ وِبْدَاوْا يِسْمْعُوا فِي بَرْنَابَا وْبُولُسْ الِّي يَحْكِيوْلْهُمْ عْلَى الحَاجَاتْ الِّي عْمَلْهَا رَبِّي عْلَى طْرِيقْهُمْ مِنْ مُعْجْزَاتْ وِعْجَايِبْ بِينْ النَّاسْ الِّي مَا هُمْشْ يْهُودْ.</verse>
				<verse number="13">وْبَعْدْ مَا كَمّْلُوا بُولُسْ وْبَرْنَابَا كْلاَمْهُمْ قَالْ يَعْقُوبْ: «يَا إِخْوْتِي، إِسْمْعُونِي:</verse>
				<verse number="14">حْكَالْكُمْ سِمْعَانْ كِيفَاشْ اللهْ لْأَوِّلْ مَرَّة تْفَقِّدْ النَّاسْ الِّي مَاهُمْشْ يْهُودْ وِخْذَا مِنْ بِينَاتْهُمْ شَعْبْ وْرَدُّو لِيهْ.</verse>
				<verse number="15">وِالشَّيْء هَاذَا يْوَافِقْ كْلاَمْ الأَنْبِيَاءْ كِيمَا جَا فِي الكْتَابْ المُقَدَّسْ.</verse>
				<verse number="16">	 بَاشْ نَرْجَعْ بَعْدْ هَاذَا وْخِيمِةْ دَاوُدْ الِّي طَاحِتْ مِنْ جْدِيدْ نِبْنِيهَا مِنْ جْدِيدْ نْوَقِّفْهَا وْمِنْ خْرَابْهَا نْعَلِّيهَا.</verse>
				<verse number="17">بَاشْ بْقِيِّةْ النَّاسْ يْلَوّْجُوا عْلَى رَبِّي وْزَادَا الشْعُوبْ الِّي تْسَمَّاوْ بْإِسْمِي. وِالشَّيْء هَاذَا اللهْ هُوَ الِّي قَالُو</verse>
				<verse number="18">وْمِنْ أَوِّلْ الدِّنْيَا لِلنَّاسْ ظَهّْرُو.</verse>
				<verse number="19">إِمَّالاَ آنا نْرَى إِنُّو لاَزِمْنَا مَا نْثَقّْلُوشْ عْلَى النَّاسْ الِّي مَا هُمْشْ يْهُودْ وِلِّي هُومَا رَاجْعِينْ لْرَبِّي.</verse>
				<verse number="20">آمَا نِكْتْبُولْهُمْ جْوَابْ وِنْوَصِّيوْهُمْ فِيهْ بَاشْ مَا يَاكْلُوشْ مِالضْحِيَّة المَنْزُوسَة المَذْبُوحَة لِلصْنَبْ وْبَاشْ مَا يَزْنَاوْشْ وْمَا يَاكْلُوشْ لْحَمْ الحَيَوَانَاتْ المَخْنُوقَة وِالدَّمْ.</verse>
				<verse number="21">مِنْ قْبَلْ مُوسَى كَانُوا عَنْدُو نَاسْ يَحْكِيوْ عْلِيهْ فِي كُلْ مْدِينَة، كُلْ مَا يِتْقْرَى كْتَابْ الشَّرِيعَة فِي المَجَامِعْ نْهَارْ السِّبْتْ.»</verse>
				<verse number="22">وْفِي الوَقْتْ هَاذَاكَا قَرَرُوا الرُّسُلْ وِالشْيُوخْ وِالنَّاسْ الكُلْ الِّي فِي الكَنِيسَة بَاشْ يِخْتَارُوا رْجَالْ مِالإِخْوَة وْيَبْعْثُوهُمْ مْعَ بُولُسْ وْبَرْنَابَا لْأَنْطَاكْيَة، وْإِخْتَارُوا يَهُوذَا الِّي يِتْسَمَّى بَارْسَابَا وْسِيلاَ، وِلِّي كَانِتْ عِنْدْهُمْ قِيمَة كْبِيرَة فِي وُسْطْ التْلاَمْذَة.</verse>
				<verse number="23">وِعْطَاوْهُمْ الجْوَابْ هَاذَا: «مِنْ الرُّسُلْ وِالشْيُوخْ وِالإِخْوَة لِلإِخْوَة المُؤْمْنِينْ الِّي مَا هُمْشْ يْهُودْ فِي مْدِينِةْ أَنْطَاكْيَة وْسُورْيَة وْكِيلِيكِيَّة. السَّلاَمْ عْلِيكُمْ:</verse>
				<verse number="24">سْمَعْنَا الِّي ثَمَّة نَاسْ جُوكُمْ مِنْ عِنْدْنَا، مِنْ غِيرْ مَا شَاوْرُونَا، وْقَالُوا كْلاَمْ عِمْلُولْكُمْ بِيهْ مَشَاكِلْ وْخَلَّاوْكُمْ حَايْرِينْ.</verse>
				<verse number="25">يَاخِي شُفْنَا الِّي بَاهِي كِنِخْتَارُوا رْجَالْ وْنَبْعْثُوهُمْلْكُمْ مْعَ إخْوِتْنَا الِّي يْعِزُّوا عْلِينَا بَرْنَابَا وْبُولُسْ</verse>
				<verse number="26">وِلِّي حَطُّوا حْيَاتْهُمْ الكُلْ فِي الخْطَرْ بَاشْ يْبَشّْرُوا بْإِسْمْ يَسُوعْ المَسِيحْ.</verse>
				<verse number="27">وْمِنْ بَعْدْ بْعَثْنَالْكُمْ يَهُوذَا وْسِيلاَ بَاشْ يْقُولُوا الكْلاَمْ هَاذَا قُدَّامْكُمْ.</verse>
				<verse number="28">الرُّوحْ القُدُسْ يْشُوفْ وْإِحْنَا زَادَا نْشُوفُوا الِّي مُوشْ لاَزِمْ نْحُطُّوا عْلِيكُمْ حِمْلْ غِيرْ الحَاجَاتْ اللاَّزْمَة.</verse>
				<verse number="29">آمَا لاَزِمْ تْبَطّْلُوا مَاكِلْةْ الذْبَايِحْ المِعْطِيَّة لِلصْنَبْ، وْزَادَا الدَّمْ وِلْحَمْ الحَيَوَانَاتْ المَخْنُوقَة وِالزْنَى، وْبَاهِي لُوكَانْ تْرُدُّوا بَالْكُمْ مِالحَاجَاتْ هَاذِي الكُلْهَا، وْبِالسْلاَمَة.»</verse>
				<verse number="30">وِمْشَاوْ الِّي هَزُّوا الجْوَابْ وْسَافْرُوا لْأَنْطَاكْيَة وِالغَادِي لَمُّوا المُؤْمْنِينْ الكُلْ في إِجْتِمَاعْ وِعْطَاوْهُمْ الجْوَابْ.</verse>
				<verse number="31">وَقْتِلِّي قْرَاوْهْ فَرْحُوا عْلَى خَاطْرُو شَجَّعْهُمْ بَرْشَة.</verse>
				<verse number="32">وْيَهُوذَا وْسِيلاَ زَادَا كَانُوا أَنْبِيَاءْ وْشَجّْعُوا الإِخْوَة بَرْشَة.</verse>
				<verse number="33">وْبَعْدْ مُدَّة الإِخْوَة الِّي فِي أَنْطَاكْيَا رَجّْعُوهُمْ سَالْمِينْ لِلِّي بَعْثُوهُمْ.</verse>
				<verse number="34">[آمَا سِيلاَ حَبْ يَبْقَى لْغَادِي، وَلَّى يَهُوذَا رْجَ عْ وَحْدُو.]</verse>
				<verse number="35">وْبُولُسْ وْبَرْنَابَا زَادَا بْقَاوْ مُدَّة فِي أَنْطَاكْيَة الغَادِي يْعَلّْمُوا وِيْبَشّْرُوا بْكِلْمِةْ رَبِّي وْبَرْشَة نَاسْ أُخْرِينْ كَانُوا يْعَاوْنُوا فِيهُمْ.</verse>
				<verse number="36">وْبَعْدْ أَيَّامَاتْ قَالْ بُولُسْ لْبَرْنَابَا: «هَيَّا نَرْجْعُوا وِنْزُورُوا الإِخْوَة الِّي فِي المُدُنْ الكُلْهَا الِّي بَشِّرْنَا فِيهَا بْكِلْمِةْ رَبِّي ونِطْمَانُوا عْلَى حْوَالْهُمْ.»</verse>
				<verse number="37">يَاخِي إِقْتَرَحْ بَرْنَابَا بَاشْ يْهِزُّوا مْعَاهُمْ يُوحَنَّا الِّي يْنَادِيوْلُو مَرْقُسْ.</verse>
				<verse number="38">آمَا بُولُسْ رْفَضْ بَاشْ يْهِزُّوهْ مْعَاهُمْ عْلَى خَاطْرُو خَلاَّهُمْ فِي بَمْفِيلِيَّة وْمَا مْشَاشْ مْعَاهُمْ فِي خِدْمِةْ اللهْ.</verse>
				<verse number="39">وْوُقْعُتْ عَرْكَة بِالكْلاَمْ مَا بِينَاتْهُمْ وْبِعْدُوا عْلَى بْعَضْهُمْ، وَلّى بَرْنَابَا هَزْ مَرْقُسْ مْعَاهْ وْسَافْرُوا عْلَى البْحَرْ لْقُبْرُصْ.</verse>
				<verse number="40">وْبُولُسْ خْتَارْ سِيلاَ بَاشْ يِمْشِي مْعَاهْ. وِالمُؤْمْنِينْ طَلْبُوا رَبِّي بَاشْ يِنْعِمْ عْلِيهُمْ.</verse>
				<verse number="41">وْسَافْرُوا فِي مُدُنْ سُورْيَة وْكِيلِيكِيَّة وْهُومَا يْشَجّْعُوا فِي الكَنَايِسْ.</verse>
			</chapter>
			<chapter number="16">
				<verse number="1">وْصُلْ بُولُسْ لِمْدِينِةْ دَرْبَة، وْمِنْ بَعْدْ لِمْدِينِةْ لِسْتْرَة، وْكَانْ فِيهَا تِلْمِيذْ إِسْمُو تِيمُوثَاوُسْ، أُمُّو يْهُودِيَّة امّْنِتْ بِالمَسِيحْ وْبُوهْ يُونَانِي.</verse>
				<verse number="2">وِالإِخْوَة فِي مُدُنْ إِيقُونْيَة وْلِسْتْرَة كَانُوا يَحْكِيوْ عْلِيهْ فِي حَاجَاتْ بَاهْيَة.</verse>
				<verse number="3">وْحَبْ بُولُسْ بَاشْ يْهِزُّو مْعَاهْ وْهَزُّو وْطَهّْرُو عْلَى خَاطِرْ اليْهُودْ الِّي سَاكْنِينْ فِي المَنْطْقَة هَاذِيكَا يَعْرْفُوا الِّي بُوهْ يُونَانِي.</verse>
				<verse number="4">وِمْشَى بُولُسْ وِصْحَابُو مِنْ بْلاَدْ لِبْلاَدْ يْبَلّْغُوا لِلمُؤْمْنِينْ فِي القَرَارَاتْ الِّي خْذَاوْهَا الرُّسُلْ وِالشْيُوخْ فِي أُورْشَلِيمْ بَاشْ يْطَبّْقُوهَا.</verse>
				<verse number="5">وِالكَنَايِسْ كَانِتْ تِتْقَوَّى فِي الإِيمَانْ وِعْدَدْهَا مَاشِي وْيِكْبِرْ نْهَارْ بَعْدْ نْهَارْ.</verse>
				<verse number="6">وِمْنَعْهُمْ الرُّوحْ القُدُسْ بَاشْ يْبَشّْرُوا فِي جِيهِةْ أَسِيَّة، يَاخِي سَافْرُوا لْجِيهِةْ فَرِيجِيَّة وْغَلاَطْيَة.</verse>
				<verse number="7">وَقْتِلِّي وُصْلُوا لِلحَدْ مْتَاعْ جِيهِةْ مِيسِيَّة، حَاوْلُوا بَاشْ يُدْخْلُوا لْجِيهِةْ بِثِينِيَّة، آمَا الرّوح القُدسْ مَا سْمَحِّلْهُمْشْ بَاشْ يُدْخْلُولْهَا.</verse>
				<verse number="8">وَلّاوْ مْشَاوْ لِمْدِينِةْ تَرُوَاسْ وِتْعَدَّاوْ عْلَى مْدِينِةْ مِيسِيَّة.</verse>
				<verse number="9">وْفِي اللِّيلَة هَاذِيكَا بِيدْهَا شَافْ بُولُسْ فِي رُؤْيَا، رَاجِلْ مِنْ مَقْدُونِيَّة يِتْشَحِّتْ فِيهْ وِيْقُولْ: «تْعَدَّى لْمَقْدُونِيَّة وْعَاوِنَّا.»</verse>
				<verse number="10">وَقْتِلِّي بُولُسْ شَافْ الرُّؤْيَا بِالوَقْتْ حَاوِلْنَا بَاشْ نِمْشِيوْا لْمَقْدُونِيَّة عْلَى خَاطِرْنَا تْأَكِّدْنَا الِّي اللهْ يْحِبّْنَا نْبَشّْرُوا بِالإِنْجِيلْ الغَادِي.</verse>
				<verse number="11">وْسَافِرْنَا مِنْ بُرْطْ تَرُوَاسْ لْجَزِيرِةْ سَامُوثْرَاكِي. وْفِي النْهَارْ الثَّانِي كَمِّلْنَا السْفَرْ لْبُرْطْ مْدِينِةْ نِيَابُولِيسْ.</verse>
				<verse number="12">وْمِنْ وِلاَيِةْ مَقْدُونِيَّة تْعَدِّينَا لِمْدِينِةْ فِيلِبِّي الِّي هِيَ مِنْ أَكْبِرْ المُدُنْ الِّي مِسْتَعْمْرِينْهَا الرُّومَانْ وِبْقِينَا الغَادِي أَيَّامَاتْ.</verse>
				<verse number="13">وْفِي نْهَارْ السِّبْتْ مْشِينَا بِحْذَا الوَادْ الِّي قْرِيبْ مِالمْدِينَة وِالبْلاَصَة هَاذِيكَا تْعَوّْدُوا اليْهُودْ بَاشْ يْصَلِّيوْ فِيهَا. وِقْعَدْنَا نْكَلّْمُوا فِي النْسَاء المُوجُودِينْ غَادِي.</verse>
				<verse number="14">وْمِنْ بِينْهُمْ مْرَا تِعْبِدْ فِي رَبِّي اسْمْهَا لِيدِيَّة مِنْ مْدِينِةْ ثِيَاتِيرَا كَانِتْ تْبِيعْ فِي القْمَاشْ الغَالِي وْرَبِّي نَوّْرِلْهَا قَلْبْهَا بَاشْ تِسْمَعْ كْلاَمْ بُولُسْ بِالقْدَا.</verse>
				<verse number="15">وَقْتِلِّي تْعَمّْدِتْ هِيَ وعَايْلِتْهَا سْتَدْعَاتْنَا وْقَالْتِلْنَا: «إِذَا كَانْكُمْ حَاسْبِينِّي مُؤْمْنَة بِالرَّبْ لاَزِمْكُمْ تْجِيوْ لْدَارِي.» وْقَنْعِتْنَا بَاشْ نِمْشِيوْا ضْيَافْ عِنْدْهَا.</verse>
				<verse number="16">وْفِي نْهَارْ مِنْ النْهَارَاتْ وَقْتِلِّي كُنَّا مَاشِينْ لِلصْلاَة، عَرْضِتْنَا خْدِيمَة سَاكِنْهَا رُوحْ عَرَّافْ. وْكَانِتْ تْرَبِّحْ فِي سْيَادْهَا الِّي مَالْكِينْهَا فِي بَرْشَة فْلُوسْ مَالتْقَازَة مْتَاعْهَا.</verse>
				<verse number="17">يَاخِي بْدَاتْ اتَّبَّعْ فِي بُولُسْ وِاتَّبَّعْ فِينَا الكُلْنَا وِتْصِيحْ: «النَّاسْ هَاذُمْ هُومَا عَبِيدْ اللهْ العَالِي وِيْخَبّْرُوا فِيكُمْ عْلَى طْرِيقْ الخَلاَصْ.»</verse>
				<verse number="18">وْقَعْدِتْ عْلَى الحَالَة هَاذِي أَيَّامَاتْ حَتَّى لِينْ قْلَقْ مِنْهَا بُولُسْ وِتْلَفِّتْ وْقَالْ لِلرُّوحْ الِّي فِيهَا: «بْإِسْمْ يَسُوعْ المَسِيحْ نُأْمْرِكْ بَاشْ تُخْرُجْ مِنْهَا.» وْبِالوَقْتْ خْرَجْ مِنْهَا.</verse>
				<verse number="19">وَقْتِلِّي أَسْيَادْ الخْدِيمَة مَا عَادِشْ عِنْدْهُمْ أَمَلْ الِّي هِيَ بَاشْ تْجِيبِلْهُمْ فْلُوسْ، شَدُّوا بُولُسْ وْسِيلاَ وْهَزُّوهُمْ لِلحُكَّامْ فِي السَّاحَة مْتَاعْ المْدِينَة بَاشْ يُحْكْمُوا عْلِيهُمْ.</verse>
				<verse number="20">وَقّْفُوهُمْ قُدَّامْ الحُكَّامْ وْقَالُوا: «الزُّوزْ رْجَالْ هَاذُومَا يْهُودْ وْيَعْمْلُوا فِي المَشَاكِلْ فِي المْدِينَة.</verse>
				<verse number="21">وِيْعَلّْمُوا فِي النَّاسْ فِي عْوَايِدْ الِّي أَحْنَا الرُّومَانْ مَا انَّجّْمُوشْ نِقْبْلُوهَا وْمَا انَّجّْمُوشْ نَعْمْلُوا بِيهَا.»</verse>
				<verse number="22">يَاخِي ثَارُوا عْلِيهُمْ النَّاسْ، وْقَطّْعُولْهُمْ الحُكَّامْ حْوَايِجْهُمْ وْأَمْرُوا بَاشْ يَضْرْبُوهُمْ بِالسُّوطْ.</verse>
				<verse number="23">وْضَرْبُوهُمْ بِالسُّوطْ بَرْشَة وْحَطُّوهُمْ فِي الحَبْسْ وْأَمْرُوا الحَارِسْ بَاشْ يْعِسْ عْلِيهُمْ بِالقْدَا.</verse>
				<verse number="24">عْمَلْ كِيفْ مَا أَمْرُوهْ وْحَطّْهُمْ فِي الحَبْسْ الدَّخْلاَنِي وْحَطِّلْهُمْ سَاقِيهُمْ فِي لُوحَة.</verse>
				<verse number="25">وِمْعَ نُصْفْ اللِّيلْ كَانُوا بُولُسْ وْسِيلاَ يْصَلِّيوْ وِيْسَبّْحُوا فِي اللهْ وِالمَرْبُوطِينْ مْعَاهُمْ فِي الحَبْسْ يِسْمْعُوا فِيهُمْ.</verse>
				<verse number="26">وْإِذَا بِيهْ زِلْزَالْ قْوِي حَرِّكْ سِيسَانْ الحَبْسْ، وْفِي نَفْسْ الوَقْتْ تْحَلِّتْ البِيبَانْ الكُلْهَا وِالمْرَابِيطْ الكُلْهُمْ سْلاَسِلْهُمْ تْحَلِّتْ.</verse>
				<verse number="27">وِالزِّلْزَالْ فَيِّقْ الحَارِسْ وْكِشَافْ البِيبَانْ مَحْلُولَة، مْشَى فِي بَالُو الِّي المْرَابِيطْ هَرْبُوا يَاخِي جْبِدْ سِيفُو بَاشْ يُقْتُلْ رُوحُو.</verse>
				<verse number="28">آمَا بُولُسْ عَيِّطْلُو عْلَى طُولْ صُوتُو: «مَا تْضُرُّشْ رُوحِكْ! أَحْنَا الكُلْنَا هْنَا.»</verse>
				<verse number="29">أْمَرْ بَاشْ يْجِيبُولُو ضَوْ، وِدْخَلْ يِجْرِي لْدَاخِلْ وْتِرْمَي قُدَّامْ بُولُسْ وْسِيلاَ وْهُوَ يِتْرْعِدْ.</verse>
				<verse number="30">مِنْ بَعْدْ خَرِّجْهُمْ لْبَرَّة وِسْإِلْهُمْ: «يَا سْيَادِي آشْ يِلْزِمْنِي نَعْمِلْ بَاشْ نُخْلُصْ؟»</verse>
				<verse number="31">جَاوْبُوهْ: «إِمِّنْ بِالرَّبْ يَسُوعْ، تَوْ تُخْلُصْ إِنْتِ وْعَايِلْتِكْ.»</verse>
				<verse number="32">مِنْ بَعْدْ بَشّْرُوهْ هُوَ وْعَايِلْتُو الكُلْهُمْ بْكِلْمِةْ اللهْ.</verse>
				<verse number="33">وْفِي اللِّيلَة هَاذِيكَا بِيدْهَا هَزّْهُمْ فِي الوَقْتْ هَاذَاكَا وْنَظّْفِلْهُمْ جْرُوحْهُمْ وِتْعَمِّدْ هُوَ وْعَايِلْتُو الكُلْهَا.</verse>
				<verse number="34">وْهَزّْهُمْ لْدَارُو وْحَطِّلْهُمْ المَاكْلَة وِفْرَحْ مْعَ عَايِلْتُو الكُلْهَا عْلَى خَاطْرُو إِمِّنْ بِالله.</verse>
				<verse number="35">وَقْتِلِّي طْلَعْ النْهَارْ بَعْثُوا الحُكَّامْ مَسْؤُولِينْ فِي الشُّرْطَة بَاشْ يْقُولُوا لِلحَارِسْ: «سَيِّبْ الزُّوزْ رْجَالْ.»</verse>
				<verse number="36">وْقَالْ الحَارِسْ لْبُولُسْ: «الحُكَّامْ بَعْثُوا وآمْرُونِي بَاشْ نْسَيِّبْكُمْ، إِمْشِيوْ تَوَّا بِالسْلاَمَة.»</verse>
				<verse number="37">آمَا بُولُسْ رْفَضْ وْقَالْ: «ضَرْبُونَا بِالسُّوطْ قُدَّامْ النَّاسْ مِنْ غِيرْ مَا يُحْكْمُوا عْلِينَا رَغْمِلِّي أَحْنَا عِنْدْنَا الجِنْسِيَّة الرُّومَانِيَّة، وْزَادُوا حَطُّونَا فِي الحَبْسْ، كِيفَاشْ تَوَّا يْحِبُّوا يْسَيّْبُونَا مِنْ غِيرْ مَا حَدْ يِعْلِمْ. لاَ، لاَزِمْ يْجُوا هُومَا وِيْسَيّْبُونَا!»</verse>
				<verse number="38">وْخَبّْرُوا المَسْؤُولِينْ مْتَاعْ الشُّرْطَة الحُكَّامْ بِالشَّيْء هَاذَا، يَاخِي خَافُوا وَقْتِلِّي سَمْعُوا بِيهُمْ الِّي هُومَا رُومَانْ.</verse>
				<verse number="39">وْجَاوْ وْطَلْبُوا مِنْهُمْ السْمَاحْ وْسَيّْبُوهُمْ وْطَلْبُوا مِنْهُمْ بَاشْ يُخْرْجُوا مِالمْدِينَة.</verse>
				<verse number="40">خْرَجْ بُولُسْ وْسِيلاَ مِالحَبْسْ وِمْشَاوْ لْدَارْ لِيدِيَّة وِالغَادِي قَابْلُوا الإِخْوَة وْشَجّْعُوهُمْ وْمِنْ بَعْدْ خَرْجُوا مِالمْدِينَة.</verse>
			</chapter>
			<chapter number="17">
				<verse number="1">وْصُلْ بُولُسْ وْسِيلاَ لِمْدِينِةْ تْسَالُونِيكِي بَعْدْ مَا تْعَدَّاوْ عْلَى مْدِينِةْ أَمْفِيبُولِيسْ وِمْدِينِةْ أَبُولُونِيَّة. وْكَانْ ثَمَّة مَجْمَعْ مْتَاعْ يْهُودْ فِي مْدِينِةْ تْسَالُونِيكِي.</verse>
				<verse number="2">مْشَالْهُمْ بُولُسْ كِيفْ العَادَة وِقْعَدْ يْكَلِّمْ فِيهُمْ مِالكْتَابْ المُقَدَّسْ لْمُدِّةْ ثْلاَثَة سْبَاتْ.</verse>
				<verse number="3">وْفَسّْرِلْهُمْ وْوَرَّاهُمْ الِّي المَسِيحْ كَانْ لاَزْمُو يِتْعَذِّبْ وِيْقُومْ مِنْ بِينْ المُوتَي، وْقَالِلْهُمْ: «المَسِيحْ الِّي تِسْتَنَّاوْ فِيهْ هُوَ يَسُوعْ الِّي آنَا تَوْ قَاعِدْ نْبَشِّرْ فِيكُمْ بِيهْ.»</verse>
				<verse number="4">يَاخِي ثَمَّة شْكُونْ مِالحَاضْرِينْ اقْتَنْعُوا وْوَلاَّوْ مْعَ بُولُسْ وْسِيلاَ، وْكَانُوا مَا بِينَاتْهُمْ بَرْشَة يُونَانِيِّينْ يِعْبْدُوا فِي رَبِّي وْبَرْشَة نْسَاء رْجَالْهُمْ مَعْرُوْفِينْ فِي المْدِينَة.</verse>
				<verse number="5">آمَا اليْهُودْ الِّي مَا امّْنُوشْ ثَارُوا عْلَى خَاطِرْهُمْ غَارُوا مِنْهُمْ وْلَمُّوا نَاسْ مِتْشَرّْدِينْ وْأَشْرَارْ وْعَمْلُوا مَشَاكِلْ فِي البْلاَدْ وْمِنْ بَعْدْ هِجْمُوا عْلَى دَارْ يَاسُونْ، وْطَلْبُوا مِنُّو بَاشْ يْخَرّْجِلْهُمْ بُولُسْ وْسِيلاَ بَاشْ يْسَلْمُوهُمْ لِلمَحْكْمَة.</verse>
				<verse number="6">وْكِمَا لْقَاوْهُمْشْ جَابُوا يَاسُونْ وِجْمَاعَة مِالإِخْوَة وْهَزُّوهُمْ لْحُكَّامْ المْدِينَة، وِشْكَاوْ بِيهُمْ وْهُومَا يْصِيحُوا: «النَّاسْ هَاذُمْ قِلْبُوا الدِّنْيَا، وْتَوْ جَاوْ لِلمْدِينَة مْتَاعْنَا.</verse>
				<verse number="7">يَاسُونْ ضَيِّفْهُمْ فِي دَارُو وْهُومَا الكُلْهُمْ يْخَالْفُوا فِي الأَوَامِرْ مْتَاعْ القَيْصَرْ وِيْقُولُوا الِّي ثَمَّة مَلِكْ آخَرْ إِسْمُو يَسُوعْ.»</verse>
				<verse number="8">وِالكْلاَمْ هَاذَا قَلِّقْ النَّاسْ وِالحُكَّامْ.</verse>
				<verse number="9">وْمَا سَيّْبُوا يَاسُونْ وِبْقِيِّةْ الإِخْوَة كَانْ بَعْدْ مَا خْذَاوْ كَفَالَة مِنْ عِنْدْ يَاسُونْ.</verse>
				<verse number="10">وْفِي اللِّيلْ بَعْثُوا الإِخْوَة بُولُسْ وْسِيلاَ لِمْدِينِةْ بِيرِيَّة، وَقْتِلِّي وُصْلُوا مْشَاوْ لِلمَجْمَعْ مْتَاعْ اليْهُودْ الِّي فِيهَا.</verse>
				<verse number="11">وِاليْهُودْ مْتَاعْ بِيرِيَّة كَانُوا خِيرْ مِاليْهُودْ الِّي فِي تْسَالُونِيكِي وْقِبْلُوا كِلْمِةْ الرَّبْ وْحَبُّوهَا بَرْشَة وِبْدَاوْا يَقْرَاوْ فِي الكْتَابْ كُلْ يُومْ بَاشْ يِتْأَكّْدُوا الِّي التَّعْلِيمْ الِّي يِسْمْعُوا فِيهْ صْحِيحْ وِلاَّ لاَ.</verse>
				<verse number="12">وْبَرْشَة مِنْهُمْ إِمّْنُوا وْزَادَا ثَمَّة نْسَاء يُونَانِيَّاتْ مَعْرُوفِينْ إِمّْنُوا وْبَرْشَة رْجَالْ يُونَانِيِّينْ زَادَا.</verse>
				<verse number="13">وْعَرْفُوا اليْهُودْ الِّي فِي تْسَالُونِيكِي الِّي بُولُسْ يْبَشِّرْ بْكِلْمِةْ اللهْ فِي مْدِينِةْ بِيرِيَّة. خَلْطُوا عْلِيهْ وِبْدَاوْا يْهَيّْجُوا عْلِيهْ فِي النَّاسْ.</verse>
				<verse number="14">وْفِي الوَقْتْ هَاذَاكَا ثَمَّة جْمَاعَة مِالمُؤْمْنِينْ هَزُّوا بُولُسْ لِلبْحَرْ بَاشْ يْسَافِرْ، وِقْعَدْ سِيلاَ وْتِيمُوثَاوُسْ الغَادِي.</verse>
				<verse number="15">وِمْشَاوْ المُؤْمْنِينْ مْعَ بُولُسْ وْوَصّْلُوهْ لْأَثِينَا. وْمِنْ بَعْدْ رَجْعُوا بَعْدْ مَا وَصَّاهُمْ بُولُسْ بَاشْ يَبْعْثُولُو سِيلاَ وْتِيمُوثَاوُسْ فِي أَقْرِبْ وَقْتْ مُمْكِنْ.</verse>
				<verse number="16">وَقْتِلِّي بُولُسْ كَانْ يِسْتَنَّى فِيهُمْ فِي أَثِينَا، شَافْ المْدِينَة مِلْيَانَة بِالصْنَبْ. تْحَرّكِتْ رُوحُو.</verse>
				<verse number="17">وِبْدَا يْكَلِّمْ فِي اليْهُودْ، وِالنَّاسْ الِّي دِيمَا يُقْعْدُوا فِي المَجْمَعْ بَاشْ يِعْبْدُوا رَبِّي وِالنَّاسْ الِّي يَلْقَاهُمْ كُلْ يُومْ فِي السُّوقْ.</verse>
				<verse number="18">وِتْنَاقِشْ مْعَ الفَلاَسْفَة الأَبِيقُورِيِّينْ وِالرِّوَاقِيِّينْ، وَقْتِلِّي لْقَاوْهْ يْبَشِّرْ بْيَسُوعْ وِالقْيَامَة مِالمُوتْ قَالُوا: «آشْ يُقْصُدْ بِكْلاَمُو الرَّاجِلْ هَاذَا الِّي يْخَرِّفْ؟» وْنَاسْ أُخْرِينْ قَالُوا: «ظَاهِرْ الِّي هُوَ يِدْعِي فِي النَّاسْ بَاشْ يِعْبْدُوا آلْهَة أُخْرَى.»</verse>
				<verse number="19">مِنْ بَعْدْ هَزُّوهْ لْمَجْلِسْ المْدِينَة الِّي يِتْسَمَّى الأَرْيُوبَاغُوسْ وْسِأْلُوهْ: «انَّجّْمُوشْ نَعْرْفُوا التَّعْلِيمْ الجْدِيدْ الِّي تْنَادِي بِيهْ؟</verse>
				<verse number="20">أَحْنَا قَاعْدِينْ نِسْمْعُوا فِي كْلاَمْ غْرِيبْ وِنْحِبُّوا نَعْرْفُوا آشْ مَعْنَاهْ.»</verse>
				<verse number="21">(وْكَانُوا أَهْلْ أَثِينَا وِالبْرَايْنِيَّة الِّي السَّاكْنِينْ فِيهَا يْعَدِّيوْ أَوْقَاتْ فَرَاغْهُمْ يِتْنَاقْشُوا فِي الأَفْكَارْ الجْدِيدَة.)</verse>
				<verse number="22">وْقُفْ بُولُسْ فِي وُسْطْ المَجْلِسْ وْقَالْ: «يَا أَهْلْ أَثِينَا، آنَا قَاعِدْ نْشُوفْ الِّي إِنْتُومَا الكُلْكُمْ مِدَّيْنِينْ بَرْشَة.</verse>
				<verse number="23">وَقْتِلِّي كُنْتْ نْدُورْ فِي مْدِينِتْكُمْ وْنُخْزُرْ لِلمَعَابِدْ مْتَاعْكُمْ لْقِيتْ مَذْبَحْ مَكْتُوبْ عْلِيهْ: لْإِلاَهْ مَجْهُولْ. آنَا رَانِي قَاعِدْ نْبَشِّرْ فِيكُمْ بِالإِلاَهْ المَجْهُولْ هَاذَا الِّي إِنْتُومَا تِعْبْدُوا فِيهْ وْمَا تَعْرْفُوهِشْ.</verse>
				<verse number="24">اللهْ الِّي خْلَقْ العَالَمْ وْكُلْ مَا فِيهْ، الِّي مَا يُسْكُنْشْ فِي مَعَابِدْ بْنَاتْهَا يْدِينْ البَشَرْ عْلَى خَاطْرُو هُوَ الِّي يِمْلِكْ السْمَاءْ وِالأَرْضْ.</verse>
				<verse number="25">وْمَا يِحْتَاجِشْ لِيْدِينْ النَّاسْ بَاشْ تِخْدْمُو، عْلَى خَاطْرُو هُوَ بِيدُو يَعْطِي لِلنَّاسْ الكُلْ الحَيَاةْ وِالنْفَسْ وْكُلْ شَيْء.</verse>
				<verse number="26">وِخْلَقْ النَّاسْ الكُلْهُمْ مِنْ إِنْسَانْ وَاحِدْ وْسَكِّنْهُمْ فِي الأَرْضْ الكُلْهَا وْحَطِّلْهُمْ الوَقْتْ الِّي بَاشْ يْعِيشُوا فِيهْ وِالحْدُودْ مْتَاعْ البْلاَدْ الِّي بَاشْ يُسْكْنُوا فِيهَا.</verse>
				<verse number="27">بَاشْ يْلَوّْجُوا عْلَى رَبِّي، بَالِكْشِي يَلْقَاوْهْ وْيِقْبْلُوهْ، وْهُوَ، مُوشْ بْعِيدْ عْلَى كُلْ وَاحِدْ فِينَا.</verse>
				<verse number="28">رَانَا نَحْيَاوْ وْنِتْحَرّْكُوا وْنِتْوِجْدُوا بِيهْ هُوَ. وْكِيمَا قَالْ وَاحِدْ مِنْ الشُّعَرَاءْ مْتَاعْكُمْ: \أَحْنَا زَادَا ذُرِّيتُو.\</verse>
				<verse number="29">وْمَا دَامْنَا أَحْنَا ذُرِّيِّةْ اللهْ إِمَّالاَ مَا يِلْزِمْنَاشْ نْفَكّْرُوا الِّي اللهْ كِيفْ صَنْبَة مِالذّْهَبْ وِلاَّ مِالفِضَّة وِلاَّ حَجْرَة يُنْقُشْهَا الإِنْسَانْ كِيفْ مَا يْحِبْ.</verse>
				<verse number="30">اللهْ قْبَلْ نْسَى أَيَّامَاتْ الجَهْلْ الِّي فَاتِتْ وْتَوْ يُأْمُرْ فِي النَّاسْ الكُلْ الِّي فِي الدِّنْيَا بَاشْ يْتُوبُوا.</verse>
				<verse number="31">وِعْلَى خَاطْرُو حَطْ نْهَارْ بَاشْ يْحَاسِبْ فِيهْ العَالَمْ بِالعَدْلْ عْلَى طْرِيقْ رَاجِلْ خْتَارُو لِلشَّيْء هَاذَا وِعْطَى لِلنَّاسْ الكُلْ الدَّلِيلْ الِّي هُوَ بَاشْ يَعْمِلْ الشَّيْء هَاذَا وَقْتِلِّي قَوّْمُو مِنْ بِينْ المُوتَى.»</verse>
				<verse number="32">وْكِي سَمْعُوهْ يَحْكِي عْلَى قْيَامِةْ المُوتَى ثَمَّة شْكُونْ مِنْهُمْ بْدَاوْا يَضْحْكُوا. آمَا نَاسْ أُخْرِينْ قَالُوا لْبُولُسْ: «مَاذَا بِينَا تْزِيدْ تَحْكِيلْنَا عْلَى الأُمُورْ هَاذِي مَرَّة أُخْرَى.»</verse>
				<verse number="33">وْهَكَّا خْرَجْ بُولُسْ مِنْ بِحْذَاهُمْ.</verse>
				<verse number="34">آمَا ثَمَّة جْمَاعَة مِنْهُمْ وَلاَّوْ مْعَ بُولُسْ وِامّْنُوا، وْمِنْهُمْ دْيُونِيسْيُوسْ الِّي كَانْ عُضْوْ فِي المَجْلِسْ مْتَاعْهُمْ وِمْرَا اسْمْهَا دَامَارِيسْ، وْنَاسْ أُخْرِينْ.</verse>
			</chapter>
			<chapter number="18">
				<verse number="1">وْبَعْدْ هَاذَا سَافِرْ بُولُسْ مِنْ أَثِينَا لِمْدِينِةْ كُورِنْثُوسْ.</verse>
				<verse number="2">وِتْلاَقَى مْعَ يْهُودِي إِسْمُو أَكِيلاَ مُولُودْ فِي مْدِينِةْ بُنْطُسْ. مَازَالْ كِجَا مْعَ مَرْتُو بْرِيسْكِلَّة مِنْ إِيطَالْيَا عْلَى خَاطِرْ القَيْصِرْ كْلُودْيُوسْ أْمَرْ بَاشْ يْطَرِّدْ اليْهُودْ الِّي فِي رُومَا الكُلْهُمْ، يَاخِي مْشَالْهُمْ بُولُسْ.</verse>
				<verse number="3">قْعَدْ عِنْدْهُمْ وِخْدِمْ مْعَاهُمْ عْلَى خَاطِرْهُمْ كَانُوا يَصْنْعُوا فِي الخْيَامْ كِيفُو</verse>
				<verse number="4">وْكَانْ فِي كُلْ سِبْتْ يِتْنَاقِشْ مْعَ النَّاسْ الِّي يْجِيوْ لِلمَجْمَعْ، وْيَقْنِعْ فِي اليْهُودْ وِاليُونَانِيِّينْ.</verse>
				<verse number="5">وَقْتِلِّي وُصْلُوا سِيلاَ وْتِيمُوثَاوُسْ مِنْ جِيهِةْ مَقْدُونِيَّة عْطَى بُولُسْ وَقْتُو الكُلْ لِلتَّبْشِيرْ وِبْقَى يِشْهِدْ لِليْهُودْ الِّي يَسُوعْ هُوَ المَسِيحْ.</verse>
				<verse number="6">آمَا هُومَا عَارْضُوهْ وِبْدَاوْا يَكْفْرُوا بِيهْ، يَاخِي نْفَضْ حْوَايْجُو وْقَالِلْهُمْ: «دَمّْكُمْ عْلَى رُوسْكُمْ، آنَا بَرِيءْ مِنْ ذْنُوبْكُمْ. وْمِنْ تَوَّا آنَا بَاشْ نِمْشِي وِنْبَشِّرْ النَّاسْ الِّي مَا هُمْشْ يْهُودْ.»</verse>
				<verse number="7">وْمِنْ بَعْدْ خْرَجْ بُولُسْ مِنْ المَجْمَعْ وِمْشَى ضِيفْ لْدَارْ رَاجِلْ يِعْبِدْ فِي رَبِّي إِسْمُو تِيطُسْ يُوسْتُسْ، ودَارُو كَانِتْ لاَصْقَة فِي المَجْمَعْ.</verse>
				<verse number="8">وْإِمِّنْ كْرِيسْبُسْ رَئِيسْ المَجْمَعْ بِالرَّبْ هُوَ وْعَايِلْتُو الكُلْ، وْبَرْشَة مِنْ أَهْلْ كُورِنْثُوسْ سَمْعُوا بِالتَّبْشِيرْ مْتَاعْ بُولُسْ وِامّْنُوا وِتْعَمّْدُوا.</verse>
				<verse number="9">وْفِي لِيلَة ظْهُرْ الرَّبْ لْبُولُسْ فِي رُؤْيَا وْقَالُّو: «مَا تْخَافِشْ، آمَا تْكَلِّمْ وْمَا تُسْكُتْشْ.</verse>
				<verse number="10">آنَا مْعَاكْ وْحَتَّى حَدْ مَا يِقْدِرْ يَعْمِلِّكْ حَتَّى حَاجَة خَايْبَة عْلَى خَاطِرْ عِنْدِي بَرْشَة نَاسْ فِي المْدِينَة هَاذِي.»</verse>
				<verse number="11">وِقْعَدْ بُولُسْ فِي كُورِنْثُوسْ عَامْ وْسِتَّة شْهُورْ يْعَلِّمْ فِي النَّاسْ فِي كْلاَمْ اللهْ.</verse>
				<verse number="12">وَقْتِلِّي كَانْ غَالْيُونْ وَالِي عْلَى مَنْطِقْةْ أَخَائِيَة جَاوْ اليْهُودْ كِلْمَة وَحْدَة عْلَى بُولُسْ وْهَزُّوهْ لِلمَحْكْمَة.</verse>
				<verse number="13">وِشْكَاوْ بِيهْ وْقَالُوا: «الرَّاجِلْ هَاذَا يْحَاوِلْ يَقْنِعْ النَّاسْ بَاشْ يِعْبْدُوا اللهْ بْطَرِيقَة تْخَالِفْ الشَّرِيعَة مْتَاعْنَا.»</verse>
				<verse number="14">وَقْتِلِّي بُولُسْ حَبْ يْدَافِعْ عْلَى رُوحُو، تْكَلِّمْ الوَالِي غَالْيُونْ وْقَالْ لِليْهُودْ: «كَانْ جَاتْ القَضِيَّة هَاذِي فِيهَا جْرِيمَة وِلاَّ تُهْمَة تَالِي رَانِي سْمَعْتْ كْلاَمْكُمْ.</verse>
				<verse number="15">آمَا مَا دَامِتْ القَضِيَّة هَاذِي السْبَبْ مْتَاعْهَا كْلاَمْ وْأَسَامِي وْحَاجَاتْ تْخُصْ الشَّرِيعَة مْتَاعْكُمْ مَا عْلِيكُمْ كَانْ تْحِلُّوهَا مَا بِينَاتْكُمْ، آنَا مَا نْحِبِّشْ نُحْكُمْ فِي القَضَايَا هَاذُمْ.»</verse>
				<verse number="16">وْمِنْ بَعْدْ طَرِّدْهُمْ مِالمَحْكْمَة.</verse>
				<verse number="17">يَاخِي هَزُّوا سُوسْتَانِيسْ رَئِيسْ المَجْمَعْ وْضَرْبُوهْ قُدَّامْ المَحْكْمَة آمَا غَالْيُونْ مَا ادَّخِّلْشْ.</verse>
				<verse number="18">قْعَدْ بُولُسْ فِي كُورِنْثُوسْ مُدَّة طْوِيلَة، مِنْ بَعْدْ وَدِّعْ الإِخْوَة وْسَافِرْ عْلَى البْحَرْ وِمْشَى لْسُورْيَة وِمْعَاهْ بْرِيسْكِلَّة وْأَكِيلاَ بَعْدْ مَا حَجِّمْ شَعْرُو فِي مْدِينِةْ كَنْخَرِيَّة عْلَى خَاطْرُو كَانْ وَاعِدْ وِعْدَة لْرَبِّي.</verse>
				<verse number="19">وَقْتِلِّي وُصْلُوا لْأَفَسُسْ خَلاَّهُمْ بُولُسْ الغَادِي وِدْخَلْ لِلمَجْمَعْ مْتَاعْ اليْهُودْ وِتْنَاقِشْ مْعَاهُمْ.</verse>
				<verse number="20">وْطَلْبُوا مِنُّو بَاشْ يَبْقَى مْعَاهُمْ مُدَّة أَطْوِلْ، آمَا هُوَ مَا قْبِلْشْ.</verse>
				<verse number="21">وَدِّعْهُمْ وْقَالْ: «إِنْ شَاءْ اللهْ نَرْجْعِلْكُمْ.» مِنْ بَعْدْ سَافِرْ عْلَى البْحَرْ مِنْ أَفَسُسْ.</verse>
				<verse number="22">وِهْبَطْ فِي قَيْصَرِيَّة وِطْلَعْ وْسَلِّمْ عْلَى الكَنِيسَة، مِنْ بَعْدْ هْبَطْ لِمْدِينِةْ أَنْطَاكْيَة.</verse>
				<verse number="23">وْعَدَّى فِيهَا مُدَّة، وْبَعْدْ بْدَا يِتْنَقِّلْ فِي جِيهِةْ غَلاَطْيَة وْفَرِيجِيَّة مِنْ بْلاَصَة لِبْلاَصَة وْهُوَ يْشَجَّعْ فِي التْلاَمْذَة الكُلْهُمْ.</verse>
				<verse number="24">وْجَا لْأَفَسُسْ يْهُودِي إِسْمُو أَبُلُّوسْ، أَصْلُو مِنْ الإِسْكَنْدَرِيَّة وْهُوَ رَاجِلْ يِتْكَلِّمْ بِالقْدَا وْيَعْرِفْ الكْتَابْ المُقَدَّسْ.</verse>
				<verse number="25">وْيِتْعَلِّمْ فِي طْرِيقْ الرَّبْ، وِبْدَا يُخْطُبْ بْقُوَّة كْبِيرَة وِيْعَلِّمْ فِي النَّاسْ بِالضَّبْطْ فِي الحَاجَاتْ الِّي تْخُصْ يَسُوعْ تَعْلِيمْ صْحِيحْ رَغْمِلِّي هُوَ مَا كَانْ يَعْرِفْ كَانْ مَعْمُودِيِّةْ يُوحَنَّا.</verse>
				<verse number="26">وِبْدَا يِتْكَلِّمْ جْهَارْ فِي المَجْمَعْ، يَاخِي سَمْعُوهْ أَكِيلاَ وِبْريسْكِلَّة وْهَزُّوهْ مْعَاهُمْ وْزَادُوا وَضّْحُولُو طْرِيقْ اللهْ.</verse>
				<verse number="27">وْحَبْ أَبُلُّوسْ بَاشْ يْسَافِرْ لِبْلاَدْ أَخَائِيَة وْشَجّْعُوهْ الإِخْوَة عْلَى الشَّيْء هَاذَا وْكِتْبُوا جْوَابْ لِلتْلاَمْذَة الِّي غَادِي بَاشْ يْرَحّْبُوا بِيهْ، وَقْتِلِّي وْصُلْ عَاوِنْ المُؤْمْنِينْ بَرْشَة بِالنِّعْمَة الِّي عْطَاهَالُو رَبِّي.</verse>
				<verse number="28">وْكَانْ يْنَاقِشْ فِي اليْهُودْ بْقُوَّة وِجْهَارْ وْيَقْنِعْ فِيهُمْ بْأَدِلَّة مِالكْتَابْ المُقَدَّسْ الِّي يَسُوعْ هُوَ المَسِيحْ.</verse>
			</chapter>
			<chapter number="19">
				<verse number="1">وْكِيفْ أَبُلُّوسْ كَانْ فِي كُورِنْثُوسْ، وْصُلْ بُولُسْ لْأَفَسُسْ، بَعْدْ مَا تْعَدَّى عْلَى الجِيهَاتْ الِّي بْعِيدَة عْلَى البْحَرْ لْقَى فِيهَا مَجْمُوعَة مِالتْلاَمْذَة.</verse>
				<verse number="2">سْإِلْهُمْ: «وَقْتِلِّي إِمِّنْتُوا خْذِيتُوا الرُّوحْ القُدُسْ وِلاَّ لاَ؟» جَاوْبُوهْ: «لاَ، أَحْنَا مَا سْمَعْنَاشْ حَتَّى بِلِّي الرُّوحْ القُدُسْ مُوجُودْ.»</verse>
				<verse number="3">عَاوِدْ سْإِلْهُمْ: «إِمَّالاَ آنَا هِي المَعْمُودِيَّة الِّي تْعَمِّدْتُوا بِيهَا؟» جَاوْبُوا: «مَعْمُودِيِّةْ يُوحَنَّا.»</verse>
				<verse number="4">قَالْ بُولُسْ: «يُوحَنَّا كَانْ يْعَمِّدْ بِالمَعْمُودِيَّة مْتَاعْ التَّوْبَة وْيِدْعِي فِي الشَّعْبْ بَاشْ يِمّْنُوا بِلِّي بَاشْ يْجِي بَعْدُو، الِّي هُوَ يَسُوعْ.»</verse>
				<verse number="5">وْكِي سَمْعُوا الشَّيْء هَاذَا، تْعَمّْدُوا بْإِسْمْ الرَّبْ يَسُوعْ.</verse>
				<verse number="6">وَقْتِلِّي حَطْ بُولُسْ يْدِيهْ عْلِيهُمْ، نْزِلْ عْلِيهُمْ الرُّوحْ القُدُسْ. وِبْدَاوْا يِتْكَلّْمُوا بْلُغَاتْ مُوشْ مَفْهُومَة وْيِتْنَبّْأُوا.</verse>
				<verse number="7">وْكَانْ عْدَدْهُمْ تَقْرِيبْ اثْنَاشِنْ رَاجِلْ.</verse>
				<verse number="8">وِمْشَى لِلمَجْمَعْ مْتَاعْ اليْهُودْ وِبْقَى لْمُدِّةْ ثْلاَثَة شْهُرْ يِتْكَلِّمْ جْهَارْ وِيْنَاقِشْ فِي الحَاضْرِينْ وِيْحَاوِلْ بَاشْ يَقْنِعْهُمْ بْمَمْلِكْةْ اللهْ.</verse>
				<verse number="9">آمَا ثَمَّة شْكُونْ مِنْهُمْ الِّي عَارْضُوهْ وْمَا اقْتَنْعُوشْ وِبْدَاوْا يْسِبُّوا فِي التَّعْلِيمْ هَاذَا قُدَّامْ بَرْشَة نَاسْ، بْعِدْ عْلِيهُمْ بُولُسْ وْهَزْ مْعَاهْ التْلاَمْذَة، وْكَانْ كُلْ يُومْ يْنَاقِشْ فِي النَّاسْ فِي مَدْرْسَة مْتَاعْ وَاحِدْ إِسْمُو تِيرَانُّوسْ.</verse>
				<verse number="10">وْدَاوِمْ عْلَى الشَّيْء هَاذَا لْمُدِّةْ عَامِينْ، وْهَكَّا وُصْلِتْ كِلْمِةْ الرَّبْ لِلنَّاسْ الِّي يُسْكْنُوا فِي جِيهِةْ أَسِيَّة الكُلْهُمْ يْهُودْ وْيُونَانِيِّينْ.</verse>
				<verse number="11">وِالله كَانْ يَعْمِلْ فِي مُعْجْزَاتْ كْبِيرَة عْلَى طْرِيقْ بُولُسْ.</verse>
				<verse number="12">حَتَّى لِينْ النَّاسْ وَلاَّوْ يْهِزُّوا فِي المْنَادِلْ وِالبْشَاكِرْ الِّي سْتَعْمِلْهَا بُولُسْ وِيْحُطُّوهَا عْلَى المُرْضَى وْيَبْرَاوْ وِلاَّ تُخْرُجْ مِنْهُمْ الأَرْوَاحْ الشِّرِّيرَة.</verse>
				<verse number="13">وْثَمَّة يْهُودْ دِيمَا يْدُورُوا فِي البْلاَدْ وْخِدْمِتْهُمْ هِيَ تَخْرِيجْ الأَرْوَاحْ الشِّرِّيرَة حَاوْلُوا بَاشْ يِسْتَعْمْلُوا اسْمْ الرَّبْ يَسُوعْ وِيْقُولُوا: «نْطَرّْدُوكُمْ بْإِسْمْ يَسُوعْ الِّي يْبَشِّرْ بِيهْ بُولُسْ.»</verse>
				<verse number="14">وْثَمَّة كَاهِنْ يْهُودِي إِسْمُو سَكَاوَا وْهُوَ أَعْلَى وَاحِدْ فِي رُؤَسَاءْ الكُهَّانْ وْعِنْدُو سَبْعَة وْلاَدْ يَعْمْلُوا فِي نَفْسْ الشَّيْء.</verse>
				<verse number="15">يَاخِي جَاوِبْهُمْ الرُّوحْ الشِّرِّيرْ: «يَسُوعْ آنَا نَعْرْفُو وْبُولُسْ زَادَا نَعْرْفُو، آمَا إِنْتُومَا شْكُونْ؟»</verse>
				<verse number="16">هْجِمْ عْلِيهُمْ الرَّاجِلْ الِّي فِيهْ الرُّوحْ الشِّرِّيرْ وِقْدِرْ عْلِيهُمْ وِغْلِبْهُمْ، وْهَرْبُوا مِالدَّارْ عِرْيَانِينْ وْمَجْرُوحِينْ</verse>
				<verse number="17">وِالشَّيْء هَاذَا وَلَّى مَعْرُوفْ بِينْ اليْهُودْ وِاليُونَانِيِّينْ الِّي سَاكْنِينْ فِي مْدِينِةْ أَفَسُسْ، وْخَافُوا بَرْشَة وْإِسْمْ الرَّبْ يَسُوعْ تْمَجِّدْ</verse>
				<verse number="18">وْبَرْشَة مِالنَّاسْ مِلِّي امّْنُوا جَاوْ وْإِعْتَرْفُوا وْخَبّْرُوا عْلَى الحَاجَاتْ الخَايْبَة الِّي عَمْلُوهَا.</verse>
				<verse number="19">وْبَرْشَة مِلِّي يَعْمْلُوا فِي السِّحْرْ جَابُوا مْعَاهُمْ كْتُبِّةْ السِّحْرْ مْتَاعْهُمْ، لَمُّوهَا وْحَرْقُوهَا قُدَّامْ النَّاسْ الكُلْ. وْكِي حِسْبُوا سُومْهَا لْقُوهَا تَسْوَى خَمْسِينْ أَلْفْ قَطْعَة مِالفِضَّة.</verse>
				<verse number="20">وْهَكَّا كَانِتْ كِلْمِةْ اللهْ تِكْبِرْ وْتِتِنْشَرْ بْقُوَّة.</verse>
				<verse number="21">وْبَعْدْ مَا جْرَاتْ الحَاجَاتْ هَاذِي الكُلْهَا قَرِّرْ بُولُسْ بَاشْ يْسَافِرْ لْأُورْشَلِيمْ وْيِتْعَدَّى عْلَى جِيهِةْ مَقْدُونِيَّة وْأَخَائِيَة وْقَالْ: «لاَزِمْ بَعْدْ مَا نُقْعُدْ فِيهَا نْزُورْ رُومَا زَادَا.»</verse>
				<verse number="22">وِبْعَثْ لْمَقْدُونِيَّة زُوزْ مِلِّي يْعَاوْنُوا فِيهْ وْهُومَا تِيمُوثَاوُسْ وْأَرَسْطُوسْ وِقْعَدْ مُدَّة فِي جِيهِةْ أَسِيَّة.</verse>
				<verse number="23">وْفِي المُدَّة هَاذِيكَا وُقْعِتْ مُشْكْلَة كْبِيرَة فِي أَفَسُسْ بِسْبَبْ التَّعْلِيمْ هَاذَا.</verse>
				<verse number="24">ثَمَّة صَايْغِي إِسْمُو دِيمِتْرِيُوسْ كَانْ يَصْنَعْ فِي بَرْشَة تْمَاثِيلْ صْغِيرَة مِالفِضَّة لِلمَعَابِدْ مْتَاعْ الإِلاَهَة أَرْطَامِيسْ، وْهُوَ وِالصُّنَّاعْ مْتَاعُو كَانُوا يِرْبْحُوا فِي بَرْشَة فْلُوسْ.</verse>
				<verse number="25">الصَّايْغِي لَمْ الصُّنَّاعْ مْتَاعُو وِالنَّاسْ الأُخْرِينْ الِّي يِخْدْمُوا فِي الخِدْمَة هَاذِي وْقَالِلْهُمْ: «يَا رْجَالْ إِنْتُومَا تَعْرْفُوا الِّي أَحْنَا عَايْشِينْ بِالقْدَا مِالخِدْمَة هَاذِي.</verse>
				<verse number="26">وْإِنْتُومَا شُفْتُوا وِسْمَعْتُوا الِّي بُولُسْ خَلَّى بَرْشَة نَاسْ يْبَدّْلُوا رَايْهُمْ مُوشْ فِي أَفَسُسْ بَرْكْ، آمَا تَقْرِيبْ فِي جِيهِةْ أَسِيَّة الكُلْهَا وِقْنَعْ النَّاسْ الِّي الآلْهَة الِّي تِتْصْنَعْ بِاليِدْ مَاهِيشْ آلْهَة.</verse>
				<verse number="27">وْهَاذَا مُوشْ بَاشْ يْخَلِّي خِدْمِتْنَا تِفْسِدْ بَرْكْ. آمَا زَادَا بَاشْ يْخَلِّي المَعْبِدْ مْتَاعْ الإِلاَهَة العْظِيمَة مْتَاعْنَا أَرْطَامِيسْ اطِّيحْ قِيمْتُو وْتِخْسِرْ المَجْدْ مْتَاعْهَا بَعْدْ مَا كَانُوا يِعْبْدُوا فِيهَا النَّاسْ الكُلْ فِي أَسِيَّة وْفِي الدِّنْيَا الكُلْهَا.»</verse>
				<verse number="28">وْكِسَمْعُوا الصُّنَّاعْ الكْلاَمْ هَاذَا، تْغَشَشُوا وِبْدَاوْا يْصِيحُوا: «تَحْيَى أَرْطَامِيسْ الآلْهَة مْتَاعْ أَفَسُسْ!»</verse>
				<verse number="29">وْصَارِتْ خُوضَة كْبِيرَة فِي المْدِينَة الكُلْهَا، وْبَرْشَة نَاسْ هِجْمُوا عْلَى غَايُوسْ وْأَرِسْتَرْخُسْ الِّي مِنْ مَقْدُونِيَّة وِلِّي كَانُوا مْسَافْرِينْ مْعَ بُولُسْ وْهَزُّوهُمْ بِالقُوَّة لِلسَّاحَة مْتَاعْ المَلْعَبْ.</verse>
				<verse number="30">وْحَبْ بُولُسْ بَاشْ يْوَاجِهْ النَّاسْ آمَا التْلاَمْذَة مَا خَلاَّوْهْشْ.</verse>
				<verse number="31">وْثَمَّة جْمَاعَة مِالمَسْؤُولِينْ الِّي فِي أَسِيَّة صْحَابْ بُولُسْ وَصُّولُو وِتْشَحّْتُوهْ بَاشْ مَا يْعَرِّضْشْ رُوحُو لِلخْطَرْ بْمَشْيَانُو لِلمَلْعَبْ.</verse>
				<verse number="32">وِالنَّاسْ كَانُوا دَاخْلِينْ بْعَضْهُمْ، ثَمَّة نَاسْ يْصِيحُوا عْلَى حَاجَة وْنَاسْ أُخْرِينْ يْصِيحُوا عْلَى حَاجَة أُخْرَى، وْأَكْثِرْهُمْ مَا كَانُوشْ عَارْفِينْ عْلَى رْوَاحْهُمْ عْلاَشْ هُومَا مُوجُودِينْ فِي المَلْعَبْ.</verse>
				<verse number="33">وْكَانْ مَا بِينَاتْهُمْ رَاجِلْ يْهُودِي إِسْمُو اسْكَنْدَرْ دَزُّوهْ اليْهُودْ القُدَّامْ وْطَلْبُوا مِنُّو بَاشْ يِتْكَلِّمْ، يَاخِي هَزْ ايدُو بَاشْ النَّاسْ يُسْكْتُوا عْلَى خَاطْرُو كَانْ يْحِبْ يِتْكَلِّمْ بَاشْ يْدَافِعْ عْلَى رُوحُو قُدَّامْ المَجْلِسْ</verse>
				<verse number="34">آمَا النَّاسْ كِيفْ عَرْفُوا الِّي هُوَ يْهُودِي الكُلْهُمْ بْدَاوْا يْصِيحُوا بْصُوتْ وَاحِدْ وِلْمُدِّةْ سَاعْتِينْ: «تَحْيَى أَرْطَامِيسْ الإِلاَهَة مْتَاعْ أَفَسُسْ!»</verse>
				<verse number="35">وْفِي الإِخِّرْ رَيِّضْهُمْ كَاتِبْ المْدِينَة وْقَالِلْهُمْ: «يَا أَهْلْ أَفَسُسْ، شْكُونْ مَا يَعْرِفْشْ الِّي أَفَسُسْ هِيَ المْدِينَة الِّي تُحْرُسْ فِي المَعْبِدْ مْتَاعْ أَرْطَامِيسْ، الإِلاَهَة القْوِيَّة وْتِمْثَالْ الحَجْرَة الِّي طَاحِتْ مِالسْمَاءْ؟</verse>
				<verse number="36">وْمَا دَامْهُمْ النَّاسْ الكُلْ يَعْرْفُوا الشَّيْء هَاذَا إِمَّالاَ يِلْزِمْكُمْ تْرِيضُوا وْمَا تَعْمْلُوا حَتَّى شَيْء بْزَرْبَة.</verse>
				<verse number="37">إِنْتُومَا جِبْتُوا الزُّوزْ رْجَالْ هَاذُمْ وْهُومَا لاَ سِرْقُوا المَعْبِدْ وْلاَ كُفْرُوا بِالإِلاَهَة مْتَاعْكُمْ.</verse>
				<verse number="38">آمَا إِذَا كَانْ دِيمِتْرِيُوسْ وِلِّي يِخْدْمُوا مْعَاهْ يْحِبُّوا يِشْكِيوْ، رَاهُو عِنْدْنَا مْحَاكِمْ وْحُكَّامْ يْنَجّْمُوا يِشْكُولْهُمْ.</verse>
				<verse number="39">وْإِذَا كَانْ عِنْدْكُمْ شْكَايَة أُخْرَى رَاهُو لاَزِمْنَا نُحْكْمُوا فِيهَا فِي جَلْسَة قَانُونِيَّة.</verse>
				<verse number="40">آمَا تَوَّا أَحْنَا الكُلْنَا مُمْكِنْ يِتْحْكَمْ عْلِينَا وْيِتْهْمُونَا بْعَمْلاَنْ المَشَاكِلْ فِي البْلاَدْ بِسْبَبْ الِّي صَارْ اليُومْ. أَحْنَا مَا عِنْدْنَاشْ حَتَّى شَيْء نْفَسّْرُوا بِيهْ المَشَاكِلْ الِّي قَاعْدَة تَجْرَى تَوَّا.»</verse>
				<verse number="41">وْبِكْلاَمُو هَاذَا النَّاسْ الكُلْ مْشَاوْ.</verse>
			</chapter>
			<chapter number="20">
				<verse number="1">بَعْدْ مَا وْفَاتْ الخُوضَة، عَيِّطْ بُولُسْ لِلتْلاَمْذَة وْشَجِّعْهُمْ وْمِنْ بَعْدْ وَدِّعْهُمْ وْسَافِرْ لْجِيهِةْ مَقْدُونِيَّة</verse>
				<verse number="2">وِقْعَدْ يْدُورْ فِيهَا وِيْشَجَّعْ فِي التْلاَمْذَة فِي كُلْ بُقْعَة وْفِي الإِخِّرْ وْصُلْ لِليُونَانْ</verse>
				<verse number="3">وْعَدَّى فِيهَا ثْلاَثَة شْهُرْ، وَقْتِلِّي جَا بَاشْ يْسَافِرْ لْسُورْيَة عْرَفْ الِّي اليْهُودْ قَاعْدِينْ يَعْمْلُوا فِي خُطَّة بَاشْ يُقْتْلُوهْ، يَاخِي قَرِّرْ بَاشْ يَرْجَعْ عْلَى طْرِيقْ مَقْدُونِيَّة.</verse>
				<verse number="4">وْسَافِرْ مْعَاهْ سُوبَاتْرُسْ وِلْدْ بِرُّسْ مِنْ مْدِينِةْ بِيرِيَّة، وْأَرِسْتَرْخُسْ وْسَكُونْدُسْ مِنْ مْدِينِةْ تْسَالُونِيكِي، وْغَايُوسْ وْتِيمُوثَاوُسْ مِنْ مْدِينِةْ دَرْبَة وْتِيخِيكُسْ وْتُرُوفِيمُسْ مِنْ جِيهِةْ أَسِيَّة.</verse>
				<verse number="5">هَاذُمْ سِبْقُونَا وْقَعْدُوا يِسْتَنَّاوْ فِينَا فِي مْدِينِةْ تَرُوَاسْ.</verse>
				<verse number="6">وْبَعْدْ عِيدْ الفْطِيرْ مْتَاعْ اليْهُودْ سَافِرْنَا مِنْ مْدِينِةْ فِيلِبِّي عْلَى البْحَرْ وِوْصُلْنَا لِمْدِينِةْ تَرُوَاسْ بَعْدْ خَمْسَة أَيَّامْ وِخْلَطْنَا عْلِيهُمْ وِقْعَدْنَا الغَادِي سَبْعَة أَيَّامْ.</verse>
				<verse number="7">وْفِي أَوِّلْ الجِّمْعَة وَقْتِلِّي تْلَمِّينَا بَاشْ نَاكْلُوا الخُبْزْ مْعَ بْعَضْنَا بْدَا بُولُسْ يُوعِظْ فِي النَّاسْ المُوجُودِينْ وْطَوِّلْ فِي الخُطْبَة حَتَّى لْنُصْفْ اللِّيلْ عْلَى خَاطْرُو كَانْ نَاوِي مِالغُدْوَة بَاشْ يْسَافِرْ.</verse>
				<verse number="8">وِالبِيتْ الِّي تْلَمِّينَا فِيهَا كَانِتْ فِي العْلِي وْكَانُوا فِيهَا بَرْشَة فْنَارَاتْ.</verse>
				<verse number="9">وْكَانْ ثَمَّة وْلِدْ إِسْمُو أَفْتِيخُوسْ قَاعِدْ عْلَى حَرْفْ الشِّبَّاكْ غَلْبُو النُّومْ، وْبُولُسْ مَازَالْ يِتْكَلِّمْ يَاخِي طَاحْ أَفْتِيخُوسْ مِالطَّاقْ الثَّالِثْ وْكِهَزُّوهْ لْقَاوْهْ مَاتْ.</verse>
				<verse number="10">هْبَطْ بُولُسْ وْتِرْمَي عْلِيهْ وْهَزُّو بِينْ يْدِيهْ وْقَالْ: «مَا تْخَافُوشْ رَاهُو مَازَالْ حَيْ.»</verse>
				<verse number="11">وِمْبَاعِدْ طْلَعْ بُولُسْ لِلعْلِي وِقْسِمْ الخُبْزْ وِكْلَى مْعَ المُؤْمْنِينْ وِبْقَى يَحْكِي حَتَّى لِينْ طْلَعْ النْهَارْ وْسَافِرْ.</verse>
				<verse number="12">وْرَوّْحُوا بِالوْلِدْ حَيْ وِالنَّاسْ كَانُوا مِتْشَجّْعِينْ بَرْشَة.</verse>
				<verse number="13">آمَا أَحْنَا سْبِقْنَا بُولُسْ لِلسْفِينَة وِمْشِينَا لْأَسُّوسْ عْلَى البْحَرْ وِسْتَنِّينَاهْ كِيفْ مَا قَالِلْنَا وْحَبْ يْجِينَا مَاشِي عْلَى رِجْلِيهْ.</verse>
				<verse number="14">وَقْتِلِّي خْلَطْ عْلِينَا طَلِّعْنَاهْ مْعَانَا فِي السْفِينَة وِمْشِينَا لِمْدِينِةْ مِيتْلِينِي.</verse>
				<verse number="15">وْكَمِّلْنَا السْفَرْ وْمِنْ غُدْوَة وْصُلْنَا قُدَّامْ جَزِيرِةْ خِيُوسْ. وْفِي النْهَارْ الثَّالِثْ تْعَدِّينَا قْرِيبْ مِنْ جَزِيرِةْ سَامُوسْ. وِوْصُلْنَا لِمْدِينِةْ مِيلِيتُسْ فِي النْهَارْ الرَّابِعْ.</verse>
				<verse number="16">قَرِّرْ بُولُسْ بَاشْ مَا يَهْبِطْشْ فِي أَفَسُسْ عْلَى خَاطْرُو مَا حَبِّشْ يْضَيِّعْ الوَقْتْ فِي مَنْطِقْةْ أَسِيَّة، عْلَى خَاطْرُو حَبْ يُوصِلْ فِيسَعْ لْأُورْشَلِيمْ بَاشْ يَحْضِرْ فِي عِيدْ يُومْ الخَمْسِينْ.</verse>
				<verse number="17">وْمِنْ مِيلِيتُسْ بْعَثْ بُولُسْ شْكُونْ يِسْتَدْعَى شْيُوخْ الكَنِيسَة لْأَفَسُسْ</verse>
				<verse number="18">وَقْتِلِّي جُوهْ قَالِلْهُمْ: «إِنْتُومَا تَعْرْفُوا كِيفَاشْ كَانِتْ تَصَرُّفَاتِي مْعَاكُمْ طْوَالْ المُدَّة الِّي عَدِّيتْهَا بِينَاتْكُمْ مِالنْهَارْ الأُوِّلْ الِّي دْخَلْتْ فِيهْ لْجِيهِةْ أَسِيَّة.</verse>
				<verse number="19">كُنْتْ نِخْدِمْ فِي الرَّبْ بْكُلْ تَوَاضُعْ وِابَّرْشَة دْمُوعْ. كُنْتْ نْعَانِي فِي بَرْشَة مَشَاكِلْ عَمْلُوهَالِي اليْهُودْ الِّي كَانُوا يِتْآمْرُوا عْلِيَّ.</verse>
				<verse number="20">مَا قَصِّرْتِشْ فِي حَتَّى حَاجَة فِيهَا فَايْدَة لِيكُمْ. كُنْتْ نْخَبِّرْ فِيكُمْ وِنْعَلِّمْ فِيكُمْ فِي الحَاجَاتْ الِّي تْفِيدْكُمْ قُدَّامْ النَّاسْ وْزَادَا فِي دْيَارْكُمْ.</verse>
				<verse number="21">كُنْتْ انَّبَّهْ فِي اليْهُودْ وِاليُونَانِيِّينْ بَاشْ يْتُوبُوا لْرَبِّي وْيِمّْنُوا بِالرَّبْ يَسُوعْ.</verse>
				<verse number="22">وْآنَا تَوَّا بَاشْ نْطِيعْ الرُّوحْ القُدُسْ وْنِمْشِي لْأُورْشَلِيمْ وْمَا نَعْرِفْشْ شْنُوَّة الِّي يِسْتَنَّى فِيَّ.</verse>
				<verse number="23">آمَا رَاهُو فِي كُلْ مْدِينَة نِمْشِيلْهَا الرُّوحْ القُدُسْ كَانْ يْقُلِّي الِّي الحَبْسْ وِالمَشَاكِلْ يِسْتَنَّاوْ فِيَّ.</verse>
				<verse number="24">وْآنَا مَا نَعْطِيشْ قِيمَة لِحْيَاتِي مَادَامْنْي قَاعِدْ نَسْعَى بَاشْ نْتَمِّمْ المُهِمَّة مْتَاعِي وِنْكَمِّلْ الخِدْمَة الِّي كَلِّفْنِي بِيهَا الرَّبْ يَسُوعْ، وْنِشْهِدْ بِالإِنْجِيلْ مْتَاعْ نِعْمِةْ اللهْ.</verse>
				<verse number="25">وْآنَا نَعْرِفْ الِّي إِنْتُومَا مَا عَادِشْ بَاشْ تْشُوفُونِي. وْآنَا كُنْتْ مْعَاكُمْ الكُلْكُمْ وْبَشِّرْتْكُمْ بْمَمْلِكْةْ اللهْ.</verse>
				<verse number="26">وِاليُومْ نِشْهْدِلْكُمْ بِلِّي آنَا بَرِيءْ مِنْ دَمّْكُمْ.</verse>
				<verse number="27">عْلَى خَاطِرْنِي قُلْتِلْكُمْ عْلَى الشَّيْء الِّي يْحِبُّو رَبِّي الكُلُّو.</verse>
				<verse number="28">رُدُّوا بَالْكُمْ عْلَى رْوَاحْكُمْ وِعْلَى النَّاسْ الِّي الرُّوحْ القُدُسْ حَطّْكُمْ مَسْؤُولِينْ عْلِيهُمْ بَاشْ تَرْعَاوْ كَنِيسِةْ اللهْ الِّي خْذَاهَا بْدَمْ ابْنُو.</verse>
				<verse number="29">وْآنَا نَعْرِفْ الِّي بَعْدْ مَا نْسَافِرْ بَاشْ يُدْخْلُوا بِينَاتْكُمْ ذْيُوبَة مِتْوَحّْشِينْ وْمَا يَرْحْمُوشْ الغْنَمْ.</verse>
				<verse number="30">وْزِيدْ عْلَى هَاذَا بَاشْ يُخْرْجُوا مِنْ بِينَاتْكُمْ إِنْتُومَا نَاسْ يْعَلّْمُوا فِي حَاجَاتْ مْعَوْجَة وْبِشْ يْخَلُّوا التْلاَمْذَة يْتَبّْعُوهُمْ</verse>
				<verse number="31">هَاذَاكَا عْلاَشْ يِلْزِمْكُمْ تْرُدُّوا بَالْكُمْ، وِتْذَكّرُوا كِيفَاشْ قْعَدْتْ ثْلاَثَة سْنِينْ لِيلْ مْعَ نْهَارْ انَّبَّهْ فِيكُمْ بِالوَاحِدْ وْآنَا نِبْكِي بِالدْمُوعْ.</verse>
				<verse number="32">وْآنَا تَوَّا نْسَلِّمْكُمْ للهْ وِلْكِلْمِةْ نِعْمْتُو الِّي هِيَ قَادْرَة بَاشْ تِبْنِيكُمْ وْتَعْطِيكُمْ مِيرَاثْ تِتْشَارْكُوا فِيهْ مْعَ القِدِّيسِينْ مْتَاعْ اللهْ الكُلْهُمْ.</verse>
				<verse number="33">عُمْرِي مَا شْتْهِيتْ الفِضَّة وْلاَ الذْهَبْ وْلاَ اللِّبْسَة مْتَاعْ وَاحِدْ مِنْكُمْ.</verse>
				<verse number="34">وْإِنْتُومَا تَعْرْفُوا الِّي آنَا خْدِمْتْ بِيْدَيَّ هَاذُمْ بَاشْ نُصْرُفْ عْلَى رُوحِي وِعْلَى النَّاسْ الِّي مْعَايَا.</verse>
				<verse number="35">وْوَرِّيتْكُمْ كِيفَاشْ يِلْزِمْنَا نِتْعْبُوا بَاشْ نْعَاوْنُوا المِحْتَاجِينْ، ونِتْذَكّْرُوا كْلاَمْ الرَّبْ يَسُوعْ وَقْتِلِّي قَالْ: \الِّي يَعْطِي مُبَارَكْ أَكْثِرْ مِلِّي يَاخُذْ.\»</verse>
				<verse number="36">وْبَعْدْ مَا قَالْ الكْلاَمْ هَاذَا هْبَطْ عْلَى رْكَايْبُو مْعَاهُمْ الكُلْ وْصَلَّى.</verse>
				<verse number="37">وِبْكَاوْ النَّاسْ الكُلْهُمْ وْعَنّْقُوا بُولُسْ وْبَاسُوهْ.</verse>
				<verse number="38">وْحِزْنُوا بَرْشَة عْلَى خَاطْرُو قَالِلْهُمْ: «مَا عَادِشْ بَاشْ تْشُوفُونِي مَرَّة أُخْرَى.» وْشَيّْعُوهْ لِلسْفِينَة وْوَدّْعُوهْ.</verse>
			</chapter>
			<chapter number="21">
				<verse number="1">وْبَعْدْ مَا تْفَارِقْنَا سَافِرْنَا، فِي البْحَرْ وِمْشِينَا لْجِيهِةْ كُوسْ، وْمِنْ غُدْوَة وْصُلْنَا لْجَزِيِرةْ رُودُسْ وْمِنْ غَادِي مْشِينَا لْبُرْطْ بَاتْرَا.</verse>
				<verse number="2">وِلْقِينَا سْفِينَة مَاشْيَة لْفِينِيقْيَة، رْكِبْنَا فِيهَا وْسَافِرْنَا.</verse>
				<verse number="3">وْظُهْرْتِلْنَا جَزِيرِةْ قُبْرُصْ، خَلِّينَاهَا عْلَى يْسَارْنَا وْكَمِّلْنَا السْفَرْ مَاشِينْ لْجِيهِةْ سُورْيَة. وْصُلْنَا لْبُرْطْ مْدِينِةْ صُورْ وِهْبَطْنَا فِيهْ بَاشْ السْفِينَة تْهَبِّطْ السِّلْعَة الِّي فِيهَا.</verse>
				<verse number="4">لَوِّجْنَا عْلَى التْلاَمْذَة، وِقْعَدْنَا عِنْدْهُمْ سَبْعَة أَيَّامْ وِالرُّوحْ القُدُسْ خَلاَّهُمْ يْقُولُوا لْبُولُسْ الِّي مَا يِلْزْمُوشْ يِمْشِي لْأُورْشَلِيمْ.</verse>
				<verse number="5">وَقْتِلِّي وْفَاتْ مُدِّةْ قْعَادْنَا عِنْدْهُمْ، خْرَجْنَا بَاشْ نْكَمّْلُوا السْفَرْ مْتَاعْنَا وِمْشَاوْ مْعَانَا هُومَا وِنْسَاهُمْ وِوْلاَدْهُمْ حَتَّى لِينْ خْرَجْنَا البَرَّة مِنْ المْدِينَة بَاشْ يْوَدّْعُونَا، وْكِقْرُبْنَا مِالشَّطْ هْبَطْنَا عْلَى رْكَايِبْنَا وِطْلَبْنَا رَبِّي.</verse>
				<verse number="6">مِنْ بَعْدْ سَلِّمْنْا عْلِيهُمْ وِرْكِبْنَا فِي السْفِينَة، وْهُومَا رَجْعُوا لِدْيَارْهُمْ.</verse>
				<verse number="7">وْكَمِّلْنَا السْفَرْ عْلَى البْحَرْ مِنْ صُورْ لِبْتُولِمَايِسْ، سَلِّمْنَا عْلَى الإِخْوَة المُوجُودِينْ الغَادِي وْعَدِّينَا مْعَاهُمْ نْهَارْ وَاحِدْ.</verse>
				<verse number="8">وْمِنْ غُدْوَة مْشِينَا لِمْدِينِةْ قَيْصَرِيَّة وِمْشِينَا ضْيُوفْ لْدَارْ وَاحِدْ مُبَشِّرْ إِسْمُو فِيلِبُّسْ وْهُوَ وَاحِدْ مِالسَّبْعَة رْجَالْ الِّي خْتَارُوهُمْ فِي أُورْشَلِيمْ.</verse>
				<verse number="9">وْعِنْدُو أَرْبْعَة بْنَاتْ صْبَايَا كَانُوا يِتْنَبّْأُوا.</verse>
				<verse number="10">وِقْعَدْنَا عَنْدُو أَيَّامَاتْ، وَقْتِلِّي أَحْنَا الغَادِي جَانَا نَبِي إِسْمُو أَغَابُوسْ مِنْ جِيهِةْ اليَهُودِيَّة.</verse>
				<verse number="11">خْذَا حْزَامْ بُولُسْ وِرْبَطْ بِيهْ يْدِيهْ وْسَاقِيهْ وْقَالْ: «الرُّوحْ القُدُسْ يْقُولْ الِّي مُولَى الحْزَامْ هَاذَا بَاشْ يَرْبْطُوهْ اليْهُودْ كِيمَا هَكَّا فِي أُورْشَلِيمْ وِيْسَلّْمُوهْ لِلنَّاسْ الِّي مَا هُمْشْ يْهُودْ.»</verse>
				<verse number="12">وَقْتِلِّي سْمَعْنَا الكْلاَمْ هَاذَا، أَحْنَا صْحَابْ بُولُسْ وِالنَّاسْ الِّي مِنْ غَادِي وَلِّينَا الكُلْنَا نِتْشَحّْتُوا فِي بُولُسْ بَاشْ مَا يِمْشِيشْ لْأُورْشَلِيمْ</verse>
				<verse number="13">آمَا بُولُسْ قَلْنَا: «عْلاَشْ تِبْكِيوْ وِتْوَجّْعُولِي فِي قَلْبِي؟ آنَا مُوشْ مُسْتْعَدْ بَرْكْ بَاشْ يْكَتّْفُونِي فِي أُورْشَلِيمْ، رَانِي مُسْتْعَدْ حَتَّى بَاشْ نْمُوتْ عْلَى خَاطِرْ اسْمْ الرَّبْ يَسُوعْ.»</verse>
				<verse number="14">وَقْتِلِّي مَا نَجِّمْنَاشْ نَقْنْعُوهْ سْكِتْنَا وْقُلْنَا: «خَلِّي مَشيئَة رَبّي هِي اللِّي تْتِمْ.»</verse>
				<verse number="15">وْبَعْدْ أَيَّامَاتْ حَضِّرْنَا رْوَاحْنَا لِلسْفَرْ وِمْشِينَا لْأُورْشَلِيمْ</verse>
				<verse number="16">وِمْشَاوْ مْعَانَا تْلاَمْذَة مِنْ قَيْصَرِيَّة وْهَزُّونَا لْدَارْ وَاحِدْ مِنْ قُبْرُصْ إِسْمُو مَنَاسُونْ وِلِّي هُوَ تِلْمِيذْ قْدِيمْ بَاشْ نُقْعْدُوا عَنْدُو.</verse>
				<verse number="17">وَقْتِلِّي وْصُلْنَا لْأُورْشَلِيمْ رَحّْبُوا بِينَا الإِخْوَة وْهُومَا فَرْحَانِينْ</verse>
				<verse number="18">وْمِنْ غُدْوَة مْشَى مْعَانَا بُولُسْ لْدَارْ يَعْقُوبْ، وْكَانُوا شْيُوخْ الكَنِيسَة الكُلْهُمْ عَنْدُو فِي دَارُو.</verse>
				<verse number="19">سَلِّمْ عْلِيهُمْ بُولُسْ وِبْدَا يَحْكِيلْهُمْ بِالتَّفْصِيلْ عْلَى الحَاجَاتْ الِّي رَبِّي عْمَلْهُمْ عْلَى طْرِيقْ خِدْمْتُو لِلنَّاسْ الِّي مَا هُمْشْ يْهُودْ.</verse>
				<verse number="20">وَقْتِلِّي سَمْعُوا أَخْبَارُو حِمْدُوا رَبِّي وْقَالُوا: «إِنْتِ تَعْرِفْ يَا خُونَا بُولُسْ الِّي ثَمَّة آلاَفْ مِاليْهُودْ امّْنُوا بِالرَّبْ وْهُومَا تَوَّا مِتْحَمّْسِينْ بَرْشَة لِلشَّرِيعَة.</verse>
				<verse number="21">وْسَمْعُوا الِّي إِنْتِ تْعَلِّمْ فِي اليْهُودْ الِّي يُسْكْنُوا مْعَ الأَجَانِبْ بَاشْ مَا عَادِشْ يْتَبّْعُوا مُوسَى وِتْوَصِّي فِيهُمْ بَاشْ مَا يْطَهّْرُوشْ وْلاَدْهُمْ وْمَا يْتَبّْعُوشْ عْوَايِدْهُمْ.</verse>
				<verse number="22">شْنُوَّة بَاشْ نَعْمْلُوا تَوَّا؟ أَكِيدْ رَاهُمْ بَاشْ يِسْمْعُوا الِّي إِنْتِ جِيتْ.</verse>
				<verse number="23">أَعْمِلْ الشَّيْء الِّي بَاشْ نْقُولُولِكْ عْلِيهْ. عِنْدْنَا أَرْبْعَة رْجَالْ وَاعْدِينْ وِعْدَة.</verse>
				<verse number="24">هِزّْهُمْ لِلهَيْكِلْ وْأَعْمِلْ مْعَاهُمْ الحَاجَاتْ الِّي لاَزْمَة فِي العَادَة مْتَاعْ التَّطْهِيرْ وْأَعْطِيهُمْ فْلُوسْ بَاشْ يْحَجّْمُوا شْعُورَاتْهُمْ وْهَكَّا النَّاسْ الكُلْ بَاشْ يَعْرْفُوا الِّي الشَّيْء الِّي سَمْعُوهْ عْلِيكْ مُوشْ صْحِيحْ وِلِّي إِنْتِ قَاعِدْ تْحَافِظْ عْلَى الشَّرِيعَة كِيفْهُمْ</verse>
				<verse number="25">وِالمُؤْمْنِينْ الِّي مَا هُمْشْ يْهُودْ بْعَثْنَالْهُمْ جْوَابْ وْوَصِّينَاهُمْ بَاشْ مَا يَاكْلُوشْ مِالضْحِيَّاتْ المَذْبُوحَة لِلصْنَبْ وِالدَّمْ وِلْحَمْ الحَيَوَانَاتْ المَخْنُوقَة وْيِبْعْدُوا عْلَى الزْنَى.»</verse>
				<verse number="26">وْهَاذَا الِّي صَارْ، مِنْ غُدْوَة هَزْ بُولُسْ الأَرْبْعَة رْجَالْ وْبَعْدْ مَا عْمَلْ هُوَ زَادَا الحَاجَاتْ الِّي لاَزْمَة فِي العْوَايِدْ مْتَاعْ التَّطْهِيرْ، دْخَلْ لِلهَيْكِلْ بَاشْ يْقيِّدْ النْهَارْ الِّي يُوفَى فِيهْ الأُسْبُوعْ مْتَاعْ التَّطْهِيرْ وْكُلْ وَاحِدْ مِنْهُمْ يْقَدِّمْ القُرْبَانْ المَطْلُوبْ مِنُّو.</verse>
				<verse number="27">وْكِقْرِيبْ تُوفَي السَّبْعَة أَيَّامْ ثَمَّة جْمَاعَة مِاليْهُودْ مِنْ جِيهِةْ أَسِيَّة شَافُوا بُولُسْ قَاعِدْ فِي الهَيْكِلْ. يَاخِي هَيّْجُوا عْلِيهْ النَّاسْ وْشَدُّوهْ.</verse>
				<verse number="28">وْهُومَا يْصِيحُوا: «عَاوْنُونَا يَا بَنِي إِسْرَائِيلْ، هَاذَا هُوَ الرَّاجِلْ الِّي يِدْعِي فِي النَّاسْ فِي كُلْ بُقْعَة لْتَعْلِيمْ ضِدْ شَعْبْنَا وْشَرِيعِتْنَا وْضِدْ البْلاَصَة هَاذِي زَادَا، وْزَادْ دَخِّلْ اليُونَانِيِّينْ لِلهَيْكِلْ وْنَجِّسْ البْلاَصَة المُقَدّْسَة هَاذِي.»</verse>
				<verse number="29">عْلَى خَاطِرْهُمْ شَافُوا تُرُوفِيمُسْ الِّي مِنْ أَفَسُسْ مْعَ بُولُسْ فِي المْدِينَة يَاخِي مْشَى فِي بَالْهُمْ الِّي هُوَ دَخّْلُو مْعَاهْ لِلهَيْكِلْ.</verse>
				<verse number="30">وَقْتْهَا امَّالِي المْدِينَة الكُلْهُمْ هَاجُوا وْجَرُّوا بُولُسْ لْبَرَّة مِالهَيْكِلْ وْفِي الوَقْتْ هَاذَاكَا البِيبَانْ تْسَكّْرِتْ.</verse>
				<verse number="31">وَقْتِلِّي حَاوْلُوا بَاشْ يُقْتْلُوهْ وْصُلْ الخْبَرْ لْقَايِدْ العَسْكِرْ الِّي أُورْشَلِيمْ الكُلْهَا خَايْضَة.</verse>
				<verse number="32">وْبِالوَقْتْ هَزْ مْعَاهْ العَسْكِرْ وِالقَادَة مْتَاعْ المِئَاتْ وْجَا فِيسَعْ، وْكِي اليْهُودْ شَافُوا العَسْكِرْ وِالقَايِدْ مْتَاعْهُمْ جَايِينْ بَطّْلُوا مَا عَادِشْ يَضْرْبُوا فِي بُولُسْ.</verse>
				<verse number="33">قْرُبْ القَايِدْ وْشَدْ بُولُسْ وِأْمَرْ العَسْكِرْ مْتَاعُو بَاشْ يَرْبْطُوهْ بْزُوزْ سْلاَسِلْ وِبْدَا يِسْإِلْ: شْكُونُو هَاذَا وْآشْ عْمَلْ؟</verse>
				<verse number="34">يَاخِي بْدَاوْا جْمَاعَة مِنْهُمْ يْصِيحُوا وِيْقُولُوا فِي شَيْء وِجْمَاعَة أُخْرِينْ يْقُولُوا فِي شَيْء آخَرْ. وْكِمَا نَجِّمْشْ يَعْرِفْ شْنُوَّة الِّي وْقَعْ بِالضَّبْطْ بِسْبَبْ الهِيجَة مْتَاعْ النَّاسْ أْمَرْ بَاشْ يْهِزُّوا بُولُسْ لِلقَازَرْنَة.</verse>
				<verse number="35">وَقْتِلِّي وُصْلُوا بِيهْ لِلدْرُوجْ مْتَاعْ القَازَرْنَة تْلَزُّوا العَسْكِرْ بَاشْ يْهِزُّوهْ الفُوقْ وِيْبَعّْدُوهْ عْلَى النَّاسْ بَاشْ مَا يَضْرْبُوهِشْ.</verse>
				<verse number="36">عْلَى خَاطِرْهُمْ كَانُوا يْتَبّْعُوا فِيهْ وْكَانُوا يْصِيحُوا: «أُقْتْلُوهْ!»</verse>
				<verse number="37">وِقْبَلْ مَا يُدْخُلْ بُولُسْ لِلقَازَرْنَة قَالْ لِلقَايِدْ بِاللُّغَة اليُونَانِيَّة: «انَّجِّمْشِي نْقُلِّكْ حَاجَة؟» قَالْ القَايِدْ: «تِتْكَلِّمْ بِاليُونَانِيَّة؟</verse>
				<verse number="38">إِمَّالاَ إِنْتِ مَاكِشْ هَاكَا المَصْرِي الِّي عْمَلْ ثَوْرَة فِي المْدِينَة المُدَّة الِّي فَاتِتْ وْخَرِّجْ مْعَاهْ أَرْبْعَة آلاَفْ مِنْ قَتَّالِينْ الأَرْوَاحْ لِلصَّحْرَاء وْحَطْ رُوحُو قَايِدْ عْلِيهُمْ؟»</verse>
				<verse number="39">قَالْ بُولُسْ: «آنَا يْهُودِي مِنْ طَرْسُوسْ المْدِينَة المَشْهُورَة الِّي فِي جِيهِةْ كِيلِيكِيَّة وْنُطْلُبْ مِنِّكْ بَاشْ تْخَلِّينِي نْكَلِّمْ الشَّعْبْ.»</verse>
				<verse number="40">آذِنْلُو القَايِدْ، ووْقُفْ بُولُسْ فُوقْ الدْرُوجْ وْشَارْ بِيدُو لِلشَّعْبْ، وْكِسِكْتُوا بْدَا يْكَلِّمْ فِيهُمْ بِاللُّغَة العِبْرِيَّة وْقَالْ:</verse>
			</chapter>
			<chapter number="22">
				<verse number="1">«يَا الإِخْوَة وْيَا الآبَاءْ اسْمْعُونِي، آنَا بَاشْ نْدَافِعْ عْلَى رُوحِي قُدَّامْكُمْ.»</verse>
				<verse number="2">وكِسَمْعُوهْ يْكَلِّمْ فِيهُمْ بِاللُّغَة العِبْرِيَّة زَادُو سِكْتُوا، وْهُو قَالْ:</verse>
				<verse number="3">«آنَا يْهُودِي تُولِدْتْ فِي طَرْسُوسْ المُوجُودَة فِي كِيلِيكِيَّة آمَا تْرَبِّيتْ فِي المْدِينَة هَاذِي وْكُنْتْ تِلْمِيذْ عِنْدْ غَمَالاَئِيلْ وِتْعَلِّمْتْ كِيفَاشْ نْطِيعْ الشَّرِيعَة مْتَاعْ جْدُودْنَا بِالضَّبْطْ وْكُنْتْ مِتْحَمِّسْ لْخِدْمِةْ اللهْ كِيفْكُمْ إِنْتُومَا بِالضَّبْطْ.</verse>
				<verse number="4">وْإِضْطَهِدْتْ النَّاسْ الِّي يْتَبّْعُوا فِي التَّعْلِيمْ هَاذَا لْحَدْ المُوتْ، وْكُنْتْ نْشِدْ فِيهُمْ رْجَالْ وِنْسَاء وْحَطِّيتْهُمْ فِي الحَبْسْ.</verse>
				<verse number="5">وْزَادَا كْبِيرْ الكُهَّانْ وِالمَجْلِسْ مْتَاعْ الشْيُوخْ يِشْهْدُوا الِّي كْلاَمِي هَاذَا صْحِيحْ، وْآنَا خْذِيتْ مِنْ عِنْدْهُمْ جْوَابَاتْ وْهَزِّيتْهُمْ لِخْوَاتْهُمْ فِي دِمَشْقْ بَاشْ يْعَاوْنُونِي عْلَى شَدَّانْهُمْ بَاشْ انَّجِّمْ نْرَجَّعْهُمْ لْأُورْشَلِيمْ وِيِتْعَاقْبُوا.»</verse>
				<verse number="6">«وْوَقْتِلِّي قْرِيبْ نُوصِلْ لْدِمَشْقْ مْعَ نُصْفْ النْهَارْ ضْوَى عْلَيَّ نُورْ عْظِيمْ مِالسْمَاءْ.</verse>
				<verse number="7">يَاخِي طُحْتْ عْلَى الأَرْضْ وِسْمِعْتْ صُوتْ يْقُلِّي: \شَاوُلْ! شَاوُلْ! عْلاَشْ تِضْطَهِدْ فِيَّ؟\</verse>
				<verse number="8">جَاوِبْتْ: \شْكُونْ إِنْتِ يَا سِيدِي؟\ قَالْ: \آنَا يَسُوعْ النَّاصْرِي الِّي إِنْتِ تِضْطَهِدْ فِيهْ.\</verse>
				<verse number="9">وِالنَّاسْ الِّي مْعَايَ شَافُوا النُّورْ آمَا مَا سَمْعُوشْ الصُّوتْ الِّي يْكَلِّمْ فِيَّ.</verse>
				<verse number="10">وِسْأَلْتْ: \شْنُوَّة نَعْمِلْ يَا رَبْ؟\ جَاوِبْنِي الرَّبْ وْقَالْ: \قُومْ وْأُدْخُلْ لْدِمَشْقْ، وْغَادِي يْقُولُولِكْ شْنُوَّة يِلْزْمِكْ تَعْمِلْ.\</verse>
				<verse number="11">وْهَزُّونِي النَّاسْ الِّي مْعَايَ مِنْ يْدَيَّا حَتَّى لِينْ وَصّْلُونِي لْدِمَشْقْ عْلَى خَاطِرْنِي مَا عَادِشْ نْشُوفْ مِنْ كَثْرِةْ مَا النُّورْ مَاهُو قْوِي.</verse>
				<verse number="12">وْكَانْ ثَمَّة رَاجِلْ فِي دِمَشْقْ إِسْمُو حَنَانِيَّا يْخَافْ رَبِّي وْعَايِشْ كِيفْ مَا تْقُولْ الشَّرِيعَة، وِاليْهُودْ الِّي فِي دِمَشْقْ الكُلْهُمْ يِشْهْدُولُو الِّي هُوَ بَاهِي.</verse>
				<verse number="13">جَانِي وِوْقُفْ بْجَنْبِي وْقَالْ: \يَا خُويَا شَاوُلْ، شُوفْ.\ يَاخِي رْجَعْتْ نْشُوفْ بِالوَقْتْ، وْرِيتُو قُدَّامِي.</verse>
				<verse number="14">وْقَالْ: \إِلاَهْ جْدُودْنَا خْتَارِكْ مِنْ قْبَلْ بَاشْ تَعْرِفْ إِرَادْتُو وِتْشُوفْ الخَادِمْ البَارْ مْتَاعُو وْتِسْمَعْ صُوتْ خَارِجْ مِنْ فُمُّو.</verse>
				<verse number="15">إِنْتِ بَاشْ تْكُونْ شَاهِدْ لِيهْ قُدَّامْ النَّاسْ الكُلْ بِلِّي سْمَعْتْ وْرِيتْ.</verse>
				<verse number="16">وْتَوَّا فَاشْ تِسْتَنَّى قُومْ تْعَمِّدْ وْطَهِّرْ رُوحِكْ مِالذْنُوبْ وِادْعِي بْإِسْمْ الرَّبْ.\»</verse>
				<verse number="17">«وْبَعْدْ مَا وْقَعْ الشَّيْء هَاذَا، رْجَعْتْ لْأُورْشَلِيمْ، وْكِكُنْتْ نْصَلِّي فِي الهَيْكِلْ شُفْتْ رُؤْيَا.</verse>
				<verse number="18">وْشُفْتْ الرَّبْ وْقَالِّي: \ازْرِبْ وْأُخْرُجْ تَوَّا مِنْ أُورْشَلِيمْ عْلَى خَاطِرْ نَاسْهَا مَا يِقْبْلُوشْ بَاشْ تِشْهِدْلِي فِيهَا.\</verse>
				<verse number="19">يَاخِي قُلْتْ: \يَا رَبْ رَاهُمْ يَعْرْفُوا الِّي آنَا كُنْتْ نْلَوِّجْ عَلِّي يِمّْنُوا بِيكْ فِي المَجَامِعْ الكُلْهَا بَاشْ نَضْرِبْهُمْ وِنْحُطّْهُمْ فِي الحَبْسْ.</verse>
				<verse number="20">وْآنَا كُنْتْ مُوجُودْ وَقْتِلِّي قِتْلُوا شَهِيدِكْ اسْتِفَانُوسْ، آنَا كُنْتْ مْوَافِقْ عْلَى قَتْلاَنُو وْكُنْتْ نْعِسْ عْلَى حْوَايِجْ النَّاسْ الِّي قَتْلُوهْ\</verse>
				<verse number="21">آمَا هُوَ قَالِّي: \إِمْشِي بَاشْ نَبْعْثِكْ بْعِيدْ لِلنَّاسْ الِّي مَا هُمْشْ يْهُودْ.\»</verse>
				<verse number="22">وْقَعْدُوا النَّاسْ يِسْمْعُوا فِيهْ حَتَّى لِينْ وْصُلْ للكِلْمَة هَاذِي، يَاخِي صَاحُوا وْقَالُوا لْقَايِدْ العَسْكِرْ: «إِمْحِي الرَّاجِلْ هَاذَا مِالأَرْضْ عْلَى خَاطْرُو مَا يِسْتْحَقِّشْ بَاشْ يْعِيشْ.»</verse>
				<verse number="23">مِنْ بَعْدْ بْدَاوْا يْصِيحُوا وْيَرْمِيوْ فِي حْوَايِجْهُمْ وِيْذَرُّوا فِي التْرَابْ فِي الهْوَاء.</verse>
				<verse number="24">يَاخِي أْمَرْ قَايِدْ العَسْكِرْ بَاشْ يْدَخّْلُوا بُولُسْ لِلقَازَرْنَة وْيِسْتَجْوْبُوهْ وْيَضْرْبُوهْ بِالسُّوطْ بَاشْ يَعْرِفْ شْنُوَّة الشّيْء الِّي خَلَّى النَّاسْ يْهِيجُوا عْلِيهْ.</verse>
				<verse number="25">وْوَقْتِلِّي العَسْكِرْ كَتّْفُوا بُولُسْ بَاشْ يَضْرْبُوهْ بِالسُّوطْ، قَالْ لْقَايِدْ العَسْكِرْ الِّي كَانْ وَاقِفْ بْجَنْبُو: «يَاخِي القَانُونْ يِسْمْحِلْكُمْ بَاشْ تَضْرْبُوا مُوَاطِنْ رُومَانِي بِالسُّوطْ قْبَلْ مَا تُحْكْمُوا عْلِيهْ؟»</verse>
				<verse number="26">وْكِسْمَعْ قَايِدْ العَسْكِرْ الكْلاَمْ هَاذَا مْشَى لِلقَايِدْ الكْبِيرْ مْتَاعُو وْخَبّْرُو بِالشَّيْء هَاذَا وْقَالْ: «شْنُوَّة بَاشْ تَعْمِلْ تَوَّا؟ رَاهُو الرَّاجِلْ هَاذَا رُومَانِي.»</verse>
				<verse number="27">وِمْشَى القَايِدْ الكْبِيرْ بِيدُو وْسِأْلُو: «بِالحَقْ إِنْتِ مُوَاطِنْ رُومَانِي؟» جَاوْبُو: «إِي نْعَمْ.»</verse>
				<verse number="28">قَالْ القَايِدْ: «آنَا دْفَعْتْ بَرْشَة فْلُوسْ بَاشْ وَلِّيتْ مُوَاطِنْ رُومَانِي.» قَالْ بُولُسْ: «آنَا رُومَانِي مِلِّي تُولِدْتْ.»</verse>
				<verse number="29">وْبِالوَقْتْ بَعِّدْ عْلِيهْ العَسْكِرْ الِّي كَانُوا يِسْتَجْوْبُوا فِيهْ وْيَضْرْبُوا فِيهْ وِالقَايِدْ الكْبِيرْ خَافْ بَرْشَة عْلَى خَاطْرُو عْرَفْ الِّي هُوَ كَتِّفْ مُوَاطِنْ رُومَانِي.</verse>
				<verse number="30">وْمِنْ غُدْوَة حَبْ القَايِدْ يَعْرِفْ حْقِيقِةْ التُّهْمَة الِّي تِهْمُوهْ بِيهَا اليْهُودْ، وْنَحَّالُو السْلاَسِلْ وِأْمَرْ بَاشْ يِسْتَدْعَاوْ رُؤَسَاءْ الكُهَّانْ ومَجْلِسْ الشْيُوخْ وِاسْتَدْعَى بُولُسْ زَادَا وْوَقّْفُو قُدَّامْهُمْ.</verse>
			</chapter>
			<chapter number="23">
				<verse number="1">خْزَرْ بُولُسْ لِلمَجْلِسْ مْتَاعْ اليْهُودْ وْقَالْ: «يَا إِخْوَة آنَا عِشْتْ بْضَمِيرْ صَالِحْ قُدَّامْ اللهْ حَتَّى لْتَوَّا.»</verse>
				<verse number="2">لَكِنْ حَنَانِيَّا كُبِيرْ الكُهَّانْ أْمَرْ وَاحِدْ مِالوَاقْفِينْ مْعَاهْ بَاشْ يَضْرِبْ بُولُسْ عْلَى فُمُّو.</verse>
				<verse number="3">قَالْ بُولُسْ: «يَضْرْبِكْ رَبِّي يَلِّي إِنْتِ كِيفْ الحِيطْ المَدْهُونْ بِالأَبْيِضْ! إِنْتِ قَاعِدْ غَادِي بَاشْ تُحْكُمْ عْلِيَّ كِيفْ مَا تْقُولْ الشَّرِيعَة، وْمِنْ بَعْدْ تْخَالِفْ الشَّرِيعَة وْتُأْمُرْ بَاشْ يَضْرْبُونِي؟»</verse>
				<verse number="4">قَالُولُو النَّاسْ الوَاقْفِينْ بْجَنْبُو: «يَاخِي تْسِبْ فِي كْبِيرْ الكُهَّانْ مْتَاعْ اللهْ؟»</verse>
				<verse number="5">جَاوِبْ بُولُسْ وْقَالْ: «يَا إِخْوَة مَا كُنْتِشْ نَعْرِفْ الِّي هُوَ كْبِيرْ الكُهَّانْ وْمَكْتُوبْ فِي الكْتَابْ: \مَا تْسَبِّشْ رَئِيسْ شَعْبِكْ.\»</verse>
				<verse number="6">وْبُولُسْ كَانْ يَعْرِفْ الِّي ثَمَّة جْمَاعَة مِنْ أَعْضَاءْ المَجْلِسْ مْتَاعْ اليْهُودْ صَدُّوقِيِّينْ وِالجْمَاعَة الأُخْرِينْ فَرِّيسِيِّينْ هَاذَاكَا عْلاَشْ صَاحْ وْقَالْ: «يَا إِخْوَة آنَا فِرِّيسِي وْبَابَا فِرِّيسِي وْآنَا قَاعْدِينْ يُحْكْمُوا عْلِيَّ تَوَّا عْلَى خَاطِرْنِي عِنْدِي أَمَلْ فِي القْيَامَة مْتَاعْ المُوتَى.»</verse>
				<verse number="7">وْدُوبْ مَا قَالْ الكْلاَمْ هَاذَا بْدَاوْا الفَرِّيسِيِّينْ وِالصَّدُّوقِيِّينْ يِتْعَارْكُوا وِالنَّاسْ تْقِسْمُوا عْلَى ثْنِينْ.</verse>
				<verse number="8">عْلَى خَاطِرْ الصَّدُّوقِيِّينْ مَا يِمّْنُوشْ بِالقْيَامَة مْتَاعْ المُوتَى وِالمْلاَيْكَة وِالأَرْوَاحْ، آمَا الفَرِّيسِيِّينْ يِمّْنُوا بِيهُمْ الكُلْ.</verse>
				<verse number="9">وِبْدَاوْا يْصِيحُوا، يَاخِي وُقْفُوا جْمَاعَة مِالكُتَّابْ مْتَاعْ اليْهُودْ الفَرِّيسِيِّينْ وِبْدَاوْا يْنَاقْشُوا بْقُوَّة وْقَالُوا: «الرَّاجِلْ هَاذَا مَا عَنْدُو حَتَّى ذَنْبْ، بَالِكْشْ كَلّْمُو رُوحْ وِلاَّ مَلاَكْ؟»</verse>
				<verse number="10">وْزَادْ كْبِرْ المُشْكُلْ. وْخَافْ قَايِدْ العَسْكِرْ لاَ يُقْتْلُوا بُولُسْ وِأْمَرْ العَسْكِرْ بَاشْ يَهْبْطُوا وِيْهِزُّوا بُولُسْ مِنْ بِينَاتْهُمْ وِيْرَجّْعُوهْ لِلقَازَرْنَة.</verse>
				<verse number="11">وْغُدْوَة فِي اللِّيلْ ظْهُرْ الرَّبْ لْبُولُسْ وْقَالُّو: «اتْشَجَّعْ! كِيمَا شْهِدْتْلِي فِي أُورْشَلِيمْ، لاَزِمْ تِشْهِدْلِي فِي رُومَا زَادَا.»</verse>
				<verse number="12">وَقْتِلِّي طْلَعْ النْهَارْ تْفَاهْمُوا اليْهُودْ بَاشْ يُقْتْلُوا بُولُسْ، وْعَاهْدُوا رَبِّي بَاشْ مَا يَاكْلُوا وْمَا يُشْرْبُوا حَتَّى شَيْء حَتَّى لِينْ يُقْتْلُوهْ.</verse>
				<verse number="13">وِلِّي تْعَاهْدُوا كَانُوا أَكْثِرْ مِنْ أَرْبْعِينْ وَاحِدْ.</verse>
				<verse number="14">وِمْشَاوْ لْرُؤَسَاءْ الكُهَّانْ وِالشْيُوخْ وْقَالُوا: «تِحْرِمْ عْلِينَا المَاكْلَة وِالشْرَابْ حَتَّى لِينْ نُقْتْلُوا بُولُسْ.</verse>
				<verse number="15">إِنْتُومَا بْصِيفِتْكُمْ أَعْضَاءْ المَجْلِسْ مْتَاعْ اليْهُودْ اطْلْبُوا مِنْ قَايِدْ العَسْكِرْ بَاشْ يْجِيبْ بُولُسْ، بْحُجِّةْ الِّي إِنْتُومَا بَاشْ تُحْكْمُوا عْلِيهْ مِنْ جْدِيدْ وْإِحْنَا مُسْتْعَدِّينْ بَاشْ نُقْتْلُوهْ قْبَلْ مَا يُوصِلْ لِلمَجْلِسْ.»</verse>
				<verse number="16">آمَا وِلْدْ أُخْتْ بُولُسْ سْمَعْهُمْ وْهُومَا يِتْفَاهْمُوا عْلِيهْ وِمْشَالُو لِلقَازَرْنَة وْخَبّْرُوا بْكُلْ شَيْء.</verse>
				<verse number="17">سْتَدْعَى بُولُسْ وَاحِدْ مِنْ القَادَة مْتَاعْ العَسْكِرْ وِطْلَبْ مِنُّو بَاشْ يْهِزْ وِلْدْ أُخْتُو لِلقَايِدْ الكْبِيرْ بَاشْ يْقُلُّو عْلَى خْبَرْ مُهِمْ.</verse>
				<verse number="18">وْهَزُّو لِلقَايِدْ وْقَالْ: «رَاهُو بُولُسْ عَيِّطْلِي وِطْلَبْ مِنِّي بَاشْ نْجِيبْلِكْ الوْلِدْ هَاذَا عْلَى خَاطِرْ عَنْدُو خْبَرْ مُهِمْ يْحِبْ يْقُولْهُولِكْ.»</verse>
				<verse number="19">شَدُّو مِنْ يِدُّو وْبَعّْدُو عْلَى النَّاسْ وْسِأْلُو: «شْنُوَّة الخْبَرْ المُهِمْ الِّي تْحِبْ تْقُولْهُولِي؟»</verse>
				<verse number="20">وْهُو قَالُّو: «اليْهُودْ تْفَاهْمُوا بَاشْ يُطْلْبُوا مِنِّكْ بَاشْ غُدْوَة تْجِيبْ بُولُسْ لِلمَجْلِسْ مْتَاعْ اليْهُودْ وْيِحْسْبُوا رْوَاحْهُمْ الِّي هُومَا بَاشْ يْثَبّْتُوا فِي مُشْكُلْتُو.</verse>
				<verse number="21">مَا تْوَافِقْشْ عْلَى الشَّيْء الِّي بَاشْ يُطْلْبُوهْ مِنِّكْ، رَاهُو ثَمَّة أَكْثِرْ مِنْ أَرْبْعِينْ رَاجِلْ حَرّْمُوا عْلَى رْوَاحْهُمْ المَاكْلَة وِالشْرَابْ وْقَرَرُوا بَاشْ يُقْتْلُوهْ، وْهُومَا تَوَّا مْحَضّْرِينْ رْوَاحْهُمْ، وْقَاعْدِينْ يِسْتَنَّاوْ فِيكْ بَاشْ تْوَافِقْ عْلَى الشَّيْء الِّي بَاشْ يُطْلْبُوهْ مِنِّكْ.»</verse>
				<verse number="22">خَرِّجْ القَايِدْ الوْلَدْ بَعْدْ مَا قَالُّو: «مَا تْقُولْ لْحَتَّى حَدْ عْلَى الشَّيْء الِّي عْلِمْتْنِي بِيهْ.»</verse>
				<verse number="23">وْعَيِّطْ لْزُوزْ مِالقَادَة مْتَاعُو وِأْمَرْهُمْ وْقَالْ: «حَضّْرُوا مِيتِينْ عَسْكْرِي بَاشْ يِمْشِيوْ اليُومْ فِي التِّسْعَة مْتَاعْ اللِّيلْ لِمْدِينِةْ قَيْصَرِيَّة وِمْعَاهُمْ سَبْعِينْ فَارِسْ وْمِيتِينْ جُنْدِي هَازِّينْ الأَرْمَاحْ.</verse>
				<verse number="24">وِحْصُنَّة بَاشْ تْهِزُّوا بُولُسْ وِتْوَصّْلُوهْ سَالِمْ لِلوَالِي فِيلِكْسْ.»</verse>
				<verse number="25">وِكْتِبْ جْوَابْ لِلوَالِي وْقَالُّو فِيهْ:</verse>
				<verse number="26">«السَّلاَمْ مِنْ كْلُودْيُوسْ لِيسْيَاسْ للسَّيِّدْ الوَالِي فِيلِكْسْ.</verse>
				<verse number="27">الرَّاجِلْ هَاذَا شَدُّوهْ اليْهُودْ وْحَبُّوا يُقْتْلُوهْ وْكِعْرَفْتْ الِّي هُوَ مُوَاطِنْ رُومَانِي، هَزِّيتْ العَسْكِرْ وِمْشِيتْلُو وْمَنَّعْتُو.</verse>
				<verse number="28">وْحَبِّيتْ نَعْرِفْ التُّهْمَة الِّي تَاهْمِينُو بِيهَا، يَاخِي هَزِّيتُو لِلمَجْلِسْ مْتَاعْ اليْهُودْ.</verse>
				<verse number="29">وِعْرَفْتْ الِّي التُّهْمَة الِّي تَاهْمِينُو بِيهَا تْخُصْ الشَّرِيعَة مْتَاعْهُمْ وْمَا لْقِيتْ عْلِيهْ حَتَّى ذَنْبْ يِسْتْحَقْ عْلِيهْ المُوتْ وِلاَّ حَتَّى الحَبْسْ.</verse>
				<verse number="30">وْكِسْمَعْتْ الِّي جْمَاعَة مِاليْهُودْ تْفَاهْمُوا بَاشْ يُقْتْلُوهْ بْعَثْتْهُولِكْ فِيسَعْ وِأْمَرْتْ النَّاسْ الِّي شَاكِينْ بِيهْ بَاشْ يْجِيوْكْ إِنْتِ وْيِشْكِيوْلِكْ.»</verse>
				<verse number="31">وْهَكَّا العَسْكِرْ هَزُّوا بُولُسْ فِي اللِّيلْ لِمْدِينِةْ أَنْتِيبَاتْرِيسْ كِيمَا طْلَبْ مِنْهُمْ القَايِدْ مْتَاعْهُمْ.</verse>
				<verse number="32">وْفِي الصْبَاحْ رَجْعُوا لِلقَازَرْنَة وْخَلَّاوْ الفُرْسَانْ يِمْشِيوْ مْعَ بُولُسْ</verse>
				<verse number="33">وْدَخْلُوا لْقَيْصَرِيَّة وِعْطَاوْ الجْوَابْ لِلوَالِي وْزَادَا سَلْمُولُو بُولُسْ.</verse>
				<verse number="34">قْرَى الوَالِي الجْوَابْ وِسْإِلْ بُولُسْ عْلَى البْلاَدْ الِّي جَايْ مِنْهَا؟ وْكِعْرَفْ الِّي هُوَ مِنْ كِيلِيكِيَّة.</verse>
				<verse number="35">قَالُّو: «بَاشْ نِسْمَعْ كْلاَمِكْ وَقْتِلِّي يَحْضْرُوا النَّاسْ الِّي شَاكِينْ بِيكْ.» وْحَطْ بُولُسْ فِي قْصَرْ هِيرُودُسْ وْحَطْ جُنُودْ يْعِسُّوا عْلِيهْ.</verse>
			</chapter>
			<chapter number="24">
				<verse number="1">وْبَعْدْ خَمْسَة أَيَّامْ جَاوْ جْمَاعَة مِاليْهُودْ لْقَيْصَرِيَّة وْمَا بِينَاتْهُمْ كْبِيرْ الكُهَّانْ وِجْمَاعَة مِالشْيُوخْ، وحَنَانِيَّا وْمُحَامِي إِسْمُو تَرْتُلُّسْ بَاشْ يْقَدّْمُوا شْكَايِتْهُمْ لِلوَالِي ضِدْ بُولُسْ.</verse>
				<verse number="2">جَابُوا بُولُسْ وِبْدَا تَرْتُلُّسْ يِتْهِمْ فِيهْ قُدَّامْ الوَالِي فِيلِكْسْ وْقَالْ: «الأَمَانْ الِّي عِنْدْنَا وِالبَرْشَة حَاجَاتْ الِّي تْزَادِتْ فِي بْلاَدْنَا وِلِّي إِسْتْفَادْ مِنْهَا الشَّعْبْ مْتَاعْنَا عْلَى خَاطْرِكْ مِتْوَلْهِي بِينَا.</verse>
				<verse number="3">يَا حَضْرِةْ الوَالِي فِيلِكْسْ أَحْنَا نِعْتَرْفُولِكْ بِالخِيرْ هَاذَا الكُلُّو فِي كُلْ بُقْعَة وْنُشْكْرُوكْ عْلِيهْ بَرْشَة.</verse>
				<verse number="4">وْمَا نْحِبِّشْ نْطَوِّلْ عْلِيكْ بِالكْلاَمْ، وْنُطْلُبْ مِنِّكْ مِنْ فَضْلِكْ بَاشْ تِتْكَرِّمْ عْلِينَا وْتِسْمَعْ شْوَيَّة بْقَلْبِكْ الكْبِيرْ.</verse>
				<verse number="5">أَحْنَا لْقِينَا الِّي الرَّاجِلْ هَاذَا مُفْسِدْ وْيَعْمِلْ فِي المَشَاكِلْ بِينْ اليْهُودْ فِي البُلْدَانْ الكُلْهَا وْرَاهُو يْقُودْ فِي الحِزْبْ مْتَاعْ النْصَارَى.</verse>
				<verse number="6">وْكِحَاوِلْ يْنَجِّسْ الهَيْكِلْ مْتَاعْنَا. شَدِّينَاهْ وْحَبِّينَا نُحْكْمُوا عْلِيهْ كِيفْ مَا تْقُولْ الشَّرِيعَة مْتَاعْنَا.</verse>
				<verse number="7">آمَا القَايِدْ لِيسْيَاسْ فَكُّو بِالقُوَّة مِنْ عِنْدْنَا.</verse>
				<verse number="8">وِأْمَرْ النَّاسْ الِّي شْكُوا بِيهْ بَاشْ يْجِيوْ وْيِتْكَلّْمُوا قُدَّامِكْ، وِتْنَجِّمْ تَوَّا تِتْأَكِّدْ الِّي الشَّيْء الِّي تَاهْمِينُو بِيهْ صْحِيحْ إِذَا حَبِّيتْ تِسْأْلُو عْلَى الحَاجَاتْ هَاذُومَا.»</verse>
				<verse number="9">وِاليْهُودْ الكُلْهُمْ وَافْقُوهْ وْقَالُوا الِّي هَاذَا صْحِيحْ.</verse>
				<verse number="10">وِطْلَبْ الوَالِي مِنْ بُولُسْ بَاشْ يْدَافِعْ عْلَى رُوحُو وْجَاوْبُو بُولُسْ وْقَالْ: «آنَا نَعْرِفْ الِّي إِنْتِ عِنْدِكْ بَرْشَة أَعْوَامْ وْإِنْتِ تُحْكُمْ فِي القَضَايَا مْتَاعْ شَعْبْنَا وْهَاذَاكَا عْلاَشْ آنَا بَاشْ نْدَافِعْ عْلَى رُوحِي قُدَّامِكْ وْآنَا مُطْمَانْ.</verse>
				<verse number="11">وِتْنَجِّمْ تِتْأَكِّدْ الِّي آنَا مَا عِنْدِيشْ ثْنَاشِنْ يُومْ مِلِّي وْصُلْتْ لْأُورْشَلِيمْ بَاشْ نِعْبِدْ رَبِّي.</verse>
				<verse number="12">وْحَتَّى مَرَّة مَا شَافْنِي وَاحِدْ مِاليْهُودْ فِي الهَيْكِلْ وِلاَّ فِي المَجْمَعْ وِلاَّ فِي بْلاَصَة أُخْرَى فِي المْدِينَة انَّاقِشْ فِي وَاحِدْ وِلاَّ نْهَيِّجْ فِي الشَّعْبْ.</verse>
				<verse number="13">وْهُومَا تَوَّا مَا هُمْشْ قَادْرِينْ بَاشْ يَعْطِيوْكْ الدَّلِيلْ الِّي الحَاجَاتْ الِّي قَاعْدِينْ يِتْهْمُوا فِيَّ بِيهَا صْحِيحَة.</verse>
				<verse number="14">آمَا نِعْتَرِفْ قُدَّامِكْ الِّي آنَا نِعْبِدْ فِي إِلاَهْ جْدُودِي كِيفْ مَا يْقُولْ التَّعْلِيمْ الِّي هُومَا يْقُولُوا عْلِيهْ الِّي هُوَ بِدْعَة وْنِمِّنْ بْكُلْ الِّي تِكْتِبْ فِي الشَّرِيعَة وِكْتُبْ الأَنْبِيَاءْ.</verse>
				<verse number="15">وْعِنْدِي رَجَاءْ فِي رَبِّي كِيفْهُمْ هُومَا الِّي النَّاسْ الِّي يَعْمْلُوا فِي الخِيرْ وِلِّي يَعْمْلُوا فِي الشَّرْ الكُلْهُمْ بَاشْ يْقُومُوا مِالمُوتْ.</verse>
				<verse number="16">هَاذَاكَا عْلاَشْ آنَا نْدَرِّبْ فِي رُوحِي بَاشْ نَحْيَى دِيمَا بْضَمِيرْ طَاهِرْ قُدَّامْ اللهْ وْقُدَّامْ النَّاسْ.</verse>
				<verse number="17">وْبَعْدْ مَا غِبْتْ سْنِينْ عْلَى أُورْشَلِيمْ، رْجَعْتِلْهَا وِمْعَايَا شْوَيَّة تَبَرُّعَاتْ لْشَعْبِي وْزَادَا بَاشْ نْقَدِّمْ ضْحِيَّاتْ.</verse>
				<verse number="18">وْوَقْتِلِّي آنَا نَعْمِلْ فِي الشَّيْء هَاذَا ثَمَّة جْمَاعَة يْهُودْ مِنْ جِيهِةْ آسْيَا شَافُونِي فِي الهَيْكِلْ وْكُنْتْ طَاهِرْ وْفِي الوَقْتْ هَاذَاكَا مَا لَمِّيتِشْ النَّاسْ وْمَا عْمَلْتِشْ حَتَّى خُوضَة فِي المْدِينَة.</verse>
				<verse number="19">وْلُو كَانْ عِنْدْهُمْ دَلِيلْ ضِدِّي رَاهُمْ جُوكُمْ وِشْكُوا بِيَّ حَسْبْ القَانُونْ.</verse>
				<verse number="20">وْتَوَّا النَّاسْ المُوجُودِينْ لاَزِمْهُمْ يْقُولُوا عْلَى الذَّنْبْ الِّي شَدُّوهْ عْلِيَّ وَقْتِلِّي حُكْمُوا عْلِيَّ قُدَّامْ المَجْلِسْ مْتَاعْ اليْهُودْ.</verse>
				<verse number="21">كَانْ حَاجَة وَحْدَة الِّي نَادِيتْ بِيهَا وْآنَا وَاقِفْ مَا بِينَاتْهُمْ: \آنَا قَاعِدْ يِتْحْكَمْ عْلِيَّ تَوَّا عْلَى خَاطِرْنِي نِمِّنْ بِقْيَامِةْ المُوتَى.\»</verse>
				<verse number="22">وْفِيلِكْسْ كَانْ يَعْرِفْ بَرْشَة حَاجَاتْ عْلَى الطْرِيقْ مْتَاعْ الرَّبْ. وْقَالْ: «بَاشْ نُحْكُمْ فِي القَضِيَّة مْتَاعِكْ وَقْتِلِّي يْجِي القَايِدْ لِيسْيَاسْ.»</verse>
				<verse number="23">وْمِنْ بَعْدْ أْمَرْ القَايِدْ مْتَاعْ العَسْكِرْ بَاشْ يْحُطُّوا بُولُسْ تَحْتْ العَسَّة وِتْكُونْ عَنْدُو شْوَيَّة حُرِّيَّة وِيْخَلِّيوْ صْحَابُو يْزُورُوهْ وْيِخْدْمُوهْ.</verse>
				<verse number="24">وْبَعْدْ أَيَّامَاتْ جَا فِيلِكْسْ وِمْعَاهْ مَرْتُو دْرُوسِيلاَ، وْكَانِتْ يْهُودِيَّة، سْتَدْعَى بُولُسْ وِسْمَعْ كْلاَمُو عْلَى الإِيمَانْ بِالمَسِيحْ يَسُوعْ.</verse>
				<verse number="25">وْكِتْكَلِّمْ بُولُسْ عْلَى البِرْ وِالتَّحَكُّمْ فِي النَّفْسْ وِالحْسَابْ فِي الآخْرَة خَافْ فِيلِكْسْ وْقَالْ لْبُولُسْ: «إِمْشِي تَوَّا وْكِيِبْدَا عِنْدِي وَقْتْ تَوْ انَّادِيِلِكْ مَرَّة أُخْرَى.»</verse>
				<verse number="26">وْكَانْ فِيلِكْسْ يِسْتَنَّى فِيهْ بَاشْ يَعْطِيهْ فْلُوسْ وِيْسَيّْبُو. وْوَلَّى يِسْتَدْعَى فِي بُولُسْ بَرْشَة ويَحْكِي مْعَاهْ.</verse>
				<verse number="27">وِتْعَدَّاوْ عَامِينْ وْبُولُسْ فِي الحَالَة هَاذِي. وْفِي الإِخِّرْ وَلَّى بُورْكِيُوسْ فَسْتُوسْ وَالِي فِي بُقْعِةْ فِيلِيكْسْ. وْكِحَبْ فِيلِكْسْ يْرَضِّي اليْهُودْ خَلَّى بُولُسْ فِي الحَبْسْ.</verse>
			</chapter>
			<chapter number="25">
				<verse number="1">ثْلاَثَة أَيَّامْ بَعْدْ مَا وَلَّى فَسْتُوسْ وَالِي، مْشَى مِنْ مْدِينِةْ قَيْصَرِيَّة لْأُورْشَلِيمْ.</verse>
				<verse number="2">وْجَاوْهْ رُؤَسَاءْ الكُهَّانْ وْأَعْيَانْ اليْهُودْ وْقَدّْمُوا وِشْكَاوْ بْبُولُسْ وْأَكّْدُوا عْلِيهْ</verse>
				<verse number="3">بَاشْ يِكْرِمْهُمْ وِيْرَجَّعْ بُولُسْ لْأُورْشَلِيمْ، وْعَمْلُولُو حِيلَة بَاشْ يُقْتْلُوهْ فِي الثْنِيَّة.</verse>
				<verse number="4">جَاوِبْهُمْ فَسْتُوسْ بِلِّي بُولُسْ بَاشْ يَبْقَى مَحْطُوطْ فِي الحَبْسْ فِي قَيْصَرِيَّة وِلِّي هُوَ بَاشْ يِمْشِي الغَادِي عْلَى قْرِيبْ.</verse>
				<verse number="5">وْقَالْ: «خَلِّي يِمْشِيوْ مْعَايَا المَسْؤُولِينْ مْتَاعْكُمْ وْإِذَا كَانْ الرَّاجِلْ هَاذَا عَامِلْ أَيْ حَاجَة غَالْطَة مَا عْلِيكُمْ كَانْ تِتْهْمُوهْ قُدَّامِي.»</verse>
				<verse number="6">وْعَدَّى فَسْتُوسْ ثْمَنْيَة وِلاَّ عَشْرَة أَيَّامْ فِي أُورْشَلِيمْ وْمِنْ بَعْدْ رْجَعْ لِمْدِينِةْ قَيْصَرِيَّة وْمِنْ الغُدْوَة قْعَدْ فِي المَحْكْمَة، وِأْمَرْ بَاشْ يْجِيبُوا بُولُسْ.</verse>
				<verse number="7">وْكِجَا بُولُسْ دَارُوا بِيهْ اليْهُودْ الِّي جَاوْ مِنْ أُورْشَلِيمْ وتِهْمُوهْ بْبَرْشَة حَاجَاتْ خْطِيرَة آمَا مَا كَانِشْ عِنْدْهُمْ دَلِيلْ.</verse>
				<verse number="8">وْدَافِعْ بُولُسْ عْلَى رُوحُو وْقَالْ: «آنَا مَا عْمَلْتْ حَتَّى ذَنْبْ ضِدْ الشَّرِيعَة مْتَاعْ اليْهُودْ وِلاَّ الهَيْكِلْ وِلاَّ القَيْصِرْ.»</verse>
				<verse number="9">وِبْرَغْمْ الشَّيْء هَاذَا فَسْتُوسْ حَبْ يْرَضِّي اليْهُودْ، وِسْإِلْ بُولُسْ: «تْحِبِّشْ تِمْشِي لْأُورْشَلِيمْ وْيِتْحْكَمْ عْلِيكْ فِيهَا قُدَّامِي عْلَى التُّهَمْ هَاذُمْ؟»</verse>
				<verse number="10">جَاوِبْ بُولُسْ: «آنَا مُوجُودْ فِي المَحْكْمَة مْتَاعْ القَيْصَرْ وْيِلْزِمْ يِتْحْكَمْ عْلِيَّ فِيهَا. مَا عْمَلْتْ حَتَّى حَاجَة غَالْطَة فِي حَقْ اليْهُودْ وْإِنْتِ تَعْرِفْ الشَّيْء هَاذَا بِالقْدَا.</verse>
				<verse number="11">كَانْ جِيتْ عْمَلْتْ حَاجَة غَالْطَة نِسْتْحَقْ عْلِيهَا بَاشْ تِعْدْمُونِي تَالِي رَانِي مَا نُهْرُبْشْ مِالمُوتْ، آمَا إِذَا كَانْ التُّهَمْ مْتَاعْ النَّاسْ هَاذُومَا مَا هِيشْ صْحِيحَة، حَتَّى حَدْ مَا عَنْدُو الحَقْ بَاشْ يْسَلِّمْنِي لِيهُمْ بَاشْ يُحْكْمُوا عْلِيَّ وْآنَا نُطْلُبْ بَاشْ تَبْعْثُونِي لِلقَيْصَرْ.»</verse>
				<verse number="12">بَعْدْهَا تْنَاقِشْ فَسْتُوسْ مْعَ المَجْلِسْ مْتَاعُو وْقَالْ لْبُولُسْ: «عْلَى خَاطْرِكْ طْلَبْتْ بَاشْ نَبْعْثُوكْ لِلقَيْصَرْ إِمَّالاَ بَاشْ تِمْشِي لِلقَيْصَرْ.»</verse>
				<verse number="13">وْبَعْدْ أَيَّامَاتْ جَا المَلِكْ أَغْرِيبَاسْ وْأُخْتُو بَرْنِيكِي لِمْدِينِةْ قَيْصَرِيَّة بَاشْ يْسَلْمُوا عْلَى فَسْتُوسْ.</verse>
				<verse number="14">بَعْدْ مَا قَعْدُوا أَيَّامَاتْ، حْكَى فَسْتُوسْ لِلمَلِكْ عْلَى القَضِيَّة مْتَاعْ بُولُسْ وْقَالْ: «عِنْدْنَا رَاجِلْ خَلاَّهْ فِيلِكْسْ فِي الحَبْسْ.</verse>
				<verse number="15">وَقْتِلِّي مْشِيتْ لْأُورْشَلِيمْ شْكَاوْ بِيهْ رُؤَسَاءْ الكُهَّانْ وِالشْيُوخْ مْتَاعْ اليْهُودْ وْطَلْبُوا مِنِّي بَاشْ نُحْكُمْ عْلِيهْ.</verse>
				<verse number="16">وْقُلْتُلْهُمْ الِّي مُوشْ مِنْ عَادِةْ الرُّومَانْ بَاشْ يُحْكْمُوا عْلَى وَاحِدْ قْبَلْ مَا يِتْقَابِلْ مْعَ النَّاسْ الِّي شَاكِينْ بِيهْ بَاشْ تْكُونْ عَنْدُو الفُرْصَة بَاشْ يْدَافِعْ عْلَى رُوحُو.</verse>
				<verse number="17">وْوَقْتِلِّي جاوْ هْنَا مَا ضَيَّعْتِشْ الوَقْتْ وْمِنْ غُدْوَة عْمَلْتْ جَلْسَة في المَحْكْمَة وِأْمَرْتْ بَاشْ يْجِيبُوا المُتَّهَمْ.</verse>
				<verse number="18">وْوَقْتِلِّي حَضْرُوا النَّاسْ الِّي شَاكِينْ بِيهْ مَا قَالُوا حَتَّى شَيْء مِالحَاجَاتْ الخَايْبَة الِّي مْشَى فِي بَالِي الِّي هُومَا بَاشْ يِتْهْمُوهْ بِيهَا.</verse>
				<verse number="19">آمَا نَاقْشُوهْ فِي حَاجَاتْ تْخُصْ الدِّينْ مْتَاعْهُمْ وِعْلَى رَاجِلْ إِسْمُو يَسُوعْ مَاتْ وْبُولُسْ يْقُولْ الِّي هُوَ حَيْ.</verse>
				<verse number="20">يَاخِي حِرْتْ، وِسْإِلْتْ بُولُسْ إِذَا كَانْ هُوَ يْحِبْ يِمْشِي لْأُورْشَلِيمْ بَاشْ يِتْحْكَمْ عْلِيهْ الغَادِي.</verse>
				<verse number="21">آمَا بُولُسْ طْلَبْ بَاشْ القَضِيَّة مْتَاعُو تِتْرْفَعْ لِلقَيْصَرْ بَاشْ هُوَ الِّي يُحْكُمْ عْلِيهْ وَلِّيتْ أْمَرْتْ بَاشْ يِتْحَطْ تَحْتْ العَسَّة حَتَّى لِينْ نَبْعْثُو لِلقَيْصَرْ.»</verse>
				<verse number="22">يَاخِي قَالْ أَغْرِيبَاسْ لْفَسْتُوسْ: «نْحِبْ نِسْمَعْ كْلاَمْ الرَّاجِلْ هَاذَا.» جَاوْبُو: «غُدْوَة تِسْمْعُو.»</verse>
				<verse number="23">وِالغُدْوَة جَا المَلِكْ أَغْرِيبَاسْ وْأُخْتُو بَرْنِيكِي، وِسْتَقْبْلُوهُمْ إِسْتِقْبَالْ كْبِيرْ وْدُخْلُوا لِلقَاعَة مْتَاعْ الإِجْتِمَاعَاتْ وِمْعَاهُمْ القَادَة الكْبَارْ مْتَاعْ العَسْكِرْ وْأَعْيَانْ المْدِينَة. وِأْمَرْ فَسْتُوسْ بَاشْ يْجِيبُوا بُولُسْ.</verse>
				<verse number="24">وْكِجَابُوهْ قَالْ فَسْتُوسْ: «يَا المَلِكْ أَغْرِيبَاسْ وْيَا الحَاضْرِينْ هْنَا الكُلْكُمْ الرَّاجِلْ هَاذَا الِّي قُدَّامْكُمْ شْكَاوْ بِيهْ شَعْبْ اليْهُودْ الكُلْ الِّي فِي أُورْشَلِيمْ وِلِّي سَاكْنِينْ هْنَا وْهُومَا يْصِيحُوا: \مَا يِسْتْحَقِّشْ يْعِيشْ.\</verse>
				<verse number="25">وِفْهِمْتْ الِّي هُوَ مَا عْمَلْ حَتَّى شَيْء يِسْتْحَقْ عْلِيهْ بَاشْ نِعْدْمُوهْ. آمَا هُوَ طْلَبْ بَاشْ يُحْكُمْ عْلِيهْ حَضْرِةْ القَيْصِرْ وْآنَا قَرِرْتْ بَاشْ نَبْعْثُو لِيهْ.</verse>
				<verse number="26">آمَا مَا عِنْدِيشْ حَتَّى شَيْء وَاضِحْ بَاشْ نِكْتْبُو لِلقَيْصَرْ. هَاذَاكَا عْلاَشْ آنَا جِبْتُو قُدَّامْكُمْ الكُلْ وْبِالأَخَصْ قُدَّامِكْ إِنْتِ يَا المَلِكْ أَغْرِيبَاسْ، بَاشْ بَعْدْ التَّحْقِيقْ مْعَاهْ نَلْقَى شْنُوَّة بَاشْ نِكْتِبْ.</verse>
				<verse number="27">رَاهُو مُوشْ مَعْقُولْ بَاشْ نَبْعِثْ وَاحِدْ مَحْبُوسْ لِلقَيْصَرْ مِنْ غِيرْ مَا نِكْتِبْ شْنُوَّة التُّهَمْ مْتَاعُو بِالضَّبْطْ.»</verse>
			</chapter>
			<chapter number="26">
				<verse number="1">وْقَالْ أَغْرِيبَاسْ لْبُولُسْ: «أَحْنَا نِسْمْحُولِكْ بَاشْ ادَّافِعْ عْلَى رُوحِكْ.» يَاخِي شَارْ بُولُسْ بْيِدُّو وِبْدَا يْدَافِعْ وْقَالْ:</verse>
				<verse number="2">«يَا المَلِكْ أَغْرِيبَاسْ آنَا فَرْحَانْ الِّي نْدَافِعْ عْلَى رُوحِي فِي حَضْرْتِكْ وِنْرُدْ عْلَى التُّهَمْ الِّي تِهْمُونِي بِيهَا اليْهُودْ.</verse>
				<verse number="3">وْبِالأَخَصْ الِّي إِنْتِ تَعْرِفْ بِالقْدَا العِبَادَاتْ مْتَاعْهُمْ وْنِقَاشَاتْهُمْ وْآنَا نُطْلُبْ مِنِّكْ بَاشْ تِسْمَعْنِي وِتْوَسِّعْ بَالِكْ مْعَايَا.</verse>
				<verse number="4">اليْهُودْ الكُلْ يَعْرْفُوا سِيرْتِي مِالأُوِّلْ وْآنَا عِشْتْ فِي وُسْطْ شَعْبِي مِلِّي كُنْتْ صْغِيرْ فِي أُورْشَلِيمْ.</verse>
				<verse number="5">وْمَادَامْهُمْ يَعْرْفُونِي مِالأُوِّلْ، لُوكَانْ حَبُّوا رَاهُمْ شِهْدُوا الِّي آنَا فَرِّيسِي تَابِعْ لأَكْثِرْ فِرْقَة مِتْشَدَدَة وِصْعِيبَة فِي الدِّينْ مْتَاعْنَا.</verse>
				<verse number="6">وْآنَا اليُومْ قَاعِدْ يِتْحْكَمْ عْلِيَّ عْلَى خَاطِرْنِي عِنْدِي رجَاءْ فِي الْوَعْدْ الِّي اللّهْ وْعِدْ بِيهْ جْدُودْنَا.</verse>
				<verse number="7">وِالعْرُوشَاتْ الأَثْنَاشْ مْتَاعْ شَعْبْنَا مَازَالُوا يْدَاوْمُوا عْلَى العِبَادَة لِيلْ مْعَ نْهَارْ وْعِنْدْهُمْ رَجَاءْ انُّو الوَعْدْ هَاذَا بَاشْ يْتِمْ وْبِسْبَبْ الرَّجَاءْ هَاذَا، يَا سِيدْنَا المَلِكْ، اليْهُودْ قَاعْدِينْ يِتْهْمُوا فِيَّ.</verse>
				<verse number="8">عْلاَشْ مَا تْصَدّْقُوشْ الِّي اللهْ يْقَوِّمْ المُوتَي؟</verse>
				<verse number="9">آنَا كَانْ مَاشِي فِي بَالِي الِّي يِلْزِمْنِي نَعْمِلْ الِّي نِقْدِرْ عْلِيهْ بَاشْ نْقَاوِمْ إِسْمْ يَسُوعْ النَّاصْرِي.</verse>
				<verse number="10">وِعْمَلْتْ الشَّيْء هَاذَا فِي أُورْشَلِيمْ وْحَطِّيتْ بَرْشَة مُؤْمْنِينْ فِي الحَبْسْ بَعْدْ مَا خْذِيتْ الإِذْنْ مِنْ عِنْدْ رُؤَسَاءْ الكُهَّانْ، وْكُنْتْ دِيمَا مْوَافِقْ وَقْتِلِّي المَجْلِسْ يُحْكُمْ عْلِيهُمْ بِالإِعْدَامْ.</verse>
				<verse number="11">وْعَذِّبْتْهُمْ بَرْشَة فِي المَجَامِعْ وِجْبَرْتْهُمْ بَاشْ يَكْفْرُوا، وُوْصُلْتْ نَحْقِدْ عْلِيهُمْ لْدَرْجِةْ انِّي وَلِّيتْ نْتَبِّعْ فِيهُمْ فِي المُدُنْ الِّي البَرَّا مِالبْلاَدْ.»</verse>
				<verse number="12">«وِمْشِيتْ لِمْدِينِةْ دِمَشْقْ بَعْدْ مَا خْذِيتْ الإِذْنْ مِنْ عِنْدْ رُؤَسَاءْ الكُهَّانْ.</verse>
				<verse number="13">وْآنَا فِي الطْرِيقْ مْعَ وَقْتْ الظُّهْرْ، يَا سِيدْنَا المَلِكْ، شُفْتْ نُورْ مِالسْمَاء، أَقْوَى مِنْ نُورْ الشَّمْسْ، ضْوَى عْلِيَّ وْعَلِّي مْعَايَا.</verse>
				<verse number="14">طُحْنَا الكُلْنَا عْلَى الأَرْضْ وِسْمَعْتْ صُوتْ يْنَادِيلِي بِاللُّغَة العِبْرِيَّة وْقَالْ: \شَاوُلْ! شَاوُلْ! عْلاَشْ تِضْطَهِدْ فِيَّ؟ صْعِيبْ عْلِيكْ بَاشْ تِمْشِي فُوقْ الْأَبَارِي!\</verse>
				<verse number="15">وِسْإِلْتْ: \شْكُونْ إِنْتِ يَا سِيدِي؟\ يَاخِي جَاوِبْنِي الرَّبْ: \آنَا يَسُوعْ الِّي إِنْتِ قَاعِدْ تِضْطَهِدْ فِيهْ.</verse>
				<verse number="16">قُومْ آقِفْ عْلَى رِجْلِيكْ، آنَا ظْهُرْتْلِكْ بَاشْ نْرُدِّكْ خَادِمْ لِيَّ وْشَاهِدْ بِالرُّؤْيَا الِّي تْشُوفْ فِيَّ بِيهَا تَوَّا وْبِالرُّؤْيَاتْ الِّي بَاشْ تْشُوفْنِي فِيهُمْ مِنْ بَعْدْ.</verse>
				<verse number="17">وْبِشْ انَّجِّيكْ مِنْ شَعْبِكْ وْمِالأُمَمْ الِّي بَاشْ نَبْعْثِكْ لِيهُمْ تَوَّا.</verse>
				<verse number="18">وْبِشْ تْحِلِّلْهُمْ عِينِيهُمْ وْيَرْجْعُوا مِالظْلاَمْ لِلنُّورْ، وْمِنْ حُكْمْ الشِّيطَانْ لْحُكْمْ اللهْ وِذْنُوبْهُمْ تِتْغْفِرْ ويَاخْذُوا نْصِيبْ بِينْ الِّي تْقَدّْسُوا كِإِمّْنُوا بِيَّ.\»</verse>
				<verse number="19">«وْمِنْ الوَقْتْ هَاذَاكَا، يَا سِيدْنَا المَلِكْ أَغْرِيبَاسْ، الرُّؤْيَا الِّي مِالسْمَاءْ هَاذِيكَا مَا تْعَاوْدِتْشْ مَرَّة أُخْرَى.</verse>
				<verse number="20">فِي الأُوِّلْ بَشِّرْتْ أَهْلْ دِمَشْقْ وْمِنْ بَعْدْ أَهْلْ أُورْشَلِيمْ وْجِيهِةْ اليَهُودِيَّة الكُلْ وِالشْعُوبْ الأُخْرِينْ الكُلْهُمْ وِدْعِيتْهُمْ بَاشْ يْتُوبُوا وْيَرْجْعُوا للهْ وْيَعْمْلُوا أَعْمَالْ تْوَرِّي الِّي هُومَا تَابُوا.</verse>
				<verse number="21">وْبِسْبَبْ التَّبْشِيرْ شَدُّونِي اليْهُودْ فِي الهَيْكِلْ وْحَبُّوا يُقْتْلُونِي.</verse>
				<verse number="22">آمَا اللهْ حْفَظْنِي حَتَّى لِليُومْ هَاذَا، وِبْعَوْنْ اللهْ نَاقِفْ قُدَّامْ الصْغِيرْ وِالكْبِيرْ وْنِشْهِدْلُو وْمَا نْخَالِفْشْ الشَّيْء الِّي تْنَبَّأْ بِيهْ مُوسَى وِالأَنْبِيَاءْ.</verse>
				<verse number="23">الِّي المَسِيحْ بَاشْ يِتْأَلِّمْ وِيْكُونْ أَوِّلْ وَاحِدْ يْقُومْ مِنْ بِينْ المُوتَي. وِيْبَشِّرْ شَعْبْنَا وِالشْعُوبْ الأُخْرَى بِالنُّورْ.»</verse>
				<verse number="24">وَقْتِلِّي وْصُلْ بُولُسْ فِي كْلاَمُو لِلحَاجَة هَاذِي قَصْ عْلِيهْ فَسْتُوسْ وْقَالْ بْصُوتْ عَالِي: «إِنْتِ هْبِلْتْ يَا بُولُسْ! كَثْرِةْ العِلْمْ الِّي عِنْدِكْ هَبّْلِتِّكْ!»</verse>
				<verse number="25">قَالْ بُولُسْ: «مَانِيشْ مَهْبُولْ يَا حَضْرِتْ الحَاكِمْ فَسْتُوسْ. آنَا نْقُولْ فِي كْلاَمْ الحَقْ وِالصْوَابْ.</verse>
				<verse number="26">وِالمَلِكْ الِّي آنَا نْكَلِّمْ فِيهْ تَوَّا، بْصَرَاحَة يَعْرِفْ الحَاجَاتْ هَاذُمْ الِّي آنَا قَاعِدْ نْقُولْ فِيهُمْ، وْآنَا مِتْأَكِّدْ الِّي مَا يِتْخَبَّى عْلِيهْ حَتَّى شَيْء عْلَى خَاطِرْهُمْ مَا تْعَمْلُوشْ فِي الظْلاَمْ.</verse>
				<verse number="27">يَا سِيدْنَا المَلِكْ أَغْرِيبَاسْ، إِنْتِ تْصَدِّقْ كْلاَمْ الأَنْبِيَاءْ؟ آنَا نَعْرِفْ الِّي إِنْتِ تْصَدّْقُو.»</verse>
				<verse number="28">جَاوِبْ أَغْرِيبَاسْ بُولُسْ: «شْوَيَّة آخَرْ تَقْنِعْنِي وِتْرُدّْنِي مَسِيحِي؟»</verse>
				<verse number="29">قَالْ بُولُسْ: «شْوَيَّة وِلاَّ بَرْشَة آنَا رَانِي نْصَلِّي للهْ عْلَى خَاطْرِكْ إِنْتِ وِالحَاضْرِينْ هْنَا الكُلْهُمْ، بَاشْ تْوَلِّيوْا كِيفِي، آمَا مِنْ غِيرْ مَا تِتْرُبْطُوا بِالسْلاَسِلْ.»</verse>
				<verse number="30">وْبَعْدْ هَاذَا قَامْ المَلِكْ وِالحَاكِمْ وْبَرْنِيكِي وِالحَاضْرِينْ.</verse>
				<verse number="31">وْخَرْجُوا مِالقَاعَة وْهُومَا يْقُولُوا: «الرَّاجِلْ هَاذَا مَا عْمَلْشْ حَاجَة يِسْتْحَقْ عْلِيهَا المُوتْ وِلاَّ الحَبْسْ.»</verse>
				<verse number="32">وْقَالْ أَغْرِيبَاسْ لْفَسْتُوسْ: «لُوكَانْ مَا سْتَأْنِفْشْ شْكَايْتُو لِلقَيْصَرْ تَالِي رَاكْ نَجِّمْتْ تْسَيّْبُو.»</verse>
			</chapter>
			<chapter number="27">
				<verse number="1">وْفِي الإِخِّرْ تْقَرَّرْ بَاشْ نْسَافْرُوا لْإِيطَالْيَا عْلَى البْحَرْ، وْثَمَّة قَايِدْ مْتَاعْ عَسْكِرْ إِسْمُو يُولْيُوسْ تَابِعْ لْفِرْقِةْ أُوغُسْطُسْ هُوَ الِّي حَطُّوهْ بَاشْ يْعِسْ عْلَى بُولُسْ وِعْلَى مْرَابِيطْ أُخْرِينْ.</verse>
				<verse number="2">وِرْكِبْنَا فِي سْفِينَة جَايَة مِنْ بُرْطْ أَدْرَامِيتْ ومَاشْيَة لْبُرْطْ فِي جِيهِةْ أَسِيَّة، وِمْشَى مْعَانَا فِي الرِّحْلَة هَاذِي أَرِسْتَرْخُسْ مِنْ مْدِينِةْ تْسَالُونِيكِي الِّي فِي جِيهِةْ مَقْدُونِيَّة.</verse>
				<verse number="3">وْمِنْ غُدْوَة وْصُلْنَا لِمْدِينِةْ صَيْدَا وْيُولْيُوسْ عْمَلْ البَاهِي مْعَ بُولُسْ وْخَلاَّهْ يْزُورْ صْحَابُو فِي مْدِينِةْ صَيْدَا بَاشْ يَاخُذْ مِنْ عِنْدْهُمْ الشَّيْء الِّي يِحْتَاجُو.</verse>
				<verse number="4">وْسَافِرْنَا مِنْ بُرْطْ صَيْدَا وْجِبْنَا عْلَى الشَّطْ مْتَاعْ قُبْرُصْ عْلَى خَاطِرْ الرِّيحْ كَانِتْ عَاكْسِتْنَا.</verse>
				<verse number="5">وِتْعَدِّينَا فِي البْحَرْ الِّي بِجْنَبْ جِيهِةْ كِيلِيكِيَّة وْبَمْفِيليَّة وِوْصُلْنَا لْبُرْطْ مِيرَا فِي جِيهِةْ لِيكِيَّة.</verse>
				<verse number="6">وِالغَادِي لْقَى القَايِدْ مْتَاعْ العَسْكِرْ سْفِينَة جَايَة مِنْ مْدِينِةْ الإِسْكَنْدَرِيَّة ومَاشْيَة لْإِيطَالْيَا، وِطْلَعْنَا فِيهَا.</verse>
				<verse number="7">وْقَعْدِتْ السْفِينَة تِمْشِي بِالشْوَيَّة لْمُدَّة طْوِيلَة وِقْرُبْنَا مِنْ شَطْ كِنِيدُسْ بِصْعُوبَة كْبِيرَة آمَا الرِّيحْ مَا خَلاَّتْنَاشْ نُدْخْلُوا لِلبُرْطْ، وَلّينَا سَافِرْنَا قْرِيبْ مِنْ شَطْ جَزِيرِةْ كْرِيتْ وِتْعَدِّينَا قْرِيبْ مِنْ رَاسْ سَلْمُونِي.</verse>
				<verse number="8">وْبِصْعُوبَة كْبِيرَة وْصُلْنَا لْبُقْعَة تِتْسَمَّي «المَوانِي الجْمِيلَة» القْرِيبَة مِنْ مْدِينِةْ لَسَائيَّة.</verse>
				<verse number="9">وْعَدِّينَا مُدَّة طْوِيلَة فِي البُقْعَة هَاذِيكَا حَتَّى لِينْ تْعَدَّى الصِّيفْ وْوَلَّي السْفَرْ فِي البْحَرْ مُخْطِرْ وْزَادَا وَقْتْ الصْيَامْ تْعَدَّى، يَاخِي نْصَحْ بُولُسْ البَحَّارَة الِّي فِي السْفِينَة.</verse>
				<verse number="10">وْقَالْ: «يَا رْجَالْ آنَا نْرَى الِّي السْفَرْ تَوَّا مُخْطِرْ وْفِيهْ خْسَارَة كْبِيرَة، مُوشْ عْلَى السْفِينَة وِلِّي فِيهَا بَرْكْ، آمَا زَادَا عْلَى حْيَاتْنَا.»</verse>
				<verse number="11">آمَا القَايِدْ مْتَاعْ العَسْكِرْ سْمَعْ كْلاَمْ رُيَّاسْ السْفِينَة وْمَا سْمَعْشْ كْلاَمْ بُولُسْ.</verse>
				<verse number="12">وِالبُرْطْ مَا كَانِشْ صَالِحْ بَاشْ نْشَتِّيوْ فِيهْ هَاذَاكَا عْلاَشْ قَرِرُوا مُكْثِرْ البَحَّارَة بَاشْ نُخْرْجُوا مِالبُرْطْ مْعَمّْلِينْ بَاشْ يْعَدِّيوْ الشْتَاء فِي بُرْطْ فِينِكْسْ، وْكَانْ البُرْطْ هَاذَا فِي جَزِيرِةْ كْرِيتْ مْقَابِلْ الجَنُوبْ الغَرْبِي وِالشَّمَالْ الْغَرْبِي.</verse>
				<verse number="13">وْهَبِّتْ رِيحْ خْفِيفَة مِالجَنُوبْ، مْشَى فِي بَالْ البَحَّارَة الِّي الرِّيحْ بَاشْ تْهِزّْهُمْ لْبُرْطْ فِينِكْسْ وْطَلّْعُوا المُخْطَافْ مْتَاعْ السْفِينَة وْبَحّْرُوا بِجْنَبْ شَطْ كْرِيتْ.</verse>
				<verse number="14">بَعْدْ شْوَيَّة هَبِّتْ رِيحْ قْوِيَّة يْسَمِّيوْهَا الشَّمَاليَّة الشَّرْقِيَّة.</verse>
				<verse number="15">وِالرِّيحْ ضَرْبِتْ السْفِينَة بْقُوَّة حَتَّى لِينْ مَا عَادِشْ تْنَجِّمْ تْقَاوِمْهَا يَاخِي سَلِّمْنْا وْخَلِّينَا الرِّيحْ تْهِزّْنَا،</verse>
				<verse number="16">لْبُقْعَة قْرِيبَة مِنْ جَزِيرَة صْغِيرَة اسْمْهَا كُودَا، وْبِصْعُوبَة كْبِيرَة نَجِّمْنَا نْطَلّْعُوا فْلُوكِةْ النْجَاةْ فُوقْ السْفِينَة.</verse>
				<verse number="17">وِبْسُرْعَة البَحَّارَة عَمْلُوا اللاَّزِمْ وْرُبْطُوا وُسْطْ السْفِينَة بِالحْبَالْ، وْهَبّْطُوا القْلاَعَاتْ وِالحْبَالْ وْخَلَّاوْ السْفِينَة هَازْهَا المُوجْ عْلَى خَاطِرْهُمْ خَافُوا لاَ يُصْدْمُوا فِي الرْمَلْ الِّي قَاعِدْ يِتْحَرِّكْ مِنْ شَطْ سِيرْتِسْ.</verse>
				<verse number="18">وْفِي النْهَارْ الثَّانِي قْوَاتْ عْلِينَا الرِّيحْ وِبْدَاوْا يْنَقّْصُوا مِالسِّلْعَة الِّي هَازِّتْهَا السْفِينَة</verse>
				<verse number="19">وْفِي النْهَارْ الثَّالِثْ رْمَاوْ مَاعُونْ السْفِينَة فِي البْحَرْ بِيدِيهُمْ.</verse>
				<verse number="20">وِالعَاصْفَة كَانِتْ تَقْوَى نْهَارْ بَعْدْ نْهَارْ حَتَّى لِينْ وَلِّينَا مَا عَادِشْ نْشُوفُوا لاَ شَمْسْ وْلاَ نْجُومْ لْمُدِّةْ أَيَّامَاتْ وْفِي الإِخِّرْ مَا عَادِشْ عِنْدْنَا حَتَّى أَمَلْ الِّي أَحْنَا بَاشْ نِمْنْعُوا.</verse>
				<verse number="21">وِالمْسَافْرينْ بَطّْلُوا المَاكْلَة لْمُدِّةْ طْوِيلَة، يَاخِي وْقُفْ بُولُسْ فِي وُسْطْهُمْ وْقَالْ: «يَا رْجَالْ كَانْ لاَزِمْ عْلِيكُمْ تِسْمْعُوا كْلاَمِي وْمَا تْسَافْرُوشْ مِنْ كْرِيتْ تَالِي رَاكُمْ مَنَّعْتُوا رْوَاحْكُمْ مِالظُّرُوفْ الصْعِيبَة وْمِالخْسَايِرْ هَاذِي.</verse>
				<verse number="22">آمَا تَوَّا نُطْلُبْ مِنْكُمْ بَاشْ تِطْمَانُوا. حَتَّى حَدْ مَاهُو بَاشْ يْمُوتْ. آمَا السْفِينَة بَرْكْ بَاشْ تِتْكَسِّرْ.</verse>
				<verse number="23">رَاهُو فِي اللِّيلَة الِّي فَاتِتْ ظْهُرْلِي مَلاَكْ مِنْ عِنْدْ اللهْ الِّي آنَا نِعْبِدْ فِيهْ وِلِّي آنَا زَادَا نِخْدِمْ فِيهْ.</verse>
				<verse number="24">وْقَالِّي: \مَا تْخَافِشْ يَا بُولُسْ، لاَزِمْ تَاقِفْ قُدَّامْ القَيْصَرْ، وِعْلَى خَاطْرِكْ، اللهْ بَاشْ يْمَنَّعْ المْسَافْرِينْ الِّي مْعَاكْ الكُلْهُمْ.\</verse>
				<verse number="25">إِطْمَانُوا يَا رْجَالْ عْلَى خَاطِرْنِي نِمِّنْ بِالله، وِالشَّيْء الِّي قَالْهُولِي بَاشْ يْصِيرْ.</verse>
				<verse number="26">آمَا لاَزِمْ السْفِينَة تَاقِفْ فِي جَزِيرَة مِالجُزُرْ.»</verse>
				<verse number="27">وْفِي نُصْ اللِّيلِةْ رَقْمْ أَرْبَعْطَاشْ كَانِتْ الرِّيحْ هَازِّتْنَا فِي بْحَرْ إِسْمُو أَدْرِيَا وْمَا كُنَّاشْ عَارْفِينْ لْوِينْ مَاشِينْ وِمْشَى فِي بَالْ البَحَّارَة الِّي هُومَا قُرْبُوا مِالبَرْ.</verse>
				<verse number="28">قَاسُوا غُرْقْ المَاء لْقَاوْهْ أَرْبْعِينْ مِيتْرُو، وْبَعْدْ مُدَّة قَاسُوا مَرَّة أُخْرَى الغُرْقْ لْقَاوْهْ ثْلاَثِينْ مِيتْرُو.</verse>
				<verse number="29">وْخَافُوا لَلسْفِينَة تُضْرُبْ الحْجَرْ وَلُّوا رْمَاوْ أَرْبْعَة مْخَاطِفْ مِنْ وْرَاهَا وْقَعْدُوا يُطْلْبُوا فِي رَبِّي بَاشْ يَطْلِعْ النْهَارْ.</verse>
				<verse number="30">وْحَاوْلُوا البَحَّارَة بَاشْ يُهْرْبُوا مِالسْفِينَة، وْهَبّْطُوا فْلُوكِةْ النْجَاةْ وْقَالُوا الِّي هُومَا بَاشْ يَرْمِيوْ المْخَاطِفْ مِالقُدَّامْ.</verse>
				<verse number="31">يَاخِي قَالْ بُولُسْ لِلقَايِدْ مْتَاعْ المْيَا وْلِلعَسْكَرْ: «إِذَا كَانْ هَاذُومَا مَا يَبْقُوشْ فِي السْفِينَة مَا كُمْشْ بَاشْ تِمْنْعُوا.»</verse>
				<verse number="32">يَاخِي قَصُّوا العَسْكِرْ الحْبَالْ مْتَاعْ الفْلُوكَة وْخَلاَّوْهَا اطِّيحْ فِي المَاء.</verse>
				<verse number="33">وْوَقْتِلِّي قْرِيبْ يَطْلِعْ النْهَارْ طْلَبْ بُولُسْ مِنْ النَّاسْ الكُلْ بَاشْ يَاكْلُوا وْقَالْ: «تْعَدُّوا أَرْبَعْطَاشِنْ يُومْ وْإِنْتُومَا مَا كْلِيتُوا حَتَّى شَيْء.</verse>
				<verse number="34">وْآنَا نُطْلُبْ مِنْكُمْ بَاشْ تَاكْلُوا عْلَى خَاطِرْ هَاذَا بَاشْ يْعَاوِنْكُمْ بَاشْ تِمْنْعُوا وْحَتَّى وَاحِدْ مِنْكُمْ مَا هُو بَاشْ اطِّيحْ شَعْرَة مِنْ رَاسُو.»</verse>
				<verse number="35">مِنْ بَعْدْ خْذَا الخُبْزْ وْشْكَرْ اللهْ قُدَّامْ النَّاسْ الكُلْ وْقَسْمُوا وِبْدَا يَاكُلْ.</verse>
				<verse number="36">يَاخِي الكُلْهُمْ طْمَانُوا وِكْلاَوْ.</verse>
				<verse number="37">وْكُنَّا مِيتِينْ وْسِتَّة وْسَبْعِينْ وَاحِدْ فِي السْفِينَة.</verse>
				<verse number="38">وْبَعْدْ مَا شَبْعُوا رْمَاوْ القَمْحْ فِي البْحَرْ بَاشْ يْخَفَفُوا عْلَى السْفِينَة.</verse>
				<verse number="39">وْكِطْلَعْ النْهَارْ البَحَّارَة مَا عَرْفُوشْ البُقْعَة، آمَا شَافُوا شَطْ وْحَبُّوا يْخَرّْجُولُو السْفِينَة كَانْ نَجّْمُوا.</verse>
				<verse number="40">وْقَصُّوا المْخَاطِفْ وْخَلاَّوْهُمْ يُغْرْقُوا. وْحَلُّوا الحْبَالْ الِّي تُرْبِطْ الدْمَانْ، وْطَلّْعُوا القْلاَعْ القُدَّامِي لِلرِّيحْ وِمْشَاوْ بِيهَا لِلشَّطْ.</verse>
				<verse number="41">وْجَاوْ لِبْلاَصَة فِي الشَّطْ فِيهَا بَرْشَة رْمَلْ وْتِرْكِزْ النُّصْ القُدَّامِي مْتَاعْ السْفِينَة فِي الرْمَلْ وْمَا عَادِشْ يِتْحَرِّكْ وِالنُّصْ التَّالاَنِي قَاعِدْ يِتْكَسِّرْ مِنْ قُوِّةْ المُوجْ.</verse>
				<verse number="42">وِالعَسْكِرْ حَبُّوا يُقْتْلُوا المْرَابِيطْ بَاشْ حَتَّى وَاحِدْ مِنْهُمْ مَا يُهْرُبْ لِلشَّطْ.</verse>
				<verse number="43">آمَا القَايِدْ مْتَاعْ العَسْكِرْ كَانْ يْحِبْ يْمَنَّعْ بُولُسْ، وْمَا خَلاَّشْ العَسْكِرْ يَعْمْلُوا الِّي فِي بَالْهُمْ وِأْمَرْ الِّي يَعْرْفُوا يْعُومُوا بَاشْ يُخْرْجُوا هُومَا اللْوَالَى لِلبَرْ.</verse>
				<verse number="44">وِالبْقِيَّة يْحَاوْلُوا بَاشْ يُوصْلُوا لِلبَرْ عْلَى اللُّوحْ وِلاَّ عْلَى الطْرُوفْ الِّي بْقَاتْ مِالسْفِينَة وْهَكَّا الكُلْهُمْ وُصْلُوا لِلبَرْ سَالْمِينْ.</verse>
			</chapter>
			<chapter number="28">
				<verse number="1">وْبَعْدْ مَا مْنَعْنَا عْرَفْنَا الِّي الشَّطْ الِّي وْصُلْنَالُو هُوَ جَزِيرِةْ مَالْطَة.</verse>
				<verse number="2">وْأُمَّالِيهَا كَانُوا بَاهِينْ مْعَانَا بَرْشَة، وْفَرْحُوا بِينَا وْشَعّْلُولْنَا النَّارْ عْلَى خَاطِرْ المْطَرْ كَانِتْ قْوِيَّة وِالطَّقْسْ بَارِدْ.</verse>
				<verse number="3">لَمْ بُولُسْ الحْطَبْ وِرْمَاهْ فِي النَّارْ، وْمِنْ كَثْرِةْ السْخَانَة خَرْجِتْلُو لَفْعَى وْعَضِّتُّو مِنْ يِدُّو.</verse>
				<verse number="4">وْشَافُوا أَهْلْ مَالْطَة اللَّفْعَى لاَصْقَة فِي يِدُّو وْقَالُوا: «الرَّاجِلْ هَاذَا مَا يْكُونْ كَانْ قَاتِلْ رُوحْ وِالعَدْلْ مَا خَلاَّهِشْ يْعِيشْ حَتَّى بَعْدْ مَا مْنَعْ مِالبْحَرْ.»</verse>
				<verse number="5">آمَا بُولُسْ رْمَى اللَّفْعَى فِي النَّارْ مِنْ غِيرْ مَا تَعْمِلُّو حَتَّى شَيْء.</verse>
				<verse number="6">وْقَعْدُوا يِسْتَنَّاوْ فِيهْ بَاشْ يِتْنْفَخْ وِلاَّ يْطِيحْ يْمُوتْ. آمَا بَعْدْ مَا سْتَنَّاوْ وَقْتْ طْوِيلْ مِنْ غِيرْ مَا جْرَالُو حَتَّى شَيْء بَدّْلُوا رَايْهُمْ وْقَالُوا: «هَاذَا إِلاَهْ.»</verse>
				<verse number="7">وِقْريبْ مِنْ البُقْعَة هَاذِيكَا كَانِتْ ثَمَّة سْوَانِي تَابْعَة لْبُوبْلْيُوسْ الوَالِي الِّي يُحْكُمْ فِي الجَزِيرَة، سْتَدْعَانَا وِفْرَحْ بِينَا لْمُدِّةْ ثْلاَثَة أَيَّامْ.</verse>
				<verse number="8">وْكَانْ بُوبْلْيُوسْ رَاقِدْ فِي الفَرْشْ مْرِيضْ بِالسْخَانَة وْعِنْدُو جَرْيَانْ الجُّوفْ قْوِي، مْشَالُو بُولُسْ وْصَلَّى مِنْ أَجْلُو وْحَطْ عْلِيهْ ايدُو وْتِشْفَى.</verse>
				<verse number="9">وَقْتْهَا جَاوْ المُرْضَى الِّي فِي الجَزِيرَة لْبُولُسْ وْهُوَ شْفَاهُمْ.</verse>
				<verse number="10">وِعْطَاوْنَا بَرْشَة هْدَايَا وْكِجِينَا بَاشْ نْسَافْرُوا زَادُوا عْطَاوْنَا الِّي نِحْتَاجُوهْ الكُلْ وْإِحْنَا مْسَافْرِينْ.</verse>
				<verse number="11">وْبَعْدْ ثْلاَثَة شْهُرْ سَافِرْنَا فِي سْفِينَة جَايَة مِالإِسْكَنْدَرِيَّة فِيهَا العَلاَمَة مْتَاعْ «الزُّوزْ آلْهَة التْوَامَا»، بَعْدْ مَا عَدِّتْ الشْتَاء فِي مَالْطَة.</verse>
				<verse number="12">وْكِوْصُلْنَا لِمْدِينِةْ سَرقُسْطة عَدِّينَا فِيهَا ثْلاَثَة أَيَّامْ.</verse>
				<verse number="13">مِنْ بَعْدْ سَافِرْنَا وِوْصُلْنَا لِمْدِينِةْ رِيغِيُونْ وْبَعْدْهَا بِنْهَارْ هَبِّتْ رِيحْ مِالجَنُوبْ وْفِي النْهَارْ الثَّانِي وْصُلْنَا لِمْدِينِةْ بُوطْيُولِي.</verse>
				<verse number="14">وِلْقِينَا جْمَاعَة مِالإِخْوَة وْطَلْبُوا مِنَّا بَاشْ نُقْعْدُوا مْعَاهُمْ سَبْعَة أَيَّامْ، وْبَعْدْهَا وْصُلْنَا لْرُومَا.</verse>
				<verse number="15">وَقْتِلِّي سَمْعُوا الإِخْوَة الِّي أَحْنَا وْصُلْنَا خَرْجُوا وِاسْتَقْبْلُونَا فِي سُوقْ أَبِيُّوسْ وِالثْلاَثَة وْكَالاَتْ. وْكِشَافْهُمْ بُولُسْ شْكَرْ اللهْ وتْشَجَّعْ.</verse>
				<verse number="16">وْكِدْخَلْنَا لْرُومَا القَايِدْ سْمَحْ لْبُولُسْ بَاشْ يُسْكُنْ وَحْدُو فِي دَارْ وِمْعَاهْ العَسْكْري الِّي يْعِسْ عْلِيهْ</verse>
				<verse number="17">وْبَعْدْ ثْلاَثَة أَيَّامْ اسْتَدْعَى بُولُسْ الشْيُوخْ مْتَاعْ اليْهُودْ وْقَالِلْهُمْ: «يَا إِخْوَة رَاهُمْ اليْهُودْ كَتّْفُونِي فِي أُورْشَلِيمْ وْسَلّْمُونِي لِلرُّومَانْ رَغْمِلِّي آنَا مَاعْمَلْتْ حَتَّى شَيْء خَايِبْ لِلشَّعْبْ وِلاَّ حَتَّى لِعْوَايِدْ جْدُودْنَا.</verse>
				<verse number="18">إِسْتَجْوْبُونِي وْحَبُّوا يْسَيّْبُونِي عْلَى خَاطِرْ مَا ثَمَّة حَتَّى سْبَبْ بَاشْ يِعْدْمُونِي.</verse>
				<verse number="19">آمَا اليْهُودْ جَاوْ ضِدِّي وِتْلَزِّيتْ بَاشْ نَرْفَعْ القَضِيَّة مْتَاعِي لِلقَيْصَرْ وْهَاذَا مَا يِعْنِيشْ الِّي آنَا قَاعِدْ نِتْهِمْ فِي شَعْبِي.</verse>
				<verse number="20">هَاذَاكَا عْلاَشْ آنَا حَبِّيتْ نْشُوفْكُمْ وْنِحْكِي مْعَاكُمْ وْآنَا مَرْبُوطْ بالسِّلْسْلَة هَاذِي عْلَى خَاطِرْ الرّجَاءْ مْتَاعْ إِسْرَائِيلْ.»</verse>
				<verse number="21">يَاخِي قَالُوا: «لاَ جَانَا فِيكْ جْوَابْ مِاليَهُودِيَّة وْلاَ جَانَا وَاحِدْ مِنْ عِنْدْ الإِخْوَة وْقَلْنَا عْلِيكْ حَاجَاتْ خَايْبَة.</verse>
				<verse number="22">آمَا هَاذِي فُرْصَة بَاشْ نِسْمْعُوا رَايِكْ، عْلَى خَاطِرْنَا نَعْرْفُوا الِّي النَّاسْ فِي كُلْ بُقْعَة جَايِينْ ضِدْ التَّعْلِيمْ هَاذَا.»</verse>
				<verse number="23">وِتْفَاهْمُوا عْلَى نْهَارْ بَاشْ يِتْقَابْلُوا فِيهْ، وْجَاوْ لْدَارْ بُولُسْ وِمْعَاهُمْ بَرْشَة نَاسْ، وِبْقَى مِالصْبَاحْ لِلعْشِيَّة وْهُوَ يِشْهِدْ لْمَمْلِكْةْ اللهْ قُدَّامْهُمْ وِيْفَسّْرِلْهُمْ فِيهَا وْيَقْنِعْ فِيهُمْ بْيَسُوعْ مِالشَّرِيعَة مْتَاعْ مُوسَى وِالأَنْبِيَاءْ.</verse>
				<verse number="24">ثَمَّة شْكُونْ فِيهُمْ الِّي تِقْنَعْ بِكْلاَمُو وْثَمَّة شْكُونْ الِّي مَا امِّنْشْ،</verse>
				<verse number="25">وْمَا تْفَاهْمُوشْ مَا بِينَاتْ بْعَضْهُمْ وِمْشَاوْ بَعْدْ مَا قَالِلْهُمْ بُولُسْ: «صْدَقْ الرُّوحْ القُدُسْ وَقْتِلِّي قَالْ لِجْدُودْكُمْ عْلَى لْسَانْ النَّبِي إِشَعْيَاءْ:</verse>
				<verse number="26">	 إِمْشِي لِلشَّعْبْ هَاذَا وْقُلُّو: السَّمْعَانْ بَاشْ تِسْمْعُوا آمَا مَا كُمْشْ بَاشْ تِفْهْمُوا والخَزْرَانْ بَاشْ تُخْزْرُوا آمَا مَا كُمْشْ بَاشْ تْشُوفُوا</verse>
				<verse number="27">رَاهُمْ الشَّعْبْ هَاذَا كَسّْحُوا قْلُوبْهُمْ وْوَلاَّوْ صْعِيبْ بَاشْ يِسْمْعُوا بْوِذْنِيهُمْ وْغَمّْضُوا عِينِيهُمْ بَاشْ مَا يْشُوفُوشْ بْعِينِيهُمْ وْيِسْمْعُوا بْوِذْنِيهُمْ وْيِفْهْمُوا بِقْلُوبْهُمْ وْيَرْجْعُولِي وْآنَا نِشْفِيهُمْ.»</verse>
				<verse number="28">وْكَمِّلْ بُولُسْ كْلاَمُو وْقَالْ: «يْكُونْ فِي عِلْمْكُمْ الِّي اللهْ بْعَثْ الخَلاَصْ مْتَاعُو لِلأُمَمْ الأُخْرَى. وْهُومَا بَاشْ يِسْمْعُوهْ.»</verse>
				<verse number="29">[وَقْتِلِّي سَمْعُوا اليْهُودْ الكْلاَمْ هَاذَا خُرْجُوا وْهُومَا يِتْنَاقْشُوا بْقُوَّة.]</verse>
				<verse number="30">وِقْعَدْ بُولُسْ عَامِينْ كَامْلِينْ فِي الدَّارْ الِّي كْرَاهَا وْكَانْ يَفْرَحْ بِالنَّاسْ الِّي يْزُورُوا فِيهْ.</verse>
				<verse number="31">وِيْبَشِّرْ فِيهُمْ بْمَمْلِكْةْ اللهْ وِيْعَلِّمْ فِيهُمْ فِي الحَاجَاتْ الِّي تْخُصْ الرَّبْ يَسُوعْ المَسِيحْ جْهَارْ وْحَتَّى حَدْ مَا مِنْعُو.</verse>
			</chapter>
		</book>
		<book number="45">
			<chapter number="1">
				<verse number="1">مِنْ بُولُسْ عَبْدْ يَسُوعْ المَسِيحْ، الِّي اللهْ نَادَاهْ بَاشْ يْكُونْ رَسُولْ، وخْتَارُو بَاشْ يْخَبِّرْ بِالبْشَارَة مْتَاعُو،</verse>
				<verse number="2">الِّي سْبِقْ وِوْعِدْ بِيهَا عْلَى طْرِيقْ الأَنْبِيَاءْ مْتَاعُو فِي الكْتُبْ المُقَدّْسَة،</verse>
				<verse number="3">فِي مَا يْخُصْ ابْنُو الِّي جَا مِنْ ذُرِّيِّةْ دَاوُدْ مِنْ شِيرِةْ الْجَسَدْ،</verse>
				<verse number="4">وِظْهُرْ الِّي هُوَ إِبْنْ اللهْ بِالقُدْرَة مِنْ شِيرِةْ الرُّوحْ القُدُسْ كِقَامْ مِنْ بِينْ المُوتَى، رَبّْنَا يَسُوعْ المَسِيحْ،</verse>
				<verse number="5">الِّي بِيهْ هُوَ خْذِينَا نِعْمَة وْوَلِّينَا رُسُلْ بَاشْ نْخَلِّيوا الشْعُوبْ الكُلْهُمْ يْطِيعُوا الإِيمَانْ وْيِكْرْمُوا إِسْمُو،</verse>
				<verse number="6">وْإِنْتُومَا زَادَا مِنْهُمْ، تِدْعِيتُوا بَاشْ تْوَلِّيوْا تَابْعِينْ لْيَسُوعْ المَسِيحْ،</verse>
				<verse number="7">لْأَحْبَابْ اللهْ الكُلْهُمْ الِّي فِي رُومَا، الِّي تْنَادَالْهُمْ بَاشْ يْكُونُوا مُؤْمْنِينْ: النِّعْمَة وِالسَّلاَمْ لِيكُمْ مِنْ عِنْدْ اللهْ بُونَا وْرَبّْنَا يَسُوعْ المَسِيحْ.</verse>
				<verse number="8">قْبَلْ كُلْ شَيْء نُشْكُرْ اللهْ عْلَى طْرِيقْ يَسُوعْ المَسِيحْ عْلَى جَالْكُمْ الكُلْ، عْلَى خَاطِرْ إِيمَانْكُمْ تْخَبِّرْ بِيهْ فِي العَالَمْ الكُلُّو.</verse>
				<verse number="9">وِالله الِّي نِعْبِدْ فِيهْ بْرُوحِي وِنْبَشِّرْ بِالإِنْجِيلْ مْتَاعْ إِبْنُو يِشْهِدْلِي الِّي آنَا دِيمَا نْفَكِّرْ فِيكُمْ.</verse>
				<verse number="10">وْنُطْلُبْ دِيمَا فِي صْلاَتِي إِنِّي، إِنْ شَاءْ اللهْ، انَّجِّمْ نْجِيكُمْ</verse>
				<verse number="11">رَانِي مِسْتَاحِجْ نْشُوفْكُمْ، بَاشْ انَّجِّمْ نَعْطِيكُمْ مَوْهْبَة رُوحِيَّة تْقَوِّيكُمْ،</verse>
				<verse number="12">بَاشْ كُلْ وَاحِدْ مِنَّا يِتْشَجَّعْ بِالإِيمَانْ مْتَاعْ الآخَرْ، الإِيمَانْ مْتَاعْكُمْ وِالإِيمَانْ مْتَاعْنَا.</verse>
				<verse number="13">مَا نْحِبّْكُمْشْ تِجْهْلُوا، يَا الإِخْوَة، الِّي آنَا حَاوِلْتْ بَاشْ نْجِيكُمْ بَرْشَة مَرَّاتْ. آمَا رَانِي لْتَوَّا مَا انَّجِّمْشْ وْنِتْمَنَّى نْجِيكُمْ بَاشْ يْكُونْ عِنْدِي ثَمَرْ فِي وُسْطْكُمْ كِيفْ مَا كَانْ عِنْدِي ثَمَرْ فِي وُسْطْ الشْعُوبْ الكُلْهُمْ.</verse>
				<verse number="14">رَانِي مَدْيُونْ لِلِّي يِتْكَلّْمُوا بِاليُونَانِيَّة وِلِّي يِتْكَلّْمُوا بْلُغَة أُخْرَى، وْلِلقَارِينْ وِالمُوشْ قَارِينْ الكُلْهُمْ.</verse>
				<verse number="15">إِمَّالاَ آنَا نْحَاوِلْ أَكْثِرْ مَا يُمْكِنْ بَاشْ إِنْتُومَا زَادَا الِّي فِي رُومَا نَحْكِيلْكُمْ عْلَى الإِنْجِيلْ.</verse>
				<verse number="16">آنَا مَا نِحْشِمْشْ بِالإِنْجِيلْ. رَاهُو قُوِّةْ اللهْ بَاشْ الِّي يِمّْنُوا الكُلْهُمْ يُخْلْصُوا، لِليْهُودْ فِي الأُوِّلْ وِمْبَاعِدْ لِليُونَانِيِّينْ،</verse>
				<verse number="17">فِيهْ تِكْشِفْ البِرْ مْتَاعْ اللهْ بِالإِيمَانْ وْلِلإِيمَانْ، كِيفْ مَا تِكْتِبْ فِي الكْتَابْ المُقَدَّسْ: «البَارْ بِالإِيمَانْ بَاشْ يَحْيَى.»</verse>
				<verse number="18">رَاهُو الغَضَبْ مْتَاعْ اللهْ تِكْشِفْ مِالسْمَاءْ ضِدْ كُلْ فْسَادْ وْكُلْ شَرْ مْتَاعْ النَّاسْ الِّي بِالشَّرْ مْتَاعْهُمْ يْغَطِّيوْ الحْقِيقَة،</verse>
				<verse number="19">وْمَعْرْفِتْهُمْ للهْ ظَاهْرَة فِيهُمْ، عْلَى خَاطِرْ اللهْ وَرَّاهَالْهُمْ،</verse>
				<verse number="20">وْمِلِّي تْخَلْقِتْ الدِّنْيَا الحَاجَاتْ مْتَاعْ اللهْ الِّي مَا تِتْشَافِشْ وْقُدْرْتُو الِّي تَبْقَى لِلأَبَدْ وِاللاَّهُوتْ مْتَاعُو ظَاهْرِينْ فِي مَخْلُوقَاتُو. هَاذَاكَا عْلاَشْ النَّاسْ مَا عِنْدْهُمْشْ حَتَّى عُذْرْ.</verse>
				<verse number="21">رَاهُمْ رَغْمِلِّي عَرْفُوا اللهْ مَا مَجّْدُوهِشْ بْصِيفْتُو اللهْ وْمَا شُكْرُوهِشْ، آمَا وَلاَّوْ يْفَكّْرُوا بِالغَالِطْ وْقَلْبْهُمْ الجَاهِلْ ظْلاَمْ.</verse>
				<verse number="22">وْوَقْتِلِّي هُومَا يِدَّعِيُوا الِّي هُومَا حُكَمَاءْ، وَلاَّوْ جُهَّالْ.</verse>
				<verse number="23">وْبَدّْلُوا المَجْدْ الِّي مَا يَفْنَاشْ مْتَاعْ اللهْ بِتْصَاوِرْ تِشْبِهْ لِلبَشَرْ الفَانِينْ وِلاَّ الطّْيُورْ وِلاَّ الحَيَوَانَاتْ الِّي تِمْشِي وِلاَّ الِّي تَزْحِفْ.</verse>
				<verse number="24">هَاذَاكَا عْلاَشْ اللهْ خَلاَّهُمْ لِلنْجَاسَة بِالشْهَاوِي مْتَاعْ قْلُوبْهُمْ بَاشْ يْهِينُوا بْدُونَاتْهُمْ.</verse>
				<verse number="25">بَدّْلُوا الحَقْ مْتَاعْ اللهْ بِالكِذْبْ وْعِبْدُوا الخْلِيقَة وْخِدْمُوهَا فِي بْلاَصِةْ الخَالِقْ، الِّي هُوَ مُبَارَكْ لِلأَبَدْ. آمِينْ.</verse>
				<verse number="26">هَاذَاكَا عْلاَشْ اللهْ خَلاَّهُمْ لِلشْهَاوِي الِّي مَا تْشَرِّفْشْ، نْسَاهُمْ وَلَّاوْا يَعْمْلُوا فِي حَاجَاتْ فَاسْدَة مَاهِيشْ عَادِيَّة،</verse>
				<verse number="27">وِالرْجَالْ زَادَا بَطّْلُوا مَا عَادِشْ يَعْمْلُوا عَلاَقَاتْ عَادِيَّة مْعَ النْسَاء وْهَاجُوا وِشْتْهَاوْ بْعَضْهُمْ. وِالرْجَالْ عَمْلُوا الفَاحْشَة مْعَ الرْجَالْ وِخْذَاوْ العِقَابْ الِّي يِسْتْحَقُّوهْ عْلَى فْسَادْهُمْ.</verse>
				<verse number="28">وْمَا دَامْهُمْ مَا حَبُّوشْ يَبْقَاوْ يَعْرْفُوا اللهْ، خَلاَّهُمْ لْتَفْكِيرْهُمْ الِّي مُوشْ مَقْبُولْ وِلْتَصَرُّفَاتْهُمْ الِّي مَا تْلِيقِشْ.</verse>
				<verse number="29">تِمْلاَوْ بْأَنْوَاعْ الظُّلْمْ وِالشَّرْ وِالطْمَعْ وِالنْجَاسَة، تِمْلاَوْ بالحُسْدْ وِالقَتْلْ وِالعَرْكْ وِالغَشَّة وِالخُبْثْ. مِلْيَانِينْ بِالنَّمِيمَة</verse>
				<verse number="30">يِحْكُوا بِالخَايِبْ عْلَى بْعَضْهُمْ، يَكْرْهُوا اللهْ، يْعَايْرُوا فِي النَّاسْ، مِتْكَبّْرِينْ مِتْفُوخْرِينْ، يْبَدّْعُوا فِي عَمْلاَنْ الشَّرْ، عَاصِينْ وَالْدِيهُمْ،</verse>
				<verse number="31">مَا يِفْهْمُوشْ وْمَا عِنْدْهُمْشْ كِلْمَة وْمَا يْحِنُّوشْ وْمَا يَرْحْمُوشْ،</verse>
				<verse number="32">رَغْمِلِّي يَعْرْفُوا الحُكْمْ مْتَاعْ اللهْ إِنّْهُمْ الِّي يَعْمْلُوا الحَاجَاتْ الِّي كِيفْ هَكَّا يِسْتَاهْلُوا بَاشْ يْمُوتُوا، مُوشْ مَا يَعْمْلُوهُمْشْ آكَاهُو آمَا يَفْرْحُوا بِلِّي يَعْمْلُوهُمْ.</verse>
			</chapter>
			<chapter number="2">
				<verse number="1">هَاذَاكَا عْلاَشْ رَاكْ مَا عِنْدِكْشْ حَتَّى عُذْرْ يَا إِنْسَانْ، يَلِّي تُحْكُمْ عْلَى النَّاسْ الأُخْرِينْ وْإِنْتِ تَعْمِلْ فِي عْمَايِلْهُمْ هِيَ بِيدْهَا. رَاكْ تُحْكُمْ عْلَى رُوحِكْ</verse>
				<verse number="2">نَعْرْفُوا الِّي اللهْ يُحْكُمْ بِالحَقْ عْلَى النَّاسْ الِّي يَعْمْلُوا الحَاجَاتْ هَاذِيكَا.</verse>
				<verse number="3">يَاخِي مَاشِي فِي بَالِكْ، يَا إِنْسَانْ، الِّي كِتُحْكُمْ عْلَى النَّاسْ الِّي يَعْمْلُوا فِي الحَاجَاتْ هَاذُوكُمْ وْإِنْتِ زَادَا تَعْمِلْ فِيهُمْ بَاشْ تِمْنَعْ مِالحُكْمْ مْتَاعْ اللهْ؟</verse>
				<verse number="4">وِلاَّ إِنْتِ مَاكِشْ عَامِلْ قِيمَة لِلطِّيبَة مْتَاعُو وْوُسْعْ بَالُو وْصَبْرُو؟ يَاخِي مَا تَعْرِفْشْ الِّي الطِّيبَة مْتَاعْ اللهْ المَفْرُوضْ تْخَلِّيكْ اتُّوبْ؟</verse>
				<verse number="5">آمَا رَاكْ بِالعْنَادْ الّي في قَلْبِكْ الكَاسِحْ قَاعِدْ تْلِمْ فِي غَضَبْ لْرُوحِكْ لِلنْهَارْ الِّي بَاشْ يُظْهُرْ فِيهْ الحُكْمْ العَادِلْ مْتَاعْ اللهْ،</verse>
				<verse number="6">رَاهُو بَاشْ يْجَازِي كُلْ وَاحِدْ عْلَى قَدْ مَا عْمَلْ.</verse>
				<verse number="7">بَاشْ يَعْطِي الحَيَاةْ الأَبَدِيَّة لِلِّي يْفَرْكْسُوا عْلَى الأَعْمَالْ الصَّالْحَة وِالمَجْدْ وِالكَرَامَة وِالحَيَاةْ الِّي مَا تُوفَاشْ وْهُومَا صَابْرِينْ،</verse>
				<verse number="8">آمَا بَاشْ يَغْضِبْ عَلِّي يْحِبُّوا رْوَاحْهُمْ وْيَعْصِيُوا الحَقْ وِيْطِيعُوا البَاطِلْ وْبِشْ يَسْخِطْهُمْ.</verse>
				<verse number="9">شِدَّة وْضِيقْ لْكُلْ إِنْسَانْ يَعْمِلْ الشَّرْ، اليْهُودِي فِي الأُوِّلْ وِمْبَاعِدْ اليُونَانِي،</verse>
				<verse number="10">آمَا اللهْ بَاشْ يَعْطِي مَجْدْ وْكَرَامَة وْسَلاَمْ لْكُلْ وَاحِدْ يَعْمِلْ الخِيرْ، لِليْهُودْ فِي الأُوِّلْ وِمْبَاعِدْ لِليُونَانِيِّينْ.</verse>
				<verse number="11">رَاهُو اللهْ مَا يْعَامِلْ حَتَّى حَدْ.</verse>
				<verse number="12">الِّي عَمْلُوا الذْنُوبْ وْهُومَا مَا عِنْدْهُمْشْ شَرِيعِةْ مُوسَى، بَاشْ يْمُوتُوا زَادَا مِنْ غِيرْ شَرِيعَةْ. وِلِّي عَمْلُوا الذْنُوبْ وْهُومَا عِنْدْهُمْ شَرِيعِةْ مُوسَى بَاشْ تُحْكُمْ عْلِيهُمْ الشَّرِيعَة.</verse>
				<verse number="13">رَاهُمْ مَا هُمْشْ الِّي يِسْمْعُوا فِي الشَّرِيعَة هُومَا الِّي أَبْرَارْ عِنْدْ اللهْ، آمَا الِّي يَعْمْلُوا بِالشَّرِيعَة هُومَا الِّي اللهْ بَاشْ يْرُدّْهُمْ أَبْرَارْ.</verse>
				<verse number="14">وَقْتِلِّي النَّاسْ الِّي مَا هُمْشْ يْهُودْ الِّي مَا عِنْدْهُمْشْ شَرِيعَةْ بِطْبِيعِتْهُمْ يَعْمْلُوا الشَّيْء الِّي تْحِبْ عْلِيهْ الشَّرِيعَة، رَاهُمْ بَاشْ يْكُونُوا شَرِيعَةْ لِرْوَاحْهُمْ، حَتَّى إِذَا كَانْ مَا عِنْدْهُمْشْ شَرِيعَةْ.</verse>
				<verse number="15">يْوَرِّيوْ الِّي الشَّيْء الِّي تْحِبْ عْلِيهْ الشَّرِيعَة مَكْتُوبْ فِي قْلُوبْهُمْ وْضَمَايِرْهُمْ زَادَا تِشْهِدْ عْلَى الشَّيْء هَاذَا وِأفْكَارْهُمْ مَرَّة تِتْهِمْهُمْ وْمَرَّة ادَّافِعْ عْلِيهُمْ.</verse>
				<verse number="16">وِالشَّيْء هَاذَا بَاشْ يْكُونْ نْهَارِتْ الِّي اللهْ بَاشْ يُحْكُمْ عْلَى الحَاجَاتْ المْخُبّْيَة فِي قْلُوبْ النَّاسْ عْلَى طْرِيقْ يَسُوعْ المَسِيحْ كِيفْ مَا يْقُولْ الإِنْجِيلْ الِّي نْبَشِّرْ بِيهْ.</verse>
				<verse number="17">وْإِنْتِ يَلِّي تْسَمِّي فِي رُوحِكْ يْهُودِي، وِمْعَمِّلْ عْلَى الشَّرِيعَة وْتِتْفُوخِرْ بْعَلاَقْتِكْ بِالله،</verse>
				<verse number="18">وْتَعْرِفْ إِرَادْتُو، وِتْفَرِّقْ بِينْ الحَاجَاتْ الِّي مَا هُمْشْ كِيفْ بْعَضْهُمْ وِانْتِ تِتْعَلِّمْ مِالشَّرِيعَة،</verse>
				<verse number="19">وْوَاثِقْ الِّي إِنْتِ تْقُودْ فِي العِمْيَانْ، وِلِّي إِنْتِ نُورْ لِلِّي عَايْشِينْ فِي الظْلاَمْ</verse>
				<verse number="20">وِلِّي إِنْتِ تِهْدِي الجُهَّالْ، وِتْعَلِّمْ الِّي مَازَالُو صْغَارْ، وِلِّي إِنْتِ عِنْدِكْ العِلْمْ وِالحَقْ الِّي مُوجُودْ فِي الشَّرِيعَة.</verse>
				<verse number="21">إِمَّالاَ إِنْتِ، يَلِّي تْعَلِّمْ فِي الأُخْرِينْ، مُوشْ كَانْ تْعَلِّمْ رُوحِكْ خِيرْ؟ يَاخِي تُوعِظْ وتْقُولْ مَا تِسْرْقُوشْ وْإِنْتِ تِسْرِقْ؟</verse>
				<verse number="22">يَاخِي تْقُولْ مَا تَزْنَاوْشْ وْإِنْتِ تِزْنَى؟ تَكْرَهْ الصْنَبْ وْتِسْرِقْ فِي الهَيْكِلْ مْتَاعْهَا؟</verse>
				<verse number="23">تِتْفُوخِرْ بِالشَّرِيعَة وِتْهِينْ اللهْ كِتْكَسِّرْ الشَّرِيعَة؟</verse>
				<verse number="24">رَاهُو كِيفْ مَا هُو مَكْتُوبْ فِي الكْتَابْ المُقَدَّسْ: «النَّاسْ الِّي مَا هُمْشْ يْهُودْ كُفْرُوا بْإِسْمْ اللهْ بِسْبَبْكُمْ.»</verse>
				<verse number="25">الطْهُورْ عَنْدُو قِيمَة إِذَا كَانْ اطِّيعْ الشَّرِيعَة، آمَا إِذَا كَانْ خَالِفْتْ الشَّرِيعَة رَاكْ كَإِنِّكْ مَا كِشْ مْطَهِّرْ.</verse>
				<verse number="26">وْإِذَا كَانْ النَّاسْ الِّي مُوشْ مْطَهّْرِينْ يَعْمْلُوا بِالأَحْكَامْ مْتَاعْ بِالشَّرِيعَة، يَاخِي اللهْ مُوشْ بَاشْ يِحْسِبْهُمْ مْطَهّْرِينْ؟</verse>
				<verse number="27">وِالمُوشْ مْطَهّْرِينْ آمَا بِطْبِيعِتْهُمْ يْطِيعُوا فِي الشَّرِيعَة بَاشْ يُحْكْمُوا عْلِيكْ إِنْتِ الِّي عِنْدِكْ الكْتَابْ المُقَدَّسْ وِالطْهُورْ آمَا مَا اطِّيعِشْ الشَّرِيعَة.</verse>
				<verse number="28">رَاهُو اليْهُودِي الحَقَّانِي مُوشْ الِّي يْظَهِّرْ رُوحُو يْهُودِي، وِالطْهُورْ الحَقَّانِي مُوشْ حَاجَة مِنْ بَرَّة فِي البْدَنْ،</verse>
				<verse number="29">آمَا اليْهُودِي الحَقَّانِي رَاهُو مِنْ دَاخِلْ، وِالطْهُورْ الحَقَّانِي حَاجَة فِي القَلْبْ بِالرُّوحْ مُوشْ بِالحْرُوفْ. الإِنْسَانْ هَاذَاكَا يُشْكْرُوا اللهْ مُوشْ النَّاسْ.</verse>
			</chapter>
			<chapter number="3">
				<verse number="1">إِمَّالاَ شْنُوَّة يِسْتْفَادْ الوَاحِدْ كِيْكُونْ يْهُودِي؟ وِشْنُوَّة فَايِدْةْ الطْهُورْ؟</verse>
				<verse number="2">ثَمَّة بَرْشَة فَوَايِدْ فِي بَرْشَة حَاجَاتْ. الأُولَى بِالكُلْ هِيَ إِنُّو اللهْ إِمِّنْ اليْهُودْ عْلَى الكِلْمَة مْتَاعُو.</verse>
				<verse number="3">وْإِذَا كَانْ جْمَاعَة مِنْهُمْ مَا كَانُوشْ ثِيقَة؟ يَاخِي الخِيَانَةْ مْتَاعْهُمْ تْرُدْ الأَمَانَة مْتَاعْ اللهْ بَاطْلَة؟</verse>
				<verse number="4">حَاشَا! حَتَّى إِذَا كَانْ النَّاسْ الكُلْهُمْ كَاذْبِينْ رَاهُو اللهْ صَادِقْ. كِيفْ مَا يْقُولْ الكْتَابْ المُقَدَّسْ: وِتْوَرِّي الِّي إِنْتِ صَادِقْ كِتِتْكَلِّمْ وِتْظَهِّرْ بَرَاءْتِكْ كِيِتْهْمُوكْ.</verse>
				<verse number="5">آمَا إِذَا كَانْ فْسَادْنَا يْظَهِّرْ البِرْ مْتَاعْ اللهْ، آشْ بَاشْ نْقُولُوا؟ يَاخِي اللهْ ظَالِمْ كِيْعَاقِبْنَا؟ وِهْنَا نِتْكَلِّمْ كِيفْ بَشَرْ.</verse>
				<verse number="6">حَاشَا! إِمَّالاَ كِيفَاشْ اللهْ بَاشْ يُحْكُمْ عْلَى العَالَمْ؟</verse>
				<verse number="7">آمَا إِذَا كَانْ الكِذْبْ مْتَاعِي يْزِيدْ يْظَهِّرْ الصِّدْقْ مْتَاعْ اللهْ بَاشْ يِتْمَجِّدْ، إِمَّالاَ عْلاَشْ يِتْحْكَمْ عْلِيَّ كِيفْ وَاحِدْ يَعْمِلْ فِي الذْنُوبْ؟</verse>
				<verse number="8">وِعْلاَشْ مَا نَعْمْلُوشْ الشَّرْ بَاشْ يْجِي مِنُّو الخِيرْ، كِيفْ مَا ثَمَّة نَاسْ يِتْبَلَّاوْا عْلِينَا، وْيِدَّعِيُوا الِّي أَحْنَا نْقُولُوا بِالشَّيْء هَاذَا؟ هَاذُومَا رَاهُو العِقَابْ مْتَاعْهُمْ عَادِلْ.</verse>
				<verse number="9">شْنُوَّة، مَالاَ؟ يَاخِي أَحْنَا خِيرْ مِالنَّاسْ الأُخْرِينْ؟ مُسْتَحِيلْ، رَانِي وَرِّيتْ الِّي اليْهُودْ وِاليُونَانِيِّينْ الكُلْهُمْ تَحْتْ السُّلْطَة مْتَاعْ الذَّنْبْ.</verse>
				<verse number="10">كِيفْ مَا يْقُولْ الكْتَابْ المُقَدَّسْ: حَتَّى وَاحِدْ مَاهُو بَارْ، حَتَّى وَاحِدْ</verse>
				<verse number="11">حَتَّى وَاحِدْ مَا يِفْهِمْ حَتَّى وَاحِدْ مَا يْلَوِّجْ عْلَى رَبِّي.</verse>
				<verse number="12">الكُلْهُمْ ضَلُّو، الكُلْهُمْ غُلْطُوا. حَتَّى وَاحِدْ مَا يَعْمِلْ البَاهِي، حَتَّى وَاحِدْ</verse>
				<verse number="13">	 قْرَاجِمْهُمْ كِيفْ القْبُورَاتْ تْحَلُّوا وْيَخْدْعُوا فِي النَّاسْ بِلْسَانَاتْهُمْ. وْسِمْ اللْفَاعِي يُخْرُجْ مِنْ افَّامْهُمْ.</verse>
				<verse number="14">	 فُمّْهُمْ مَلْيَانْ بِاللَّعْنَة وِالمْرَارَة.</verse>
				<verse number="15">	 سَاقِيهُمْ خْفِيفَة كِتِجْرِي بَاشْ تُقْتُلْ الأَرْوَاحْ،</verse>
				<verse number="16">وْفِي طْرِيقْهُمْ الخْرَابْ وِالمِيزِيرْيَا.</verse>
				<verse number="17">وْمَا عَرْفُوشْ طْرِيقْ السَّلاَمْ.</verse>
				<verse number="18">	 وْمَا يْخَافُوشْ مِنْ الله.</verse>
				<verse number="19">تَوَّا أَحْنَا نَعْرْفُوا الِّي وَقْتِلِّي الشَّرِيعَة تْقُولْ أَيْ حَاجَة رَاهِي تْكَلِّمْ فِلِّي تُحْكُمْ فِيهُمْ الشَّرِيعَة، بَاشْ النَّاسْ الكُلْهُمْ يُسْكْتُوا وِالعَالَمْ الكُلُّو يْوَلِّي تَحْتْ حُكْمْ اللهْ.</verse>
				<verse number="20">حَتَّى وَاحِدْ مَا يْوَلِّي بَارْ عِنْدْ اللهْ كِيَعْمِلْ الشَّيْء الِّي تْقُولْ عْلِيهْ الشَّرِيعَة، رَاهُو بِالشَّرِيعَة تِتْعْرَفْ الذْنُوبْ.</verse>
				<verse number="21">آمَا تَوَّا بَانْ كِيفَاشْ اللهْ يْرُدْ النَّاسْ أَبْرَارْ مِنْ غِيرْ الشَّرِيعَة وِالكْتُبْ المُقَدّْسَة الِّي يِشْهْدُوا بِالشَّيْء هَاذَا.</verse>
				<verse number="22">البِرْ مْتَاعْ اللهْ بِالإِيمَانْ بْيَسُوعْ المَسِيحْ لِلِّي يِمّْنُوا الكُلْهُمْ: رَاهُو مَا ثَمَّاشْ حَتَّى فَرْقْ بِينْ النَّاسْ.</verse>
				<verse number="23">مَا دَامْهُمْ الكُلْهُمْ عَمْلُوا الذْنُوبْ وِتْحِرْمُوا مِالمَجْدْ مْتَاعْ اللهْ.</verse>
				<verse number="24">وِالكُلْهُمْ وَلُّوا أَبْرَارْ بْلاَشْ وِبْنِعْمِةْ اللهْ عْلَى طْرِيقْ الفِدَاءْ مْتَاعْ المَسِيحْ يَسُوعْ</verse>
				<verse number="25">وِلِّي قَدّْمُو لِلنَّاسْ كَفَّارَة بِالإِيمَانْ بْدَمُّو، لِلِّي يِمّْنُوا بِيهْ الكُلْهُمْ. وِالله عْمَلْ الشَّيْء هَاذَاكَا بَاشْ يْوَرِّي البِرْ مْتَاعُو عْلَى خَاطِرْ اللهْ بْصَبْرُو غْفِرْ الذْنُوبْ الِّي تْعَمْلِتْ قْبَلْ.</verse>
				<verse number="26">يْوَرِّي البِرْ مْتَاعُو فِي الوَقْتْ الحَاضِرْ بَاشْ يْوَرِّي الِّي هُوَ بَارْ وِيْبَرِّرْ كُلْ مِنْ يِمِّنْ بْيَسُوعْ.</verse>
				<verse number="27">إِمَّالاَ عْلاَشْ نِتْفُوخْرُوا؟ مَا ثَمَّاشْ عْلاَشْ؟ بْأَيْ شَرِيعَةْ؟ شَرِيعِةْ الأَعْمَالْ؟ لاَ، رَاهُو بْشَرِيعِةْ الإِيمَانْ.</verse>
				<verse number="28">رَانَا نْقُولُوا الِّي الإِنْسَانْ يْوَلِّي بَارْ بِالإِيمَانْ مُوشْ بِالأَعْمَالْ مْتَاعْ الشَّرِيعَة.</verse>
				<verse number="29">وِلاَّ اللهْ إِلاَهْ اليْهُودْ آكَاهُو؟ يَاخِي مُوشْ إِلاَهْ الشْعُوبْ الأُخْرِينْ زَادَا؟ إِي نْعَمْ، هُوَ إِلاَهْ الشْعُوبْ الأُخْرِينْ زَادَا.</verse>
				<verse number="30">مَا دَامُو اللهْ وَاحِدْ وْبِشْ يْبَرِّرْ المْطَهّْرِينْ وِالمُوشْ مْطَهّْرِينْ بِالإِيمَانْ مْتَاعْهُمْ.</verse>
				<verse number="31">يَاخِي أَحْنَا نْرُدُّوا الشَّرِيعَة مَا فِيهَاشْ فَايْدَة بِالإِيمَانْ؟ لاَ، بِالعَكْسْ أَحْنَا نْثَبّْتُوا الشَّرِيعَة.</verse>
			</chapter>
			<chapter number="4">
				<verse number="1">إِمَّالاَ آشْ بَاشْ نْقُولُوا عَلِّي حَصّْلُوا بُونَا إِبْرَاهِيمْ مِنْ جِيهِةْ الْجَسَدْ؟</verse>
				<verse number="2">لَوْ كَانْ إِبْرَاهِيمْ تْبَرِرْ بِالأَعْمَالْ، رَاهُو عَنْدُو حَاجَة يِتْفُوخِرْ بِيهَا، آمَا مُوشْ قُدَّامْ اللهْ.</verse>
				<verse number="3">آشْ يْقُولْ الكْتَابْ المُقَدَّسْ: «إِبْرَاهِيمْ صَدِّقْ اللهْ وِالشَّيْء هَاذَاكَا تِحْسِبْلُو بِرْ.»</verse>
				<verse number="4">الِّي يِخْدِمْ مَا تِتْحْسِبْلُوشْ أُجْرْتُو كِيفْ النِّعْمَة، آمَا رَاهِي مِنْ حَقُّو.</verse>
				<verse number="5">آمَا الِّي مَا يَعْمِلْ حَتَّى شَيْء وْيَاثِقْ فِي اللهْ الِّي هُوَ يْرُدْ الفُسَّادْ أَبْرَارْ، الإِيمَانْ مْتَاعُو بَاشْ يِتْحْسِبْلُو بِرْ.</verse>
				<verse number="6">وْهَاذَا زَادَا الِّي قَالُو دَاوُدْ كِبَارِكْ الرَّاجِلْ الِّي يِحْسْبُو اللهْ بَارْ مِنْ غِيرْ أَعْمَالْ:</verse>
				<verse number="7">	 صَحَّة لِيهُمْ الِّي عْيُوبْهُمْ تْسِتْرِتْ. وِذْنُوبْهُمْ تْغِفْرِتْ.</verse>
				<verse number="8">صَحَّة لِيهْ الرَّاجِلْ الِّي اللهْ مَا يِحْسِبْلُوشْ ذْنُوبُو.</verse>
				<verse number="9">يَاخِي البَرْكَة هَاذِي لِلمْطَهّْرِينْ آكَاهُو وِلاَّ لِلمُوشْ مْطَهّْرِينْ زَادَا؟ رَانَا أَحْنَا نْأَكّْدُوا: رَاهُو الإِيمَانْ تِحْسِبْ بِرْ لْإِبْرَاهِيمْ.</verse>
				<verse number="10">إِمَّالاَ كِيفَاشْ تِحْسِبْلُو؟ قْبَلْ الطْهَارَة وِلاَّ بَعْدْهَا؟ مُوشْ بَعْدْ الطْهَارَة، آمَا قْبَلْ مَا يِطَّهِّرْ!</verse>
				<verse number="11">خْذَا الأَمَارَة مْتَاعْ الطْهُورْ كِيفْ طَابِعْ مْتَاعْ البِرْ الِّي وَلَّى عَنْدُو بِالإِيمَانْ وْهُوَ مَازَالْ مُوشْ مْطَهِّرْ. بَاشْ يْوَلِّي بُو الِّي يِمّْنُوا وْهُومَا مَا هُمْشْ مْطَهّْرِينْ الكُلْهُمْ بَاشْ هُومَا زَادَا يْوَلِّيوْ أَبْرَارْ.</verse>
				<verse number="12">وْبُو لِلمْطَهّْرِينْ الِّي زْيَادَة عْلَى إِنّْهُمْ مْطَهّْرِينْ يْتَبّْعُوا فِي خُطْوَاتْ الإِيمَانْ مْتَاعْ بُونَا إِبْرَاهِيمْ قْبَلْ مَا يِطَّهِّرْ.</verse>
				<verse number="13">الوَعْدْ الِّي تِعْطَى لْإِبْرَاهِيمْ وِلْذُرِّيتُو إِنّْهُمْ بَاشْ يُورْثُوا الدِّنْيَا، مَا جَاشْ بِالشَّرِيعَة آمَا بِالبِرْ الِّي يْجِي بِالإِيمَانْ</verse>
				<verse number="14">إِذَا كَانْ الِّي يْتَبّْعُوا فِي الشَّرِيعَة هُومَا الِّي بَاشْ يُورْثُوا، إِمَّالاَ رَاهُو الإِيمَانْ مَا فِيهِشْ حَتَّى فَايْدَة وِالوَعْدْ يُبْطُلْ:</verse>
				<verse number="15">رَاهِي الشَّرِيعَة تْجِيبْ الغَضَبْ مْتَاعْ اللهْ، آمَا وِينْ مَا ثَمَّاشْ شَرِيعَةْ مَا ثَمَّاشْ مَعْصْيَة.</verse>
				<verse number="16">هَاذَاكَا عْلاَشْ رَاهُو الوَرْثَة تْجِي بِالإِيمَانْ بَاشْ تْنَجِّمْ تْكُونْ ثَمَّة نِعْمَة بَاشْ يْكُونْ الوَعْدْ مَضْمُونْ لِلذُّرِّيَّةْ الكُلْهُمْ، مُوشْ لِلِّي هُومَا يْتَبّْعُوا فِي الشَّرِيعَة آكَاهُو، آمَا زَادَا لِلِّي عِنْدْهُمْ إِيمَانْ كِيفْ إِيمَانْ إِبْرَاهِيمْ. رَاهُو بُونَا أَحْنَا الكُلْنَا،</verse>
				<verse number="17">كِيفْ مَا هُو مَكْتُوبْ فِي الكْتَابْ المُقَدَّسْ: «رَانِي رَدِّيتِكْ بُو مْتَاعْ بَرْشَة شْعُوبْ.» قُدَّامْ اللهْ الِّي إِمِّنْ بِيهْ، الِّي يَعْطِي الحَيَاةْ للمُوتَى، وِيْرُدْ الحَاجَاتْ الِّي مَا هِيشْ مُوجُودَة كَإِنّْهَا مُوجُودَة.</verse>
				<verse number="18">إِبْرَاهِيمْ امِّنْ وْكَانْ عَنْدُو أَمَلْ حَتَّى وَقْتِلِّي مَا كَانِشْ ثَمَّة حَتَّى أَمَلْ، وْهَكَّا وَلَّى بُو مْتَاعْ بَرْشَة شْعُوبْ بِالضَّبْطْ كِيفْ مَا تْقَالْ: «قَدْ هَكَّا بَاشْ تْكُونْ ذُرِّيتِكْ.»</verse>
				<verse number="19">إِيمَانُو مَا ضْعُفْشْ وَقْتِلِّي خْزَرْ لْبَدْنُو، الِّي كَانْ مَحْسُوبْ مِيتْ وْعُمْرُو تَقْرِيبْ مْيَاةْ سْنَة وْمَا خْزَرْشْ لِلرْحَامْ المَيِّتْ مْتَاعْ سَارَّة.</verse>
				<verse number="20">وْمَا كَانِشْ مَا عِنْدُوشْ إِيمَانْ وْمَا شَكِّشْ فِي الوَعْدْ مْتَاعْ اللهْ، آمَا الإِيمَانْ مْتَاعُو قَوَّاهْ وْمَجِّدْ اللهْ،</verse>
				<verse number="21">وْكَانْ مِتْأَكِّدْ بَرْشَة الِّي اللهْ قَادِرْ بَاشْ يْتَمِّمْ الشَّيْء الِّي وْعِدْ بِيهْ.</verse>
				<verse number="22">هَاذَاكَا عْلاَشْ إِبْرَاهِيمْ صَدِّقْ اللهْ وِالشَّيْء هَاذَاكَا تِحْسِبْلُو بِرْ</verse>
				<verse number="23">آمَا كِلْمِةْ: «تِحْسِبْلُو» مَا تْكِتْبِتْشْ عْلَى خَاطْرُو هُوَ آكَاهُو،</verse>
				<verse number="24">آمَا لِينَا أَحْنَا زَادَا. بَاشْ يِتْحْسِبِّلْنَا أَحْنَا الِّي نِمّْنُوا بِلِّي يْقَيِّمْ يَسُوعْ رَبّْنَا مِنْ بِينْ المُوتَى.</verse>
				<verse number="25">الِّي اللهْ سَلّْمُو لِلمُوتْ عْلَى خَاطِرْ ذْنُوبْنَا وْقَامْ مِالمُوتْ بَاشْ يْبرِّرْنَا.</verse>
			</chapter>
			<chapter number="5">
				<verse number="1">إِمَّالاَ مَادَامْنَا وَلِّينَا أَبْرَارْ بِالإِيمَانْ خَلّي يْكُونْ عِنْدْنَا سَلاَمْ مْعَ اللهْ بْرَبّْنَا يَسُوعْ المَسِيحْ</verse>
				<verse number="2">الّي بِيهْ هُوَ وَلِّينَا انَّجّْمُوا نُدْخْلُوا بِالإِيمَانْ لِلنِّعْمَة الِّي أَحْنَا فِيهَا تَوَّا ونِفْتَخْرُوا بِالأَمَلْ الِّي عِنْدْنَا فِي مَجْدْ اللهْ</verse>
				<verse number="3">وْأَكْثِرْ مِنْ هَكَّا نَفْرْحُوا زَادَا فِي الأَوْقَاتْ الصْعِيبَة وْإِحْنَا عَارْفِينْ الِّي الأَوْقَاتْ الصْعِيبَة تْجِيبْ الصَّبْرْ.</verse>
				<verse number="4">وْفِي الصَّبْرْ اخْبِبَارْ، وْفِي الاخْتِبَارْ رَجَاءْ،</verse>
				<verse number="5">وِالرّجَاءْ فِي اللهْ مَا يْخَيِّبْنَاشْ، عْلَى خَاطِرْ اللهْ صَبْ مْحَبّْتُو في قْلُوبْنَا بِالرُّوحْ القُدُسْ الِّي عْطَاهُولْنَا.</verse>
				<verse number="6">وْإِحْنَا مَازِلْنَا ضْعَافْ، مَاتْ المَسِيحْ عْلَى خَاطِرْ المِذْنْبِينْ فِي الوَقْتْ الِّي خْتَارُو اللهْ.</verse>
				<verse number="7">صْعِيبْ بَاشْ الوَاحِدْ يْمُوتْ عْلَى خَاطِرْ إِنْسَانْ بَارْ، وْمُمْكِنْ الوَاحِدْ يِتْشَجَّعْ وِيْمُوتْ عْلَى خَاطِرْ إِنْسَانْ بَاهِي.</verse>
				<verse number="8">آمَا اللهْ وَرَّانَا مْحَبّْتُو كِمَاتْ المَسِيحْ عْلَى خَاطِرْنَا وَقْتِلِّي أَحْنَا مَازِلْنَا مِذْنْبِينْ.</verse>
				<verse number="9">مَا دَامْنَا تَوَّا وَلِّينَا مِتْبَرَرِينْ بْدَمُّو، زِيدْ عْلَى هَذا بَاشْ نُخْلْصُوا بِيهْ هُوَ مِالغَضَبْ مْتَاعْ اللهْ.</verse>
				<verse number="10">رَاهُو إِذَا كُنَّا، وْنِحْنَا أَعْدَاءْ مْتَاعْ اللهْ تْصَالِحْنَا مْعَ اللهْ بِالمُوتْ مْتَاعْ إِبْنُو، إِمَّالاَ أَكْثِرْ مِنْ هَذَا تَوَّا وْإِحْنَا مِتْصَالْحِينْ مْعَاهْ بَاشْ نُخْلْصُوا بِحْيَاةْ إِبْنُو.</verse>
				<verse number="11">وْإِحْنَا زَادَا نَفْرْحُوا فِي اللهْ بْرَبّْنَا يَسُوعْ المَسِيحْ الِّي عْلَى طْرِيقُو تَوَّا تْصَالِحْنَا مْعَ اللهْ.</verse>
				<verse number="12">هَاذَاكَا عْلاَشْ الخَطِيئَة جَاتْ لِلدِّنْيَا عْلَى طْرِيقْ إِنْسَانْ وَاحِدْ، وِالمُوتْ عْلَى طْرِيقْ الْخَطِيّة. وْهَكَّا النَّاسْ الكُلْهُمْ وَلاَّوْ يْمُوتُوا عْلَى خَاطِرْ الكُلْهُمْ عَمْلُوا الْخَطَايِا.</verse>
				<verse number="13">الْخَطِيّة كَانتْ فِي العَالَمْ قْبَلْ مَا تِتْعْطَى الشَّرِيعَة. آمَا وِينْ مَا ثَمَّاشْ شَرِيعَةْ، الْخَطِيّة مَا يِتْحْسِبْشْ.</verse>
				<verse number="14">آمَا مِنْ آدَمْ لْوَقْتْ مُوسَى المُوتْ حْكُمْ فِي البَشَرْ الكُلْهُمْ، حَتَّى فِي النَّاسْ الِّي مَا عَمْلُوشْ الْخَطَايا كِيفْ مَا عْمَلْ آدَمْ. وْكَانْ آدَمْ مِثَالْ لِلِّي بَاشْ يْجِي بَعْدُو.</verse>
				<verse number="15">آمَا المَوْهْبَة مْتَاعْ اللهْ مَا هِيشْ كِيفْ الْخَطِيّة. إِذَا كَانْ بَرْشَة نَاسْ مَاتُوا بِسْبَبْ خَطِيّة إِنْسَانْ وَاحِدْ، رَاهِي النِّعْمَة مْتَاعْ اللهْ أَكْبِرْ ابَّرْشَة وِالعْطِيَّة مْتَاعُو الِّي عْطَاهَا لْبَرْشَة نَاسْ عْلَى طْرِيقْ النِّعْمَة مْتَاعْ إِنْسَانْ وَاحِدْ الِّي هُوَ يَسُوعْ المَسِيحْ.</verse>
				<verse number="16">وْرَاهِي العْطِيَّة مَا هِيشْ كِيفْ الإِنْسَانْ الوَاحِدْ الِّي عْمَلْ خَطِيّة. الحُكْمْ الِّي جَا مِنْ خَطِيّة الإِنْسَانْ الوَاحِدْ خَلَّى النَّاسْ يِتْحْكُمْ عْلِيهُمْ. آمَا العْطِيَّة بِالنِّعْمَة، رَغْمِلِّي ثَمَّة بَرْشَة خَطايَا، جَابِتْ التَّبْرِيرْ.</verse>
				<verse number="17">إِذَا كَانْ بِسْبَبْ الْخَطيّة مْتَاعْ الإِنْسَانْ الوَاحِدْ المُوتْ حْكُمْ فِي النَّاسْ عْلَى طْرِيقُو، قَدَّاشْ الِّي خْذَاوْ النِّعْمَة العْظِيمَة وِالعْطِيَّة مْتَاعْ البِرْ يُحْكْمُوا فِي الحَيَاةْ عْلَى طْرِيقْ إِنْسَانْ وَاحِدْ الِّي هُوَ يَسُوعْ المَسِيحْ!</verse>
				<verse number="18">كِيفْ مَا خَطيّة وَاحِدْ خَلَّات النَّاسْ الكُلْهُمْ يِتْحْكَمْ عْلِيهُمْ، زَادَا بِرْ وَاحِدْ يْهِزْ النَّاسْ الكُلْهُمْ لِلبِرْ وِالحَيَاةْ.</verse>
				<verse number="19">كِيفْ مَا بِالمَعْصْيَة مْتَاعْ الإِنْسَانْ الوَاحِدْ بَرْشَة نَاسْ تْرَدُّوا خَاطْئين، زَادَا بِالطَّاعَة مْتَاعْ الإِنْسَانْ الوَاحِدْ بَرْشَة نَاسْ بَاشْ يِتْرَدُّوا أَبْرَارْ.</verse>
				<verse number="20">الشَّرِيعَة جَاتْ بَاشْ الْخَطَايا تُكْثُرْ، آمَا وِينْ تُكْثُرْ الْخَطَايا تْزِيدْ تُكْثُرْ النِّعْمَة.</verse>
				<verse number="21">بَاشْ كِيفْ مَا الخَطِيئَة حُكْمِتْ بَاشْ تْخَلِّي النَّاسْ يْمُوتُوا، النِّعْمَة زَادَا تُحْكُمْ عْلَى طْرِيقْ البِرْ بَاشْ تْخَلِّي النَّاسْ يَاخْذُوا الحَيَاةْ الأَبَدِيَّة عْلَى طْرِيقْ يَسُوعْ المَسِيحْ رَبّْنَا.</verse>
			</chapter>
			<chapter number="6">
				<verse number="1">إِمَّالاَ آشْ بَاشْ نْقُولُوا؟ يَاخِي نُقْعْدُوا نْعِيشُوا فِي الخَطِيئَة بَاشْ النِّعْمَة تُكْثُرْ؟</verse>
				<verse number="2">حَاشَا! أَحْنَا الِّي مُتْنَا عْلَى الخَطِيئَة كِيفَاشْ نَبْقَاوْ نْعِيشُوا فِيهَا؟</verse>
				<verse number="3">وِلاَّ مَا كُمْشْ عَارْفِينْ الِّي أَحْنَا الكُلْنَا الِّي تْعَمِّدْنَا فِي المَسِيحْ يَسُوعْ تْعَمِّدْنَا بَاشْ نْمُوتُوا مْعَاهْ؟</verse>
				<verse number="4">وْتِدْفِنَّا مْعَاهْ بِالمَعْمُودِيَّة لِلْمُوتْ، بَاشْ كِيفْ مَا المَسِيحْ قَامْ مِنْ بِينْ المُوتَى بِالمَجْدْ مْتَاعْ الآبْ، هَكَّا أَحْنَا زَادَا بَاشْ نْعِيشُوا فِي الحَيَاةْ الجْدِيدَة.</verse>
				<verse number="5">رَاهُو كِيفْ مَا تْوَحِّدْنَا مْعَاهْ كِمُتْنَا كِيفُو، زَادَا بَاشْ نِتْوَحّْدُوا مْعَاهْ كِنْقُومُوا كِيفْ مَا قَامْ هُوَ.</verse>
				<verse number="6">وْإِحْنَا نَعْرْفُوا الِّي الإِنْسَانْ القْدِيمْ الِّي فِينَا تِصْلَبْ مْعَاهْ بَاشْ البْدَنْ مْتَاعْ الخَطِيئَة يِفْنَى، وْمَا عَادِشْ بَاشْ نَبْقَاوْ عَبِيدْ مْتَاعْ الخَطِيئَة.</verse>
				<verse number="7">رَاهُو الِّي يْمُوتْ يْوَلِّي حُرْ مِالسُّلْطَة مْتَاعْ الخَطِيئَة.</verse>
				<verse number="8">آمَا إِذَا كَانْ مُتْنَا مْعَ المَسِيحْ، رَانَا نِمّْنُوا الِّي أَحْنَا زَادَا بَاشْ نَحْيَاوْ مْعَاهْ.</verse>
				<verse number="9">وْنَعْرْفُوا إِنُّو المَسِيحْ بَعْدْ مَا قَيّْمُو اللهْ مِنْ بِينْ المُوتَى مُوشْ بَاشْ يْمُوتْ مَرَّة أُخْرَى وِالمُوتْ مُوشْ بَاشْ يْكُونْ عَنْدُو سُلْطَة عْلِيهْ،</verse>
				<verse number="10">وْكَوْنُو مَاتْ، هَاذَا مَعْنَاهْ إِنُّو مَاتْ مَرَّة وَحْدَة عْلَى الخَطِيئَة. وِالحَيَاةْ الِّي بَاشْ يْعِيشْهَا رَاهُو يْعِيشْهَا لِلّه،</verse>
				<verse number="11">إِمَّالاَ إِنْتُومَا زَادَا يِلْزِمْكُمْ تِحْسْبُوا رْوَاحْكُمْ مُوتَى عْلَى الخَطِيئَة وْحَيِّينْ للهْ فِي المَسِيحْ يَسُوعْ.</verse>
				<verse number="12">هَاذَاكَا عْلاَشْ مَا تْخَلِّيوْشْ الخَطِيئَة تْسَيْطِرْ عْلَى بْدُونَاتْكُمْ الفَانْيَة وِتْخَلِّيكُمْ اتَّبْعُوا الشْهَاوِي مْتَاعْهُمْ،</verse>
				<verse number="13">مَا تْسَلّْمُوشْ الأَعْضَاءْ مْتَاعْ بْدُونَاتْكُمْ لِلخَطِيئَة بَاشْ يِتْعْمَلْ بِيهُمْ الشَّرْ، آمَا سَلّْمُوا رْوَاحْكُمْ للهْ كِيفْ نَاسْ رَجْعُوا مِالمُوتْ لِلحَيَاةْ، وسَلْمُوا الأَعْضَاءْ مْتَاعْكُمْ للهْ بَاشْ يِتْعْمَلْ بِيهُمْ البِرْ،</verse>
				<verse number="14">رَاهِي الخَطِيئَة مَا عَادِشْ عِنْدْهَا حَتَّى سْيَادَة عْلِيكُمْ، مَا دَامْكُمْ مَا كُمْشْ تَحْتْ الشَّرِيعَة مْتَاعْ مُوسَى آمَا تَحْتْ النِّعْمَة.</verse>
				<verse number="15">شْنُوَّة مَالاَ؟ يَاخِي نَعْمْلُوا الخَطِيئَة عْلَى خَاطِرْنَا مَا نَاشْ تَحْتْ الشَّرِيعَة آمَا تَحْتْ النِّعْمَة؟ حَاشَا!</verse>
				<verse number="16">يَاخِي مَا تَعْرْفُوشْ الِّي إِذَا كَانْ تْسَلّْمُوا رْوَاحْكُمْ لأَيْ وَاحِدْ وِاطِّيعُوهْ كِيفْ العَبِيدْ، تْوَلِّيوْا العَبِيدْ مْتَاعُو؟ عَبِيدْ الخَطِيئَة الِّي تْهِزْ لِلمُوتْ وِلاَّ عَبِيدْ لِلطَّاعَة الِّي تْهِزْ لِلبِرْ.</verse>
				<verse number="17">آمَا نُشْكْرُوا اللهْ إِنّْكُمْ إِنْتُومَا الِّي كُنْتُوا عَبِيدْ مْتَاعْ الخَطِيئَة وَلِّيتُوا اطِّيعُوا بِقْلُوبْكُمْ الكُلْهَا فِي التَّعْلِيمْ الِّي خْذِيتُوهْ،</verse>
				<verse number="18">وِتْحَرِرْتُوا مِالخَطِيئَة وْوَلِّيتُوا عَبِيدْ مْتَاعْ البِرْ.</verse>
				<verse number="19">نِتْكَلِّمْ كِيفْ بَشَرْ يْرَاعِي الِّي انْتُومَا مَا تْنَجّْمُوشْ تِفْهْمُونِي. إِمَّالاَ كِيفْ مَا سَلِّمْتُوا الأَعْضَاءْ مْتَاعْكُمْ لِلنْجَاسَة وِالفْسَادْ بَاشْ تَعْمْلُوا الشَّرْ، تَوَّا سَلْمُوا الأَعْضَاءْ مْتَاعْكُمْ كِيفْ عَبِيدْ لِلبِرْ بَاشْ تِتْقَدّْسُوا.</verse>
				<verse number="20">وْوَقْتِلِّي كُنْتُوا عَبِيدْ مْتَاعْ الخَطِيئَة، كُنْتُوا أَحْرَارْ مِالبِرْ.</verse>
				<verse number="21">إِمَّالاَ شْنُوَّة اسْتْفِدْتُوا مِالحَاجَاتْ الِّي تَوَّا وَلِّيتُوا تِحْشْمُوا بِيهُمْ؟ رَاهُمْ الحَاجَاتْ هَاذُمْ إخّْرِتْهُمْ المُوتْ.</verse>
				<verse number="22">آمَا تَوَّا، بَعْدْ مَا تْحَرِرْتُوا مِالخَطِيئَة وْوَلِّيتُوا العَبِيدْ مْتَاعْ اللهْ، الشَّيْء الِّي رْبِحْتُوهْ هُوَ القَدَاسَة الِّي تْهِزْ لِلحَيَاةْ الأَبَدِيَّة،</verse>
				<verse number="23">رَاهُو الأَجْرْ مْتَاعْ الذْنُوبْ هُوَ المُوتْ، آمَا العْطِيَّة مْتَاعْ اللهْ هِيَ الحَيَاةْ الأَبَدِيَّة فِي المَسِيحْ يَسُوعْ رَبّْنَا.</verse>
			</chapter>
			<chapter number="7">
				<verse number="1">يَاخِي مَا كُمْشْ عَارْفِينْ يَا الإِخْوَة، وْرَانِي نْكَلِّمْ فِي الِّي يَعْرْفُوا الشَّرِيعَة، الِّي الشَّرِيعَة عِنْدْهَا سُلْطَة عْلَى الإِنْسَانْ وَقْتِلِّي هُوَ حَيْ آكَاهُو؟</verse>
				<verse number="2">وِالمْرَا المْعَرّْسَة تَرْبِطْهَا الشَّرِيعَة بْرَاجِلْهَا مَا دَامُو حَيْ، آمَا إِذَا كَانْ يْمُوتْ رَاجِلْهَا رَاهِي تِتْحَرِرْ مِالشَّرِيعَة الِّي تَرْبِطْهَا بِيهْ.</verse>
				<verse number="3">إِمَّالاَ إِذَا كَانْ تِمْشِي مْعَ رَاجِلْ آخَرْ وَقْتِلِّي رَاجِلْهَا حَيْ رَاهِي تِتْسَمَّى زَانْيَة. آمَا إِذَا كَانْ رَاجِلْهَا يْمُوتْ تِتْحَرِرْ مِالشَّرِيعَة هَاذِي، وْمَا هِيشْ زَانْيَة إِذَا كَانْ تْعَرِّسْ بْرَاجِلْ آخَرْ.</verse>
				<verse number="4">وْهَكَّا إِنْتُومَا زَادَا يَا إِخْوْتِي، مُتُّوا عْلَى شَرِيعِةْ مُوسَى عْلَى طْرِيقْ الْجَسَدْ مْتَاعْ المَسِيحْ بَاشْ تْوَلِّيوْا تَابْعِينْ لْوَاحِدْ آخَرْ، لِلِّي قَامْ مِنْ بِينْ المُوتَى، بَاشْ تْجِيبُوا ثَمَرْ للهْ.</verse>
				<verse number="5">وَقْتِلِّي كُنَّا عَايْشِينْ حَسْبْ البْدَنْ، شْهَاوِي الذْنُوبْ مْتَاعْنَا الِّي ظَهّْرِتْهُمْ الشَّرِيعَة كَانُوا يِخْدْمُوا فِي أَعْضَاءْ البْدَنْ مْتَاعْنَا بَاشْ يْخَلُّونَا نْجِيبُوا ثَمَرْ لِلمُوتْ.</verse>
				<verse number="6">آمَا تَوَّا رَانَا تْحَرِّرْنَا مِالشَّرِيعَة، كِمُتْنَا عْلَى هَاكَا الِّي كَانِتْ رَابْطِتْنَا، بَاشْ نِخْدْمُوا تَحْتْ الحَيَاةْ الجْدِيدَة مْتَاعْ الرُّوحْ القُدُسْ، مُوشْ تَحْتْ سُلْطِةْ القَانُونْ القْدِيمْ الِّي هُوَ مَكْتُوبْ.</verse>
				<verse number="7">إِمَّالاَ آشْ بَاشْ نْقُولُوا؟ يَاخِي الشَّرِيعَة خَطِيئَة؟ حَاشَا؟ رَانِي مَا كُنْتِشْ بَاشْ نَعْرِفْ الخَطِيئَة كَانْ مَا جَاتِشْ ثَمَّة شَرِيعَةْ. مَا كُنْتِشْ بَاشْ نَعْرِفْ آشْ مَعْنَاهَا الشَّهْوَة لُوكَانْ الشَّرِيعَة مَا قَالِتْشْ: «مَا تِشْتْهَاشْ»</verse>
				<verse number="8">آمَا الذْنُوبْ لْقَاتْ الفُرْصَة فِي الوْصِيَّة بَاشْ تْحَرِّكْ فِيَّ الشْهَاوِي الكُلْهَا، مِنْ غِيرْ شَرِيعَةْ الذْنُوبْ مِيتَة.</verse>
				<verse number="9">قْبَلْ كُنْتْ نَحْيَى مِنْ غِيرْ الشَّرِيعَة مْتَاعْ مُوسَى، آمَا وَقْتِلِّي الوْصَايَا مْتَاعْ الشَّرِيعَة جَاتْ الذْنُوبْ حْيَاتْ.</verse>
				<verse number="10">وْآنَا مُتْ، وِالوْصِيَّة الِّي تَعْطِي الحَيَاةْ، هَزِّتْنِي آنَا لِلمُوتْ،</verse>
				<verse number="11">رَاهِي الذْنُوبْ لْقَاتْ فُرْصِتْهَا فِي الوْصِيَّة، وْخِدْعِتْنِي وْقِتْلِتْنِي بِيهَا.</verse>
				<verse number="12">إِمَّالاَ رَاهِي الشَّرِيعَة مُقَدّْسَة، وِالوْصِيَّة مُقَدّْسَة وْعَادْلَة وْصَالْحَة.</verse>
				<verse number="13">يَاخِي الشَّيْء الصَّالِحْ اسَّبِبْلِي فِي المُوتْ؟ حَاشَا! رَاهِي الذْنُوبْ هِيَ الِّي خَلاَّتْنِي نْمُوتْ عْلَى طْرِيقْ الشَّيْء الصَّالِحْ، بَاشْ تُظْهُرْ عْلَى حْقِيقِتْهَا، وِعْلَى طْرِيقْ الوْصِيَّة تُظْهُرْ الِّي هِيَ مِذْنْبَة بَرْشَة.</verse>
				<verse number="14">وْإِحْنَا نَعْرْفُوا الِّي الشَّرِيعَة رُوحِيَّة، آمَا آنَا رَانِي بَشَرْ تْبِعْتْ كِيفْ عَبْدْ لِلذْنُوبْ:</verse>
				<verse number="15">مَا نِيشْ عَارِفْ عْلَى رُوحِي شْنُوَّة نَعْمِلْ، رَانِي الِّي نْحِبْ نَعْمْلُو مَا نَعْمْلُوشْ، وِلِّي مَا نْحِبِّشْ نَعْمْلُو نَعْمْلُو.</verse>
				<verse number="16">وْكِنَعْمِلْ الشَّيْء الِّي مَا نْحِبُّوشْ، نْوَافِقْ الِّي الشَّرِيعَة صَالْحَة.</verse>
				<verse number="17">إِمَّالاَ مَا نِيشْ آنَا الِّي قَاعِدْ نَعْمِلْ فِي الشَّيْء هَاذَاكَا، آمَا رَاهِي الذْنُوبْ الِّي سَاكْنَة فِيَّ</verse>
				<verse number="18">رَانِي نَعْرِفْ الِّي مَا فِيَّ حَتَّى حَاجَة تُصْلُحْ، مَعْنَاهَا فِي بَدْنِي. نْحِبْ نَعْمِلْ الخِيرْ، آمَا مَا انَّجِّمْشْ نَعْمْلُو.</verse>
				<verse number="19">رَانِي مَا نَعْمِلْشْ الخِيرْ الِّي نْحِبْ نَعْمْلُو، آمَا نَعْمِلْ الشَّرْ الِّي مَا نْحِبِّشْ نَعْمْلُو.</verse>
				<verse number="20">وْإِذَا كَانْ نَعْمِلْ الشَّيْء الِّي مَا نْحِبِّشْ نَعْمْلُو، رَانِي مَا نِيشْ آنَا الِّي نَعْمِلْ فِيهْ، رَاهِي الذْنُوبْ الِّي سَاكْنَة فِيَّ.</verse>
				<verse number="21">إِمَّالاَ رَاهِي وَلاَّتْ كِيفْ القَانُونْ، كِنْحِبْ نَعْمِلْ الخِيرْ مَا نَلْقَى قُدَّامِي كَانْ الشَّرْ انَّجِّمْ نَعْمْلُو.</verse>
				<verse number="22">رَانِي فِي قَلْبِي نْحِبْ شَرِيعِةْ اللهْ أَكْثِرْ مَا يُمْكِنْ.</verse>
				<verse number="23">آمَا رَانِي نْشُوفْ فِي قَانُونْ آخَرْ فِي الأَعْضَاءْ مْتَاعِي يْحَارِبْ فِي القَانُونْ مْتَاعْ عَقْلِي وِيْخَلِّينِي مَرْبُوطْ فِي القَانُونْ مْتَاعْ الذْنُوبْ الِّي سَاكِنْ فِي الأَعْضَاءْ مْتَاعِي.</verse>
				<verse number="24">يَا وِيلِي آنَا الإِنْسَانْ المِسْكِينْ! شْكُونْ بَاشْ يْمَنَّعْنِي مِالبْدَنْ هَاذَا الِّي هَازْنِي لِلمُوتْ؟</verse>
				<verse number="25">نُشْكُرْ للهْ اللّي هَذَا تَمْ بْرَبْنَا يَسُوعْ المَسِيحْ. آنَا نِخْدِمْ فِي شَرِيعِةْ اللهْ بْعَقْلِي، آمَا نِخْدِمْ فِي قَانُونْ الذْنُوبْ ابَّدْنِي.</verse>
			</chapter>
			<chapter number="8">
				<verse number="1">إِمَّالاَ مَا ثَمَّاشْ حَتَّى حُكْمْ تَوَّا عَلِّي هُومَا فِي المَسِيحْ يَسُوعْ،</verse>
				<verse number="2">رَاهِي شَرِيعِةْ الرُّوحْ القُدُسْ مْتَاعْ الحَيَاةْ فِي المَسِيحْ يَسُوعْ حَرَرِتْنِي مِنْ قَانُونْ الذْنُوبْ وِالمُوتْ.</verse>
				<verse number="3">عْلَى خاطِرْ اللّي كَانِتْ الشّريعَة عَاجْزَة عْلِيهْ بِخْصُوصْ اللّي كانْ ضْعيفْ بِطْبيعْتو الْجَسدِيّة، عَمْلُو الله كِي بْعَثْ ابْنُو في جَسَدْ يِشْبِهْ جَسَدْ الخَاطي، مِنْ أَجْلْ الْخطِيّة، وْحْكُمْ على الخَطِيّة في الْجَسدْ.</verse>
				<verse number="4">بَاشْ يْتِمْ فِينَا أَحْنَا الشَّيْء الِّي تُفْرْضُو الشَّرِيعَة، أَحْنَا الِّي نْعِيشُوا كِيفْ مَا يْحِبْ الرُّوحْ القُدُسْ مُوشْ كِيفْ مَا يْحِبْ البْدَنْ.</verse>
				<verse number="5">رَاهُمْ الِّي يْعِيشُوا كِيفْ مَا يْحِبْ البْدَنْ يْفَكّْرُوا فِي الحَاجَاتْ مْتَاعْ البْدَنْ، وِلِّي يْعِيشُوا كِيفْ مَا يْحِبْ الرُّوحْ القُدُسْ يْفَكّْرُوا فِي الحَاجَاتْ مْتَاعْ الرُّوحْ القُدُسْ.</verse>
				<verse number="6">التَّفْكِيرْ فِي الحَاجَاتْ مْتَاعْ البْدَنْ يْهِزْ لِلمُوتْ، وِالتِّفْكِيرْ فِي الحَاجَاتْ مْتَاعْ الرُّوحْ القُدُسْ يْهِزْ لِلحَيَاةْ وِالسَّلاَمْ،</verse>
				<verse number="7">رَاهُو التَّفْكِيرْ فِي الحَاجَاتْ مْتَاعْ البْدَنْ يْخَلِّي الإِنْسَانْ يْوَلِّي العْدُو مْتَاعْ اللهْ وْمَا يْطِيعِشْ الشَّرِيعَة مْتَاعْ اللهْ وْمَا يْنَجِّمْشْ يْطِيعْهَا.</verse>
				<verse number="8">الِّي يْعِيشُوا كِيفْ مَا يْحِبْ البْدَنْ مَا يْنَجّْمُوشْ يْرَضِّيوْ اللهْ.</verse>
				<verse number="9">آمَا إِنْتُومَا مَا كُمْشْ فِي البْدَنْ، إِذَا كَانْ رُوحْ اللهْ يُسْكُنْ فِيكُمْ رَاكُمْ فِي الرُّوحْ القُدُسْ، أَيْ وَاحِدْ مَا عِنْدُوشْ رُوحْ المَسِيحْ، رَاهُو مُوشْ تَابْعُو.</verse>
				<verse number="10">آمَا إِذَا كَانْ المَسِيحْ فِيكُمْ، رَاهِي رْوَاحْكُمْ حَيَّة بِسْبَبْ البِرْ، رَغْمِلِّي بْدُونَاتْكُمْ مِيتَة بِسْبَبْ الخَطِيئَة.</verse>
				<verse number="11">إِذَا كَانْ رُوحْ الِّي قَيِّمْ يَسُوعْ مِنْ بِينْ المُوتَى يُسْكُنْ فِيكُمْ، رَاهُو الِّي قَيِّمْ المَسِيحْ يَسُوعْ مِنْ بِينْ المُوتَى بَاشْ يَعْطِي حَيَاةْ لِبْدُونَاتْكُمْ المِيتَة زَادَا عْلَى طْرِيقْ رُوحُو الِّي يُسْكُنْ فِيكُمْ.</verse>
				<verse number="12">إِمَّالاَ يَا خْوَاتِي رَانَا مَدْيُونِينْ، مُوشْ لِلبْدَنْ بَاشْ نْعِيشُوا كِيفْ مَا يْحِبْ البْدَنْ.</verse>
				<verse number="13">رَاكُمْ إِذَا كَانْ تْعِيشُوا كِيفْ مَا يْحِبْ البْدَنْ بَاشْ تْمُوتُوا، آمَا إِذَا كَانْ تُقْتْلُوا أَعْمَالْ البْدَنْ بِالرُّوحْ القُدُسْ رَاكُمْ بَاشْ تَحْيَاوْ.</verse>
				<verse number="14">الِّي يْقُودْ فِيهُمْ رُوحْ اللهْ الكُلْهُمْ رَاهُمْ وْلاَدْ اللهْ،</verse>
				<verse number="15">رَاكُمْ مَا خْذِيتُوشْ رُوحْ مْتَاعْ عَبِيدْ بَاشْ تْعِيشُوا فِي الخُوفْ، آمَا خْذِيتُوا الرُّوحْ مْتَاعْ وْلاَدْ اللهْ الِّي يْخَلِّيكُمْ تْعَيّْطُوا: «يَا بَابَا! يَا بُونَا!»</verse>
				<verse number="16">وِالرُّوحْ القُدُسْ هُوَ بِيدُو يِشْهِدْ مْعَ رْوَاحْنَا الِّي أَحْنَا وْلاَدْ اللهْ.</verse>
				<verse number="17">إِذَا كَانْ أَحْنَا وْلاَدْ اللهْ، مَعْنَاهَا رَانَا وَارْثِينْ: وَارْثِينْ اللهْ وْمِتْشَارْكِينْ فِي الوَرْثَة مْعَ المَسِيحْ، نِتْعَذّْبُوا مْعَاهْ بَاشْ انَّجّْمُوا نِتْمَجّْدُوا مْعَاهْ زَادَا.</verse>
				<verse number="18">العْذَابْ الِّي نْعَانِيوْ فِيهْ فِي الوَقْتْ الحَاضِرْ مَا يْجِي حَتَّى شَيْء قُدَّامْ المَجْدْ الِّي بَاشْ يُظْهُرْ فِينَا فِي المُسْتَقْبِلْ.</verse>
				<verse number="19">رَاهِي الخْلِيقَة تِسْتَنَّى وَقْتَاشْ بَرْكَة بَاشْ يُظْهْرُوا وْلاَدْ اللهْ.</verse>
				<verse number="20">الخْلِيقَة تْحَطِّتْ تَحْتْ البَاطِلْ مُوشْ بْإِرَادِتْهَا، آمَا بْإِرَادِةْ الِّي حَطّْهَا. وْبَاقِي مَازَالْ عِنْدْهَا أَمَلْ</verse>
				<verse number="21">رَاهِي الخْلِيقَة بِيدْهَا بَاشْ تِتْحَرِرْ مِنْ عُبُودِيِّةْ الفْسَادْ مْتَاعْهَا وْتَاخُذْ الحُرِّيَّة مْتَاعْ مَجْدْ وْلاَدْ اللهْ.</verse>
				<verse number="22">أَحْنَا نَعْرْفُوا الِّي الخْلِيقَة الكُلْهَا تِتْعَذِّبْ لِليُومْ بِوْجَايِعْ كِيفْ وْجَايِعْ الوْلاَدَة.</verse>
				<verse number="23">وْمُوشْ الخْلِيقَة آكَاهُو، آمَا أَحْنَا بِيدْنَا الِّي عِنْدْنَا الغَلَّة الأُولَى مْتَاعْ الرُّوحْ القُدُسْ نِتْوَجّْعُوا فِي قْلُوبْنَا كِنِسْتَنَّاوْ بَاشْ اللهْ يْرُدّْنَا وْلاَدُو وْيِفْدِي بْدُونَاتْنَا.</verse>
				<verse number="24">رَانَا خْلُصْنَا بِالأَمَلْ. وْتَوَّا الأَمَلْ الِّي يِتْشَافْ مُوشْ أَمَلْ. شْكُونُو الِّي عَنْدُو أَمَلْ فِي حَاجَة يْشُوفْ فِيهَا؟</verse>
				<verse number="25">آمَا إِذَا كَانْ عِنْدْنَا أَمَلْ فِي الشَّيْء الِّي مَا نْشُوفُوهِشْ، رَانَا نِسْتَنَّاوْهْ وْإِحْنَا صَابْرِينْ.</verse>
				<verse number="26">وْهَكَّا زَادَا الرُّوحْ القُدُسْ يْعَاوِنَّا فِي ضَعْفْنَا. رَانَا مَا نَعْرْفُوشْ كِيفَاشْ نْصَلِّيوْ كِيفْ مَا يِلْزِمْ، آمَا الرُّوحْ القُدُسْ بِيدُو يِشْفَعْ فِينَا بِوْجَايِعْ مَا تِتْوْصُفْشْ.</verse>
				<verse number="27">آمَا اللهْ الِّي يَعْرِفْ بِالشَّيْء الِّي فِي القْلُوبْ يَعْرِفْ شْنُوَّة الرُّوحْ القُدُسْ يْفَكِّرْ. رَاهُو الرُّوحْ القُدُسْ يِشْفَعْ فِي المُؤْمْنِينْ كِيفْ مَا يْحِبْ اللهْ.</verse>
				<verse number="28">وْإِحْنَا نَعْرْفُوا الِّي الحَاجَاتْ الكُلْهَا تِخْدِمْ فِي مَصْلَحْةْ النَّاسْ الِّي يْحِبُّوا رَبِّي، الِّي عَيّْطِلْهُمْ كِيفْ مَا قْصَدْ.</verse>
				<verse number="29">هَاكَا الِّي عْرَفْهُمْ مِنْ قْبَلْ خْتَارْهُمْ مِنْ قْبَلْ بَاشْ يْكُونُوا عْلَى صُورِةْ إِبْنُو بَاشْ يْكُونْ الخُو الكْبِيرْ فِي وُسْطْ بَرْشَة إِخْوَة.</verse>
				<verse number="30">وْهَاكَا الِّي خْتَارْهُمْ مِنْ قْبَلْ نَادَالْهُمْ، وِلِّي نَادَالْهُمْ بَرِّرْهُمْ زَادَا، وِلِّي بَرِّرْهُمْ مَجِّدْهُمْ زَادَا.</verse>
				<verse number="31">وْبَعْدْ هَاذَا الكُلْ، آشْ بَاشْ نْقُولُوا؟ إِذَا كَانْ اللهْ مْعَانَا، شْكُونْ بَاشْ يْكُونْ ضِدّْنَا؟</verse>
				<verse number="32">الِّي مَا بْخِلْشْ عْلِينَا بْإِبْنُو، آمَا سَلّْمُو لِلمُوتْ عْلَى خَاطِرْنَا الكُلْنَا، يَاخِي مُوشْ بَاشْ يَعْطِينَا مْعَاهْ كُلْ شَيْء؟</verse>
				<verse number="33">شْكُونْ بَاشْ يِتْهِمْ الِّي خْتَارْهُمْ اللهْ، اللهْ بِيدُو رَدّْهُمْ أَبْرَارْ؟</verse>
				<verse number="34">شْكُونْ الِّي بَاشْ يُحْكُمْ عْلِيهُمْ؟ مُوشْ المَسِيحْ يَسُوعْ، الِّي مَاتْ، وْهُوَ الِّي قَامْ مِنْ بِينْ المُوتَى، الِّي هُوَ عْلَى يْمِينْ اللهْ يِشْفَعْ فِينَا.</verse>
				<verse number="35">شْكُونْ بَاشْ يْبَعِّدْنَا عْلَى المْحَبَّة مْتَاعْ المَسِيحْ؟ يَاخِي الشِّدَّة وِلاَّ الضِّيقْ وِلاَّ الإِضْطِهَادْ وِلاَّ الجُّوعْ وِلاَّ العْرَى وِلاَّ الخْطَرْ وِلاَّ السِّيفْ؟</verse>
				<verse number="36">كِيفْ مَا هُوَ مَكْتُوبْ فِي الكْتَابْ المُقَدَّسْ: نِتْقِتْلُوا النْهَارْ الكُلُّو عْلَى خَاطْرِكْ تِحْسِبْنَا كِيفْ غْنَمْ لِلذَّبْحَانْ.</verse>
				<verse number="37">آمَا رَانَا فِي الحَاجَاتْ هَاذِي الكُلْهَا نِنْتَصْرُوا بَرْشَة بِلِّي حَبّْنَا.</verse>
				<verse number="38">رَانِي مِتْأَكِّدْ الِّي لاَ المُوتْ وْلاَ الحَيَاةْ، وْلاَ المْلاَيْكَة وْلاَ رُؤَسَاءْ المْلاَيْكَة، وْلاَ الحَاجَاتْ القْوِيَّة وْلاَ الحَاضِرْ وْلاَ المُسْتَقْبِلْ،</verse>
				<verse number="39">وْلاَ الحَاجَاتْ القْوِيَّة الِّي لْفُوقْ وْلاَ الحَاجَاتْ القْوِيَّة الِّي لُوطَا وْلاَ حَتَّى حَاجَة فِي الخْلِيقَة الكُلْهَا بَاشْ تِقْدِرْ تْبَعِّدْنَا عْلَى مْحَبِّةْ اللهْ فِي المَسِيحْ يَسُوعْ رَبّْنَا.</verse>
			</chapter>
			<chapter number="9">
				<verse number="1">نْقُولْ الحَقْ فِي المَسِيحْ وْمَا نِيشْ نِكْذِبْ. وْضَمِيرِي يِشْهِدْلِي فِي الرُّوحْ القُدُسْ</verse>
				<verse number="2">الِّي آنَا حْزِينْ بَرْشَة وْعِنْدِي وْجِيعَة فِي قَلْبِي مَا تُوفَاشْ</verse>
				<verse number="3">رَانِي تْمَنِّيتْ لُوكَانْ آنَا بِيدِي مَحْرُومْ مِ المَسِيحْ عْلَى خَاطِرْ خْوَاتِي وْأَقَارْبِي فِي الدَّمْ.</verse>
				<verse number="4">هُومَا شَعْبْ إِسْرَائِيلْ الِّي خْتَارُو اللهْ وْرَدّْهُمْ وْلاَدُو وْظَهّْرِلْهُمْ مَجْدُو وِعْطَاهُمْ عَهْدُو وِالشَّرِيعَة وِالعِبَادَة وِالوُعُودْ مْتَاعُو،</verse>
				<verse number="5">وْمِنْهُمْ كَانُوا الجْدُودْ وْمِنْهُمْ جَا المَسِيحْ فِي البْدَنْ، الِّي هُوَ فُوقْ كُلْ شَيْء، إِلاَهْ مُبَارَكْ لِلأَبَدْ. آمِينْ.</verse>
				<verse number="6">وْمَا نْقُولِشْ الِّي الوَعْدْ مْتَاعْ اللهْ مَا تَمِّشْ. رَاهُو مُوشْ بَنِي إِسْرَائِيلْ الكُلْهُمْ مِنْ بَنِي إِسْرَائِيلْ بِالحَقْ،</verse>
				<verse number="7">وْمُوشْ ذُرِّيِّةْ إِبْرَاهِيمْ الكُلْهُمْ بَاشْ يْكُونُوا وْلاَدْ اللهْ. آمَا اللهْ قَالْ: «عْلَى طْرِيقْ إِسْحَاقْ بَاشْ تْكُونْ عِنْدِكْ ذُرِّيَّة.»</verse>
				<verse number="8">وْهَاذَا مَعْنَاهْ الِّي مُوشْ الوْلاَدْ الِّي يْجِيوْ مِ اللحَمْ هُومَا وْلاَدْ اللهْ، آمَا الوْلاَدْ الِّي تُوعِدْ بِيهُمْ هُومَا الِّي يِتْحِسْبُوا ذُرِّيَّة.</verse>
				<verse number="9">رَاهُو هَاذَا هُوَ الشَّيْء الِّي وْعِدْ بِيهْ اللهْ: «تَوْ نَرْجَعْلِكْ العَامْ الجَّايْ فِي الوَقْتْ هَاذَا وْسَارَّة بَاشْ تْجِيبْ وْلِدْ.»</verse>
				<verse number="10">وْمُوشْ هَاذَا آكَاهُو، آمَا زَادَا وَقْتِلِّي رِفْقَة حِبْلِتْ وْجَابِتْ وْلاَدْ مِنْ رَاجِلْ وَاحِدْ الِّي هُوَ بُونَا إِسْحَاقْ.</verse>
				<verse number="11">وْبَاشْ يَبْقَى الشَّيْء الِّي عْلَى خَاطْرُو خْتَارْهُمْ اللهْ، وِلِّي هُوَ الدَّعْوَة مْتَاعُو مُوشْ الأَعْمَالْ، وَقْتِلِّي هُومَا مَازَالُوا مَا تْوِلْدُوشْ وْمَا زَالُوا مَا عَمْلُوشْ لاَ الخِيرْ وْلاَ الشَّرْ</verse>
				<verse number="12">قَالِلْهَا اللهْ: «الكْبِيرْ بَاشْ يِخْدِمْ الصْغِيرْ.»</verse>
				<verse number="13">كِيفْ مَا تِكْتِبْ فِي الكْتَابْ المُقَدَّسْ: «حَبِّيتْ يَعْقُوبْ وْ أقَلْ مِنُّو مْحَبّة عِيسُو.»</verse>
				<verse number="14">إِمَّالاَ آشْ بَاشْ نْقُولُوا؟ يَاخِي اللهْ ظَالِمْ؟ حَاشَا!</verse>
				<verse number="15">رَاهُو اللهْ قَالْ لْمُوسَى: نَرْحِمْ الِّي نَرْحِمْ وِنْحِنْ عَلِّي نْحِنْ عْلِيهْ.</verse>
				<verse number="16">إِمَّالاَ مَا هِيشْ حْكَايِةْ قَدَّاشْ الإِنْسَانْ يْحِبْ وْيَسْعَى، آمَا بْرَحْمِةْ اللهْ.</verse>
				<verse number="17">رَاهُو اللهْ قَالْ فِي الكْتَابْ المُقَدَّسْ لْفَرْعُونْ: «رْفَعْتِكْ بَاشْ نْوَرِّي فِيكْ قُوتِي وْإِسْمِي يِتْخَبِّرْ بِيهْ فِي الأَرْضْ الكُلْهَا.»</verse>
				<verse number="18">إِمَّالاَ هُوَ يَرْحِمْ الِّي يْحِبْ وِيْقَسِّي قَلْبْ الِّي يْحِبْ.</verse>
				<verse number="19">بَاشْ تْقُولُولِي: «عْلاَشْ اللهْ يْلُومْ فِي العْبَادْ؟ شْكُونُو الِّي يْنَجِّمْ يْخَالِفْ إِرَادْتُو؟»</verse>
				<verse number="20">آمَا شْكُونِكْ إِنْتِ يَا إِنْسَانْ بَاشْ تِتْشَكَّى عْلَى رَبِّي؟ يَاخِي الحَاجَة المَصْنُوعَة تْنَجِّمْ تْنَاقِشْ الِّي صْنَعْهَا وِتْقُلُّو: «عْلاَشْ صْنَعْتْنِي هَكَّا؟»</verse>
				<verse number="21">تَوّا مُوشْ الِّي يَصْنَعْ فِي القْلاَلْ عَنْدُو سُلْطَة عْلَى الفُخَّارْ بَاشْ يَصْنَعْ مِالطِّينْ هُوَ بِيدُو قُلَّة عِنْدْهَا قِيمة وْقُلَّة مَا عِنْدْهَاشْ؟</verse>
				<verse number="22">وِالله زَادَا، كِحَبْ يْوَرِّي الغَضَبْ مْتَاعُو وِيْظَهِّرْ قُوتُو، تْحَمِّلْ بْصَبْرْ كْبِيرْ قْلاَلْ مْتَاعْ غَضَبْ تْصَنْعِتْ بَاشْ تِتْكَسِّرْ؟</verse>
				<verse number="23">بَاشْ يْظَهِّرْ الغْنَى مْتَاعْ مَجْدُو فِي القْلاَلْ مْتَاعْ الرَّحْمَة الِّي سْبِقْ وْحَضِّرْهَا لِلمَجْدْ،</verse>
				<verse number="24">وْمِنْ بِينْهُمْ أَحْنَا الِّي دْعَانَا مُوشْ مِاليْهُودْ آكَاهُو آمَا مِالشْعُوبْ الأُخْرِينْ زَادَا.</verse>
				<verse number="25">هَاذَا الشَّيْء الِّي قَالُو فِي كْتَابْ هُوشَعْ: الِّي مَا كَانُوشْ شَعْبِي بَاشْ انَّادِيلْهُمْ «شَعْبِي» وِلِّي مَا كَانِتْشْ حْبِيبْتِي بَاشْ انَّادِيهَا «حْبِيبْتِي»</verse>
				<verse number="26">	 وْفِي الكْتَابْ بِيدُو الِّي تقَالِلْهُمْ فِيهْ: مَا كُمْشْ شَعْبِي، بَاشْ يْنَادُولْهُمْ «وْلاَدْ اللهْ الحَيْ.»</verse>
				<verse number="27">وْإِشَعْيَاءْ يْصِيحْ عْلَى خَاطِرْ بَنِي إِسْرَائِيلْ: «حَتَّى إِذَا كَانْ بَنِي إِسْرَائِيلْ قَدْ الرْمَلْ مْتَاعْ البْحَرْ، بَاشْ يُخْلْصُوا شْوَيَّة مِنْهُمْ آكَاهُو،</verse>
				<verse number="28">رَاهُو الرَّبْ بَاشْ يُحْكُمْ عْلَى الأَرْضْ الحُكْمْ الإِخْرَانِي بْسُرْعَة.»</verse>
				<verse number="29">وْكِيفْ مَا قَالْ إِشَعْيَاءْ مِنْ قْبَلْ: إِذَا كَانْ رَبْ الجُنُودْ مَا خَلاَّشْ لِينَا ذُرِّيَّة، تَالِي رَانَا وَلِّينَا كِيفْ سَدُومْ وْوَلِّينَا نِشْبْهُوا لْعَمُورَة.</verse>
				<verse number="30">إِمَّالاَ آشْ بَاشْ نْقُولْ؟ الشْعُوبْ الأُخْرِينْ الِّي مَا سْعَاوْشْ بَاشْ يْكُونُوا أَبْرَارْ وَلُّوا أَبْرَارْ بِالإِيمَانْ.</verse>
				<verse number="31">آمَا شَعْبْ إِسْرَائِيلْ الِّي سْعَى بَاشْ يْكُونْ بَارْ عْلَى طْرِيقْ الشَّرِيعَة مَا نَجِّمْشْ يْتَمِّمْ الشَّرِيعَة.</verse>
				<verse number="32">عْلاَشْ؟ عْلَى خَاطِرْهُمْ مَا سْعَاوْشْ لِلبِرْ بِالإِيمَانْ آمَا بِالأَعْمَالْ الِّي تُفْرُضْهَا الشَّرِيعَة، يَاخِي ادَّعْثْرُوا فِي الحَجْرَة الِّي تْعَثِّرْ،</verse>
				<verse number="33">كِيفْ مَا هُو مَكْتُوبْ فِي الكْتَابْ المُقَدَّسْ: هَانِي نْحُطْ فِي صِهْيُونْ حَجْرَة بَاشْ تْخَلِّي النَّاسْ يِتْعَثّْرُوا حَجْرَة بَاشْ تْخَلِّيهُمْ يْطِيحُوا آمَا الِّي يِمِّنْ بِيهْ مَا يْخِيبِشْ.</verse>
			</chapter>
			<chapter number="10">
				<verse number="1">يَا إِخْوْتِي آنَا نِتْمَنَّى وْنُطْلُبْ مِنْ رَبِّي إِنُّو بَنِي إِسْرَائِيلْ يُخْلْصُوا.</verse>
				<verse number="2">آنَا نِشْهْدِلْهُمْ الِّي هُومَا عِنْدْهُمْ غِيرَة عْلَى رَبِّي. آمَا مِنْ غِيرْ فَهْمْ.</verse>
				<verse number="3">مَا قِبْلُوشْ البِرْ مْتَاعْ اللهْ عْلَى خَاطِرْهُمْ مَا عَرْفُوشْ البِرْ الِّي يْجِي مِنْ عِنْدْ رَبِّي وِسْعَاوْ هُومَا بَاشْ يْوَلِّيوْ أَبْرَارْ.</verse>
				<verse number="4">رَاهُو المَسِيحْ هُوَ الكَمَالْ مْتَاعْ الشَّرِيعَة وْكُلْ مِنْ يِمِّنْ بِيهْ يْوَلِّي بَارْ.</verse>
				<verse number="5">مُوسَى كْتِبْ عْلَى البِرْ الِّي يْجِي بِالشَّرِيعَة وْقَالْ: «أَيْ وَاحِدْ يْطِيعْ الوْصَايَا مْتَاعْ الشَّرِيعَة بَاشْ يَحْيَى.»</verse>
				<verse number="6">آمَا البِرْ الِّي يْجِي مِالإِيمَانْ تْقَالْ عْلِيهْ فِي الكْتَابْ المُقَدَّسْ: «مَا تْقُولِشْ فِي قَلْبِكْ: شْكُونْ بَاشْ يَطْلِعْ لِلسْمَاء؟ (مَعْنَاهَا بَاشْ يْهَبِّطْ المَسِيحْ)</verse>
				<verse number="7">وِلاَّ شْكُونْ بَاشْ يَهْبِطْ لِلهَاوْيَة؟ (مَعْنَاهَا بَاشْ يْخَرِّجْ المَسِيحْ مِنْ بِينْ المُوتَى)»</verse>
				<verse number="8">آمَا شْنُوَّة الِّي تْقَالْ فِي الكْتَابْ المُقَدَّسْ: الكِلْمَة قْرِيبَة مِنِّكْ، عْلَى لْسَانِكْ وْفِي قَلْبِكْ. (الِّي هِيَ كِلْمِةْ الإِيمَانْ الِّي نْبَشّْرُوا بِيهَا.)</verse>
				<verse number="9">إِذَا كَانْ تِعْتَرِفْ بِلْسَانِكْ الِّي يَسُوعْ هُوَ الرَّبْ وْتِمِّنْ فِي قَلْبِكْ الِّي اللهْ قَيّْمُو مِنْ بِينْ المُوتَى، رَاكْ بَاشْ تُخْلُصْ.</verse>
				<verse number="10">رَاهُو الِّي يِمِّنْ بْقَلْبُو يْوَلِّي بَارْ، وِلِّي يِعْتَرِفْ بِلْسَانُو يُخْلُصْ.</verse>
				<verse number="11">وِالكْتَابْ المُقَدَّسْ يْقُولْ: «الِّي يِمِّنْ بِيهْ مَا يْخِيبِشْ.»</verse>
				<verse number="12">رَاهُو مَا ثَمَّاشْ حَتَّى فَرْقْ بِينْ اليْهُودْ وِالشْعُوبْ الأُخْرِينْ، عْلَى خَاطِرْ اللهْ رَبّْهُمْ الكُلْهُمْ، يْفِيضْ بْخِيرُو عَلِّي يُطْلْبُوهْ الكُلْهُمْ.</verse>
				<verse number="13">رَاهُو «كُلْ مِنْ يِدْعِي بْإِسْمْ الرَّبْ يُخْلُصْ.»</verse>
				<verse number="14">آمَا كِيفَاشْ النَّاسْ بَاشْ يُطْلْبُوا الِّي مَا يِمّْنُوشْ بِيهْ؟ وْكِيفَاشْ بَاشْ يِمّْنُوا بِلِّى عْمُرْهُمْ مَا سَمْعُوا بِيهْ؟ وْكِيفَاشْ بَاشْ يِسْمْعُوا بِيهْ وْحَتَّى وَاحِدْ مَا بَشِّرْهُمْ؟</verse>
				<verse number="15">وْكِيفَاشْ النَّاسْ يْبَشّْرُوا إِذَا كَانْ مَا تْبَعْثُوشْ؟ كِيفْ مَا تِكْتِبْ فِي الكْتَابْ المُقَدَّسْ: «مَحْلاَهُمْ سَاقِينْ الِّي يْبَشّْرُوا بِالخِيرْ.»</verse>
				<verse number="16">آمَا مَا هُمْشْ الكُلْهُمْ قِبْلُوا البْشَارَة. رَاهُو إِشَعْيَاءْ يْقُولْ: «يَا رَبْ، شْكُونْ الِّي إِمِّنْ بِالشَّيْء الِّي سَمْعُو مِنْ عِنْدْنَا؟»</verse>
				<verse number="17">إِمَّالاَ الإِيمَانْ يْجِي مِالسَّمْعَانْ، وِالسَّمْعَانْ يْجِي مِالتَّبْشِيرْ بِالمَسِيحْ.</verse>
				<verse number="18">آمَا آنَا نْقُولْ: يَاخِي سَمْعُوا؟ إِي نْعَمْ، سَمْعُوا وْرَاهُو الكْتَابْ المُقَدَّسْ يْقُولْ: صُوتْهُمْ وْصُلْ لِلأَرْضْ الكُلْهَا، وِكْلاَمْهُمْ وْصُلْ لْإِخْرْ الدِّنْيَا.</verse>
				<verse number="19">وِنْقُولْ مَرَّة أُخْرَى: يَاخِي شَعْبْ إِسْرَائِيلْ مَا فَهْمُوشْ؟ فِي الأُوِّلْ قَالْ مُوسَى: بَاشْ نْخَلِّيكُمْ تْغِيرُوا مِنْ شَعْبْ مُوشْ شَعْبْ، وْتِتْغَشَشُوا بِسْبَبْ شَعْبْ جَاهِلْ.</verse>
				<verse number="20">آمَا إِشَعْيَاءْ يْقُولْ بْصَرَاحَة: لْقَاوْنِي الِّي مَا لَوّْجُوشْ عْلِيَّ، وْظَهِّرْتْ رُوحِي لِلِّي مَا طُلْبُونِيشْ.</verse>
				<verse number="21">آمَا يْقُولْ عْلَى شَعْبْ إِسْرَائِيلْ: «النْهَارْ الكُلُّو مَدِّيتْ يِدِّي لْشَعْبْ عَاصِي وْرَاسُو صْحِيحْ.»</verse>
			</chapter>
			<chapter number="11">
				<verse number="1">إِمَّالاَ آنَا نِسْإِلْ يَاخِي اللهْ رْفَضْ شَعْبُو؟ حَاشَا! آنَا بِيدِي مِنْ بَنِي إِسْرَائِيلْ، مِنْ ذُرِّيِّةْ إِبْرَاهِيمْ وْمِنْ عَرْشْ بِنْيَامِينْ.</verse>
				<verse number="2">اللهْ مَا رْفَضْشْ شَعْبُو الِّي عْرَفْهُمْ مِنْ قْبَلْ. يَاخِي مَا تَعْرْفُوشْ الِّي قَالُو الكْتَابْ المُقَدَّسْ عْلَى إِيلِيَّا وَقْتِلِّي شْكَى بْشَعْبْ إِسْرَائِيلْ للهْ؟ وْقَالْ:</verse>
				<verse number="3">«يَا رَبْ، قَتْلُوا الأَنْبِيَاءْ مْتَاعِكْ وْكسْرُو المَذَابِحْ مْتَاعِكْ وْمَا بْقِيتْ كَانْ آنَا وْآهُومَا يْحِبُّوا يُقْتْلُونِي.»</verse>
				<verse number="4">آمَا شْنُوَّة جَاوْبُو اللهْ؟ «خَلِّيتْ لْرُوحِي سَبْعَة آلاَفْ رُكْبة مَا تِثْنَاتِشْ قُدَّامْ البَعْلْ.»</verse>
				<verse number="5">وْفِي الوَقْتْ الحَاضِرْ زَادَا قَعْدُوا بْقِيَّة مِالنَّاسْ خْتَارْهُمْ اللهْ بِالنِّعْمَة.</verse>
				<verse number="6">وْإِذَا كَانْ الإِخْتِيَارْ بِالنِّعْمَة، رَاهُو مُوشْ بِالأَعْمَالْ، مَا كَانِشْ النِّعْمَة تْوَلِّي مَا هِيشْ نِعْمَة.</verse>
				<verse number="7">شْنُوَّة مَالاَ؟ شَعْبْ إِسْرَائِيلْ مَا نَجّْمُوشْ يَاخْذُوا الشَّيْء الِّي يْحِبُّوا عْلِيهْ، آمَا المُخْتَارِينْ خْذَاوْهْ. وِالبْقِيَّة قْلُوبْهُمْ وَلاَّتْ قَاسْيَة،</verse>
				<verse number="8">كِيفْ مَا تِكْتِبْ فِي الكْتَابْ المُقَدَّسْ: اللهْ عْطَاهُمْ رُوحْ بْخِيلَة وْعِينِينْ مَا تْشُوفِشْ وْوِذْنِينْ مَا تِسْمَعْشْ حَتَّى لِليُومْ.</verse>
				<verse number="9">وْدَاوُدْ يْقُولْ: خَلِّي طَاوْلِتْهُمْ تْوَلِّيلْهُمْ مِنْدَافْ وْشَرْكَة وْحَجْرَة اطَّيَّحْهُمْ وْعِقَابْ</verse>
				<verse number="10">خَلِّي عِينِيهُمْ تِظْلاَمْ بَاشْ مَا يْنَجّْمُوشْ يْشُوفُوا وْخَلِّيهُمْ ظْهُورَاتْهُمْ تْكُونْ دِيمَا مْعَوّْجَة.</verse>
				<verse number="11">إِمَّالاَ نْقُولْ: يَاخِي ادَّعْثْرُوا بَاشْ يْطِيحُوا؟ حَاشَا! آمَا عْلَى طْرِيقْ الغَلْطَة مْتَاعْهُمْ جَا الخَلاَصْ لِلشْعُوبْ الأُخْرِينْ بَاشْ شَعْبْ إِسْرَائِيلْ يْغِيرْ.</verse>
				<verse number="12">إِذَا كَانْ تَوَّا الغَلْطَة مْتَاعْهُمْ فِيهَا بَرْكَة كْبِيرَة لِلعَالَمْ وْإِذَا كَانْ الخْسَارَة مْتَاعْهُمْ فِيهَا بَرْكَة كْبِيرَة لِلشْعُوبْ الأُخْرِينْ، إِمَّالاَ آشْ بَاشْ يَاقَعْ كِيْكُونُوا كَامْلِينْ؟</verse>
				<verse number="13">وْتَوَّا نْقُولْ لِلشْعُوبْ الأُخْرِينْ: مَا دَامْنِي رَسُولْ لِلشْعُوبْ الأُخْرِينْ، رَانِي نْمَجِّدْ الخِدْمَة مْتَاعِي</verse>
				<verse number="14">بَاشْ نْخَلِّي وْلاَدْ بْلاَدِي اليْهُودْ يْغِيرُوا وْهَكَّا نْخَلِّصْ جْمَاعَة مِنْهُمْ.</verse>
				<verse number="15">إِذَا كَانْهُمْ هُومَا كِتْرَفْضُوا خَلُّوا العَالَمْ يِتْصَالَحْ مْعَ اللهْ، يَاخِي كِيِتْقِبْلُوا مُوشْ بَاشْ تْكُونْ ثَمَّة حَيَاةْ مِنْ بِينْ المُوتَى؟</verse>
				<verse number="16">إِذَا كَانْ أَوِّلْ الخْمِيرَةْ تِعْطَى لْرَبِّي، إِمَّالاَ رَاهُو العْجِينْ الكُلُّو تِعْطَى لْرَبِّي. وْإِذَا كَانْ العْرُوقْ تِعْطَاوْ لْرَبِّي، إِمَّالاَ العْرَافْ الكُلْهُمْ مُقَدّْسِينْ.</verse>
				<verse number="17">إِذَا كَانْ ثَمَّة عْرَافْ تْقَصُّوا، وْإِنْتِ زِيتُونَة جَالْيَة وِتْلَقِّمْتْ فِي بْلاَصِتْهُمْ بَاشْ تْشَارِكْ فِي أَصْلْ الشَّجْرَة وْلِّي تِتْغَذَّى بِيهْ،</verse>
				<verse number="18">مَا تِتْفُوخْرُوشْ عْلَى العْرَافْ. إِذَا كَانْ تِتْفُوخْرُوا اذَّكّْرُوا الِّي مَا كُمْشْ إِنْتُومَا الِّي جِبْتُوا العْرُوقْ، آمَا العْرُوقْ هِيَ الِّي جَابِتْكُمْ؟</verse>
				<verse number="19">وْبِشْ تْقُولْ: «العْرَافْ تْقَصِّتْ بَاشْ آنَا نِتْلَقِّمْ.»</verse>
				<verse number="20">صْحِيحْ! هُومَا تْقَصُّوا بِسْبَبْ قِلِّةْ الإِيمَانْ مْتَاعْهُمْ، آمَا إِنْتِ ثَابِتْ بِسْبَبْ الإِيمَانْ، إِمَّالاَ مَا تِتْكَبِّرْشْ آمَا خَافْ.</verse>
				<verse number="21">رَاهُو إِذَا كَانْ اللهْ مَا خَلاَّشْ العْرَافْ الأَصْلاَنِينْ يَاخِي بَاشْ يْخَلِّيكْ إِنْتِ؟</verse>
				<verse number="22">حُطْ فِي بَالِكْ رَحْمِةْ رَبِّي وِالقَسْوَة مْتَاعُو، قَاسِي عَلِّي طَاحُوا، آمَا يَرْحْمِكْ إِنْتِ إِذَا كَانْ تَعْمِلْ قِيمَة لِلرَّحْمَة مْتَاعُو، مَا كَانِشْ رَاكْ إِنْتِ زَادَا تِتْقَصْ.</verse>
				<verse number="23">وْحَتَّى الِّي طَاحُوا، إِذَا كَانْ مَا يْشِدُّوشْ صْحِيحْ فِي قِلِّةْ الإِيمَانْ مْتَاعْهُمْ بَاشْ يِتْلَقّْمُوا، رَاهُو اللهْ قَادِرْ بَاشْ يْلَقِّمْهُمْ مِنْ جْدِيدْ.</verse>
				<verse number="24">وْإِذَا كَانْ إِنْتِ تْقَصِّيتْ مِنْ زِيتُونَة جَالْيَة بِطْبِيعِتْهَا، وِتْلَقّْمِتْ فِي زِيتُونَة حُرَّة، قَدَّاشْ أسْهِلْ بَاشْ العْرَافْ هَاذُومَا الِّي هُومَا مِنْ زِيتُونَة حُرَّة بَاشْ يِتْلَقّْمُوا مِنْ جْدِيدْ فِي الزِّيتُونَة الِّي جَابِتْهُمْ.</verse>
				<verse number="25">آنَا نْحِبّْكُمْ تَعْرْفُوا السِّرْ الغَامِضْ هَاذَا، يَا إِخْوْتِي، بَاشْ مَا يِمْشِيشْ فِي بَالْكُمْ الِّي إِنْتُومَا عَارْفِينْ، الِّي ثَمَّة جْمَاعَة مِنْ بَنِي إِسْرَائِيلْ قْلُوبْهُمْ وَلاَّتْ قَاسْيَة بَاشْ يِكْمِلْ العْدَدْ مْتَاعْ النَّاسْ الِّي حَطّْهُمْ رَبِّي مِالشْعُوبْ الأُخْرِينْ.</verse>
				<verse number="26">وْهَكَّا بَنِي إِسْرَائِيلْ الكُلْهُمْ بَاشْ يُخْلْصُوا، كِيفْ مَا تِكْتِبْ فِي الكْتَابْ المُقَدَّسْ: المُخَلِّصْ بَاشْ يْجِي مِنْ صِهْيُونْ وْبِشْ يْنَحِّي الكُفْرْ مِنْ يَعْقُوبْ.</verse>
				<verse number="27">	 وْهَاذَا بَاشْ يْكُونْ عَهْدِي مْعَاهُمْ وَقْتِلِّي انَّحِّيلْهُمْ ذْنُوبْهُمْ.</verse>
				<verse number="28">مِنْ جِيهِةْ الإِنْجِيلْ اليْهُودْ هُومَا الأَعْدَاءْ مْتَاعْ اللهْ لْمَصْلْحِتْكُمْ إِنْتُومَا. آمَا فِي مَا يْخُصْ الإِخْتِيَارْ مْتَاعْ اللهْ هُومَا حْبَابْ رَبِّي عْلَى خَاطِرْ جْدُودْهُمْ.</verse>
				<verse number="29">رَاهُو اللهْ مَا يِنْدِمْشْ بَعْدْ مَا يِخْتَارْ وَاحِدْ وْيَعْطِيهْ حَاجَة.</verse>
				<verse number="30">بِالضَّبْطْ كِيفْ مَا إِنْتُومَا قْبَلْ كُنْتُوا عَاصِينْ الله وْتَوَّا تِرْحَمْتُوا بِسْبَبْ المَعْصْيَة مْتَاعْهُمْ،</verse>
				<verse number="31">هَكَّا هُومَا زَادَا تَوَّا عْصَاوْ اللهْ بَاشْ يَرْحِمْهُمْ كِيفْ مَا يَرْحِمْكُمْ،</verse>
				<verse number="32">رَاهُو اللهْ خَلَّى النَّاسْ مَرْبُوطِينْ فِي المَعْصْيَة بَاشْ يَرْحِمْهُمْ الكُلْهُمْ.</verse>
				<verse number="33">قَدَّاشُو عْظِيمْ الغْنَى مْتَاعْ اللهْ! وْقَدَّاشْهَا غَارْقَة الحِكْمَة وِالمَعْرْفَة مْتَاعُو! وْقَدَّاشْهَا الأَحْكَامْ مْتَاعُو صْعِيبَة بَاشْ تِتْعْرَفْ! وِالثْنَايَا مْتَاعُو بَاشْ تِتْفْهِمْ!</verse>
				<verse number="34">شْكُونْ يَعْرِفْ الفِكْرْ مْتَاعْ اللهْ؟ وِشْكُونْ يْنَجِّمْ يَنْصْحُو؟</verse>
				<verse number="35">وِلاَّ شْكُونْ الِّي عْطَى حَاجَة للهْ بَاشْ اللهْ يْرَجَّعْهَالُو</verse>
				<verse number="36">رَاهُو كُلْ شَيْء مِنُّو هُوَ وْبِيهْ هُوَ وْلِيهْ هُوَ. المَجْدْ لِيهْ لِلأَبَدْ. آمِينْ.</verse>
			</chapter>
			<chapter number="12">
				<verse number="1">هَاذَاكَا عْلاَشْ نُطْلُبْ مِنْكُمْ، يَا إِخْوْتِي، بْرَحْمِةْ اللهْ إِنّْكُمْ تْقَدّْمُوا أجْسَادْكُمْ كِيفْ ذْبِيحَة حَيَّة مُقَدّْسَة وْمَقْبُولَة عِنْدْ اللهْ، وْهَاذِي هِيَ عْبَادِتْكُمْ بالْعْقَلْ.</verse>
				<verse number="2">مَا تْقَلّْدُوشْ الحَاجَاتْ الِّي فِي العَالَمْ هَاذَا. آمَا اتْبَدّْلُوا كِتْجَدَدُوا عْقُولْكُمْ بَاشْ تَعْرْفُوا شْنُوَّة هِيَ الإِرَادَة مْتَاعْ اللهْ: الِّي هِيَ صَالْحَة وْمَقْبُولَة وْكَامْلَة.</verse>
				<verse number="3">رَانِي بِالنِّعْمَة الِّي عْطَاهَالِي رَبِّي نْوَصِّي كُلْ وَاحِدْ فِيكُمْ بَاشْ مَا يَعْمِلْشْ قِيمَة لْرُوحُو أَكْثِرْ مِاللاَّزِمْ، آمَا يَعْطِي لْرُوحُو القِيمَة الِّي يِسْتْحَقّْهَا، كُلْ وَاحِدْ عْلَى قَدْرْ الإِيمَانْ الِّي عْطَاهُولُو رَبِّي.</verse>
				<verse number="4">رَاهُو كِيفْ مَا فِي جَسَدْ وَاحِدْ عِنْدْنَا بَرْشَة أَعْضَاءْ وِالكُلْهُمْ مَا عِنْدْهُمْشْ الخِدْمَة هِيَ بِيدْهَا،</verse>
				<verse number="5">هَكَّا أَحْنَا زَادَا رَغْمِلِّي أَحْنَا بَرْشَة رَانَا جَسَدْ وَاحِدْ فِي المَسِيحْ، وْأَعْضَاءْ مْتَاعْ بْعَضْنَا،</verse>
				<verse number="6">وْعَنْدْنَا مَوَاهِبْ مَا هُمْشْ كِيفْ كِيفْ عْلَى قَدْرْ النِّعْمَة الِّي تِعْطَاتِلْنَا: الِّي عَنْدُو مَوْهِبْةْ النُّبُوَّة خَلِّيهْ يِتْنَبَّأ بِالإِيمَانْ،</verse>
				<verse number="7">وِلِّي عَنْدُو مَوْهِبْةْ الخِدْمَة فِي الخِدْمَة، وِلِّي عَنْدُو مَوْهِبْةْ التَّعْلِيمْ فِي التَّعْلِيمْ،</verse>
				<verse number="8">وِلِّي عَنْدُو مَوْهِبْةْ الوَعْظْ خَلِّيهْ فِي الوَعْظْ، وِلِّي هُوَ كْرِيمْ خَلِّيهْ يَعْطِي مِنْ غِيرْ مَا يِحْسِبْ، وِلِّي هُوَ يْقُودْ خَلِّيهْ يْقُودْ بِالقْدَا، وِلِّي عَنْدُو مَوْهِبْةْ الرَّحْمَة خَلِّيهْ يَرْحِمْ وْهُوَ فَرْحَانْ.</verse>
				<verse number="9">المْحَبَّة يِلْزِمْهَا تْكُونْ صَادْقَة. أَكْرْهُوا الشَّرْ وْشِدُّوا صْحِيحْ فِي الخِيرْ.</verse>
				<verse number="10">حِبُّوا بْعَضْكُمْ كِيفْ الإِخْوَة، وْإِكْرْمُوا بْعَضْكُمْ.</verse>
				<verse number="11">إِخْدْمُوا بَرْشَة وْمَا تَبْخْلُوشْ، كُونُوا حَارِّينْ فِي الرُّوحْ، إِخْدْمُوا الرَّبْ.</verse>
				<verse number="12">أَفْرْحُوا فِي الأَمَلْ مْتَاعْكُمْ، أُصْبْرُوا فِي الضِّيقْ، وْدَاوْمُوا عْلَى الصَّلاَةْ.</verse>
				<verse number="13">شَارْكُوا فِي الإِحْتِيَاجْ مْتَاعْ المُؤْمْنِينْ، وْضَيّْفُوا البْرَايْنِيَّة.</verse>
				<verse number="14">بَارْكُوا الِّي يِضْطَهْدُوا فِيكُمْ، بَارْكُوا وْمَا تِلْعْنُوشْ.</verse>
				<verse number="15">أَفْرْحُوا مْعَ الفَرْحَانِينْ وْإِبْكِيوْ مْعَ الِّي الْبَاكينْ.</verse>
				<verse number="16">عِيشُوا عَلاَقِتْكُمْ بَاهْيَة مْعَ بْعَضْكُمْ، مَا تِتْكَبّْرُوشْ آمَا خَالْطُوا المِتْوَاضْعِينْ. مَا تِحْسْبُوشْ رْوَاحْكُمْ حُكَمَاءْ.</verse>
				<verse number="17">مَا تْكَافْؤُوشْ حَتَّى وَاحِدْ عْلَى الشَّرْ بِالشَّرْ آمَا أَحْرْصُوا بَاشْ تَعْمْلُوا الخِيرْ قُدَّامْ النَّاسْ الكُلْ.</verse>
				<verse number="18">أَعْمْلُوا قَدْ مَا تْنَجّْمُوا بَاشْ تْعِيشُوا فِي سَلاَمْ مْعَ النَّاسْ الكُلْهُمْ.</verse>
				<verse number="19">يَا حْبَابِي مَا تِنْتَقْمُوشْ، آمَا خَلُّوا الغَضَبْ للهْ، رَاهُو الكْتَابْ المُقَدَّسْ يْقُولْ: «آنَا الِّي نِنْتَقَمْ، يْقُولْ الرَّبْ، وْآنَا الِّي نْجَازِي.»</verse>
				<verse number="20">آمَا «إِذَا كَانْ عْدُوِّكْ جَاعْ وَكّْلُو، وْإِذَا كَانْ عْطُشْ شَرّْبُو، رَاكْ كِتَعْمِلْ الشَّيْء هَاذَا تْحُطْ جْمَرْ مْتَاعْ نَارْ فُوقْ رَاسُو.»</verse>
				<verse number="21">مَا تْخَلِّيشْ الشَّرْ يِغْلْبِكْ آمَا إِغْلِبْ الشَّرْ بِالخِيرْ.</verse>
			</chapter>
			<chapter number="13">
				<verse number="1">خَلِّي النَّاسْ الكُلْ يْطِيعُوا السُّلُطَاتْ العُلْيَا. رَاهُو مَا ثَمَّاشْ سُلْطة مَا حَطّْهَاشْ اللهْ، وِالشّلاطِينْ الِّي مُوجُودِينْ رَاهُمْ حَطّْهُمْ اللهْ</verse>
				<verse number="2">هَاذَاكَا عْلاَشْ الِّي يْجِيوْ ضِدْ السُّلْطَانْ هُومَا ضِدْ الشَّيْء الِّي حَطُّو اللهْ، وِلِّي يْجِيوْ ضِدّْو يِسْتْحَقُّوا العِقَابْ.</verse>
				<verse number="3">رَاهُمْ الِّي يَعْمْلُوا فِي الخِيرْ مَا يْخَافُوشْ مِالحُكَّامْ، آمَا يْخَافُوا مِنْهُمْ الِّي يَعْمْلُوا فِي الشَّرْ. يَاخِي تْحِبْ مَا تْخَافِشْ مِالسُّلْطَان؟ إِمَّالاَ أَعْمِلْ الخِيرْ تَوْ يَرْضَى عْلِيكْ.</verse>
				<verse number="4">هُومَا الخُدَّامْ مْتَاعْ اللهْ لْمَصْلْحِتْكُمْ. آمَا إِذَا كَانْ تَعْمْلُوا الشَّرْ يِلْزِمْكُمْ تْخَافُوا عْلَى خَاطِرْهُمْ عِنْدْهُمْ السُّلْطَة بَاشْ يْعَاقْبُوا. هُومَا الخُدَّامْ مْتَاعْ اللهْ الِّي يْعَاقْبُوا الِّي يَعْمْلُوا الشَّرْ.</verse>
				<verse number="5">هَاذَاكَا عْلاَشْ يِلْزِمْنَا نْطِيعُوا السُّلْطَة، مُوشْ بَاشْ نِمْنْعُوا مِالغَضَبْ مْتَاعْ اللهْ آكَاهُو، آمَا زَادَا عْلَى خَاطِرْ الضَّمِيرْ.</verse>
				<verse number="6">هَاذَاكَا عْلاَشْ زَادَا إِنْتُومَا تَدْفْعُوا فِي الضَّرَايِبْ. رَاهُمْ الحُكَّامْ هُومَا خُدَّامْ مْتَاعْ اللهْ كيَعْمْلُوا الشَّيْء هَاذَا بِيدُو.</verse>
				<verse number="7">أَعْطِيوْ لْكُلْ وَاحِدْ حَقُّو: الضَّرَايِبْ لِلِّي يِلْزِمْكُمْ تِدْفْعُولُو الضَّرَايِبْ، وِالأَدَاءَاتْ لِلِّي يِلْزِمْكُمْ تِدْفْعُولُو الأَدَاءَاتْ، وِالقْدَرْ لِلِّي يِلْزِمْكُمْ تْقَدّْرُوهْ، وِالكَرَامَة لِلِّي يِلْزِمْكُمْ تِكْرْمُوهْ.</verse>
				<verse number="8">مَا تْكُونُوشْ مَدْيُونِينْ لْحَتَّى حَدْ كَانْ بِالمْحَبَّة، رَاهُو الِّي يْحِبْ غِيرُو يْتَمِّمْ الشَّرِيعَة.</verse>
				<verse number="9">الوْصَايَا الِّي تْقُولْ: «مَا تَزْنَاشْ، مَا تُقْتُلْشْ، مَا تِسْرِقْشْ، مَا تِشْتْهَاشْ» وِالوْصَايَا الأُخْرِينْ الكُلْهُمْ يِتْلَمُّوا فِي الوْصِيَّة هَاذِي: «حِبْ قْرِيبِكْ كِيفْ مَا تْحِبْ رُوحِكْ.»</verse>
				<verse number="10">الِّي يْحِبْ مَا يَعْمِلْشْ الشَّرْ مْعَ قْرِيبُو، هَاذَاكَا عْلاَشْ المْحَبَّة اتَّمِّمْ الشَّرِيعَة.</verse>
				<verse number="11">زِيدْ عْلَى هَاذَا إِنْتُومَا تَعْرْفُوا فِآنَا سَاعَة أَحْنَا تَوَّا، جَا الوَقْتْ بَاشْ تْفِيقُوا مِنْ النُّومْ مْتَاعْكُمْ، رَاهُو الخَلاَصْ مْتَاعْنَا أَقْرْبِلْنَا تَوَّا مِالوَقْتْ الِّي امِّنَّا فِيهْ.</verse>
				<verse number="12">اللِّيلْ قْرِيبْ يُوفَى وِالنْهَارْ قْرُبْ. إِمَّالاَ خَلِّينَا انَّحِّيوْ الحَاجَاتْ مْتَاعْ الظْلاَمْ وْخَلِّينَا نْهِزُّوا سْلاَحْ النُّورْ مْتَاعْ الجُنُودْ.</verse>
				<verse number="13">خَلِّينَا نِتْصَرّْفُوا كِيفْ نَاسْ يْعِيشُوا فِي النْهَارْ: مُوشْ بِالفْسَادْ وِالسُّكْرْ، مُوشْ بالفُجُورْ وِالفَاحْشَة، مُوشْ بِالعَرْكْ وِالحُسْدْ.</verse>
				<verse number="14">آمَا البْسُوا الرَّبْ يَسُوعْ المَسِيحْ، وْمَا عَادِشْ تِتْلْهَاوْ بِبْدُونَاتْكُمْ وِالشْهَاوِي مْتَاعْهُمْ.</verse>
			</chapter>
			<chapter number="14">
				<verse number="1">إِقْبْلُوا الِّي هُوَ إِيمَانُو ضْعِيفْ مَا بِينَاتْكُمْ وْمَا تْلُومُوهِشْ عْلَى رَايُو.</verse>
				<verse number="2">ثَمَّة نَاسْ يِمّْنُوا الِّي هُومَا يْنَجّْمُوا يَاكْلُوا مِنْ كُلْ شَيْء، وْثَمَّة شْكُونْ مِنْهُمْ الِّي إِيمَانُو ضْعِيفْ مَا يَاكُلْ كَانْ الخُضْرَة.</verse>
				<verse number="3">الِّي يَاكْلُوا مِنْ كُلْ شَيْء مَا يِلْزِمْهُمْشْ يَحْقْرُوا الِّي مَا يَاكْلُوشْ، وِلِّي مَا يَاكْلُوشْ يِلْزِمْهُمْ مَا يُحْكْمُوشْ عَلِّي يَاكْلُوا مِنْ كُلْ شَيْء، رَاهُو اللهْ قْبِلْهُمْ.</verse>
				<verse number="4">شْكُونِكْ إِنْتِ بَاشْ تُحْكُمْ عْلَى الخَادِمْ مْتَاعْ غِيرِكْ؟ هُوَ يَاقِفْ وِلاَّ يْطِيحْ مِنْ عِينْ سِيدُو. رَاهُو سِيدُو هُوَ الِّي يْقَرِرْ إِذَا كَانْ يَاقِفْ وِلاَّ يْطِيحْ. وْرَاهُو بَاشْ يَاقِفْ عْلَى خَاطِرْ الرَّبْ قَادِرْ بَاشْ يْخَلِّيهْ يَاقِفْ.</verse>
				<verse number="5">ثَمَّة نَاسْ يِعْتَبْرُوا فِي نْهَارْ خِيرْ مِالنْهَارَاتْ الأُخْرِينْ، وْثَمَّة نَاسْ أُخْرِينْ يْشُوفُوا النْهَارَاتْ الكُلْهُمْ كِيفْ كِيفْ. وْخَلِّي كُلْ وَاحِدْ يِثْبِتْ عْلَى رَايُو.</verse>
				<verse number="6">الِّي يَعْمِلْ قِيمَة لِنْهَارْ رَاهُو يَعْمِلُّو قِيمَة بَاشْ يِكْرِمْ الرَّبْ. الِّي يَاكُلْ كُلْ شَيْء زَادَا يَاكُلْ بَاشْ يِكْرِمْ الرَّبْ مَا دَامُو يُشْكُرْ فِي اللهْ، وِلِّي مَا يَاكُلْشْ رَاهُو يِكْرِمْ الرَّبْ وْيُشْكُرْ اللهْ.</verse>
				<verse number="7">حَتَّى وَاحِدْ فِينَا مَا هُو عَايِشْ لْرُوحُو، وْحَتَّى وَاحِدْ فِينَا مَا يْمُوتْ عْلَى خَاطِرْ رُوحُو.</verse>
				<verse number="8">إِذَا كَانْ نْعِيشُوا رَانَا نْعِيشُوا عْلَى خَاطِرْ الرَّبْ، وْإِذَا كَانْ مُتْنَا رَانَا نْمُوتُوا عْلَى خَاطِرْ الرَّبْ. إِمَّالاَ إِذَا كَانْ نَحْيَاوْ وِلاَّ إِذَا كَانْ نْمُوتُوا، رَانَا لِلرَّبْ.</verse>
				<verse number="9">رَاهُو عْلَى خَاطِرْ الشَّيْء هَاذَا المَسِيحْ مَاتْ وِحْيَى مِنْ جْدِيدْ بَاشْ يْكُونْ الرَّبْ مْتَاعْ المُوتَى وِالحَيِّينْ.</verse>
				<verse number="10">عْلاَشْ تُحْكُمْ عْلَى خُوكْ؟ وِلاَّ عْلاَشْ تَحْقِرْ فِي خُوكْ؟ رَانَا الكُلْنَا بَاشْ نَاقْفُوا فِي المَحْكْمَة مْتَاعْ اللهْ،</verse>
				<verse number="11">رَاهُو مَكْتُوبْ فِي الكْتَابْ المُقَدَّسْ: يْقُولْ الرَّبْ، أنَا الحيّ كُلْ رُكْبَة بَاشْ تِتْثّْنَى قُدَّامِي وْكُلْ لْسَانْ بَاشْ يِحْمِدْنِي.</verse>
				<verse number="12">إِمَّالاَ، كُلْ وَاحِدْ فِينَا لاَزْمُو يَعْطِي حْسَابْ عْلَى رُوحُو قُدَّامْ اللهْ.</verse>
				<verse number="13">هاذَاكا عْلاَشْ خَلِّينَا مَا عَادِشْ بِالكُلْ نُحْكْمُوا عْلَى بْعَضْنَا، آمَا بِالعَكْسْ خَلِّينَا نْقَرِرُوا بَاشْ مَا نْحُطُّوشْ قُدَّامْ وَاحِدْ مِنْ خْوَاتْنَا حَاجَة تْعَثّْرُوا وِلاَّ اطَّيّْحُو،</verse>
				<verse number="14">وْآنَا نَعْرِفْ وْمِتْأَكِّدْ إِنُّو فِي الرَّبْ يَسُوعْ مَا ثَمَّاشْ حَتَّى حَاجَة مَنْزُوسَة بِطْبِيعِتْهَا، آمَا رَاهِي مَنْزُوسَة عِنْدْ الِّي يْرَى الِّي هِيَ مَنْزُوسَة.</verse>
				<verse number="15">إِذَا كَانْ خُوكْ يِتْجْرَحْ بِسْبَبْ الشَّيْء الِّي إِنْتِ تَاكْلُو، رَاكْ مَاكِشْ تِتْصَرِّفْ بِمْحَبَّة. مَا تْخَلِّيشْ الشَّيْء الِّي تَاكْلُو يْدَمِّرْ الإِنْسَانْ الِّي مَاتْ المَسِيحْ عْلَى خَاطْرُو،</verse>
				<verse number="16">مَا تْخَلِّيشْ الشَّيْء البَاهِي الِّي تَعْمِلْ فِيهْ يِتْقَالْ عْلِيهْ كْلاَمْ خَايِبْ.</verse>
				<verse number="17">رَاهِي مَمْلِكْةْ اللهْ مَا هِيشْ مَاكْلَة وِشْرَابْ، آمَا هِيَ بِرْ وْسَلاَمْ وْفَرَحْ فِي الرُّوحْ القُدُسْ.</verse>
				<verse number="18">أَيْ وَاحِدْ يِخْدِمْ المَسِيحْ بِالطَّرِيقَة هَاذِي رَاهُو اللهْ يَرْضَى عْلِيهْ وِالنَّاسْ يِقْبْلُوهْ.</verse>
				<verse number="19">إِمَّالاَ خَلِّينَا نْتَبّْعُوا الحَاجَاتْ الِّي تْجِيبِلْنَا السَّلاَمْ وْنِبْنِيوْ بِيهَا بْعَضْنَا.</verse>
				<verse number="20">مَا ادَّمِّرْشْ الشَّيْء الِّي عَمْلُو اللهْ عْلَى جَالْ المَاكْلَة. كُلْ شَيْء طَاهِرْ، آمَا رَاهُو خَايِبْ إِنُّو أَيْ وَاحِدْ يْخَلِّي الأُخْرِينْ يْطِيحُوا بِسْبَبْ الشَّيْء الِّي يَاكُلْ فِيهْ،</verse>
				<verse number="21">وْرَاهُو بَاهِي انِّكْ مَا تَاكُلْشْ اللْحَمْ وِلاَّ تُشْرُبْ الشْرَابْ وِلاَّ تَعْمِلْ أَيْ حَاجَة تْخَلِّي خُوكْ يِتْعَثِّرْ،</verse>
				<verse number="22">خَلِّي الشَّيْء الِّي تِمِّنْ بِيهْ بِينِكْ وْبِينْ اللهْ. صَحَّة لِيهْ الِّي مَا يُحْكُمْشْ عْلَى رُوحُو وَقْتِلِّي يَعْمِلْ حَاجَة يْرَى الِّي هِيَ بَاهْيَة.</verse>
				<verse number="23">آمَا إِذَا كَانُو شَاكْ فِي الشَّيْء الِّي يَاكُلْ فِيهْ، رَاهُو اللهْ يُحْكُمْ عْلِيهْ كِيَاكْلُو عْلَى خَاطْرُو يَعْمِلْ فِي الشَّيْء هَاذَاكَا وْهُوَ مَا عِنْدُوشْ إِيمَانْ. وْكُلْ حَاجَة مَا تِتْعْمَلْشْ بِالإِيمَانْ رَاهِي ذَنْبْ.</verse>
			</chapter>
			<chapter number="15">
				<verse number="1">أَحْنَا القْوِيِّينْ فِي الإِيمَانْ يِلْزِمْنَا نْعَاوْنُوا الضْعَافْ بَاشْ يْهِزُّوا الحْمِلْ مْتَاعْهُمْ، مَا يِلْزِمْنَاشْ نلَوّْجُوا عْلَى الشَّيْء الِّي يْرَضِّينَا،</verse>
				<verse number="2">وْخَلِّي كُلْ وَاحِدْ فِينَا يْرَضِّي خُوهْ لْمَصْلِحْتُو بَاشْ يِبْنِيهْ.</verse>
				<verse number="3">رَاهُو المَسِيحْ مَا لَوِّجْشْ عْلَى الشَّيْء الِّي يْرَضِّيهْ هُوَ، آمَا كِيفْ مَا هُو مَكْتُوبْ فِي الكْتَابْ المُقَدَّسْ: «السَّبَّانْ الِّي يْسِبُّوا فِيكْ بِيهْ خْلَطْلِي آنَا.»</verse>
				<verse number="4">وْأَيْ حَاجَة تْكِتْبِتْ قْبَلْ فِي الكْتُبْ المُقَدّْسَة رَاهِي تْكِتْبِتْ بَاشْ تْعَلِّمْنَا كِيفَاشْ يْوَلِّي عِنْدْنَا أَمَلْ بِالصَّبْرْ وِالتَّشْجِيعْ الِّي فِي الكْتُبْ المُقَدّْسَة.</verse>
				<verse number="5">إِنْ شَاءْ اللهْ الإِلاَهْ مْتَاعْ الصَّبْرْ وِالتَّشْجِيعْ يَعْطِيكُمْ إِنّْكُمْ تْكُونُوا عِنْدْكُمْ رَايْ وَاحِدْ كِيفْ مَا عَلِّمْنَا المَسِيحْ يَسُوعْ،</verse>
				<verse number="6">بَاشْ الكُلْكُمْ مْعَ بْعَضْكُمْ تْمَجّْدُوا إِلاَهْ وْبُو رَبّْنَا يَسُوعْ المَسِيحْ بْقَلْبْ وَاحِدْ وبْصُوتْ وَاحِدْ.</verse>
				<verse number="7">إِمَّالاَ اقْبْلُوا بْعَضْكُمْ كِيفْ مَا المَسِيحْ قْبِلْكُمْ بَاشْ تْمَجّْدُوا اللهْ.</verse>
				<verse number="8">رَانِي نْقُلْكُمْ الِّي المَسِيحْ وَلَّى خَادِمْ لِليْهُودْ بَاشْ يْوَرِّي الِّي اللهْ صَادِقْ بَاشْ يْثَبِّتْ الوُعُودْ الِّي عْطَاهُمْ اللهْ لِلجْدُودْ.</verse>
				<verse number="9">وْبَاشْ الشْعُوبْ الأُخْرِينْ يْمَجّْدُوا اللهْ عْلَى رَحْمْتُو كِيفْ مَا تِكْتِبْ فِي الكْتُبْ المُقَدّْسَة: هَاذَاكَا عْلاَشْ فِي وُسْطْ الشْعُوبْ الأُخْرِينْ بَاشْ نِحْمْدِكْ، وْبِالغْنَاء نْسَبِّحْ لإِسْمِكْ.</verse>
				<verse number="10">وِيْقُولْ الكْتَابْ زَادَا: أَفْرْحُوا يَا الشْعُوبْ الأُخْرِينْ مْعَ شَعْبْ اللهْ!</verse>
				<verse number="11">وِيْقُولْ مَرَّة أُخْرَى: سَبّْحُوا الرَّبْ يَا كُلّ الأُمَمْ. احْمْدُوهْ يَا كُلّ الشْعُوبْ.</verse>
				<verse number="12">وْقَالْ إِشَعْيَاءْ زَادَا: وِلْدْ يَسَّى بَاشْ يْجِي يْقُومْ وْيُحْكُمْ فِي الشْعُوبْ الأُخْرِينْ وِيْكُونْ عِنْدْهُمْ رَجَاءْ فِيهْ.</verse>
				<verse number="13">إِنْ شَاءْ اللهْ إِلاَهْ الرَّجَاءْ يِمْلاَكُمْ بِالفَرْحَة وِالسَّلاَمْ بْإِيمَانْكُمْ بِيهْ بَاشْ الرَّجَاءْ مْتَاعْكُمْ يْفِيضْ بْقُوِّةْ الرُّوحْ القُدُسْ!</verse>
				<verse number="14">آنَا بِيدِي يَا خْوَاتِي عِنْدِي ثِيقَة فِيكُمْ الِّي إِنْتُومَا مِمْلِينْ بِالصْلاَحْ، وْمِمْلِينْ بِالمَعْرْفَة، وْقَادْرِينْ بَاشْ تْعَلّْمُوا بْعَضْكُمْ.</verse>
				<verse number="15">آمَا رَاهُو ثَمَّة حَاجَاتْ كْتِبْتِلْكُمْ عْلِيها بْصَرَاحَة بَاشْ نْذَكِّرْكُمْ بِيها، بْفَضْلْ النِّعْمَة الِّي عْطَاهَالِي اللهْ</verse>
				<verse number="16">بَاشْ نْكُونْ خَادِمْ مْتَاعْ المَسِيحْ يَسُوعْ مَا بِينْ الشْعُوبْ الأُخْرِينْ. نِخْدِمْ كِيفْ كَاهِنْ فِي الإِنْجِيلْ الِّي مِنْ عِنْدْ اللهْ، بَاشْ الشْعُوبْ الأُخْرِينْ يْكُونُوا قُرْبَانْ مَقْبُولْ عِنْدْ اللهْ مُقَدَّسْ بِالرُّوحْ القُدُسْ.</verse>
				<verse number="17">إِمَّالاَ، عِنْدِي الحَقْ، بَاشْ نِتْفُوخِرْ فِي المَسِيحْ يَسُوعْ بِالخِدْمَة مْتَاعْ اللهْ،</verse>
				<verse number="18">رَانِي مَا عِنْدِيشْ الجُرْأَة بَاشْ نِتْكَلِّمْ بْصَرَاحَة كَانْ عْلَى الشَّيْء الِّي عَمْلُو المَسِيحْ عْلَى طْرِيقِي بَاشْ يْخَلِّي الشْعُوبْ الأُخْرِينْ يْطِيعُوا اللهْ، عْمَلْ الشَّيْء هَاذَا عْلَى طْرِيقْ كْلاَمِي وْأَفْعَالِي</verse>
				<verse number="19">بْقُوِّةْ المُعْجْزَاتْ وِالعْجَايِبْ وِبْقُوِّةْ الرُّوحْ القُدُسْ. كَمِّلْتْ التَّبْشِيرْ بِإِنْجِيلْ المَسِيحْ مِنْ أُورْشَلِيمْ وِالمَنَاطِقْ الِّي دَايْرِينْ بِيهَا حَتَّى لِلِّيرِيكُونْ</verse>
				<verse number="20">وْكَانْ الهَدَفْ مْتَاعِي هُوَ إِنِّي نْبَشِّرْ بِالإِنْجِيلْ مُوشْ فِي البْلاَيِصْ الِّي تِعْرَفْ فِيها المَسِيحْ، بَاشْ مَا نِبْنِيشْ عْلَى سَاسْ عَمْلُو غِيرِي،</verse>
				<verse number="21">آمَا كِيفْ مَا تِكْتِبْ فِي الكْتَابْ المُقَدَّسْ: الِّي مَا تْبَشّْرُوشْ بِيهْ بَاشْ يْشُوفُوهْ، وِلِّي عْمُرْهُمْ مَا سَمْعُوا بِيهْ بَاشْ يِفْهْمُوا.</verse>
				<verse number="22">وْهَاذَاكَا عْلاَشْ تْعَطِّلْتْ بَرْشَة مَرَّاتْ بَاشْ نْجِيكُمْ</verse>
				<verse number="23">آمَا تَوَّا مَا دَامْنِي كَمِّلْتْ خِدْمْتِي فِي المَنَاطِقْ هَاذُومَا، وْمَادَامْنِي عِنْدِي سْنِينْ نْحِبْ نْجِيكُمْ،</verse>
				<verse number="24">نِتْمَنَّى بَاشْ نْشُوفْكُمْ وْآنَا فِي طْرِيقِي لْإِسْبَانْيَا وِتْعَاوْنُونِي بَاشْ نِمْشِي لْغَادِي، بَعْدْ مَا نْعَدِّي مْعَاكُمْ حَتَّى شْوَيَّة وَقْتْ بَاهِي.</verse>
				<verse number="25">آمَا تَوَّا رَانِي مَاشِي لْأُورْشَلِيمْ بَاشْ نِخْدِمْ الإِخْوَة المُؤْمْنِينْ،</verse>
				<verse number="26">رَاهُمْ الكَنَايِسْ مْتَاعْ مَقْدُونِيَّة وْأَخَائِيَة حَبُّوا بَاشْ يْعَاوْنُوا الفُقَرَاءْ مَا بِينْ المُؤْمْنِينْ الِّي فِي أُورْشَلِيمْ.</verse>
				<verse number="27">هُومَا يْحِبُّوا يَعْمْلُوا الشَّيْء هَاذَا وْبِالرَّسْمِي هُومَا مَدْيُونِينْ لِيهُمْ، عْلَى خَاطِرْ إِذَا كَانْ الشْعُوبْ الأُخْرِينْ جَاوْ بَاشْ يْشَارْكُوا فِي البَرَكَاتْ الرُّوحِيَّة مْتَاعْهُمْ رَاهُمْ يِلْزِمْهُمْ زَادَا يِخْدْمُوهُمْ بِالمَادِّيَّاتْ.</verse>
				<verse number="28">هَاذَاكَا عْلاَشْ بَعْدْ مَا نْكَمِّلْ الشَّيْء هَاذَا وْنَعْطِيهُمْ الشَّيْء الِّي تْلَمْ، نِتْعَدَّالْكُمْ وْآنَا فِي طْرِيقِي لْإِسْبَانْيَا.</verse>
				<verse number="29">وْنَعْرِفْ الِّي آنَا بَاشْ نْجِيكُمْ بِالبَرْكَة مْتَاعْ المَسِيحْ كَامْلَة.</verse>
				<verse number="30">نُطْلُبْ مِنْكُمْ، يَا الإِخْوَة، بْإِسْمْ رَبّْنَا يَسُوعْ المَسِيحْ وْبِالمْحَبَّة مْتَاعْ الرُّوحْ القُدُسْ، إِنّْكُمْ تْجَاهْدُوا مْعَايَا بِصْلاَتْكُمْ للهْ، عْلَى خَاطْرِي،</verse>
				<verse number="31">بَاشْ يْمَنَّعْنِي مِلِّي مَا هُمْشْ مُؤْمْنِينْ فِي مَنْطِقْةْ اليَهُودِيَّة وِيْخَلِّي خِدْمْتِي فِي أُورْشَلِيمْ مَقْبُولَة عِنْدْ الإِخْوَة المُؤْمْنِينْ،</verse>
				<verse number="32">وْهَكَّا نْجِيكُمْ وْآنَا مَلْيَانْ بِالفَرْحَة، إِذَا كَانْ رَبِّي حَبْ، وْنَرْتَاحْ عِنْدْكُمْ.</verse>
				<verse number="33">وْإِلاَهْ السَّلاَمْ يْكُونْ مْعَاكُمْ الكُلْكُمْ. آمِينْ.</verse>
			</chapter>
			<chapter number="16">
				<verse number="1">نْوَصِّيكُمْ عْلَى أُخْتْنَا فِيبِي، الخَادْمَة فِي كَنِيسِةْ كَنْخَرِيَّةَ.</verse>
				<verse number="2">إِنّْكُمْ تِقْبْلُوهَا فِي الرَّبْ كِيفْ مَا يْلِيقْ بِالمُؤْمْنِينْ، وْعَاوْنُوهَا فِلِّي تِحْتَاجْلُو مِنْ عِنْدْكُمْ الكُلُّو، رَاهِي عَاوْنِتْ بَرْشَة نَاسْ وْعَاوْنِتْنِي آنَا زَادَا.</verse>
				<verse number="3">سَلّْمُوا عْلَى بْرِيسْكِلَّة وْأَكِيلاَ، الِّي يِخْدْمُوا مْعَايَا فِي المَسِيحْ يَسُوعْ،</verse>
				<verse number="4">الِّي خَاطْرُوا بِحْيَاتْهُمْ عْلَى خَاطْرِي. وْمُوشْ آنَا وَحْدِي نُشْكُرْهُمْ، آمَا الكَنَايِسْ مْتَاعْ الشْعُوبْ الأُخْرِينْ الكُلْهُمْ يُشْكْرُوهُمْ.</verse>
				<verse number="5">سَلّْمُوا زَادَا عْلَى الكَنِيسَة الِّي تِجْتَمَعْ فِي بِيتْهُمْ. سَلّْمُوا عْلَى حْبِيبِي أَبَيْنِتُوسْ، أَوِّلْ وَاحِدْ إِمِّنْ بِالمَسِيحْ فِي مَنْطِقْةْ أَسِيَّة.</verse>
				<verse number="6">سَلّْمُوا عْلَى مَرْيَمْ الِّي خِدْمِتْكُمْ بَرْشَة</verse>
				<verse number="7">سَلّْمُوا عْلَى أنْدْرُونِيكُوسْ وْنِيَاسْ، أَقَارْبِي وِلِّي تْرُبْطُوا مْعَايَ فِي الحَبْسْ، هُومَا نَاسْ مَشْهُورِينْ بِينَاتْ الرُّسُلْ، وْإِمّْنُوا بِالمَسِيحْ قَبْلِي.</verse>
				<verse number="8">سَلّْمُوا عْلَى أَمْبِلْيَاتُوسْ حْبِيبِي فِي الرَّبْ،</verse>
				<verse number="9">سَلّْمُوا عْلَى أُورْبَانُوسْ الِّي يِخْدِمْ مْعَايَا فِي المَسِيحْ، وِعْلَى حْبِيبِي إِسْتَاخِيسْ.</verse>
				<verse number="10">سَلّْمُوا عْلَى أَبُلُّسْ الِّي وَرَّى الِّي هُوَ بِالرَّسْمِي ثَابِتْ فِي المَسِيحْ. سَلّْمُوا عْلَى بِيتْ أَرِسْتُوبُولُسْ</verse>
				<verse number="11">سَلّْمُوا عْلَى هِيرُودِيُونْ قْرِيبِي. سَلّْمُوا عَلِّي هُومَا يِمّْنُوا بِالرَّبْ مِنْ عَايِلْةْ نَرْكِيسُّوسْ.</verse>
				<verse number="12">سَلّْمُوا عْلَى تَرِيفَيْنَة وْتَرِيفُوسَة الِّي يِخْدْمُوا فِي الرَّبْ. سَلّْمُوا عْلَى حْبِيبِتْنَا بَرِسِيسْ الِّي خِدْمِتْ الرَّبْ بَرْشَة.</verse>
				<verse number="13">سَلّْمُوا عْلَى رُوفُسْ الِّي مُخْتَارْ فِي الرَّبْ، وِعْلَى أُمُّو الِّي هِيَ كِيفْ أُمِّي.</verse>
				<verse number="14">سَلّْمُوا عْلَى أَسِينْكِرِيتُسْ وْفِلِيغُونْ وْهَرْمِيسْ وْبَتْرُوبَاسْ وْهَرْمَاسْ وِعْلَى الإِخْوَة الِّي مْعَاهُمْ.</verse>
				<verse number="15">سَلّْمُوا عْلَى فِيلُولُوغُسْ وْجُولْيَا وْنِيرْيُوسْ وْأُخْتُو، وِعْلَى أُولَمْبَاسْ وِالإِخْوَة المُؤْمْنِينْ الِّي مْعَاهُمْ الكُلْهُمْ.</verse>
				<verse number="16">سَلّْمُوا عْلَى بْعَضْكُمْ ابُّوسَة مُقَدّْسَة. كَنَايِسْ المَسِيحْ الكُلْهُمْ يْسَلْمُوا عْلِيكُمْ.</verse>
				<verse number="17">وْنُطْلُبْ مِنْكُمْ، يَا الإِخْوَة، إِنّْكُمْ تْرُدُّوا بَالْكُمْ مِالنَّاسْ الِّي يْفَرّْقُوا وْيَعْمْلُوا فِي المَشَاكِلْ وِيْدَمّْرُوا فِي الإِيمَانْ مْتَاعْ الأُخْرِينْ وِيْجِيوْ ضِدْ الشَّيْء الِّي تْعَلِّمْتُوهْ. إِبْعْدُوا عْلِيهُمْ،</verse>
				<verse number="18">رَاهُمْ النَّاسْ الِّي يَعْمْلُوا فِي الحَاجَاتْ هَاذِي مَا هُمْشْ يِخْدْمُوا فِي رَبّْنَا المَسِيحْ، آمَا يِجْرِيوْ عْلَى كْرُوشْهِمْ، وْيَخْدْعُوا فِي النَّاسْ البُسَطَاءْ كِيْقُولُولْهُمْ كْلاَمْ حْلُو وْيَمْدْحُوهُمْ.</verse>
				<verse number="19">النَّاسْ الكُلْهُمْ يَعْرْفُوا الِّي إِنْتُومَا اطِّيعُوا فِي الإِنْجِيلْ، هَاذَاكَا عْلاَشْ آنَا فَرْحَانْ بِيكُمْ. نْحِبّْكُمْ تْكُونُوا حُكَمَاءْ فِي عَمْلاَنْ الخِيرْ، وْأَبْرِيَاءْ كِمَا تَعْمْلُوشْ الشَّرْ.</verse>
				<verse number="20">وِالله الِّي يَعْطِينَا السَّلاَمْ عْلَى قْرِيبْ بَاشْ يْحُطْ الشِّيطَانْ تَحْتْ سَاقِيكُمْ. نِعْمِةْ رَبّْنَا يَسُوعْ المَسِيحْ مْعَاكُمْ.</verse>
				<verse number="21">يْسَلِّمْ عْلِيكُمْ تِيمُوثَاوُسْ الِّي يِخْدِمْ مْعَايَا وْأَقَارْبِي لُوكِيُوسْ وْيَاسُونْ وْسُوسِيبَاتْرُسْ.</verse>
				<verse number="22">وِنْسِلِّمْ عْلِيكُمْ فِي الرَّبْ، آنَا تَرْتِيُوسْ، الِّي كْتِبْتْ الرِّسَالَة هَاذِي.</verse>
				<verse number="23">يْسَلِّمْ عْلِيكُمْ غَايُوسْ الِّي مْضَيِّفْنِي وِلِّي الكَنِيسَة تِجْتَمَعْ فِي دَارُو. وِيْسَلِّمْ عْلِيكُمْ أَرَاسْتُسْ، المَسْؤُولْ عْلَى الكَاسَة مْتَاعْ المْدِينَة، وِيْسَلِّمْ عْلِيكُمْ خُونَا كَوَارْتُسْ.</verse>
				<verse number="24">[نِعْمِةْ رَبّْنَا يَسُوعْ المَسِيحْ مْعَاكُمْ الكُلْكُمْ. آمِينْ.]</verse>
				<verse number="25">المَجْدْ للهْ الِّي قَادِرْ بَاشْ يْثَبِّتْكُمْ فِي الإِنْجِيلْ مْتَاعْ يَسُوعْ المَسِيحْ الِّي نْبَشِّرْ بِيهْ وْفِي الرُّؤْيَا مْتَاعْ السِّرْ الغَامِضْ الِّي بْقَى مْخُبِّي لْوَقْتْ طْوِيلْ قْبَلْ</verse>
				<verse number="26">آمَا تَوَّا تِكْشِفْ وْعَرْفُوهْ الشْعُوبْ الكُلْهُمْ عْلَى طْرِيقْ الكْتُبْ مْتَاعْ الأَنْبِيَاءْ. وِالله الخَالِدْ أْمَرْ بَاشْ يِتْعْرَفْ عِنْدْ الشْعُوبْ الكُلْهُمْ بَاشْ يِمّْنُوا وِيْطِيعُوا.</verse>
				<verse number="27">المَجْدْ لِلأَبَدْ للهْ الِّي هُوَ وَحْدُو حَكِيمْ، عْلَى طْرِيقْ يَسُوعْ المَسِيحْ. آمِينْ.</verse>
			</chapter>
		</book>
		<book number="46">
			<chapter number="1">
				<verse number="1">مِنْ بُولُسْ الرَّسُولْ مْتَاعْ المَسِيحْ يَسُوعْ، وْمِالأَخْ سُوسْتَانِيسْ،</verse>
				<verse number="2">لْكَنِيسِةْ اللهْ فِي كُورِنْثُوسْ، لِلِّي خْتَارْهُمْ اللهْ فِي المَسِيحْ يَسُوعْ وِدْعَاهُمْ بَاشْ يْكُونُوا قِدِّيسِينْ مْعَ النَّاسْ الكُلْهُمْ الِّي يِدْعِيوْ بْإِسْمْ رَبّْنَا يَسُوعْ المَسِيحْ فِي كُلْ بْلاَصَة، وِلِّي هُوَ رَبّْهُمْ وْرَبْنَا.</verse>
				<verse number="3">النِّعْمَة وِالسَّلاَمْ لِيكُمْ مِنْ اللهْ بُونَا وِالرَّبْ يَسُوعْ المَسِيحْ.</verse>
				<verse number="4">نُشْكُرْ اللهْ دِيمَا عْلَى خَاطِرْكُمْ وِعْلَى النِّعْمَة الِّي عْطَاهَالْكُمْ فِي المَسِيحْ يَسُوعْ.</verse>
				<verse number="5">وْبِيهْ هُوَ وَلِّيتُوا غُنْيَا فِي كُلْ شَيْء، فِي الكْلاَمْ الكُلْ وْفِي المَعْرْفَة الكُلْهَا.</verse>
				<verse number="6">بْقَدْرْ مَا ثِبْتِتْ فِيكُمْ الشّْهَادَة مْتَاعْ المَسِيحْ،</verse>
				<verse number="7">مَا كُمْشْ نَاقْصِتْكُمْ حَتَّى مَوْهْبَة، وِانْتُمْومَا تِسْتَنَّاوْ فِي يَسُوعْ المَسِيحْ بَاشْ يُظْهُرْ،</verse>
				<verse number="8">وْهُوَ الِّي يَحْفِظْكُمْ قْوِيِّينْ لِلإِخْرْ بَاشْ تْكُونُوا مَا عْلِيكُمْشْ لُومْ فِي اليُومْ الِّي بَاشْ يَرْجَعْ فِيهْ رَبّْنَا يَسُوعْ المَسِيحْ.</verse>
				<verse number="9">اللهْ أَمِينْ وِتْنَجّْمُوا تَاثْقُوا فِيهْ وْهُوَ الِّي دْعَاكُمْ بَاشْ تْكُونْ عِنْدْكُمْ عَلاَقَة مْعَ ابْنُو يَسُوعْ المَسِيحْ رَبّْنَا.</verse>
				<verse number="10">نُطْلُبْ مِنْكُمْ يَا إِخْوَة، بْإِسْمْ يَسُوعْ المَسِيحْ، بَاشْ تْكُونُوا الكُلْكُمْ مِتَّفْقِينْ فِي الرَّايْ وْمَا تْكُونُوشْ مِتْخَالْفِينْ، آمَا كُونُوا مِتَّفْقِينْ فِي كُلْ شَيْء، عِنْدْكُمْ رُوحْ وَاحِدْ وْفِكْرْ وَاحِدْ.</verse>
				<verse number="11">يَا إِخْوْتِي رَاهُو عِلْمُونِي عَايِلْةْ خُلُوِي الِّي ثَمَّة مَشَاكِلْ بِينَاتْكُمْ.</verse>
				<verse number="12">نُقْصُدْ الِّي كُلْ وَاحِدْ فِيكُمْ يْقُولْ: «آنَا مْعَ بُولُسْ» وْ «آنَا مْعَ أَبُلُّوسْ» وْ «آنَا مْعَ بُطْرُسْ» وْ «آنَا مْعَ المَسِيحْ.»</verse>
				<verse number="13">يَاخِي المَسِيحْ تِقْسِمْ؟ يَاخِي بُولُسْ هُوَ الِّي تِصْلَبْ عْلَى خَاطِرْكُمْ؟ وِلاَّ تْعَمِّدْتُو بْإِسْمْ بُولُسْ؟</verse>
				<verse number="14">نُشْكُرْ اللهْ الِّي مَا عَمِّدْتِشْ حَتَّى وَاحِدْ مِنْكُمْ كَانْ كْرِيسْبُسْ وْغَايُوسْ،</verse>
				<verse number="15">هَاذَاكَا عْلاَشْ حَتَّى حَدْ مَا يْنَجِّمْ يْقُولْ الِّي إِنْتُومَا تْعَمِّدْتُو بْإِسْمِي.</verse>
				<verse number="16">آمَا زَادَا، عَمِّدْتْ عَايِلْةْ اسْتِفَانَاسْ. وْمَا عَدَا هَاذُومَا مَا نِتْذَكِّرْشْ رُوحِي عَمِّدْتْ وَاحِدْ آخَرْ.</verse>
				<verse number="17">المَسِيحْ مَا بْعَثْنِيشْ بَاشْ نْعَمِّدْ، آمَا بْعَثْنِي بَاشْ نْبَشِّرْ مِنْ غِيرْ مَا نْعَمِّلْ عْلَى قُوِّةْ كْلاَمِي بَاشْ مُوتْ المَسِيحْ عْلَى الصَّلِيبْ مَا اطِّيحِشْ قِيمْتُو.</verse>
				<verse number="18">كِلْمِةْ الصَّلِيبْ هِيَ جَهْلْ عِنْدْ النَّاسْ المَاشِينْ لِلهْلاَكْ. آمَا عِنْدْنَا أَحْنَا الِّي نْتَبّْعُوا فِي طْرِيقْ الخَلاَصْ، رَاهُي قُدْرِةْ اللهْ.</verse>
				<verse number="19">رَاهُو مَكْتُوبْ فِي الكْتَابْ المُقَدَّسْ: بَاشْ نْغَلِّطْ الحِكْمَة مْتَاعْ الحُكَمَاءْ، وِانَّحِّي الحِيلَة مْتَاعْ الأذْكِيَاءْ.</verse>
				<verse number="20">وِينُو الحَكِيمْ؟ وِينُو الكَاتِبْ؟ وِينْهُمْ الِّي يْنَاقْشُوا فِي الزْمَانْ هَاذَا؟ يَاخِي مُوشْ اللهْ ظَهِّرْ الِّي الحِكْمَة مْتَاعْ العَالَمْ جَهْلْ؟</verse>
				<verse number="21">مَا دَامُو اللهْ فِي حِكْمْتُو خَلَّى العَالَمْ مَا يَعْرْفُوشْ بِالحِكْمَة مْتَاعُو، إِمَّالاَ اللهْ حَبْ يْخَلِّصْ المُؤْمْنِينْ بِيهْ بِالجَهْلْ مْتَاعْ البْشَارَة.</verse>
				<verse number="22">وَقْتِلِّي اليْهُودْ يُطْلْبُو فِي المُعْجْزَاتْ، وِاليُونَانِيِّينْ يْلَوّْجُوا عْلَى الحِكْمَة.</verse>
				<verse number="23">أَحْنَا نْبَشّْرُوا بِالمَسِيحْ مَصْلُوبْ، وِالشَّيْء هَاذَا عَثْرَة عِنْدْ اليْهُودْ وْجَهْلْ عِنْدْ اليُونَانِيِّينْ.</verse>
				<verse number="24">آمَا عِنْدْ اليْهُودْ وِاليُونَانِيِّينْ الِّي دْعَاهُمْ اللهْ بَاشْ يِمّْنُوا، المَسِيحْ هُوَ قُدْرِةْ اللهْ وْحِكْمْتُو.</verse>
				<verse number="25">رَاهُو الجَهْلْ مْتَاعْ اللهْ أَحْكِمْ مِنْ النَّاسْ، وِالضَّعْفْ مْتَاعْ اللهْ أَقْوَى مِالنَّاسْ.</verse>
				<verse number="26">شُوفُوا يَا إِخْوَة كِيفَاشْ كُنْتُوا وَقْتِلِّي نَادَالْكُمْ اللهْ، مَا كَانُوشْ فِيكُمْ بَرْشَة نَاسْ حُكَمَاءْ بِالحِكْمَة مْتَاعْ البَشَرْ وِلاَّ نَاسْ قْوِيِّينْ وِلاَّ مِنْ النَّاسْ الوَاصْلِينْ.</verse>
				<verse number="27">آمَا اللهْ خْتَارْ الجُهَّالْ مْتَاعْ العَالَمْ بَاشْ يْحَشِّمْ الحُكَمَاءْ، وِخْتَارْ زَادَا الضْعَافْ مْتَاعْ العَالَمْ بَاشْ يْحَشِّمْ القْوِيِّينْ.</verse>
				<verse number="28">وِخْتَارْ اللهْ الِّي مَا عِنْدُوشْ حَتَّى قِيمَة وِالمَحْقُورْ وِلِّي مَا يِسْوَى حَتَّى شَيْء بَاشْ يْنَحِّي الِّي عَنْدُو قْدَرْ وْقِيمَة فِي العَالَمْ،</verse>
				<verse number="29">بَاشْ حَتَّى وَاحِدْ مَا يِتْفُوخِرْ قُدَّامْ اللهْ.</verse>
				<verse number="30">آمَا إِنْتُومَا، بْفَضْلْ اللهْ وَلِّيتُو فِي المَسِيحْ يَسُوعْ الِّي وَلاَّلْنَا حِكْمَة وْبِرْ وْقَدَاسَة وْفِدْيَة مِنْ عِنْدْ اللهْ.</verse>
				<verse number="31">إِمَّالاَ كِيفْ مَا هُو مَكْتُوبْ فِي الكْتَابْ المُقَدَّسْ: «الِّي يِتْفُوخِرْ يِتْفُوخِرْ بِالرَّبْ.»</verse>
			</chapter>
			<chapter number="2">
				<verse number="1">وْآنَا، وَقْتِلِّي جِيتْكُمْ يَا إِخْوَة، مَا جِيتْكُمْشْ بْقُوَّة الكْلاَمْ وِالحِكْمَة بَاشْ نْبَشِّرْكُمْ بْسِرْ اللهْ الغَامِضْ،</verse>
				<verse number="2">وْقَرِّرْتْ بَاشْ مَا نَعْرِفْ حَتَّى شَيْء وْآنَا مْعَاكُمْ كَانْ يَسُوعْ المَسِيحْ، نُقْصُدْ يَسُوعْ المَسِيحْ المَصْلُوبْ.</verse>
				<verse number="3">وْآنَا فِي وُسْطْكُمْ كُنْتْ ضْعِيفْ وْخَايِفْ وْنِتْرْعِدْ بَرْشَة،</verse>
				<verse number="4">وِالكْلاَمْ وِالتَّبْشِيرْ مْتَاعِي مَا كَانِشْ بْقُوِّةْ الكْلاَمْ وِالحِكْمَة مْتَاعْ البَشَرْ، آمَا بِالدَّلِيلْ مْتَاعْ رُوحْ اللهْ وْقُوتُو،</verse>
				<verse number="5">بَاشْ إِيمَانْكُمْ مَا يِتْبْنَاشْ عْلَى حِكْمِةْ البَشَرْ، آمَا بْقُوِّةْ اللهْ.</verse>
				<verse number="6">آمَا رَاهِي ثَمَّة حِكْمَة بِينْ النَّاسْ النَّاضْجِينْ فِي الرُّوحْ، وْهِيَ مَاهِيشْ كِيفْ حِكْمِةْ العَالَمْ هَاذَا وِلاَّ الرُّؤَسَاءْ مْتَاعْ العَالَمْ هَاذَا، الِّي يَفْنَاوْ،</verse>
				<verse number="7">آمَا أَحْنَا رَانَا نِتْكَلّْمُوا بْحِكْمِةْ اللهْ المْخُبّْيَة وِالغَامْضَة الِّي اللهْ حَضِّرْهَا مِنْ قْبَلْ مَا تِبْدَا الدِّنْيَا لِلمَجْدْ مْتَاعْنَا،</verse>
				<verse number="8">وِالحِكْمَة هَاذِي حَتَّى وَاحِدْ مِالرُّؤَسَاءْ مْتَاعْ العَالَمْ هَاذَا مَا عْرَفْهَا، وْكَانْ عَرْفُوهَا رَاهُمْ مَا صُلْبُوشْ رَبْ المَجْدْ.</verse>
				<verse number="9">آمَا كِيفْ مَا قَالْ الكْتَابْ المُقَدَّسْ: الِّي مَا شَافِتُّو عِينْ وْلاَ سَمْعِتُّو وْذِنْ وْلاَ جَا عْلَى بَالْ إِنْسَانْ حَضّْرُو اللهْ لِلِّي يْحِبُّوهْ.</verse>
				<verse number="10">آمَا اللهْ وَرَّاهُولْنَا بِالرُّوحْ، عْلَى خَاطِرْ الرُّوحْ يَعْرِفْ كُلْ شَيْء حَتَّى أَعْمَاقْ اللهْ.</verse>
				<verse number="11">شْكُونْ يَعْرِفْ الِّي فِي الإِنْسَانْ غِيرْ الرُّوحْ الِّي فِي الإِنْسَانْ؟ وْزَادَا حَتَّى وَاحِدْ مَا يَعْرِفْ الِّي فِي اللهْ غِيرْ رُوحْ اللهْ.</verse>
				<verse number="12">وْإِحْنَا مَا خْذِينَاش رُوحْ العَالَمْ، آمَا خْذِينَا الرُّوحْ الِّي بَعْثُو اللهْ بَاشْ نَعْرْفُوا بِيهْ الحَاجَاتْ الِّي نْعِمْ عْلِينَا بِيهُمْ.</verse>
				<verse number="13">وْإِحْنَا مَا نَحْكِيوْشْ عْلِيهْ بِكْلاَمْ تْعَلّْمُو الحِكْمَة مْتَاعْ البَشَرْ، آمَا بِكْلاَمْ يْعَلّْمُو الرُّوحْ القُدُسْ، وْهَكَّا نْفَسّْرُوا الحَاجَاتْ مْتَاعْ الرُّوحْ بِكْلاَمْ رُوحَانِي.</verse>
				<verse number="14">آمَا البَشَرْ العَادِي مَا يِقْبِلْشْ الحَاجَاتْ مْتَاعْ رُوحْ اللهْ وْيِعْتَبِرْهَا جَهْلْ، وْمَا يْنَجِّمْشْ يِفْهِمْهُمْ عْلَى خَاطِرْ فَهْمَانْهُمْ مَا يْكُونْ كَانْ بِالرُّوحْ.</verse>
				<verse number="15">آمَا الإِنْسَانْ الرُّوحَانِي، رَاهُو يِفْهِمْ كُلْ شَيْء، وْحَتَّى حَدْ مَا يْنَجِّمْ يُحْكُمْ عْلِيهْ.</verse>
				<verse number="16">وِالكْتَابْ يْقُولْ: شْكُونُو الِّي يَعْرِفْ فِكْرْ الرَّبْ، بَاشْ يْوَرِّيهْ شْنُوَّة يَعْمِلْ؟ آمَا أَحْنَا رَانَا عِنْدْنَا فِكْرْ المَسِيحْ.</verse>
			</chapter>
			<chapter number="3">
				<verse number="1">آمَا آنَا يَا إِخْوَة، مَا نَجِّمْتِشْ نْكَلِّمْكُمْ كِيمَا نْكَلِّمْ نَاسْ رُوحَانِيِّينْ، آمَا نْكَلّمْكُمْ كِيفْ نَاسْ عَادِيِّينْ مَازَالُوا صْغَارْ فِي المَسِيحْ.</verse>
				<verse number="2">هَاذَاكَا عْلاَشْ شَرِّبْتْكُمْ الحْلِيبْ وْمَا عْطِيتْكُمْشْ مَاكْلَة قْوِيَّة، عْلَى خَاطِرْكُمْ مَا نَجِّمْتُوشْ تَاكْلُوهَا وْحَتَّى لْتَوَّا مَا تْنَجّْمُوشْ تَاكْلُوهَا.</verse>
				<verse number="3">رَاكُمْ مَازِلْتُوا تْعِيشُوا حَسْبْ الجَسَدْ، إِذَا كَانْ عِنْدْكُمْ حُسْدْ وْعَرْكْ، كِيفَاشْ مَا تْكُونُوشْ عَايْشِينْ فِي الجَسَدْ وْتِتْصَرّْفُوا كِيفْ بْقِيِّةْ النَّاسْ؟</verse>
				<verse number="4">وْكِوَاحِدْ مِنْكُمْ يْقُولْ: «آنَا مْعَ بُولُسْ»، وِاللآخَرْ يْقُولْ «آنَا مْعَ أَبُلُّوسْ»، يَاخِي مَا تْكُونُوشْ كِيمَا البَشَرْ العَادِيِّينْ؟</verse>
				<verse number="5">شْكُونُو بُولُسْ؟ وِشْكُونُو أَبُلُّوسْ؟ هُومَا زُوزْ خُدَّامْ امِّنْتُوا عْلَى يْدِيهُمْ عْلَى قَدْرْ مَا رَبِّي عْطَى لْكُلْ وَاحِدْ فِيهُمْ.</verse>
				<verse number="6">آنَا غْرِسْتْ وْأَبُلُّوسْ سْقَى، آمَا اللهْ هُوَ الِّي نَبِّتْ.</verse>
				<verse number="7">إِمَّالاَ مُوشْ مُهِمْ شْكُونْ الِّي غْرِسْ وِشْكُونْ الِّي سْقَى، المُهِمْ هُوَ اللهْ الِّي نَبِّتْ.</verse>
				<verse number="8">وْمَا ثَمَّة حَتَّى فَرْقْ مَا بِينْ الِّي يِغْرِسْ وِلِّي يِسْقِي، كُلْ وَاحِدْ بَاشْ يَاخُذْ أَجْرُو عْلَى قَدْ فِعْلُو.</verse>
				<verse number="9">رَانَا نِخْدْمُوا فِي اللهْ مْعَ بْعَضْنَا، وْإِنْتُومَا السَّانْيَة مْتَاعْ اللهْ وِالبَنْيَة مْتَاعْ اللهْ الِّي يِبْنِي فِيهَا.</verse>
				<verse number="10">عْلَى قَدْرْ النِّعْمَة الِّي عْطَاهَالِي اللهْ، كِيفْ بَنَّايْ بَاهِي، آنَا حَطِّيتْ السَّاسْ وْوَاحِدْ آخَرْ يِبْنِي عْلِيهْ. إِمَّالاَ خَلِّي كُلْ وَاحِدْ يْرُدْ بَالُو كِيفَاشْ يِبْنِي،</verse>
				<verse number="11">رَاهُو حَتَّى حَدْ مَا يْنَجِّمْ يْحُطْ سَاسْ آخَرْ غِيرْ السَّاسْ الِّي حَطُّو اللهْ، الِّي هُوَ يَسُوعْ المَسِيحْ.</verse>
				<verse number="12">آمَا كُلْ وَاحِدْ بْنَى عْلَى السَّاسْ هَاذَا بَنْيَة بِالذْهَبْ وِلاَّ الفِضَّة وِلاَّ الدّْيَامُنْتْ وِلاَّ اللُّوحْ وِلاَّ قَشْ وِلاَّ تْبِنْ،</verse>
				<verse number="13">تَوْ تُظْهُرْ خِدْمْتُو، وْيُومْ المَسِيحْ بَاشْ يْظَهِّرْهَا عْلَى خَاطِرْ فِي النْهَارْ هَاذَاكَا النَّارْ بَاشْ تِكْشِفْ وِتْظَهِّرْ القِيمَة مْتَاعْ خِدْمِةْ كُلْ وَاحِدْ.</verse>
				<verse number="14">إِذَا كَانْ الخِدْمَة مْتَاعْ أَيْ وَاحِدْ ادُّومْ وْمَا اطِّيحِشْ رَاهُو بَاشْ يَاخُذْ أَجْرُو،</verse>
				<verse number="15">وِلِّي خِدْمْتُو تِتْحْرَقْ بَاشْ يِخْسِرْ أَجْرُو. آمَا هُوَ رَاهُو بَاشْ يُخْلُصْ، كَإِنُّو مِتْعَدِّي فِي وُسْطْ النَّارْ.</verse>
				<verse number="16">يَاخِي مَا تَعْرْفُوشْ الِّي إِنْتُومَا هَيْكِلْ اللهْ، وِلِّي رُوحْ اللهْ سَاكِنْ فِيكُمْ؟</verse>
				<verse number="17">الِّي يْدَمِّرْ هَيْكِلْ اللهْ يْدَمّْرُو اللهْ، عْلَى خَاطِرْ هَيْكِلْ اللهْ مُقَدَّسْ، وْإِنْتُومَا بِيدْكُمْ هَيْكِلْ اللهْ.</verse>
				<verse number="18">حَتَّى حَدْ مَا يْغَلِّطْ رُوحُو. إِذَا كَانْ وَاحِدْ مِنْكُمْ يِحْسِبْ رُوحُو حَكِيمْ فِي الزْمَانْ هَاذَا، خَلِّيهْ يْكُونْ جَاهِلْ بَاشْ يْوَلِّي حَكِيمْ،</verse>
				<verse number="19">عْلَى خَاطِرْ الحِكْمَة مْتَاعْ العَالَمْ هَاذَا هِيَ جَهْلْ عِنْدْ اللهْ، عْلَى خَاطْرُو مَكْتُوبْ فِي الكْتَابْ المُقَدَّسْ: «يْحَصِّلْ الحُكَمَاءْ بْخُبْثْهُمْ.»</verse>
				<verse number="20">وِيْقُولْ زَادَا: «الرَّبْ يَعْرِفْ الِّي أَفْكَارْ الحُكَمَاءْ بَاطْلَة.»</verse>
				<verse number="21">إِمَّالاَ حَتَّى حَدْ مَا يِتْفُوخِرْ بِالنَّاسْ، عْلَى خَاطِرْ كُلْ شَيْء لِيكُمْ،</verse>
				<verse number="22">بُولُسْ وِلاَّ أَبُلُّوسْ وِلاَّ صَفَا، وِلاَّ العَالَمْ، وِلاَّ الحَيَاةْ وِلاَّ المُوتْ وِلاَّ الحَاضِرْ وِلاَّ المُسْتَقْبِلْ: كُلْ شَيْء لِيكُمْ،</verse>
				<verse number="23">آمَا إِنْتُومَا رَاكُمْ لِلمَسِيحْ، وِالمَسِيحْ للهْ.</verse>
			</chapter>
			<chapter number="4">
				<verse number="1">خَلِّي النَّاسْ يِحْسْبُونَا خُدَّامْ المَسِيحْ وِالله وَكِّلْنَا عْلَى أَسْرَارُو.</verse>
				<verse number="2">وِالشَّيْء المَطْلُوبْ مِلِّي وَكِّلْهُمْ اللهْ إِنُّو كُلْ وَاحِدْ فِيهُمْ يْكُونْ ثِيقَة.</verse>
				<verse number="3">آمَا آنَا رَانِي مَا يْهِمّْنِيشْ بَرْشَة كِتُحْكْمُوا عْلِيَّ إِنْتُومَا وِلاَّ أَيْ بَشَرْ، وْحَتَّى آنَا مَا نُحْكُمْشْ عْلَى رُوحِي.</verse>
				<verse number="4">وْضَمِيرِي مَا يْأَنِّبْنِيشْ عْلَى حَتَّى شَيْء، وِالشَّيْء هَاذَا مَا يْبَرِّرْنِيشْ، آمَا الِّي يُحْكُمْ عْلِيَّ هُوَ اللهْ.</verse>
				<verse number="5">إِمَّالاَ مَا تُحْكْمُوشْ عْلَى حَتَّى شَيْء قْبَلْ الوَقْتْ، حَتَّى لِينْ يْجِي الرَّبْ الِّي بَاشْ يْظَهِّرْ الِّي مْخُبِّي فِي الظْلاَمْ وْيِكْشِفْ نِيَّاتْ القْلُوبْ، وْكُلْ وَاحِدْ يَاخُذْ مِنْ عِنْدْ اللهْ الأَجْرْ الِّي يِسْتْحَقُّو.</verse>
				<verse number="6">يَا خْوَاتِي، آنَا حْكِيتِلْكُمْ قْبَلْ عْلَى رُوحِي وِعْلَى أَبُلُّوسْ كِيفْ مِثَالْ تِتْعَلّْمُوا مِنَّا «إِنّْكُمْ مَا تُخْرْجُوشْ عَلِّي مَكْتُوبْ فِي الكْتَابْ المُقَدَّسْ.» بَاشْ مَا تِتْفُوخْرُوشْ عْلَى بْعَضْكُمْ.</verse>
				<verse number="7">شْكُونُو الِّي رَدِّكْ خِيرْ مِنْ غِيرِكْ؟ وِشْنُوَّة الشَّيْء الِّي تِمْلْكُو وْمَا خْذِيتُوشْ مِنْ عِنْدْ اللهْ؟ وْإِذَا كَانْ خْذِيتُو، عْلاَشْ تِتْفُوخِرْ كَإِنِّكْ مَا خْذِيتُوشْ؟</verse>
				<verse number="8">رَاكُمْ شْبَعْتُوا وْتِغْنِيتُوا! وَلِّيتُوا مُلُوكْ بْلاَشْ بِينَا! وْيَا لِيتْكُمْ كُنْتُوا بِالحَقْ مُلُوكْ عْلَى الأَقَلْ نْشَارْكُوا مْعَاكُمْ فِي المُلْكْ!</verse>
				<verse number="9">وْآنَا نْشُوفْ الِّي اللهْ حَطّْنَا أَحْنَا الرُّسُلْ فِي الإِخِّرْ كَإِنُّو مَحْكُومْ عْلِينَا بِالمُوتْ، عْلَى خَاطِرْنَا وَلِّينَا فُرْجَة لِلعَالَمْ، لِلمْلاَيْكَة وِالنَّاسْ.</verse>
				<verse number="10">أَحْنَا جُهَّالْ عْلَى خَاطِرْ المَسِيحْ وْإِنْتُومَا حُكَمَاءْ فِي المَسِيحْ. أَحْنَا ضْعَافْ وْإِنْتُومَا قْوِيِّينْ. إِنْتُومَا بِقْدَرْكُمْ وْإِحْنَا مَحْقُورِينْ.</verse>
				<verse number="11">وْإِحْنَا مَازِلْنَا لْتَوَّا نْجُوعُوا وْنَعْطْشُوا وْمَا عِنْدْنَاشْ لِبْسَة وْنِتْضَرْبُوا وْمَا عِنْدْنَاشْ وِينْ نُسْكْنُوا،</verse>
				<verse number="12">وْنِتْعْبُوا فِي خِدْمِةْ يْدِينَا. نْبَارْكُوا النَّاسْ الِّي يْسِبُّونَا، وْنِتْحَمّْلُوا وَقْتِلِّي يِضْطَهْدُونَا،</verse>
				<verse number="13">وْنَعْمْلُوا البَاهِي وَقْتِلِّي يِتْبَلُّوا عْلِينَا. وَلِّينَا كِيفْ الفَضْلَة وِالوْسَخْ مْتَاعْ العَالَمْ.</verse>
				<verse number="14">آنَا مَا نِيشْ نِكْتْبِلْكُمْ فِي الشَّيْء هَاذَا بَاشْ نْحَشِّمْكُمْ، لَكِنْ بَاشْ نَنْصَحْكُمْ كِوْلاَدِي الِّي نْحِبّْهُمْ.</verse>
				<verse number="15">يْنَجِّمْ يْكُونْ عِنْدْكُمْ آلاَفْ مْتَاعْ مُعَلّْمِينْ فِي المَسِيحْ، آمَا مَا عِنْدْكُمْشْ بَرْشَة أُبَّيَّانْ، عْلَى خَاطِرْنِي آنَا وْلِدْتْكُمْ فِي المَسِيحْ يَسُوعْ بِالإِنْجِيلْ الِّي بَشِّرْتْكُمْ بِيهْ.</verse>
				<verse number="16">إِمَّالاَ نُطْلُبْ مِنْكُمْ بَاشْ تَعْمْلُوا كِيفِي.</verse>
				<verse number="17">وْبِسْبَبْ الشَّيْء هَاذَا بِيدُو بْعَثْتِلْكُمْ تِيمُوثَاوُسْ، وِلْدِي حْبِيبِي الأَمِينْ فِي الرَّبْ، وْهُوَ بَاشْ يْذَكِّرْكُمْ بْسِيرْتِي فِي المَسِيحْ يَسُوعْ، كِيفْ مَا آنَا نْعَلِّمْ فِيهَا فِي كُلْ بْلاَصَة لِلكَنَايِسْ الكُلْ.</verse>
				<verse number="18">ثَمَّة شْكُونْ مِنْكُمْ مْشَى فِي بَالْهُمْ الِّي آنَا مَا نِيشْ بَاشْ نْجِيكُمْ وْوَلاَّوْ مِتْكَبّْرِينْ،</verse>
				<verse number="19">آمَا رَانِي إِنْ شَاءْ اللهْ بَاشْ نْجِيكُمْ عْلَى قْرِيبْ، بَاشْ نَعْرِفْ النَّاسْ المِتْكَبّْرِينْ هَاذُومَا آشْ يْنَجّْمُوا يَعْمْلُوا، مُوشْ كْلاَمْهُمْ آكَاهُو.</verse>
				<verse number="20">وْمَلَكُوتْ اللهْ مُوشْ بِالكْلاَمْ آكَاهُو، رَاهُو بِالفِعْلْ.</verse>
				<verse number="21">شْنُوَّة تِخْتَارُوا؟ نْجِيكُمْ بِالعْصَا وِلاَّ بِالمْحَبَّة وِالقَلْبْ الحْنِينْ.</verse>
			</chapter>
			<chapter number="5">
				<verse number="1">فِي كُلْ بْلاَصَة يْقُولُوا الِّي عِنْدْكُمْ زْنَى فِي الكَنِيسَة! مُوشْ مُوجُودْ كِيفُو حَتَّى عِنْدْ النَّاسْ الِّي مَا هُمْشْ مُؤْمْنِينْ: رَاجِلْ يَزْنَى مْعَ مَرْةْ بُوهْ.</verse>
				<verse number="2">وْإِنْتُومَا بَاقِي مِتْكَبّْرِينْ! فِي عُوضْ تِبْكِيوْ وِتْنَوّْحُوا حَتَّى لِينْ يِتْنَحَّى الِّي قَاعِدْ يَعْمِلْ فِي الشَّيْء هَاذَا مِنْ بِينَاتْكُمْ.</verse>
				<verse number="3">آنَا رَانِي غَايِبْ عْلِيكُمْ بِالبْدَنْ آمَا حَاضِرْ مَا بِينَاتْكُمْ بِالرُّوحْ، وِحْكُمْتْ عْلَى مُولَى العْمَايِلْ هَاذِي كَإِنِّي حَاضِرْ.</verse>
				<verse number="4">بْإِسْمْ رَبّْنَا يَسُوعْ المَسِيحْ وْقُدْرْتُو، وَقْتِلِّي تِجْتَمْعُوا مْعَ بْعَضْكُمْ، وْآنَا مْعَاكُمْ بِالرُّوحْ،</verse>
				<verse number="5">سَيّْبُوا الرَّاجِلْ هَاذَا لِلشِّيطَانْ، بَاشْ يِهْلِكْ بَدْنُو وْرُوحُو تُخْلُصْ فِي يُومْ الرَّبْ.</verse>
				<verse number="6">مَا حَقّْكُمْشْ تِتْكَبّْرُوا! يَاخِي مَا تَعْرْفُوشْ الِّي شْوَيَّة خْمِيرَة يْخَمّْرُوا العْجِينْ الكُلُّو؟</verse>
				<verse number="7">نِحُّوا الخْمِيرَةْ القْدِيمَة مِنْ وُسْطْكُمْ بَاشْ تْوَلِّيوْا عْجِينْ جْدِيدْ عْلَى خَاطِرْكُمْ فْطِيرْ مَا فِيهِشْ خْمِيرَة، رَاهُو الخَرُوفْ مْتَاعْ الفِصْحْ مْتَاعْنَا الِّي هُوَ المَسِيحْ تِذْبَحْ عْلَى خَاطِرْنَا.</verse>
				<verse number="8">إِمَّالاَ خَلِّينَا نْعَيّْدُوا، مُوشْ بِالخْمِيرَة القْدِيمَة وِلاَّ بِالخْمِيرَة مْتَاعْ الشَّرْ وِالفْسَادْ، آمَا بِالفْطِيرْ مْتَاعْ الطْهَارَة وِالحَقْ.</verse>
				<verse number="9">كْتِبْتِلْكُمْ فِي جْوَابِي الآخَرْ بَاشْ مَا تْخَالْطُوشْ الزُّنَاةْ.</verse>
				<verse number="10">وْمَا نُقْصُدْشْ الزُّنَاةْ فِي العَالَمْ وِلاَّ الطَّمَّاعِينْ وِلاَّ السُّرَّاقْ وِلاَّ الِّي يِعْبْدُوا فِي الصْنَبْ، مَا كَانِشْ يِلْزِمْكُمْ تُخْرْجُوا مِالعَالَمْ!</verse>
				<verse number="11">آمَا تَوَّا رَانِي كْتِبْتِلْكُمْ بَاشْ مَا تْخَالْطُوشْ الِّي يِتْسَمَّى خُو وْهُوَ زَانِي وِلاَّ طَمَّاعْ وِلاَّ يِعْبِدْ فِي الصْنَبْ وِلاَّ يْسِبْ فِي النَّاسْ وِلاَّ يِسْكِرْ وِلاَّ سَارِقْ. حَتَّى المَاكْلَة مَا تَاكْلُوهَاشْ مْعَاهْ.</verse>
				<verse number="12">عْلاَشْ آنَا نُحْكُمْ عْلَى النَّاسْ الِّي مَا هُمْشْ مِالكَنِيسَة. يَاخِي مُوشْ يِلْزِمْكُمْ إِنْتُومَا تُحْكْمُوا عْلَى النَّاسْ الِّي فِي الكَنِيسَة؟</verse>
				<verse number="13">رَاهُو اللهْ هُوَ الِّي يُحْكُمْ عْلَى النَّاسْ الِّي البَرَّة مِالكَنِيسَة. «خَرّْجُوا الفَاسِدْ مِنْ بِينَاتْكُمْ.»</verse>
			</chapter>
			<chapter number="6">
				<verse number="1">وَقْتِلِّي وَاحِدْ عَنْدُو مُشْكْلَة مْعَ وَاحِدْ مِنْ خْوَاتُو المُؤْمْنِينْ، كِيفَاشْ يِمْشِي يِشْكِي بِيهْ لِلقُضَاةْ الِّي مَا هُمْشْ مُؤْمْنِينْ، وْمَا يِشْكِيشْ بِيهْ لِلإِخْوَة المُؤْمْنِينْ؟</verse>
				<verse number="2">يَاخِي مَا تَعْرْفُوشْ الِّي المُؤْمْنِينْ بَاشْ يُحْكْمُوا عْلَى العَالَمْ؟ إِذَا كَانْ إِنْتُومَا بَاشْ تُحْكْمُوا عْلَى العَالَمْ، يَاخِي مَا كُمْشْ بَاشْ تْنَجّْمُوا تُحْكْمُوا فِي القَضَايَا الصْغِيرَة؟</verse>
				<verse number="3">يَاخِي مَا تَعْرْفُوشْ الِّي أَحْنَا بَاشْ نُحْكْمُوا عْلَى المْلاَيْكَة؟ فَمَبَالِكْ الحَاجَاتْ مْتَاعْ الدِّنْيَا هَاذِي.</verse>
				<verse number="4">وْإِذَا كَانْ وُقْعِتْ مَشَاكِلْ بِينَاتْكُمْ فِي الحَاجَاتْ هَاذِي، حُطُّوا نَاسْ مَا عِنْدْهُمْشْ قِيمَة فِي الكَنِيسَة بَاشْ يُحْكْمُوا.</verse>
				<verse number="5">وِنْقُولْ الحَاجَة هَاذِي بَاشْ نْحَشِّمْكُمْ. يَاخِي مَا فِيكُمْشْ حَتَّى وَاحِدْ حَكِيمْ يْنَجِّمْ يُحْكُمْ بِينْ خْوَاتُو،</verse>
				<verse number="6">آمَا رَاهُو الخُو يِشْكِي بْخُوهْ، لْنَاسْ مَا هُمْشْ مُؤْمْنِينْ!</verse>
				<verse number="7">إِنْتُومَا تِشْكُوا بِبْعَضْكُمْ، وْهَاذَا عِيبْ! مُوشْ خِيرِلْكُمْ كانْ تِتْحْمْلُوا الظُّلْمْ؟ مُوشْ خِيرِلْكُمْ كِتِقْبْلُوا إِنّْهُمْ يِسْلْبُوكُمْ؟</verse>
				<verse number="8">وْبِالعَكْسْ إِنْتُومَا هُومَا الِّي تُظْلْمُوا وْتِسْلْبُوا حَتَّى فِي خْوَاتْكُمْ!</verse>
				<verse number="9">يَاخِي مَا تَعْرْفُوشْ الِّي الظَّالْمِينْ مَا يُورْثُوشْ مَمْلِكْةْ اللهْ؟ مَا تُغْلْطُوشْ، لاَ فِسَّادْ وْلاَ الِّي يِعْبْدُوا فِي الصْنَبْ وْلاَ الِّي يَزْنُوا وْلاَ الرْجَالْ الِّي يْقَلّْدُوا فِي النْسَاء وْلاَ الرْجَالْ الِّي يُرْقْدُوا مْعَ الرْجَالْ،</verse>
				<verse number="10">وْلاَ سُرَّاقْ وْلاَ طَمَّاعِينْ وْلاَ الِّي يِسْكْرُوا وْلاَ الِّي يْسِبُّوا وْلاَ الِّي يَخْطْفُوا يُورْثُوا مَمْلِكْةْ اللهْ.</verse>
				<verse number="11">ثَمَّة شْكُونْ مِنْكُمْ كَانُوا فِي الحَالَة هَاذِيكَا، آمَا رَاكُمْ تِغْسِلْتُوا، وِتْقَدِّسْتُوا، وْوَلِّيتُوا أَبْرَارْ بْإِسْمْ الرَّبْ يَسُوعْ المَسِيحْ وِبْرُوحْ إِلاَهْنَا.</verse>
				<verse number="12">«كُلْ شَيْء يْحِلْ لِيَّا»، آمَا مُوشْ كُلْ شَيْء يِنْفَعْ. «كُلْ شَيْء يْحِلْ لِيَّا»، آمَا مَا نِيشْ بَاشْ نْخَلِّي حَتَّى حَاجَة تِتْحَكِّمْ فِيَّ</verse>
				<verse number="13">المَاكْلَة لِلكِرْشْ، وِالكِرْشْ مَجْعُولَة لِلمَاكْلَة، وِالله بَاشْ يِقْضِي عْلِيهُمْ الإِثْنِينْ. آمَا الْجَسَدْ رَاهُو مُوشْ لِلزْنَى، رَاهُو لِلرَّبْ وِالرَّبْ للْجَسَدْ.</verse>
				<verse number="14">وِالله الِّي قَيِّمْ الرَّبْ مِنْ بِينْ المُوتَى بَاشْ يْقَيِّمْنَا أَحْنَا زَادَا بْقُدْرْتُو.</verse>
				<verse number="15">مَا تَعْرْفُوشْ الِّي بْدُونَاتْكُمْ هِيَ أَعْضَاءْ المَسِيحْ؟ يَاخِي نَاخُذْ الأَعْضَاءْ مْتَاعْ المَسِيحْ وِنْرُدّْهَا أَعْضَاءْ مْتَاعْ مْرَا زَانْيَة؟ حَاشَا!</verse>
				<verse number="16">وِلاَّ مَا تَعْرْفُوشْ إِنُّو الِّي يِتْرْبَطْ بِمْرَا زَانْيَة يْوَلِّي هُوَ وْيَاهَا بْدَنْ وَاحِدْ؟ عْلَى خَاطِرْ الكْتَابْ المُقَدَّسْ يْقُولْ: «الإِثْنِينْ يْوَلِّيوْ بْدَنْ وَاحِدْ.»</verse>
				<verse number="17">وْآمَا الِّي يِتْرْبَطْ بِالرَّبْ رَاهُو يْوَلِّي هُوَ وْيَاهْ رُوحْ وَاحِدْ.</verse>
				<verse number="18">أُهْرْبُوا مِالزْنَا، كُلْ ذَنْبْ يَعْمْلُو الإِنْسَانْ مَا يْأَثِّرْشْ عْلَى بَدْنُو. آمَا الزَّانِي رَاهُو يْضُرْ بَدْنُو.</verse>
				<verse number="19">يَاخِي مَا تَعْرْفُوشْ الِّي بْدُونَاتْكُمْ هِيَ هَيْكِلْ الرُّوحْ القُدُسْ الِّي فِيكُمْ وِلِّي خْذِيتُوهْ مِنْ عِنْدْ اللهْ؟ إِنْتُومَا مَا كُمْشْ مِلْكْ لِرْوَاحْكُمْ، آمَا رَاكُمْ مِلْكْ للهْ.</verse>
				<verse number="20">وْإِنْتُومَا تِشْرِيتُوا وْتِدْفَعْ فِيكُمْ سُومْ. إِمَّالاَ مَجّْدُوا اللهْ فِي بْدُونَاتْكُمْ.</verse>
			</chapter>
			<chapter number="7">
				<verse number="1">وْآمَا فِي مَا يْخُصْ الشَّيْء الِّي كْتِبْتُولِي عْلِيهْ: رَاهُو خِيرْ لِلرَّاجِلْ كِمَا يْعَرِّسْشْ.</verse>
				<verse number="2">آمَا، بِسْبَبْ الزْنَى، خَلِّي كُلْ رَاجِلْ تْكُونْ عَنْدُو مَرْتُو وْكُلْ مْرَا يْكُونْ عِنْدْهَا رَاجِلْهَا،</verse>
				<verse number="3">وِالرَّاجِلْ يِلْزْمُو يَعْطِي المْرَا حَقّْهَا، وِالمْرَا زَادَا يِلْزِمْهَا تَعْطِي لِلرَّاجِلْ حَقُّو.</verse>
				<verse number="4">المْرَا مَا عِنْدْهَاشْ سُلْطَة عْلَى بْدَنْهَا، آمَا رَاهُو لْرَاجِلْهَا. وِالرَّاجِلْ زَادَا مَا عِنْدُوشْ سُلْطَة عْلَى بَدْنُو، آمَا رَاهُو لْمَرْتُو.</verse>
				<verse number="5">حَتَّى وَاحِدْ مِنْكُمْ مَا يْشِدْ رُوحُو عْلَى الآخَرْ إِلاَّ إِذَا كَانْ كُنْتُوا مِتَّفْقِينْ وِلْمُدَّةْ قْصِيرَة، بَاشْ تَعْمْلُوا وَقْتْ لِلصْلاَة. وِمْبَاعِدْ أَرْجْعُوا عِيشُوا كِيفْ العَادَة بَاشْ تَبْقَاوْ تِتْحَكّْمُوا فِي رْوَاحْكُمْ، وِالشِّيطَانْ مَا يْجَرَّبْكُمْشْ.</verse>
				<verse number="6">آمَا رَانِي الشَّيْء هَاذَا نِسْمْحِلْكُمْ بِيهْ، مَا نِيشْ نُأْمِرْ فِيكُمْ،</verse>
				<verse number="7">وِنْحِبْ النَّاسْ الكُلْ يْكُونُوا كِيفِي. آمَا كُلْ وَاحِدْ عَنْدُو مَوْهِبْتُو الِّي عْطَاهَالُو اللهْ، وَاحِدْ عْطَاهْ الحَاجَة هَاذِي وِالآخَرْ عْطَاهْ حَاجَة أُخْرَى.</verse>
				<verse number="8">وِنْقُولْ لِلِّي مَا هُمْشْ مْعَرّْسِينْ وِلِّي رْجَالْهُمْ مَاتُوا بَاهِيلْهُمْ إِذَا كَانْ يَبْقَاوْ كِيفِي.</verse>
				<verse number="9">آمَا إِذَا كَانْهُمْ مَا يْنَجّْمُوشْ يِتْحَكّْمُوا فِي رْوَاحْهُمْ، إِمَّالاَ خَلِّيهُمْ يْعَرّْسُوا. رَاهُو الِّي يْعَرِّسْ خِيرْ مِلِّي يِتْحْرَقْ مِالشَّهْوَة.</verse>
				<verse number="10">وْآمَا المْعَرّْسِينْ نْوَصِّيهُمْ، وْرَاهِي وْصِيِّةْ الرَّبْ مُوشْ وْصِيتِي آنَا، بَاشْ المْرَا مَا تْفَارِقْشْ رَاجِلْهَا،</verse>
				<verse number="11">وْإِذَا فَارْقِتُّو، يِلْزِمْهَا تَبْقَى مَا هِيشْ مْعَرّْسَة وِلاَّ تِتْصَالِحْ مْعَ رَاجِلْهَا، وِالرَّاجِلْ مَا يِلْزْمُوشْ يْطَلِّقْ مَرْتُو.</verse>
				<verse number="12">وِالبْقِيَّة، (نْقُلْهُمْ آنَا مُوشْ الرَّبْ) إِذَا كَانْ وَاحِدْ مِالإِخْوَة عَنْدُو مْرَا مَا هِيشْ مُؤْمْنَة، وْهِيَ تْحِبْ تْعِيشْ مْعَاهْ، مَا يِلْزْمُوشْ يْطَلِّقْهَا.</verse>
				<verse number="13">وْإِذَا كَانْ مْرَا مُؤْمْنَة عِنْدْهَا رَاجِلْ مُوشْ مُؤْمِنْ يْحِبْ يْعِيشْ مْعَاهَا، مَا يِلْزِمْهَاشْ اطَّلْقُوا.</verse>
				<verse number="14">رَاهُو الرَّاجِلْ الِّي مُوشْ مُؤْمِنْ مُقَدَّسْ فِي مَرْتُو المُؤْمْنَة، وِالمْرَا الِّي مَا هِيشْ مُؤْمْنَة فِي رَاجِلْهَا المُؤْمِنْ. مَا كَانِشْ وْلاَدْكُمْ بَاشْ يْكُونُوا مَنْزُوسِينْ آمَا رَاهُمْ تَوَّا مُقَدّْسِينْ.</verse>
				<verse number="15">وْإِذَا كَانْ الِّي مُوشْ مُؤْمِنْ وِلاَّ الِّي مَا هِيشْ مُؤْمْنَة حَبّوا يْفَارِقُوا خَلِّيهمْ يْفَارِقُوا، فِي الحَالَة هَاذِي الخُو المُؤْمِنْ وِلاَّ الأُخْتْ المُؤْمْنَة مَا هُمْشْ مَرْبُوطِينْ بِالزْوَاجْ، عْلَى خَاطِرْ اللهْ عَيّْطِلْكُمْ بَاشْ تْعِيشُوا فِي سَلاَمْ.</verse>
				<verse number="16">كِيفَاشْ تَعْرْفِي يَا مْرَا انِّكْ بَاشْ تْخَلّْصِي رَاجْلِكْ؟ وْكِيفَاشْ تَعْرِفْ يَا رَاجِلْ الِّي إِنْتِ بَاشْ تْخَلِّصْ مَرْتِكْ؟</verse>
				<verse number="17">خَلِّي كُلْ وَاحِدْ يْعِيشْ كِيفْ مَا عْطَاهْ رَبِّي وْكِيفْ مَا كَانِتْ حَالْتُو وَقْتِلِّي دْعَاهْ اللهْ، وْهَاذَا هُوَ القَانُونْ الِّي نُفْرْضُو عْلَى الكَنَايِسْ الكُلْ.</verse>
				<verse number="18">الِّي يْنَادِيهْ رَبِّي وْهُوَ مْطَهِّرْ، مَا يْحَاوِلْشْ بَاشْ يْخَبِّي الطْهُورْ مْتَاعُو، وِلِّي يْنَادِيهْ رَبِّي وْهُوَ مُوشْ مْطَهِّرْ، مُوشْ لاَزِمْ يِطَّهِّرْ.</verse>
				<verse number="19">المْطَهِّرْ مَا عِنْدُوشْ حَتَّى فَايْدَة وِالمُوشْ مْطَهِّرْ كِيفْ كِيفْ، المُهِمْ هُوَ إِنَّا نْحَافْظُوا عْلَى وْصَايَا اللهْ.</verse>
				<verse number="20">خَلِّي كُلْ وَاحِدْ يَبْقَى فِي الحَالَة الِّي كَانْ عْلِيهَا وَقْتِلِّي نَادَاهْ رَبِّي.</verse>
				<verse number="21">مُوشْ مُهِمْ إِذَا إِنْتِ كُنْتْ عَبْدْ وَقْتِلِّي نَادَاكْ رَبِّي. آمَا إِذَا كَانْ تْنَجِّمْ تْوَلِّي حُرْ اسْتْغَلْ الفُرْصَة.</verse>
				<verse number="22">الِّي يْنَادِيهْ الرَّبْ وْهُوَ عَبْدْ يْوَلِّي حُرْ فِي الرَّبْ، وِلِّي يْنَادِيهْ الرَّبْ وْهُوَ حُرْ يْوَلِّي عَبْدْ لِلمَسِيحْ.</verse>
				<verse number="23">رَاكُمْ تِشْرِيتُوا بْسُومْ غَالِي، إِمَّالاَ تَوَّا مَا تْكُونُوشْ عَبِيدْ لِلنَّاسْ.</verse>
				<verse number="24">يَا إِخْوَة، خَلِّي كُلْ وَاحِدْ، يَبْقَى قُدَّامْ اللهْ فِي الحَالَة الِّي نَادَالُو فِيهَا.</verse>
				<verse number="25">وْآمَا العُزَّابْ رَانِي مَا عِنْدِيشْ لِيهُمْ وْصِيَّة مِنْ عِنْدْ رَبِّي، آمَا رَانِي نَعْطِي رَايِي كِيفْ رَاجِلْ بْرَحْمِةْ اللهْ وَلَّى أَمِينْ،</verse>
				<verse number="26">آنَا يُظْهُرْلِي الِّي هَاذَا بَاهِي، بِسْبَبْ الظُّرُوفْ الصْعِيبَة الِّي مُوجُودَة تَوَّا، الإِنْسَانْ يَبْقَى فِي الحَالَة الِّي هُوَ فِيهَا خِيرْ.</verse>
				<verse number="27">إِذَا كَانْ إِنْتِ مْعَرِّسْ بِمْرَا. إِمَّالاَ، مَا تْحَاوِلْشْ بَاشْ تْفَارِقْهَا. إِذَا كَانْ إِنْتِ مَاكِشْ مْعَرِّسْ بِمْرَا؟ إِمَّالاَ، مَا تْحَاوِلْشْ بَاشْ تْعَرِّسْ بِمْرَا،</verse>
				<verse number="28">آمَا حَتَّى إِذَا كَانْ عَرِّسْتْ رَاكْ مَا عْمَلْتِشْ ذَنْبْ، وْإِذَا كَانْ صْبِيَّة عَرّْسِتْ رَاهِي مَا عَمْلِتْشْ ذَنْبْ. آمَا النَّاسْ الِّي يْعَرّْسُوا يِتْعْبُوا بَرْشَة فِي حْيَاتْهُمْ، وْآنَا نْحِبْ نْمَنَّعْكُمْ مِالحَاجَاتْ هَاذِي.</verse>
				<verse number="29">آنَا نْقُلْكُمْ، يَا إِخْوَة، رَاهُو الزْمَانْ قْصِيرْ. خَلِّي الِّي عِنْدْهُمْ نْسَاء كَإِنّْهُمْ مَا عِنْدْهُمْشْ نْسَاء،</verse>
				<verse number="30">الِّي يِبْكِيوْ كَإِنّْهُمْ مَا هُمْشْ يِبْكِيوْ، وِلِّي يَفْرْحُوا كَإِنّْهُمْ مَا هُمْشْ فَرْحَانِينْ، وِلِّي يِشْرِيوْ كَإِنّْهُمْ مَا يِمْلْكُوشْ،</verse>
				<verse number="31">وِلِّي يِسْتَعْمْلُوا فِي العَالَمْ هَاذَا كَإِنّْهُمْ مَا هُمْشْ يِسْتَعْمْلُوا فِيهْ. عْلَى خَاطِرْ العَالَمْ هَاذَا مُوشْ بَاشْ يْدُومْ.</verse>
				<verse number="32">آنَا نْحِبّْكُمْ مَا تْكُونِشْ عِنْدْكُمْ هْمُومْ. الِّي مُوشْ مْعَرِّسْ يِتْلْهَى بِالحَاجَاتْ مْتَاعْ الرَّبْ وْكِيفَاشْ يْرَضِّي الرَّبْ،</verse>
				<verse number="33">وْآمَا المْعَرِّسْ يِتْلْهَى بِالحَاجَاتْ مْتَاعْ العَالَمْ وْكِيفَاشْ يْرَضِّي مَرْتُو.</verse>
				<verse number="34">وْهَكَّا تْكُونْ حْيَاتُو مَقْسُومَة. وْزَادَا الصْبِيَّة وِالمْرَا الِّي مَا عِنْدْهَاشْ رَاجِلْ تِتْلْهَى بِالحَاجَاتْ مْتَاعْ الرَّبْ بَاشْ تْكُونْ مُقَدّْسَة فِي بْدَنْهَا وْفِي رُوحْهَا. آمَا المْعَرّْسَة تِتْلْهَى بِالحَاجَاتْ مْتَاعْ العَالَمْ كِيفَاشْ تْرَضِّي رَاجِلْهَا.</verse>
				<verse number="35">نْقُولِلْكُمْ الشَّيْء هَاذَا لْمَصْلْحِتْكُمْ، مُوشْ بَاشْ نُرْبُطْكُمْ، آمَا بَاشْ تَعْمْلُوا الشَّيْء الِّي لاَزِمْ يْكُونْ وْتِخْدْمُوا الرَّبْ مِنْ غِيرْ مَا تْخَمَمُوا فِي حَتَّى شَيْء.</verse>
				<verse number="36">إِذَا كَانْ وَاحِدْ يْفَكِّرْ الِّي هُوَ مُوشْ يِتْصَرِّفْ بِالبَاهِي مْعَ خَطِيبْتُو وِالوَقْتْ تْعَدَّى وْكَانْ لاَزِمْ يْعَرّْسُوا خَلِّيهُمْ يْعَرّْسُوا كِيفْ مَا هُو حَبْ. رَاهُو مَا عِنْدُوشْ ذَنْبْ فِي الشَّيْء الِّي بَاشْ يَعْمْلُوا.</verse>
				<verse number="37">آمَا الِّي يِقْتَنِعْ فِي قَلْبُو مِنْ غِيرْ مَا يْشِكْ، وْمَا كَانِشْ مَلْزُوزْ، آمَا مِتْحَكِّمْ فِي رُوحُو، وْقَرِرْ فِي قَلْبُو بَاشْ يْحَافِظْ عْلَى خَطِيبْتُو رَاهُو أَحْسِنْ مَا يَعْمِلْ.</verse>
				<verse number="38">إِمَّالاَ الِّي يْعَرِّسْ بْخَطِيبْتُو رَاهُو عْمَلْ حَاجَة بَاهْيَة، وِلِّي مَا يْعَرِّسْشْ خِيرْ.</verse>
				<verse number="39">المْرَا تُقْعُدْ مَرْبُوطَة بْرَاجِلْهَا مَا دَامُو حَيْ، آمَا إِذَا رَاجِلْهَا مَاتْ عِنْدْهَا الحَقْ تْعَرِّسْ بْأَيْ وَاحِدْ حَبْ يَاخُذْهَا فِي الرَّبْ.</verse>
				<verse number="40">آمَا حَسْبْ رَايِي هِيَ بَاشْ تْكُونْ فَرْحَانَة أَكْثِرْ إِذَا بْقَاتْ فِي الحَالَة الِّي هِيَ فِيهَا، وْيُظْهُرْلِي آنَا زَادَا عِنْدِي رُوحْ اللهْ.</verse>
			</chapter>
			<chapter number="8">
				<verse number="1">آمَا فِي مَا يْخُصْ الذْبَايِحْ مْتَاعْ الصْنَبْ، رَانَا نَعْرْفُوا الِّي الكُلْنَا عِنْدْنَا عِلْمْ بِيهَا آمَا رَاهِي المَعْرْفَة تْخَلِّي مُولاَهَا يِتْكَبِّرْ، وِالمْحَبَّة هِيَ الِّي تِبْنِي.</verse>
				<verse number="2">إِذَا كَانْ وَاحِدْ مَاشِي فِي بَالُو الِّي هُوَ يَعْرِفْ حَاجَة، رَاهُو مَازَالْ مَا يَعْرِفْشْ كِيفَاشْ يِلْزْمُو يَعْرِفْ.</verse>
				<verse number="3">آمَا إِذَا كَانْ وَاحِدْ يْحِبْ اللهْ، رَاهُو اللهْ بَاشْ يَعْرْفُو.</verse>
				<verse number="4">وْآمَا فِيمَا يْخُصْ مَاكِلْةْ الذْبَايِحْ مْتَاعْ الصْنَبْ، رَانَا نَعْرْفُوا الِّي الصْنَبْ مَا هِيشْ مُوجُودَة بِالحَقْ فِي العَالَمْ، وْإِنُّو لاَ إِلاَهْ إِلاَّ اللهْ وَحْدُو.</verse>
				<verse number="5">حَتَّى كَانْ ثَمَّة آلْهَة فِي السْمَاءْ وِلاَّ فِي الأَرْضْ الِّي النَّاسْ يِتْصَوّْرُوا الِّي هُومَا مُوجُودِينْ وْرَغْمِلِّي ثَمَّة بَرْشَة آلْهَة وْأَرْبَابْ،</verse>
				<verse number="6">آمَا أَحْنَا عِنْدْنَا إِلاَهْ وَاحِدْ الآبْ الِّي جَا مِنُّو كُلْ شَيْء وْإِحْنَا نَرْجْعُولُو، وْرَبْ وَاحِدْ يَسُوعْ المَسِيحْ بِيهْ تُوجِدْ كُلْ شَيْء وْإِحْنَا نِتْوِجْدُوا بِيهْ.</verse>
				<verse number="7">آمَا مُوشْ النَّاسْ الكُلْ يَعْرْفُوا الحْقِيقَة هَاذِي، ثَمَّة شْكُونْ مِنْهُمْ تْعَوّْدُوا عْلَى الصْنَبْ، لِليُومْ مَازَالُوا يْفَكّْرُوا الِّي الذْبَايِحْ الِّي يَاكْلُوا فِيهَا مَذْبُوحَة لِلصْنَبْ، وِيْحِسُّوا الِّي ضَمَايِرْهُمْ الضْعِيفَة تْنَجّْسِتْ،</verse>
				<verse number="8">آمَا رَاهِي المَاكْلَة مَا تْقَرِّبْنَاشْ للهْ، كَانْ نَاكْلُوا مَا نِرْبْحُوا حَتَّى شَيْء وْكَانْ مَا نَاكْلُوشْ مَا نِخْسْرُوا حَتَّى شَيْء.</verse>
				<verse number="9">آمَا رُدُّوا بَالْكُمْ بَاشْ الحُرِّيَّة مْتَاعْكُمْ فِي المَاكْلَة هَاذِي مَا تْوَلِّيشْ سْبَبْ عَثْرَة لِلضْعَافْ.</verse>
				<verse number="10">إِذَا كَانْ يْشُوفِكْ وَاحِدْ، يَلِّي حَاسِبْ رُوحِكْ تَعْرِفْ، تَاكُلْ فِي هَيْكِلْ مْتَاعْ صَنْبَة، يَاخِي مُوشْ يِتْشَجَّعْ وْيَاكُلْ مِالذْبَايِحْ مْتَاعْ الصْنَبْ؟</verse>
				<verse number="11">وِالعِلْمْ مْتَاعِكْ يْكُونْ سْبَبْ فِي هْلاَكْ خُوكْ الضْعِيفْ الِّي المَسِيحْ مَاتْ عْلَى خَاطْرُو.</verse>
				<verse number="12">وْهَكَّا تُغْلْطُوا فِي حَقْ المَسِيحْ وَقْتِلِّي تُغْلْطُوا فِي حَقْ خْوَاتْكُمْ وْتَجْرْحُوا ضَمِيرْهُمْ الضْعِيفْ.</verse>
				<verse number="13">إِذَا كَانِتْ ثَمَّة مَاكْلَة تْخَلِّي خُويَا يِتْعَثِّرْ، إِمَّالاَ مَا نِيشْ بَاشْ نَاكُلْ اللْحَمْ بِالكُلْ بَاشْ مَا نْخَلِّيشْ خُويَا يِتْعَثِّرْ.</verse>
			</chapter>
			<chapter number="9">
				<verse number="1">يَاخِي آنَا مُوشْ حُرْ؟ يَاخِي آنَا مُوشْ رَسُولْ؟ يَاخِي مُوشْ شُفْتْ رَبّْنَا يَسُوعْ المَسِيحْ؟ يَاخِي مُوشْ انْتُومَا خِدْمْتِي فِي الرَّبْ؟</verse>
				<verse number="2">إِذَا مَا كُنْتِشْ رَسُولْ عِنْدْ نَاسْ أُخْرِينْ، رَانِي رَسُولْ عِنْدْكُمْ عْلَى خَاطِرْكُمْ انْتُمْ الطَّابَعْ الِّي يْوَرِّي الِّي آنَا رَسُولْ.</verse>
				<verse number="3">وْهَاذَا هُوَ الشَّيْء الِّي نْجَاوِبْ بِيهْ النَّاسْ الِّي ضِدِّي:</verse>
				<verse number="4">يَاخِي مَا عِنْدْنَاشْ الحَقْ بَاشْ نَاكْلُوا وْنُشْرْبُوا؟</verse>
				<verse number="5">يَاخِي مَا عِنْدْنَاشْ الحَقْ بَاشْ نَاخْذُوا نْساء كِيفْ مَا عَمْلُوا الرُّسُلْ الأُخْرِينْ وِالإِخْوَة مْتَاعْ الرَّبْ وْبُطْرُسْ؟</verse>
				<verse number="6">وِلاَّ آنَا وْبَرْنَابَا بَرْكْ مَا عِنْدْنَاشْ الحَقْ بَاشْ مَا نِخْدْمُوشْ؟</verse>
				<verse number="7">شْكُونُو الجُنْدِي الِّي يِمْشِي يْحَارِبْ وْيُصْرُفْ عْلَى رُوحُو؟ شْكُونْ الِّي يَزْرَعْ سَانْيَة مْتَاعْ عْنِبْ وْمَا يَاكُلْشْ مِالغَلَّة مْتَاعْهَا؟ وِلاَّ شْكُونُو الرَّاعِي الِّي يَرْعَى غْنَمْ وْمَا يُشْرُبْشْ مِنْ حْلِيبْهَا؟</verse>
				<verse number="8">يَاخِي الكْلاَمْ الِّي نْقُولْ فِيهْ هُوَ كْلاَمْ بَشَرْ؟ يَاخِي مُوشْ الشَّرِيعَة بِيدْهَا تْقُولْ الشَّيْء هَاذَا؟</verse>
				<verse number="9">وْمَكْتُوبْ فِي شَرِيعِةْ مُوسَى: «مَا تْحُطُّشْ كْمَامَة عْلَى فُمْ الثُّورْ وَقْتِلِّي يِدْرِسْ.» زَعْمَة رَبِّي يْهِمُّو فِي الثِّيرَانْ؟</verse>
				<verse number="10">يَاخِي مُوشْ يَحْكِي عْلِينَا أَحْنَا بِالذَّاتْ؟ رَاهُو عْلَى خَاطِرْنَا أَحْنَا تِكْتِبْ. الِّي يَحْرِثْ وِلِّي يِدْرِسْ لاَزِمْ يْكُونْ عِنْدْهُمْ أَمَلْ الِّي هُومَا بَاشْ يَاخْذُوا بَايْهُمْ مِالصَّابَة.</verse>
				<verse number="11">إِذَا زْرَعْنَا فِي وُسْطْكُمْ الحَاجَاتْ الرُّوحِيَّة، يَاخِي خْسَارَة فِينَا بَاشْ نَحْصْدُوا مِالحَاجَاتْ مْتَاعْ الدِّنْيَا الِّي عِنْدْكُمْ؟</verse>
				<verse number="12">وْإِذَا كَانْ نَاسْ أُخْرِينْ عِنْدْهُمْ حَقْ فِي الحَاجَاتْ هَاذِي زَعْمَة مُوشْ أَحْنَا أَوْلَى بِيهَا؟ آمَا أَحْنَا مَا خْذِينَاشْ الحَقْ هَاذَا، وْبِالعَكْسْ تْحَمِّلْنَا كُلْ شَيْء بَاشْ مَا نْحُطُّوشْ حَتَّى حَاجَة تْعَطِّلْ إِنْجِيلْ المَسِيحْ.</verse>
				<verse number="13">يَاخِي مَا تَعْرْفُوشْ إِنُّو الِّي يِخْدْمُوا فِي الهَيْكِلْ يَاكْلُوا مِالقَرَابِينْ مْتَاعْ الهَيْكِلْ، وْإِنُّو الِّي يْقَدّْمُوا الذْبَايِحْ عْلَى المَذْبِحْ يَاخْذُوا بَايْهُمْ مِنْهَا.</verse>
				<verse number="14">هَكَّا زَادَا أْمَرْ الرَّبْ: إِنُّو الِّي يْبَشّْرُوا بِالإِنْجِيلْ، يْعِيشُوا مِالإِنْجِيلْ.</verse>
				<verse number="15">آمَا آنَا رَانِي مَا خْذِيتِشْ حَتَّى حَقْ مِالحْقُوقْ هَاذِي، وْمَا كْتِبْتِشْ الشَّيْء هَاذَا بَاشْ تِتْعْطَالِي. آنَا نْخَيِّرْ نْمُوتْ عْلَى إِنُّو وَاحِدْ يِحْرِمْنِي مِالفُخْرَة هَاذِي.</verse>
				<verse number="16">آنَا مَا نِتْفُوخِرْشْ وَقْتِلِّي نْبَشِّرْ، عْلَى خَاطِرْ التَّبْشِيرْ وَاجِبْ عْلِيَّ، وْيَا وِيلِي إِذَا كَانْ مَا نْبَشِّرْشْ.</verse>
				<verse number="17">إِذَا كَانْ اخْتَرْتْ بَاشْ نَعْمِلْ الشَّيْء هَاذَا رَاهُو عِنْدِي أَجْرْ، آمَا إِذَا كَانْ تِجْبَرْتْ رَانِي تِمِّنْتْ عْلَى وْصِيَّة تْفُرْضِتْ عْلِيَّ،</verse>
				<verse number="18">شْنُوَّة هُوَ أَجْرِي؟ أَجْرِي هُوَ انِّي نْبَشِّرْ مِنْ غِيرْ مَا نَاخُذْ حَتَّى شَيْء وْمَا نُطْلُبْشْ حَقِّي فِي التَّبْشِيرْ بِالإِنْجِيلْ.</verse>
				<verse number="19">آنَا حُرْ مِنْ النَّاسْ الكُلْ، آمَا رَدِّيتْ رُوحِي عَبْدْ لِلنَّاسْ الكُلْ بَاشْ نِرْبِحْ أَكْثِرْ مَا يُمْكِنْ مِنْهُمْ.</verse>
				<verse number="20">وَلِّيتْ يْهُودِي لِليْهُودْ بَاشْ نِرْبَحْهُمْ، وْوَلِّيتْ مِنْ أَهْلْ الشَّرِيعَة لأَهْلْ الشَّرِيعَة - رَغْمِلِّي آنَا مَا نِيشْ تَحْتْ الشَّرِيعَة - بَاشْ نِرْبِحْ النَّاسْ الِّي تَحْتْ الشَّرِيعَة،</verse>
				<verse number="21">وْوَلِّيتْ مَا عِنْدِيشْ شَرِيعَةْ لِلنَّاسْ الِّي مَا عِنْدْهُمْشْ شَرِيعَةْ - وْهَاذَا مَا يِعْنِيشْ الِّي آنَا مَا نْطِيعِشْ شَرِيعِةْ اللهْ عْلَى خَاطِرْنِي تَحْتْ شَرِيعِةْ المَسِيحْ - بَاشْ نِرْبِحْ الِّي مَا عِنْدْهُمْشْ شَرِيعَةْ،</verse>
				<verse number="22">وَلِّيتْ ضْعِيفْ لِلضْعَافْ بَاشْ نِرْبَحْهُمْ، وَلِّيتْ كُلْ شَيْء لِلنَّاسْ الكُلْ بَاشْ نْمَنَّعْ شْوَيَّة مِنْهُمْ بِالطُّرُقْ الكُلْ.</verse>
				<verse number="23">نَعْمِلْ الشَّيْء هَاذَا الكُلُّو عْلَى خَاطِرْ البْشَارَة بِالإِنْجِيلْ بَاشْ نْشَارِكْ فِي الخِيرَاتْ مْتَاعُو.</verse>
				<verse number="24">يَاخِي مَا تَعْرْفُوشْ إِنُّو الِّي يِتْسَابْقُوا فِي المَلْعَبْ الكُلْهُمْ يِجْرِيوْ، آمَا وَاحِدْ بَرْكْ يَاخُذْ الجَايْزَة؟ إِنْتُومَا زَادَا إِجْرِيوْ كِيفُو بَاشْ تِرْبْحُوا.</verse>
				<verse number="25">المِتْسَابْقِينْ الكُلْهُمْ يْدَرّْبُوا رْوَاحْهُمْ تَدْرِيبْ صْعِيبْ بَاشْ يَاخْذُوا تَاجْ يِفْنَى، آمَا أَحْنَا رَانَا نِجْرِيوْ بَاشْ نِرْبْحُوا تَاجْ مَا يَفْنَاشْ بِالكُلْ.</verse>
				<verse number="26">هَاذَاكَا عْلاَشْ آنَا نِجْرِي وْعِنْدِي هَدَفْ. نَضْرِبْ وْعَارِفْ شْنُوَّة الحَاجَة الِّي قَاعِدْ نَضْرِبْ فِيهَا،</verse>
				<verse number="27">آمَا نِتْحَكِّمْ فِي بَدْنِي وِنْرُدُّو كِيفْ العَبْدْ بَاشْ مَا نَطْلِعْشْ خَاسِرْ بَعْدْ مَا بَشِّرْتْ غِيرِي.</verse>
			</chapter>
			<chapter number="10">
				<verse number="1">يَا إِخْوْتِي مَا نْحِبّْكُمْشْ تَنْسُوا الِّي جْدُودْنَا الكُلْهُمْ كَانُوا مِحْمِينْ بِالسْحَابَة، وِالكُلْهُمْ شَقُّوا البْحَرْ،</verse>
				<verse number="2">وِالكُلْهُمْ تْعَمّْدُوا مْعَ مُوسَى تَحْتْ السْحَابَة وْفِي البْحَرْ،</verse>
				<verse number="3">وِالكُلْهُمْ كْلاَوْ نَفْسْ المَاكْلَة الرُّوحِيَّة،</verse>
				<verse number="4">وِالكُلْهُمْ شَرْبُوا مَاء رُوحِي وَاحِدْ، وْشَرْبُوا مِنْ حَجْرَة رُوحِيَّة تِمْشِي مْعَاهُمْ، وِالحَجْرَة هَاذِي كَانِتْ المَسِيحْ.</verse>
				<verse number="5">وِبْرَغْمْ هَاذَا اللهْ مَا رْضَاشْ عْلَى أَكْثِرْهُمْ هَاذَاكَا عْلاَشْ مَاتُوا فِي الصَّحْرَاء.</verse>
				<verse number="6">الشَّيْء هَاذَا الكُلُّو بَاشْ يْكُونْ مِثَالْ لِينَا، بَاشْ مَا نِشْتْهَاوْشْ الشَّرْ كِيفْ مَا هُومَا شْتْهَاوْ،</verse>
				<verse number="7">وْمَا تِعْبْدُوشْ الصْنَبْ كِيفْ مَا عَبْدُوهَا نَاسْ مِنْهُمْ، وْكِيفْ مَا يْقُولْ الكْتَابْ المُقَدَّسْ: «الشَّعْبْ قْعَدْ يَاكُلْ وْيُشْرُبْ، وِمْبَاعِدْ قَامُوا يَلْعْبُوا.»</verse>
				<verse number="8">وْمَا نَزْنَاوْشْ كِيفْ مَا زْنَاوْ نَاسْ مِنْهُمْ، يَاخِي مَاتُوا مِنْهُمْ ثْلاَثَة وْعِشْرِينْ أَلْفْ فِي نْهَارْ وَاحِدْ.</verse>
				<verse number="9">وْمَا نْجَرّْبُوشْ المَسِيحْ كِيمَا جَرّْبُوهْ نَاسْ مِنْهُمْ، وْقَتْلِتْهُمْ اللْفَاعِي.</verse>
				<verse number="10">وْمَا تِتْشَكَّاوْشْ كِيفْ مَا تْشَكَّاوْ نَاسْ مِنْهُمْ، وْمَلاَكْ المُوتْ قْتَلْهُمْ.</verse>
				<verse number="11">وِالحَاجَاتْ هَاذِي الكُلْهَا جْرِتِّلْهُمْ بَاشْ تْكُونْ مِثَالْ لِينَا، وِتْكِتْبِتْ بَاشْ تْنَبِّهْنَا أَحْنَا الِّي قْرُبْنَا لْإِخْرْ الزْمَانْ.</verse>
				<verse number="12">هَاذَاكَا عْلاَشْ الِّي مَاشِي فِي بَالُو الِّي هُوَ وَاقِفْ يْرُدْ بَالُو بَاشْ مَا يْطِيحِشْ.</verse>
				<verse number="13">كُلْ امْتِحَانْ طُحْتُوا فِيهْ رَاهُو مُوشْ فُوقْ طَاقِتْكُمْ، آمَا اللهْ رَاهُو أَمِينْ وْمَا يْخَلِّيكُمْشْ اطِّيحُوا فِي امْتِحَانَاتْ أَكْثِرْ مِنْ طَاقِتْكُمْ، آمَا وَقْتِلِّي اطِّيحُوا فِي امْتِحَانْ يَعْطِيكُمْ القُوَّة بَاشْ تْنَجّْمُوا تِتْحَمّْلُوا.</verse>
				<verse number="14">هَاذَاكَا عْلاَشْ، يَا حْبَابِي، أُهْرْبُوا مِنْ عْبَادِةْ الصْنَبْ.</verse>
				<verse number="15">آنَا نْكَلِّمْ فِيكُمْ كِيفْ نَاسْ فَاهْمِينْ، إِمَّالاَ احْكْمُوا وَحَّدْكُمْ عْلَى الشَّيْء الِّي نْقُولْ فِيهْ:</verse>
				<verse number="16">كِنُشْكْرُوا اللهْ عْلَى كَاسْ البَرْكَة وَقْتِلِّي نُشْرْبُوهْ يَاخِي مَا يْخَلِّينَاشْ مِتْشَارْكِينْ فِي دَمْ المَسِيحْ؟ الخُبْزْ الِّي نِقْسْمُوهْ وَقْتِلِّي نَاكْلُوهْ، يَاخِي مَا يْخَلِّينَاشْ مِتْشَارْكِينْ فِي بْدَنْ المَسِيحْ؟</verse>
				<verse number="17">وْإِحْنَا الكُلْنَا بْدَنْ وَاحِدْ، عْلَى خَاطِرْ ثَمَّة خُبْزْ وَاحِدْ، وْإِحْنَا الكُلْنَا نِتْشَارْكُوا فِي الخُبْزْ هَاذَا.</verse>
				<verse number="18">شُوفُوا بَنِي إِسْرَائِيلْ فِي الكْتَابْ المُقَدَّسْ: يَاخِي الِّي يَاكْلُوا الذْبَايِحْ الِّي فِي المَذْبَحْ مُوشْ مِتْشَارْكِينْ فِي المَذْبَحْ؟</verse>
				<verse number="19">إِمَّالاَ شْنُوَّة بَاشْ نْقُولْ؟ يَاخِي الصَّنْبَة عِنْدْهَا قِيمَة، وِلاَّ الشَّيْء الِّي تِذْبَحْ لِلصَّنْبَة عَنْدُو قِيمَة؟</verse>
				<verse number="20">لاَ آمَا رَاهِي الذْبَايِحْ مْتَاعْ النَّاسْ الِّي مُوشْ يْهُودْ مَذْبُوحَة لِلشْوَاطِنْ، مُوشْ للهْ. وْآنَا مَا نْحِبّْكُمْشْ تْكُونُوا مِتْشَارْكِينْ مْعَ الشْوَاطِنْ.</verse>
				<verse number="21">مَا تْنَجّْمُوشْ تُشْرْبُوا مِالكَاسْ مْتَاعْ الرَّبْ وْمِنْ كَاسْ الشْوَاطِنْ. مَا تْنَجّْمُوشْ تَاكْلُوا مِالطَّاوْلَة مْتَاعْ الرَّبْ وِالطَّاوْلَة مْتَاعْ الشْوَاطِنْ.</verse>
				<verse number="22">وِلاَّ بَاشْ نْخَلِّيوْ الرَّبْ يْغِيرْ؟ يَاخِي أَحْنَا أَقْوَى مِنُّو؟</verse>
				<verse number="23">«كُلْ شَيْء حْلاَلْ»، آمَا مُوشْ كُلْ شَيْء يِنْفَعْ. «كُلْ شَيْء حْلاَلْ»، آمَا مُوشْ كُلْ شَيْء يْعَاوِنْ.</verse>
				<verse number="24">الوَاحِدْ مَا يْلَوِّجْشْ عْلَى مَصْلَحْتُو، آمَا عْلَى مَصْلَحْةْ الأُخْرِينْ.</verse>
				<verse number="25">كُولُوا مِاللْحَمْ الكُلْ الِّي يِتْبَاعْ فِي السُّوقْ مِنْ غِيرْ مَا تِسْأْلُوا عْلَى حَتَّى شَيْء بَاشْ تْرَضِّيوْ ضَمِيرْكُمْ.</verse>
				<verse number="26">وِالكْتَابْ المُقَدَّسْ يْقُولْ: «الأَرْضْ وْكُلْ مَا فِيهَا مِلْكْ لِلرَّبْ.»</verse>
				<verse number="27">وْإِذَا سْتَدْعَاكُمْ وَاحِدْ مُوشْ مُؤْمِنْ وِمْشِيتُوا بِحْذَاهْ، كُولُوا أَيْ حَاجَة يْحُطّْهَالْكُمْ مِنْ غِيرْ مَا تِسْأْلُوا بَاشْ تْرَضِّيوْ ضَمِيرْكُمْ.</verse>
				<verse number="28">آمَا إِذَا كَانْ قَالِلْكُمْ وَاحِدْ: «الذْبِيحَة هَاذِي رَاهِي لِلصْنَبْ»، مَا تَاكْلُوشْ مِنْهَا، عْلَى خَاطِرْ الِّي قَالِلْكُمْ وِعْلَى خَاطِرْ ضَمِيرْكُمْ.</verse>
				<verse number="29">وْمَا نُقْصُدْشْ ضَمِيرْكُمْ انْتُمْ، آمَا ضَمِيرْ غِيرْكُمْ. عْلاَشْ حُرِّيتِي يِتْحَكِّمْ فِيهَا ضَمِيرْ غِيرِي؟</verse>
				<verse number="30">وْإِذَا كْلِيتْ مَاكْلَة وِشْكَرْتْ رَبِّي عْلِيهَا، عْلاَشْ يِتْبَلُّوا عْلِيَّ بِسْبَبْ المَاكْلَة الِّي شْكَرْتْ اللهْ عْلِيهَا؟</verse>
				<verse number="31">إِذَا تَاكْلُوا وِلاَّ تُشْرْبُوا، وِلاَّ تَعْمْلُوا أَيْ حَاجَة، أَعْمْلُوا كُلْ شَيْء لْمَجْدْ اللهْ.</verse>
				<verse number="32">مَا تْكُونُوشْ عَثْرَة لِليْهُودْ وِلاَّ اليُونَانِيِّينْ وِلاَّ لْكَنِيسِةْ اللهْ،</verse>
				<verse number="33">كُونُوا كِيفِي، آنَا نْحَاوِلْ بَاشْ نْرَضِّي النَّاسْ الكُلْ فِي أَيْ حَاجَة نَعْمِلْهَا، وْمَا نْلَوِّجْشْ عْلَى مَصْلِحْتِي، آمَا نْلَوِّجْ عْلَى الخِيرْ لْبَرْشَة نَاسْ بَاشْ يُخْلْصُوا.</verse>
			</chapter>
			<chapter number="11">
				<verse number="1">تَبّْعُونِي كِيفْ مَا آنَا نْتَبِّعْ فِي المَسِيحْ.</verse>
				<verse number="2">نَحْكِي عْلِيكُمْ بِالبَاهِي عْلَى خَاطِرْكُمْ دِيمَا تِتْذَكّْرُونِي فِي كُلْ شَيْء وِتْحَافْظُوا عْلَى التَّقَالِيدْ كِيفْ مَا عْطِيتْهَالْكُمْ.</verse>
				<verse number="3">آمَا نْحِبّْكُمْ تَعْرْفُوا الِّي المَسِيحْ رَاسْ الرَّاجِلْ، وِالرَّاجِلْ رَاسْ المْرَا، وِالله رَاسْ المَسِيحْ.</verse>
				<verse number="4">كُلْ رَاجِلْ يْصَلِّي وِلاَّ يِتْنَبَّأْ وْرَاسُو مْغُطِّي، يْهِينْ رَاسُو،</verse>
				<verse number="5">وْكُلْ مْرَا تْصَلِّي وِلاَّ تِتْنَبَّأْ وْرَاسْهَا مُوشْ مْغُطِّي تْهِينْ رَاسْهَا، كَإِنّْهَا شْعَرْهَا مْحَجِّمْ.</verse>
				<verse number="6">وْإِذَا كَانْ المْرَا مَا تْغَطِّيشْ رَاسْهَا، خِيرِلْهَا تْقُصْ شْعَرْهَا، آمَا إِذَا كَانْ عِيبْ عْلَى المْرَا بَاشْ تْقُصْ شْعَرْهَا وِلاَّ تْحَجّْمُو، إِمَّالاَ تْغَطِّي رَاسْهَا خِيرْ.</verse>
				<verse number="7">وِالرَّاجِلْ مَا يِلْزْمُوشْ يْغَطِّي رَاسُو عْلَى خَاطْرُوا صُورِةْ اللهْ وْمَجْدُو، آمَا المْرَا رَاهِي المَجْدْ مْتَاعْ الرَّاجِلْ،</verse>
				<verse number="8">مُوشْ الرَّاجِلْ هُوَ الِّي جَا مِالمْرَا، آمَا المْرَا هِيَ الِّي جَاتْ مِالرَّاجِلْ،</verse>
				<verse number="9">وْمُوشْ الرَّاجِلْ الِّي تِخْلَقْ مِ المْرَا، آمَا المْرَا هِيَ الِّي تْخَلْقِتْ مِ الرَّاجِلْ.</verse>
				<verse number="10">هَاذَاكَا عْلاَشْ المْرَا يِلْزِمْهَا تْكُونْ عِنْدْهَا عَلاَمَة مْتَاعْ سُلْطَة عْلَى رَاسْهَا، عْلَى خَاطِرْ المْلاَيْكَة.</verse>
				<verse number="11">وْبِالنِّسْبَة لِلرَّبْ المْرَا مَا تْنَجِّمْشْ تْكُونْ مِنْ غِيرْ الرَّاجِلْ، وِالرَّاجِلْ مَا يْنَجِّمْشْ يْكُونْ مِنْ غِيرْ المْرَا.</verse>
				<verse number="12">كِيفْ مَا المْرَا جَاتْ مِالرَّاجِلْ، الرَّاجِلْ زَادَا مَوْجُودْ بالمْرَا، وْكُلْ شَيْء جَا مِنْ عِنْدْ اللهْ.</verse>
				<verse number="13">احْكْمُوا بِينْكُمْ وْبِينْ رْوَاحْكُمْ: يَاخِي يْلِيقْ بِالمْرَا بَاشْ تْصَلِّي للهْ وْرَاسْهَا مُوشْ مْغُطِّي؟</verse>
				<verse number="14">وِلاَّ مُوشْ العَادَة بِيدْهَا تْعَلِّمْكُمْ الِّي عِيبْ عْلَى الرَّاجِلْ بَاشْ يْطَوِّلْ شَعْرُو،</verse>
				<verse number="15">آمَا مُوشْ فُخْرَة لِلمْرَا وَقْتِلِّي اطَّوِّلْ شْعَرْهَا؟ عْلَى خَاطِرْ اللهْ عْطَاهَا الشْعَرْ بَاشْ يُسْتُرْهَا.</verse>
				<verse number="16">آمَا إِذَا كَانْ وَاحِدْ يْحِبْ المَشَاكِلْ، رَاهُو الشَّيْء هَاذَا مُوشْ فِي عْوَايِدْنَا وْلاَ فِي عْوَايِدْ كَنَايِسْ اللهْ.</verse>
				<verse number="17">وِلِّي بَاشْ نْقُولْهُولْكُمْ تَوَّا رَاهُو مُوشْ بَاشْ نُفْخُرْكُمْ، عْلَى خَاطِرْ إِجْتِمَاعَاتْكُمْ تْضُرْ أَكْثِرْ مِلِّي تِنْفَعْ.</verse>
				<verse number="18">قْبَلْ كُلْ شَيْء، سْمَعْتْ الِّي وَقْتِلِّي تِجْتَمْعُوا فِي الكَنِيسَة تِتْقِسْمُوا كُلْ جْمَاعَة وَحَّدْهُمْ. وْآنَا بْدِيتْ نْصَدِّقْ فِي الشَّيْء هَاذَا،</verse>
				<verse number="19">بِالرَّسْمِي لاَزِمْ تَاقَعْ الإِنْقِسَامَاتْ مَا بِينَاتْكُمْ بَاشْ يُظْهْرُوا المُؤْمْنِينْ بِالحَقْ.</verse>
				<verse number="20">وْإِنْتُومَا تِجْتَمْعُوا مُوشْ بَاشْ تَاكْلُوا عْشَاء الرَّبْ</verse>
				<verse number="21">عْلَى خَاطِرْ وَقْتِلِّي تَاكْلُوا كُلْ وَاحِدْ مِنْكُمْ يَاخُذْ فِي الأُوِّلْ العْشَاء مْتَاعُو، وْهَكَّا وَاحِدْ يْجُوعْ وِالآخَرْ يِسْكِرْ.</verse>
				<verse number="22">يَاخِي مَا عِنْدْكُمْشْ دْيَارْ تَاكْلُوا فِيهَا وْتُشْرْبُوا؟ وِلاَّ تِتْمَسْخْرُوا عْلَى كَنِيسِةْ اللهْ وِتْحَشّْمُوا فِي النَّاسْ الِّي مَا عِنْدْهُمْشْ؟ شْنُوَّة نْقُولِلْكُمْ؟ يَاخِي نَحْكِي عْلِيكُمْ بِالبَاهِي؟ آنَا مَا نَحْكِيشْ عْلِيكُمْ بِالبَاهِي فِي الحَاجَة هَاذِي.</verse>
				<verse number="23">رَانِي خْذِيتْ مِنْ عِنْدْ الرَّبْ الشَّيْء الِّي عْطِيتْهُولْكُمْ، الِّي الرَّبْ يَسُوعْ فِي اللِّيلَة الِّي سَلْمُوهْ فِيهَا خْذَا خُبْزَة</verse>
				<verse number="24">وْشْكَرْ وِقْسِمْ وْقَالْ: «هَاذَا جَسدِي الِّي تِعْطَى عْلَى خَاطِرْكُمْ. أَعْمْلُوا الشَّيْء هَاذَا بَاشْ تِتْذَكّْرُونِي.»</verse>
				<verse number="25">وِخْذَا الكَاسْ بَعْدْ العْشَاء وْقَالْ: «الكَاسْ هَاذَا هُوَ العَهْدْ الجْدِيدْ بْدَمِّي. أَعْمْلُوا الشَّيْء هَاذَا كُلْ مَا تُشْرْبُوا بَاشْ تِتْذَكّْرُونِي.»</verse>
				<verse number="26">رَاكُمْ كُلْ مَا تَاكْلُوا الخُبْزْ وْتُشْرْبُوا الكَاسْ تْخَبّْرُوا عْلَى مُوتْ الرَّبْ حَتَّى لِينْ يْجِي.</verse>
				<verse number="27">إِمَّالاَ أَيْ وَاحِدْ يَاكُلْ الخُبْزْ وْيُشْرُبْ الكَاسْ مْتَاعْ الرَّبْ وْهُوَ مَا يِسْتْحَقّْهُمْشْ رَاهُو بَاشْ يُغْلُطْ فِي حَقْ الْجَسَدْ وِالدَّمْ مْتَاعْ الرَّبْ.</verse>
				<verse number="28">إِمَّالاَ كُلْ وَاحِدْ يْتْأَكِّدْ مِنْ رُوحُو قْبَلْ وِمْبَاعِدْ خَلِّي يَاكُلْ مِالخُبْزْ وْيُشْرُبْ مِالكَاسْ،</verse>
				<verse number="29">عْلَى خَاطِرْ الِّي يَاكُلْ وْيُشْرُبْ وْهُوَ مَا يْرَاعِيشْ جَسَدْ الرَّبْ رَاهُو اللهْ بَاشْ يُحْكُمْ عْلِيهْ وَقْتِلِّي يَاكُلْ وْيُشْرُبْ.</verse>
				<verse number="30">هَاذَاكَا عْلاَشْ فِيكُمْ بَرْشَة نَاسْ مُرْضَى وِضْعَافْ وْثَمَّة شْكُونْ مِنْكُمْ مَاتْ.</verse>
				<verse number="31">كَانْ حْكَمْنَا عْلَى رْوَاحْنَا بِالصْحِيحْ تَالِي رَاهُو مَا تِحْكَمْشْ عْلِينَا.</verse>
				<verse number="32">آمَا رَاهُو الرَّبْ يُحْكُمْ عْلِينَا وِيْأَدِّبْ فِينَا بَاشْ مَا يِتْحْكَمْشْ عْلِينَا مْعَ العَالَمْ.</verse>
				<verse number="33">إِمَّالاَ يَا خْوَاتِي وَقْتِلِّي تِجْتَمْعُوا بَاشْ تَاكْلُوا، اسْتَنَّاوْ بْعَضْكُمْ.</verse>
				<verse number="34">إِذَا كَانْ وَاحِدْ جِيعَانْ خَلِّيهْ يَاكُلْ فِي دَارُو، بَاشْ اللهْ مَا يُحْكُمْشْ عْلِيكُمْ وْإِنْتُومَا مُجْتَمْعِينْ. آمَا فِي مَا يْخُصْ الحَاجَاتْ الأُخْرَى تَوْ كِيفْ نْجِي نْقُلْكُمْ آشْ تَعْمْلُوا.</verse>
			</chapter>
			<chapter number="12">
				<verse number="1">وْتَوَّا فِي مَا يْخُصْ المَوَاهِبْ الرُّوحِيَّة، يَا إِخْوْتِي، مَا نْحِبْكُمْشْ تْكُونُوا جَاهْلِينْ بِيهَا.</verse>
				<verse number="2">إِنْتُومَا تَعْرْفُوا الِّي وَقْتِلِّي كُنْتُوا مِالشْعُوبْ الِّي مَا يَعْرْفُوشْ اللهْ، كُنْتُوا تِجْرِيوْ وْرَاء الصْنَبْ الِّي مَا تِتْكَلِّمْشْ وْكُنْتُوا ضَالِّينْ.</verse>
				<verse number="3">هَاذَاكَا عْلاَشْ نْحِبّْكُمْ تَعْرْفُوا الِّي حَتَّى حَدْ مَا يْقُولْ بِالرُّوحْ القُدُسْ الِّي يَسُوعْ مَلْعُونْ، وْحَتَّى حَدْ مَا يْنَجِّمْ يْقُولْ الِّي يَسُوعْ رَبْ كَانْ بِالرُّوحْ القُدُسْ.</verse>
				<verse number="4">ثَمَّة بَرْشَة أَنْوَاعْ مْتَاعْ مَوَاهِبْ رُوحِيَّة، آمَا الرُّوحْ وَاحِدْ.</verse>
				<verse number="5">وْثَمَّة بَرْشَة أَنْوَاعْ مْتَاعْ خْدِمْ فِي الكَنِيسَة، آمَا الرَّبْ وَاحِدْ.</verse>
				<verse number="6">وْثَمَّة بَرْشَة طُرُقْ مْتَاعْ خْدِمْ، آمَا اللهْ الِّي يَعْطِي القُدْرَة لِلنَّاسْ الكُلْ وَاحِدْ.</verse>
				<verse number="7">آمَا اللهْ يْظَهِّرْ الرُّوحْ مْتَاعُو لْكُلْ وَاحِدْ وْهَاذَا لْمَنْفِعْةْ النَّاسْ الكُلْ.</verse>
				<verse number="8">وَاحِدْ يَعْطِيهْ الرُّوحْ كْلاَمْ حِكْمِةْ، وْوَاحِدْ آخَرْ يَعْطِيهْ الرُّوحْ هُوَ بِيدُو كْلاَمْ عِلْمْ.</verse>
				<verse number="9">وِالرُّوحْ هُوَ بِيدُو يَعْطِي إِيمَانْ لْوَاحِدْ آخَرْ وْهُوَ بِيدُو يَعْطِي مَوَاهِبْ شِفَاءْ لْوَاحِدْ آخَرْ،</verse>
				<verse number="10">لْوَاحِدْ آخَرْ القُدْرَة بَاشْ يَعْمِلْ مُعْجْزَاتْ، وِلآخَرْ بَاشْ يِتْنَبَّأ، وِلآخَرْ بَاشْ يْفَرِّقْ بِينْ الأَرْوَاحْ، وِلآخَرْ بَاشْ يِتْكَلِّمْ بْلُغَاتْ مُوشْ مَفْهُومَة، وِلآخَرْ بَاشْ يْتَرْجِمْهَا.</verse>
				<verse number="11">الحَاجَاتْ هَاذِي الكُلْهَا يَعْمِلْهَا الرُّوحْ الوَاحِدْ هُوَ بِيدُو وِيْوَزِّعْ عْلَى كُلْ وَاحِدْ كِيفْ مَا يْحِبْ.</verse>
				<verse number="12">كِيفْ مَا الْجَسدْ وَاحِدْ وْعِنْدُو بَرْشَة أَعْضَاءْ وْهِيَ جَسَدْ وَاحِدْ رَغْمِلِّي هِيَ بَرْشَة، وْهَكَّاكَا زَادَا المَسِيحْ.</verse>
				<verse number="13">إِذَا كَانْ أَحْنَا لْكُلْنَا، يْهُودْ وِلاَّ يُونَانِيِّينْ، عَبِيدْ وِلاَّ أَحْرَارْ، تْعَمِّدْنَا بْرُوحْ وَاحِدْ بَاشْ نْكُونُوا جَسَدْ وَاحِدْ، وِشْرَبْنَا مِنْ رُوحْ وَاحِدْ.</verse>
				<verse number="14">الْجَسَدْ مُوشْ عُضْوْ وَاحِدْ، آمَا بَرْشَة أَعْضَاءْ.</verse>
				<verse number="15">إِذَا قَالِتْ السَّاقْ: «مَانِيشْ يِدْ، إِمَّالاَ آنَا مَا نِيشْ مِالْجَسَدْ.»</verse>
				<verse number="16">إِذَا قَالِتْ الوْذِنْ: «مَا نِيشْ عِينْ، إِمَّالاَ مَا نِيشْ مِالْجَسَدْ»، تْنَجِّمْشْ تْوَلِّي مُوشْ مِالْجَسَدْ؟</verse>
				<verse number="17">إِذَا كَانْ الْجَسدْ الكُلُّو عِينْ، كِيفَاشْ نِسْمْعُوا؟ وْإِذَا كَانْ الْجَسَدْ الكُلُّو وْذِنْ، كِيفَاشْ نْشِمُّوا؟</verse>
				<verse number="18">آمَا اللهْ حَطْ كُلْ عُضْوْ فِي الْجَسَدْ كِيفْ مَا حَبْ.</verse>
				<verse number="19">لُو كَانْ جَاوْ الكُلْهُمْ عُضْوْ وَاحِدْ إِمَّالاَ فِينُو الْجَسَدْ؟</verse>
				<verse number="20">إِمَّالاَ ثَمَّة بَرْشَة أَعْضَاءْ وْجَسَدْ وَاحِدْ.</verse>
				<verse number="21">العِينْ مَا تْنَجِّمْشْ تْقُولْ لِليِدْ: «مَا نِيشْ فِي حَاجَة لِيكْ.» وِلاَّ الرَّاسْ يْقُولْ لِلسَّاقِينْ: «مَا نِيشْ فِي حَاجَة لِيكُمْ!»</verse>
				<verse number="22">وْبِالعَكْسْ أَعْضَاءْ الْجَسَدْ الِّي تُظْهْرِلْنَا أَضْعِفْ مِنْ غِيرْهَا هِيَ لاَزْمَة،</verse>
				<verse number="23">وْأَعْضَاءْ الْجَسَدْ الِّي نِعْتَبْرُوهُمْ أَقَلْ كَرَامَة نَعْطِيوْهُمْ كَرَامَة أَكْثِرْ، الأَعْضَاءْ الِّي نَحْشْمُوا بِيهُمْ نَعْمْلُولْهُمْ قِيمَة أَكْثِرْ.</verse>
				<verse number="24">آمَا الأَعْضَاءْ البَاهْيَة، مَا تِحْتَاجِشْ لْهَاذَا. آمَا اللهْ نَظِّمْ الْجَسَدْ بَاشْ الأَعْضَاءْ الضْعِيفَة تْكُونْ لِيهَا كَرَامَة أَكْثِرْ،</verse>
				<verse number="25">بَاشْ الْجَسَدْ مَا يِتْقْسِمْشْ آمَا الأَعْضَاءْ الكُلْهَا تِتْلْهَى بِبْعَضْهَا.</verse>
				<verse number="26">إِذَا كَانْ عُضْوْ يِتْوَجَّعْ، الأَعْضَاءْ الكُلْهَا تِتْوَجَّعْ مْعَاهْ، إِذَا كَانْ عُضْوْ تْوَلِّي عَنْدُو كَرَامَة، الأَعْضَاءْ الكُلْهَا تَفْرَحْ مْعَاهْ.</verse>
				<verse number="27">إِنْتُومَا تَوَّا جَسَدْ المَسِيحْ، وْكُلْ وَاحِدْ مِنْكُمْ عُضْوْ فِيهْ.</verse>
				<verse number="28">وْهَاذُومَا النَّاسْ الِّي حَطّْهُمْ اللهْ فِي الكَنِيسَة الرُّسُلْ فِي الأُوِّلْ وِالأَنْبِيَاءْ الثَّانِينْ وِالمُعَلّْمِينْ الثَّالْثِينْ، وِمْبَاعِدْ الِّي يَعْمْلُوا فِي المُعْجْزَاتْ وِمْبَاعِدْ المَوَاهِبْ مْتَاعْ الشْفَاءْ وِلِّي يْعَاوْنُوا وِلِّي يْنَظّْمُوا وِلِّي يِتْكَلّْمُوا بْلُغَاتْ مُوشْ مَفْهُومَة.</verse>
				<verse number="29">يَاخِي الكُلْهُمْ رُسُلْ وِالكُلْهُمْ أَنْبِيَاءْ وِالكُلْهُمْ مُعَلّْمِينْ وِالكُلْهُمْ يَعْمْلُوا فِي المُعْجْزَاتْ</verse>
				<verse number="30">وِالكُلْهُمْ عِنْدْهُمْ مَوَاهِبْ شِفَاءْ وِالكُلْهُمْ يِتْكَلّْمُوا بْلُغَاتْ مُوشْ مَفْهُومَة وِالكُلْهُمْ يْتَرْجْمُوا فِيهَا؟</verse>
				<verse number="31">آمَا اسْعَاوْ لِلمَوَاهِبْ الِّي هُومَا خِيرْ مِالأُخْرِينْ؟ وْآنَا نْوَرِّيكُمْ طْرِيقْ خِيرْ مِنْهُمْ الكُلْ.</verse>
			</chapter>
			<chapter number="13">
				<verse number="1">إِذَا تْكَلِّمْتْ بْلُغَاتْ النَّاسْ وِالمْلاَيْكَة، وْآنَا مَا عِنْدِيشْ مْحَبَّة، نْوَلِّي كَإِنِّي حِسْ مْتَاعْ صَنْجْ وِلاَّ صُوتْ مْتَاعْ طَبْلَة.</verse>
				<verse number="2">وْلُو كَانْ آنَا نِتْنَبَّأْ وْنَعْرِفْ الأَسْرَارْ الكُلْ وِالعُلُومْ الكُلْ، وْعِنْدِي إِيمَانْ يْنَقِّلْ الجْبَالْ مِنْ بْلاَيِصْهَا، وْمَا عِنْدِيشْ مْحَبَّة، مَا نِسْوَى حَتَّى شَيْء.</verse>
				<verse number="3">حَتَّى إِذَا عْطِيتْ فْلُوسِي الكُلْ، وْحَتَّى إِذَا نَعْطِي بَدْنِي بَاشْ يِتْحْرَقْ، وْمَا عِنْدِيشْ مْحَبَّة، مَا نِسْتْفَادْ حَتَّى شَيْء.</verse>
				<verse number="4">المْحَبَّة تُصْبُرْ وْتَعْمِلْ الخِيرْ، المْحَبَّة مَا تِحْسِدْشْ وْمَا تِتْفُوخِرْشْ وْمَا تِتْكَبِّرْشْ.</verse>
				<verse number="5">المْحَبَّة مَا تِتْصَرِّفْشْ بْلاَشْ تُرْبْيَة، وْمَا تْلَوِّجْشْ عْلَى مَصْلْحِتْهَا، وْمَا تِتْغَشِشْ فِيسَعْ وْمَا تْظُنِّشْ الخَايِبْ.</verse>
				<verse number="6">المْحَبَّة مَا تَفْرَحْشْ بِالظُّلْمْ، آمَا تَفْرَحْ بِالحَقْ.</verse>
				<verse number="7">المْحَبَّة تْسَامِحْ عْلَى كُلْ شَيْء، وِتْصَدِّقْ كُلْ شَيْء، وْتِتْمَنَّى كُلْ شَيْء، وْتُصْبُرْ عْلَى كُلْ شَيْء.</verse>
				<verse number="8">المْحَبَّة مَا تُوفَاشْ بِالكُلْ. آمَا النُّبُوءَاتْ تِتْنَحَّى وِاللُّغَاتْ تُوفَى. وِالعِلْمْ بَاشْ يِتْنَحَّى،</verse>
				<verse number="9">رَاهِي مَعْرْفِتْنَا نَاقْصَة وْنُبُوءَاتْنَا نَاقْصَة.</verse>
				<verse number="10">وَقْتِلِّي يْجِي الكَامِلْ يِتْنَحَّى النَّاقِصْ.</verse>
				<verse number="11">وَقْتِلِّي كُنْتْ طْفُلْ، كُنْتْ نِتْكَلِّمْ كِالطْفُلْ وْنِفْهِمْ كِالطْفُلْ وِنْفَكِّرْ كِالطْفُلْ، وْوَقْتِلِّي كْبِرْتْ، نَحِّيتْ الحَاجَاتْ مْتَاعْ الطْفُلْ.</verse>
				<verse number="12">وْإِحْنَا تَوَّا كَإِنَّا نْشُوفُوا فِي تَصْوِيرَة فِي مْرَايَة مَاهِيشْ وَاضْحَة، آمَا فِي النْهَارْ هَاذَاكَا بَاشْ نْشُوفُوا كُلْ شَيْء الوِجْهْ فِي الوِجْهْ وْوَاضِحْ. وْتَوَّا آنَا نَعْرِفْ شْوَيَّة مَعْرْفَة، آمَا فِي النْهَارْ هَاذَاكَا بَاشْ نَعْرِفْ كُلْ شَيْء كِيمَا اللهْ يَعْرِفْ عْلِيَّا كُلْ شَيْء.</verse>
				<verse number="13">آمَا تَوَّا يُقْعْدُوا الثْلاَثَة هَاذُومَا: الإِيمَانْ وِالأَمَلْ وِالمْحَبَّة، وْأَعْظِمْ وَحْدَة فِيهُمْ هِيَ المْحَبَّة.</verse>
			</chapter>
			<chapter number="14">
				<verse number="1">خَلِّيوْ المْحَبَّة تْكُونْ أَكْثِرْ حَاجَة تَسْعَاوْلْهَا، وْأَسْعَاوْ زَادَا لِلمَوَاهِبْ الرُّوحِيَّة، وْبِالأَخَصْ المَوْهْبَة مْتَاعْ النُّبُوَّة.</verse>
				<verse number="2">الِّي يِتْكَلِّمْ بْلُغَاتْ مُوشْ مَفْهُومَة رَاهُو يْكَلِّمْ فِي اللهْ مُوشْ فِي النَّاسْ، وْحَتَّى حَدْ مَا يِفْهْمُو آشْ يْقُولْ، عْلَى خَاطْرُو يِتْكَلِّمْ بِالرُّوحْ وِيْقُولْ فِي أَسْرَارْ غَامْضَة.</verse>
				<verse number="3">آمَا الِّي يِتْنَبَّأْ، رَاهُو يْكَلِّمْ فِي النَّاسْ بِكْلاَمْ يْعَاوِنْ وِيْشَجَّعْ وِيْعَزِّي.</verse>
				<verse number="4">الِّي يِتْكَلِّمْ بْلُغَاتْ يْعَاوِنْ رُوحُو، آمَا الِّي يِتْنَبَّأْ يِبْنِي الكَنِيسَة.</verse>
				<verse number="5">آنَا نْحِبّْكُمْ الكُلْكُمْ تِتْكَلّْمُوا بْلُغَاتْ، آمَا بِالأَخَصْ نْحِبّْكُمْ تِتْنَبّْأُوا، الِّي يِتْنَبَّأْ أَعْظِمْ مِلِّي يِتْكَلّْمُوا بْلُغَاتْ، إِلاَّ إِذَا كَانْ تَرْجِمْ الشَّيْء الِّي يْقُولْ فِيهْ بَاشْ الكَنِيسَة تِتْبْنَى.</verse>
				<verse number="6">إِذَا كَانْ جِيتْكُمْ، يَا إِخْوَة، وْكَلِّمْتْكُمْ بْلُغَاتْ مُوشْ مَفْهُومَة، كِيفَاشْ بَاشْ نَنْفِعْكُمْ إِذَا كَانْ كْلاَمِي مَا فِيهِشْ إِعْلاَنْ وِلاَّ مَعْرْفَة وِلاَّ نُبُوءَة وِلاَّ تَعْلِيمْ.</verse>
				<verse number="7">كَانْ جَاتْ آلاَتْ المُوسِيقَى النَّايْ وِلاَّ القِيتَارَة صُوتْهُمْ كِيفْ كِيفْ، إِمَّالاَ كِيفَاشْ نْفَرّْقُوا بِينَاتْهُمْ.</verse>
				<verse number="8">وْإِذَا كَانْ صُوتْ البُوقْ مُوشْ وَاضِحْ، شْكُونْ بَاشْ يْحَضِّرْ رُوحُو لِلحَرْبْ؟</verse>
				<verse number="9">وْإِنْتُومَا زَادَا، إِذَا مَا تَنْطْقُوشْ بِكْلاَمْ مَفْهُومْ، كِيفَاشْ بَاشْ يِفْهْمُوكُمْ؟ مُوشْ كْلاَمْكُمْ يِمْشِي فِي الهْوَاء؟</verse>
				<verse number="10">ثَمَّة بَرْشَة لُغَاتْ فِي العَالَمْ وِالكُلْهُمْ عِنْدْهُمْ مَعْنَى،</verse>
				<verse number="11">إِذَا كَانْ مَا نِفْهِمْشْ مَعْنَى الكْلاَمْ، نْكُونْ غْرِيبْ عَلِّي نْكَلِّمْ فِيهْ، وِلِّي يْكَلِّمْ فِيَّ يْكُونْ غْرِيبْ عْلِيَّا.</verse>
				<verse number="12">وْبِمَا إِنّْكُمْ مِتْحَمّْسِينْ لِلمَوَاهِبْ الرُّوحِيَّة، اطْلْبُوا مِنْ اللهْ إِنُّو يْزِيدْكُمْ مِنْهَا بَاشْ تِبْنِيوْ الكَنِيسَة.</verse>
				<verse number="13">هَاذَاكَا عْلاَشْ الِّي يِتْكَلِّمْ بْلُغَاتْ مُوشْ مَفْهُومَة يُطْلُبْ مِنْ اللهْ بَاشْ يَعْطِيهْ مَوْهْبَة مْتَاعْ تَفْسِيرْهَا.</verse>
				<verse number="14">إِذَا صَلِّيتْ بْلُغَاتْ مُوشْ مَفْهُومَة رَاهِي رُوحِي تْصَلِّي آمَا عَقْلِي مَا يِسْتْفَادْ حَتَّى شَيْء.</verse>
				<verse number="15">إِمَّالاَ آشْ يِلْزِمْنِي نَعْمِلْ؟ لاَزِمْ نْصَلِّي بْرُوحِي وْعَقْلِي زَادَا. وِنْرَنِّمْ بْرُوحِي وِبْعَقْلِي زَادَا.</verse>
				<verse number="16">إِذَا كُنْتْ تِحْمِدْ اللهْ بِالرُّوحْ بَرْكَة، كِيفَاشْ المُؤْمِنْ الجْدِيدْ يْقُولْ «آمِينْ» عْلَى الحَمْدْ مْتَاعِكْ، وْهُوَ مُوشْ فَاهِمْ آشْ قَاعِدْ تْقُولْ؟</verse>
				<verse number="17">إِنْتِ حْمِدْتْ رَبِّي بِالقْدَا، آمَا غِيرِكْ مَا تِنْفَعْ بشَيْء.</verse>
				<verse number="18">نِحْمِدْ رَبِّي الِّي نِتْكَلِّمْ بْلُغَاتْ مُوشْ مَفْهُومَة أَكْثِرْ مِنْكُمْ الكُلْ،</verse>
				<verse number="19">آمَا فِي الكَنِيسَة نْقُولْ خَمْسَة كِلْمَاتْ مَفْهُومِينْ نْعَلِّمْ بِيهُمْ النَّاسْ الأُخْرِينْ أَحْسِنْ مِنْ عَشْرَة آلاَفْ كِلْمَة بْلُغَاتْ مُوشْ مَفْهُومَة.</verse>
				<verse number="20">يَا إِخْوَة مَا تْكُونُوشْ كِالوْلاَدْ الصْغَارْ فِي تَفْكِيرْكُمْ، آمَا كُونُوا كِالوْلاَدْ الصْغَارْ فِي فِعْلْ الشَّرْ وْكِالكْبَارْ فِي تَفْكِيرْكُمْ</verse>
				<verse number="21">تِكْتِبْ فِي الشَّرِيعَة: قَالْ الرَّبْ: بَاشْ نْكَلِّمْ الشَّعْبْ هَاذَا بْلُغَاتْ غْرِيبَة وْبِشْفَايِفْ غْرِيبَة، وْحَتَّى هَكَّا مَا هُمْشْ بَاشْ يِسْمْعُونِي.</verse>
				<verse number="22">إِمَّالاَ اللُّغَاتْ هِيَ عَلاَمَة مُوشْ لِلمُؤْمْنِينْ، آمَا لْغِيرْ المُؤْمْنِينْ. آمَا مَوْهِبْةْ النُّبُوءَة لِلمُؤْمْنِينْ، وْمُوشْ لْغِيرْ المُؤْمْنِينْ.</verse>
				<verse number="23">إِذَا تْلَمِّتْ الكَنِيسَة الكُلْهَا وِتْكَلِّمْ كُلْ وَاحِدْ فِيهَا بْلُغَاتْ مُوشْ مَفْهُومَة، وْدَخْلُوا نَاسْ جْدُدْ فِي الإِيمَانْ وِلاَّ مُوشْ مُؤْمْنِينْ، زَعْمَة مَا يْقُولُوشْ عْلِيكُمْ مْهَبّْلَة؟</verse>
				<verse number="24">وْلُو كَانْ جَاوْ النَّاسْ الكُلْ يِتْنَبّْأُوا، وِدْخَلْ وَاحِدْ مُوشْ مُؤْمِنْ وِلاَّ جْدِيدْ فِي الإِيمَانْ، رَاهُو النَّاسْ الكُلْ يْوَبّْخُوهْ وْيُحْكْمُوا عْلِيهْ،</verse>
				<verse number="25">وْهَكَّا تِتْكْشِفْ النْوَايَا مْتَاعْ قَلْبُو، وْيُسْجُدْ للهْ وْيِعْبْدُو وْيَعْتَرِفْ إِنُّو اللهْ مُوجُودْ فِي وُسْطْكُمْ.</verse>
				<verse number="26">إِمَّالاَ شْنُوَّة نَعْمْلُوا يَا إِخْوَة؟ وَقْتِلِّي تِجْتَمْعُوا وْكُلْ وَاحِدْ فِيكُمْ يِبْدَى عَنْدُو تَرْنِيمَةْ وِلاَّ تَعْلِيمْ وِلاَّ إِعْلاَنْ وِلاَّ كْلاَمْ بْلُغَاتْ مُوشْ مَفْهُومَة وِلاَّ تَرْجْمِتْهَا، خَلِّي كُلْ شَيْء يْكُونْ لِلبَنْيَانْ.</verse>
				<verse number="27">كِتِتْكَلّْمُوا بْلُغَاتْ مُوشْ مَفْهُومَة، خَلِّي يِتْكَلّْمُوا ثْنِينْ وِلاَّ ثْلاَثَة أَكْثِرْ شَيْء، بِالوَاحِدْ بِالوَاحِدْ، وْوَاحِدْ مِنْكُمْ يْتَرْجَمْ.</verse>
				<verse number="28">وْإِذَا مَا كَانِشْ ثَمَّة مُتَرْجِمْ، الِّي قَاعِدْ يِتْكَلِّمْ بِالأَلْسُنْ فِي الكَنِيسَة يُسْكُتْ وْيِتْكَلِّمْ بِينُو بِينْ اللهْ.</verse>
				<verse number="29">آمَا الأَنْبِيَاءْ، خَلِّي يِتْكَلّْمُوا مِنْهُمْ ثْنِينْ وِلاَّ ثْلاَثَة، وِالبْقِيَّة يُحْكْمُوا.</verse>
				<verse number="30">إِذَا كَانْ وَاحِدْ آخَرْ جَاهْ إِعْلاَنْ مِنْ عِنْدْ اللهْ، لاَزِمْ الِّي قَاعِدْ يِتْكَلِّمْ يُسْكُتْ،</verse>
				<verse number="31">عْلَى خَاطِرْكُمْ تْنَجّْمُوا تِتْنَبّْأُوا الكُلْكُمْ، بِالوَاحِدْ بِالوَاحِدْ، بَاشْ النَّاسْ الكُلْ يِتْعَلّْمُوا وْيِتْشَجّْعُوا.</verse>
				<verse number="32">الأَنْبِيَاءْ يِتْحَكّْمُوا فِي المَوَاهِبْ مْتَاعْهُمْ،</verse>
				<verse number="33">رَاهُو اللهْ مُوشْ إِلاَهْ فَوْضَى، آمَا إِلاَهْ سَلاَمْ. وْكِيفْ مَا هُو مُوجُودْ فِي كَنَايِسْ المُؤْمْنِينْ الكُلْهُمْ،</verse>
				<verse number="34">النْسَاء لاَزِمْهُمْ يُسْكْتُوا فِي الكَنَايِسْ، وْمُوشْ مَسْمُوحْ لِيهُمْ بَاشْ يِتْكَلّْمُوا. آمَا خَلِّيهُمْ يْطِيعُوا كِيفْ مَا تْقُولْ الشَّرِيعَة.</verse>
				<verse number="35">وْإِذَا كَانْ يْحِبُّوا يِتْعَلّْمُوا حَاجَة، يِسْأْلُوا رْجَالْهُمْ فِي الدَّارْ، عْلَى خَاطِرْ عِيبْ عْلَى المْرَا كِتِتْكَلِّمْ فِي الكَنِيسَة.</verse>
				<verse number="36">يَاخِي مِنْ عِنْدْكُمْ جَاتْ كِلْمِةْ اللهْ؟ وِلاَّ وُصْلُتْكُمْ إِنْتُومَا بَرْكْ؟</verse>
				<verse number="37">إِذَا وَاحِدْ مْشَى فِي بَالُو الِّي هُوَ نَبِي وِلاَّ عَنْدُو مَوْهْبَة رُوحِيَّة أُخْرَى، يِلْزْمُو يَعْرِفْ الِّي الشَّيْء الِّي نِكْتِبْ فِيهْ لِيكُمْ هُوَ وْصِيَّة مِنْ عِنْدْ الرَّبْ،</verse>
				<verse number="38">الِّي مَا يِسْتَعْرِفْشْ بِالشَّيْء هَاذَا، مَا تِسْتَعْرْفُوشْ بِيهْ.</verse>
				<verse number="39">إِمَّالاَ يَا إِخْوَة، اسْعَاوْ لْمَوْهِبْة النُّبُوءَة، وْمَا تَمْنْعُوشْ حَتَّى وَاحِدْ يِتْكَلِّمْ بْلُغَاتْ مُوشْ مَفْهُومَة.</verse>
				<verse number="40">وْخَلِّيوْ كُلْ شَيْء يْتِمْ بْتُرْبْيَة وْنِظَامْ.</verse>
			</chapter>
			<chapter number="15">
				<verse number="1">نْذَكِّرْكُمْ، يَا إِخْوَة، بِالبْشَارَة الِّي بَشِّرْتْكُمْ بِيهَا، وِقْبِلْتُوهَا وْمَازِلْتُوا ثَابْتِينْ فِيهَا،</verse>
				<verse number="2">وْتُخْلْصُوا بِيهَا إِذَا حَافِظْتُوا عْلِيهَا كِيمَا بَشِّرْتْكُمْ بِيهَا، مَاكَانِشْ إِيمَانْكُمْ بَاطِلْ.</verse>
				<verse number="3">قْبَلْ كُلْ شَيْء عْطِيتْكُمْ الشَّيْء الِّي خْذِيتُو، الِّي المَسِيحْ مَاتْ عْلَى خَاطِرْ ذْنُوبْنَا كِيمَا جَا فِي الكْتُبْ المُقَدّْسَة،</verse>
				<verse number="4">وِلِّي هُوَ تِدْفِنْ وْقَامْ فِي النْهَارْ الثَّالِثْ كِيفْ مَا جَا فِي الكْتُبْ المُقَدّْسَة،</verse>
				<verse number="5">وِلِّي هُوَ ظْهُرْ لْبُطْرُسْ وْلِلرُّسُلْ الأَثْنَاشْ،</verse>
				<verse number="6">وْمِنْ بَعْدْ ظْهُرْ لأَكْثِرْ مِنْ خَمْسَة مْيَاةْ وَاحِدْ مِالإِخْوَة مْعَ بْعَضْهُمْ وْمُكْثُرْهُمْ مَازَالُو حَيِّينْ وْثَمَّة شْكُونْ مِنْهُمْ مَاتُوا،</verse>
				<verse number="7">وِمْبَاعِدْ ظْهُرْ لْيَعْقُوبْ، وِمْبَاعِدْ لِلرُّسُلْ الكُلْ،</verse>
				<verse number="8">وْفِي الإِخِّرْ ظْهُرْ لِيَّا آنَا الِّي كَإِنِّي مُولُودْ قْبَلْ وَقْتِي.</verse>
				<verse number="9">آنَا أَقَلْ وَاحِدْ فِي الرُّسُلْ، وْمَا نِسْتَاهِلْشْ بَاشْ نِتْسَمَّى رَسُولْ عْلَى خَاطِرْنِي اضْطَهِدْتْ كَنِيسِةْ اللهْ.</verse>
				<verse number="10">وِبْنِعْمِةْ اللهْ وْصُلْتْ لِلشَّيْء الِّي آنَا فِيهْ تَوَّا، وْنِعْمِةْ اللهْ عْلِيَّا مَا كَانِتْشْ مِنْ غِيرْ فَايْدَة. آمَا رَانِي خْدِمْتْ أَكْثِرْ مِالرُّسُلْ الأُخْرِينْ الكُلْ، مَا نِيشْ آنَا الِّي خْدِمْتْ آمَا نِعْمِةْ اللهْ الِّي مْعَايَا.</verse>
				<verse number="11">سِوَى كُنْتْ آنَا وِلاَّ هُومَا، هَاذَا الِّي نْبَشّْرُوا بِيهْ وْهَاذَا الِّي امِّنْتُوا بِيهْ.</verse>
				<verse number="12">وْمَادَامْ نْبَشّْرُوا بِالمَسِيحْ الِّي قَامْ مِنْ بِينْ المُوتَى، كِيفَاشْ ثَمَّة نَاسْ مِنْكُمْ يْقُولُوا الِّي المُوتَى مَا يْقُومُوشْ؟</verse>
				<verse number="13">إِذَا كَانْ المُوتَى مَا يْقُومُوشْ، إِمَّالاَ المَسِيحْ زَادَا مَا قَامِشْ مِالمُوتْ.</verse>
				<verse number="14">وْإِذَا كَانْ المَسِيحْ مَا قَامِشْ، رَاهُو تَبْشِيرْنَا مِنْ غِيرْ فَايْدَة وْإِيمَانْكُمْ زَادَا،</verse>
				<verse number="15">وْإِذَا كَانْ المُوتَى مَا يْقُومُوشْ، إِمَّالاَ أَحْنَا شْهُودْ بِالكِذْبْ عْلَى اللهْ، عْلَى خَاطِرْنَا شْهِدْنَا الِّي هُوَ قَيِّمْ المَسِيحْ وْهُوَ مَا قَيّْمُوشْ.</verse>
				<verse number="16">إِذَا كَانْ المُوتَى مَا يْقُومُوشْ، المَسِيحْ زَادَا مَا قَامِشْ.</verse>
				<verse number="17">وْإِذَا كَانْ المَسِيحْ مَا قَامِشْ، إِمَّالاَ إِيمَانْكُمْ مَا عِنْدُوشْ فَايْدَة وْإِنْتُومَا مَازِلْتُوا فِي الذْنُوبْ مْتَاعْكُمْ.</verse>
				<verse number="18">إِمَّالاَ الِّي مَاتُوا وْهُومَا مُؤْمْنِينْ بِالمَسِيحْ زَادَا تْهِلْكُوا.</verse>
				<verse number="19">إِذَا كَانْ عِنْدْنَا أَمَلْ فِي المَسِيحْ فِي الدِّنْيَا هَاذِي آكَاهُو، إِمَّالاَ رَانَا أَتْعِسْ مِنْ النَّاسْ الكُلْ.</verse>
				<verse number="20">آمَا تَوَّا المَسِيحْ قَامْ مِنْ بِينْ المُوتَى بَاشْ يْكُونْ الثَّمْرَة الأُولَى مِلِّي قَامُوا مِنْ بِينْ المُوتَى.</verse>
				<verse number="21">وْمَا دَامْهَا المُوتْ جَاتْ عْلَى طْرِيقْ بَشَرْ وَاحِدْ، رَاهِي القْيَامَة مِنْ بِينْ المُوتَى بَاشْ تْجِي عْلَى طْرِيقْ بَشَرْ وَاحِدْ.</verse>
				<verse number="22">كِيفْ مَا النَّاسْ الكُلْ مَاتُوا بِسْبَبْ آدَمْ، هُومَا زَادَا بَاشْ يَحْيَاوْ بِسْبَبْ المَسِيحْ،</verse>
				<verse number="23">آمَا كُلْ وَاحِدْ عَنْدُو رُتْبْتُو. المَسِيحْ هُوَ الثَّمْرَة الأُولَى عْلَى خَاطْرُو هُوَ الِّي قَامْ لُوِّلْ مِالمُوتْ وِمْبَاعِدْ يْقُومُوا المُؤْمْنِينْ بِيهْ وَقْتِلِّي يَرْجَعْ.</verse>
				<verse number="24">وِمْبَعْدْ فِي الإِخِّرْ، وَقْتِلِّي المَسِيحْ يْسَلِّمْ المُلْكْ للهْ الآبْ بَعْدْ مَا يِقْضِي عْلَى كُلْ رِئَاسَة وْسُلْطَة وْقُوَّة.</verse>
				<verse number="25">ويِلْزْمُو يِمْلِكْ حَتَّى لِينْ يْحُطْ الأَعْدَاءْ مْتَاعُو تَحْتْ سَاقِيهْ.</verse>
				<verse number="26">وْآخِرْ عْدُو يِقْضِي عْلِيهْ هُوَ المُوتْ.</verse>
				<verse number="27">وِالكْتَابْ المُقَدَّسْ يْقُولْ: «حَطْ كُلْ شَيْء تَحْتْ سَاقِيهْ.» وَقْتِلِّي يْقُولْ حَطْ كُلْ شَيْء، وَاضِحْ إِنُّو مَا يُقْصُدْشْ اللهْ الآبْ زَادَا تَحْتْ سَاقِيهْ عْلَى خَاطِرْ الله الآبْ هُوَ الِّي عْطَى السُّلْطَة هَاذِي لِلمَسِيحْ.</verse>
				<verse number="28">وَقْتِلِّي كُلْ شَيْء يْجِي تَحْتْ سُلْطِةْ الإِبْنْ، الإِبْنْ بِيدُو يْجِي تَحْتْ سُلْطِةْ اللهْ الِّي حَطْ كُلْ شَيْء تَحْتْ سُلْطْتُو، بَاشْ يْكُونْ اللهْ هُوَ الكُلْ فِي الكُلْ.</verse>
				<verse number="29">وْإِذَا كَانْ المُوتَى مَا يْقُومُوشْ، شْنُوَّة يِسْتْفَادُوا الِّي يِتْعَمّْدُوا فِي بْلاَصِةْ المُوتَى؟ عْلاَشْ يِتْعَمّْدُوا عْلَى خَاطِرْهُمْ؟</verse>
				<verse number="30">وِعْلاَشْ نْعَرّْضُوا فِي رْوَاحْنَا لِلخْطَرْ فِي كُلْ لَحْظَة؟</verse>
				<verse number="31">آنَا نْشُوفْ فِي المُوتْ كُلْ يُومْ. وْآنَا نْقُولْ الشَّيْء هَاذَا، يَا إِخْوْتِي، وْهُوَ صْحِيحْ كِفُخْرْتِي بِيكُمْ فِي المَسِيحْ يَسُوعْ رَبّْنَا.</verse>
				<verse number="32">وْفِي أَفَسُسْ تْعَارِكْتْ مْعَ نَاسْ كِيفْ الوُحُوشْ، وِشْنُوَّة اسْتْفِدْتْ؟ إِذَا كَانْ المُوتَى مَا يْقُومُوشْ، إِمَّالاَ خَلِّينَا نَاكْلُوا وْنُشْرْبُوا، رَانَا غُدْوَة بَاشْ نْمُوتُوا.</verse>
				<verse number="33">مَا تُغْلْطُوشْ، رَاهِي الخُلْطَة الخَايْبَة تْفَسِّدْ الأَخْلاَقْ البَاهْيَة.</verse>
				<verse number="34">أَرْجْعُوا لِعْقُولْكُمْ وْمَا تَعْمْلُوشْ الذْنُوبْ، رَاهُو ثَمَّة شْكُونْ فِيكُمْ جَاهْلِينْ بِالله. نْقُلْكُمْ الشَّيْء هَاذَا بَاشْ تِحْشْمُوا عْلَى رْوَاحْكُمْ.</verse>
				<verse number="35">وِيْقُولْ القَايِلْ: «زَعْمَة المُوتَى كِيفَاشْ يْقُومُوا، وْكِيفَاشْ تْكُونْ أَجْسَادْهُمْ وَقْتِلِّي يَرْجْعُوا؟»</verse>
				<verse number="36">يَا جَاهِلْ! رَاهُو الِّي تَزْرْعُو مَا يَحْيَى كَانْ بَعْدْ مَا يْمُوتْ.</verse>
				<verse number="37">وِلِّي تَزْرْعُو رَاهُو مُوشْ النَّبْتَة الِّي بَاشْ تِنْبِتْ، آمَا رَاهُو كَعْبَة مْتَاعْ قَمْحْ وِلاَّ أَيْ زِرِّيعِةْ أُخْرَى تَزْرِعْهَا.</verse>
				<verse number="38">وِالله يَعْطِيهَا الْجِسْمْ الِّي يْحِبْ عْلِيهْ، وْكُلْ زِرِّيعَة عِنْدْهَا الْجِسْمْ مْتَاعْهَا.</verse>
				<verse number="39">وِالأَجْسَامْ الكُلْهَا مَا هِيشْ كِيفْ كِيفْ، الإِنْسَانْ عَنْدُو جِسْمْ وِالحَيَوانْ عَنْدُو جِسْمْ آخَرْ، الطّْيُورْ عِنْدْهَا جِسْمْ وِالحُوتْ عَنْدُو جِسْمْ آخَرْ.</verse>
				<verse number="40">ثَمَّة أَجْسَامْ سَمَاوِيَّة وْأَجْسَامْ أَرْضِيَّة. الَأَجْسَامْ السَّمَاوِيَّة عِنْدْهَا مَجْدْ، وِالأَجْسَامْ الأَرْضْيَّة عِنْدْهَا مَجْدْ آخَرْ.</verse>
				<verse number="41">الشَّمْسْ عِنْدْهَا مَجْدْ وِالقَمْرَة عِنْدْهَا مَجْدْ آخَرْ، وِالنْجُومْ عِنْدْهَا مَجْدْهَا، وْكُلْ نِجْمَة عِنْدْهَا مَجْدْ مُوشْ كِالنْجُومْ الأُخْرِينْ.</verse>
				<verse number="42">وْهَاذِي الحَالَة الِّي يْقُومُوا فِيهَا المُوتَى: يِتْدْفِنْ الجِسْمْ مِيتْ وِيْقُومْ خَالِدْ.</verse>
				<verse number="43">يِتْدْفِنْ بْلاَشْ كَرَامَة وِيْقُومْ بْمَجْدْ. يِتْدْفِنْ ضْعِيفْ وِيْقُومْ قْوِي.</verse>
				<verse number="44">يِتْدْفِنْ جِسْمْ مْتَاعْ بَشَرْ وِيْقُومْ جِسْمْ رُوحَانِي. وْإِذَا كَانْ ثَمَّة جِسْمْ مْتَاعْ بَشَرْ، ثَمَّة زَادَا جِسْمْ رُوحَانِي.</verse>
				<verse number="45">كِيفْ مَا هُو مَكْتُوبْ فِي الكْتَابْ المُقَدَّسْ: «الإِنْسَانْ الأُوِّلْ الِّي هُوَ آدَمْ كَانْ نَفْسْ حَيَّة»، وْآدِمْ الإِخْرَانِي وَلَّى رُوحْ يِحْيِي.</verse>
				<verse number="46">آمَا مُوشْ الرُّوحَانِي هُوَ الِّي كَانْ فِي الأُوِّلْ، البَشَرْ هُوَ الِّي كَانْ فِي الأُوِّلْ، وِالرُّوحَانِي جَا بَعْدُو.</verse>
				<verse number="47">الإِنْسَانْ الأُوِّلْ مِالتْرَابْ مْتَاعْ الأَرْضْ، وِالإِنْسَانْ الثَّانِي مِالسْمَاءْ.</verse>
				<verse number="48">وْأَهْلْ الأَرْضْ هُومَا كِيفْ الِّي مِالأَرْضْ وْأَهْلْ السْمَاءْ هُومَا كِيفْ الِّي مِالسْمَاءْ.</verse>
				<verse number="49">وْكِوَلِّينَا عْلَى صُورِةْ الِّي مِالأَرْضْ، بَاشْ نْوَلِّيوْ زَادَا عْلَى صُورِةْ الِّي مِالسْمَاءْ.</verse>
				<verse number="50">نْقُلْكُمْ، يَا إِخْوَة، اللْحَمْ وِالدَّمْ مَا يْنَجّْمُوشْ يُورْثُوا مَمْلِكْةْ اللهْ، وِلِّي هُوَ فَانِي مَا يْنَجِّمْشْ يُورِثْ الِّي عُمْرُو مَا يِفْنَى.</verse>
				<verse number="51">بَاشْ نْقُلْكُمْ سِرْ: أَحْنَا مَا نْمُوتُوشْ الكُلْنَا، آمَا الكُلْنَا نِتْبَدّْلُوا،</verse>
				<verse number="52">فِي لَحْظَة وْفِي غَمْضِةْ عِينْ، مْعَ صُوتْ البُوقْ الإِخْرَانِي، عْلَى خَاطِرْ صُوتْ البُوقْ بَاشْ يَعْلَى، وِيْقُومُوا المُوتَى وْمَا عَادِشْ يَفْنَاوْ وْإِحْنَا نِتْبَدّْلُوا.</verse>
				<verse number="53">لاَزِمْ بْدُونَاتْنَا هَاذِي الِّي تْمُوتْ تْوَلِّي مَا تْمُوتِشْ، وِبْدُونَاتْنَا هَاذِي الفَانْيَة تْوَلِّي مَا تَفْنَاشْ.</verse>
				<verse number="54">وْوَقْتِلِّي الِّي يْمُوتْ يْوَلِّي مَا يْمُوتْشْ، وِالفَانِي مَا يَفْنَاشْ، اتِّمْ الكِلْمَة المَكْتُوبَة فِي الكْتَابْ المُقَدَّسْ: «وِالإِنْتِصَارْ بْلَعْ المُوتْ.»</verse>
				<verse number="55">	 يَا مُوتْ وِينُو انْتِصَارِكْ؟ يَا مُوتْ وِينِي شُوكْتِكْ؟</verse>
				<verse number="56">وْشُوكِةْ المُوتْ هِيَ الخَطِيئَة وْقُوِّةْ الخَطِيئَة هِيَ شَرِيعِةْ مُوسَى.</verse>
				<verse number="57">آمَا نُشْكْرُوا اللهْ الِّي نْصَرْنَا بْرَبّْنَا يَسُوعْ المَسِيحْ.</verse>
				<verse number="58">إِمَّالاَ يَا إِخْوْتِي الِّي نْحِبّْهُمْ، كُونُوا قْوِيِّينْ وْثَابْتِينْ، اخْدْمُوا الرَّبْ بَرْشَة وْفِي كُلْ وَقْتْ، وْأَعْرْفُوا الِّي تْعَبْكُمْ مُوشْ بَاشْ يْضِيعْ.</verse>
			</chapter>
			<chapter number="16">
				<verse number="1">وْآمَا فِي مَا يْخُصْ لَمَّانْ التَّبَرُّعَاتْ لِلإِخْوَة المُؤْمْنِينْ، أَعْمْلُوا إِنْتُومَا زَادَا الشَّيْء الِّي وَصِّيتْ بِيهْ الكَنَايِسْ فِي غَلاَطْيَة.</verse>
				<verse number="2">وْهُوَ إِنُّو كُلْ وَاحِدْ فِيكُمْ، أَوِّلْ نْهَارْ فِي الجِّمْعَة، يْخَبِّي الِّي يْنَجِّمْ يْفَضّْلُو مِالفْلُوسْ، بَاشْ مَا يْكُونِشْ لَمَّانْ الفْلُوسْ نْهَارِتْ الِّي نْجِي.</verse>
				<verse number="3">وْوَقْتِلِّي نْجِي، نَبْعِثْ النَّاسْ الِّي تِخْتَارُوهُمْ لْأُورْشَلِيمْ بَاشْ يْهِزُّوا التَّبَرُّعَاتْ مْتَاعْكُمْ وِمْعَاهَا جْوَابَاتْ مِنْ عِنْدِي.</verse>
				<verse number="4">وْكَانْ لْزِمْ بَاشْ نْسَافِرْ تَوْ يْسَافْرُوا مْعَايَا.</verse>
				<verse number="5">تَوْ نْجِيكُمْ بَعْدْ مَا نِتْعَدَّى عْلَى مَقْدُونِيَّة، عْلَى خَاطِرْنِي بَاشْ نِتْعَدَّى عْلِيهَا.</verse>
				<verse number="6">وْمُمْكِنْ نْعَدِّي بِحْذَاكُمْ الشْتَاء الكُلُّو بَاشْ تَعْطِيوْنِي الِّي نِحْتَاجُو بَاشْ انَّجِّمْ نْكَمِّلْ السْفَرْ مْتَاعِي.</verse>
				<verse number="7">آنَا مَا نْحِبِّشْ نْشُوفْكُمْ وْآنَا مِتْعَدِّي، آمَا نْحِبْ نُقْعُدْ بِحْذَاكُمْ مُدَّة طْوِيلَة كَانْ سَهِّلْ رَبِّي.</verse>
				<verse number="8">بَاشْ نُقْعُدْ هْنَا فِي أَفَسُسْ حَتَّى لِينْ يْجِي عِيدْ يُومْ الخَمْسِينْ،</verse>
				<verse number="9">رَاهُو ثَمَّة بَابْ كْبِيرْ تْحَلْلِي فِي الخِدْمَة، رَغْمِلِّي ثَمَّة بَرْشَة نَاسْ يْعَارْضُوا فِيَّ.</verse>
				<verse number="10">وْإِذَا كَانْ جَاكُمْ تِيمُوثَاوُسْ، خَلِّيوْهْ يْكُونْ مُطْمَانْ، عْلَى خَاطْرُو يِخْدِمْ فِي الرَّبْ كِيفِي.</verse>
				<verse number="11">وْحَتَّى وَاحِدْ مَا يَحْقْرُو، آمَا سَهّْلُولُو بَاشْ يْجِينِي لاَبَاسْ، عْلَى خَاطِرْنِي آنَا وِالإِخْوَة نِسْتَنَّاوْ فِيهْ.</verse>
				<verse number="12">آمَا خُونَا أَبُلُّوسْ، رَانِي طْلَبْتْ مِنُّو بَرْشَة مَرَّاتْ بَاشْ يْجِيكُمْ مْعَ الإِخْوَة، آمَا هُوَ مَا حَبِّشْ وْشَدْ صْحِيحْ بَاشْ يْجِيكُمْ فِي الوَقْتْ الحَاضِرْ، وْتَوْ يْجِيكُمْ وَقْتِلِّي تْوَاتِي الفُرْصَة.</verse>
				<verse number="13">رُدُّوا بَالْكُمْ وِاثْبْتُوا فِي الإِيمَانْ، كُونُوا رْجَالْ، كُونُوا قْوِيِّينْ،</verse>
				<verse number="14">أَعْمْلُوا كُلْ شَيْء بِمْحَبَّة.</verse>
				<verse number="15">نْحِبْ نْوَصِّيكُمْ يَا إِخْوْتِي ؛ إِنْتُومَا تَعْرْفُوا الِّي عَايِلْةْ اسْتِفَانَاسْ هُومَا الأُولاَنِينْ الِّي امّْنُو بِالمَسِيحْ فِي أَخَائِيَة، وِلِّي هُومَا عْطَاوْ وَقْتْهُمْ الكُلْ بَاشْ يِخْدْمُوا المُؤْمْنِينْ.</verse>
				<verse number="16">هَاذَاكَا عْلاَشْ نُطْلُبْ مِنْكُمْ إِنّْكُمْ تِسْمْعُوا كْلاَمْهُمْ هُومَا وْكُلْ مِنْ يِخْدِمْ وْيِتْعِبْ مْعَاهُمْ.</verse>
				<verse number="17">وْآنَا فْرَحْتْ بْجَيَّانْ اسْتِفَانَاسْ وْفُرْتُونَاتُوسْ وْأَخَائِيكُوسْ، عْلَى خَاطِرْهُمْ عَوّْضُوكُمْ وَقْتِلِّي إِنْتُومَا غَايْبِينْ،</verse>
				<verse number="18">وْرَتّْحُوا قَلْبِي كِيفْ مَا رَتّْحُوا قْلُوبْكُمْ. أَعْرْفُوا كِيفَاشْ تِكْرْمُوا النَّاسْ الِّي كِيفْهُمْ.</verse>
				<verse number="19">تْسَلِّمْ عْلِيكُمْ الكَنَايِسْ الِّي فِي أَسِيَّة، وِيْسَلّْمُوا عْلِيكُمْ بَرْشَة فِي الرَّبْ أَكِيلاَ وِبْرِسْكِلَّة هُومَا وِالكَنِيسَة الِّي تِجْتَمَعْ فِي دَارْهُمْ.</verse>
				<verse number="20">يْسَلّْمُوا عْلِيكُمْ الإِخْوَة الكُلْهُمْ. سَلّْمُوا عْلَى بْعَضْكُمْ بْبُوسَة مُقَدّْسَة.</verse>
				<verse number="21">آنَا بُولُسْ نِكْتْبِلْكُمْ السْلاَمْ هَاذَا بْخَطْ إِيدِي</verse>
				<verse number="22">الِّي مَا يْحِبِّشْ الرَّبْ رَاهُو مَلْعُونْ! «يَا رَبّْنَا إِيجَا.»</verse>
				<verse number="23">نِعْمِةْ الرَّبْ يَسُوعْ مْعَاكُمْ.</verse>
				<verse number="24">مْحَبّْتِي لِيكُمْ الكُلْ فِي المَسِيحْ يَسُوعْ.</verse>
			</chapter>
		</book>
		<book number="47">
			<chapter number="1">
				<verse number="1">مِنْ بُولُسْ رَسُولْ المَسِيحْ يَسُوعْ بْإِرَادِةْ اللهْ، وْمِنْ الأَخْ تِيمُوثَاوُسْ، لْكَنِيسِةْ اللهْ فِي كُورِنْثُوسْ، وِالمُؤْمْنِينْ الكُلْ الِّي فِي أَخَائِيَة.</verse>
				<verse number="2">السَّلاَمْ وِالنِّعْمَة لِيكُمْ مِنْ عِنْدْ اللهْ بُونَا وْمِنْ عِنْدْ الرَّبْ يَسُوعْ المَسِيحْ.</verse>
				<verse number="3">مُبَارَكْ اللهْ بُو رَبّْنَا يَسُوعْ المَسِيحْ، البُو الرَّحِيمْ وِالإِلاَهْ مْتَاعْ كُلْ تَعْزْيَة،</verse>
				<verse number="4">هُوَ الِّي يْعَزِّينَا فِي وْقَاتْنَا الصْعِيبَة الكُلْهَا بَاشْ انَّجّْمُوا نْعَزِّيوْ غِيرْنَا فِي وْقَاتْهُمْ الصْعِيبَة الكُلْهَا بِالتَّعْزْيَة الِّي نَاخْذُوهَا مِنْ عِنْدْ اللهْ.</verse>
				<verse number="5">بْقَدْرْ مَا نِتْعَذّْبُوا أَكْثِرْ عْلَى خَاطِرْ المَسِيحْ، بْقَدْرْ مَا نِتْعَزَّاوْ أَكْثِرْ بِالمَسِيحْ زَادَا.</verse>
				<verse number="6">إِذَا كَانْ أَحْنَا فِي وَقْتْ صْعِيبْ رَاهُو بَاشْ إِنْتُومَا تِتْعَزَّاوْ وْتُخْلْصُوا، وْإِذَا كَانْ أَحْنَا تْعَزِّينَا رَاهُو بَاشْ إِنْتُومَا تِتْعَزَّاوْ بَاشْ تْنَجّْمُوا تِتْحَمّْلُوا العْذَابْ الِّي أَحْنَا قَاعْدِينْ نِتْحَمّْلُوا فِيهْ تَوَّا.</verse>
				<verse number="7">وْعَنْدْنَا رَجَاءْ فِيكُمْ عْلَى خَاطِرْنَا نَعْرْفُوا الِّي إِنْتُومَا شَارِكْتُونَا فِي العْذَابْ وْزَادَا بَاشْ تِتْعَزَّاوْ مْعَانَا.</verse>
				<verse number="8">يَا إِخْوَة، نْحِبُّوكُمْ تَعْرْفُوا الِّي الأَوْقَاتْ الصْعِيبَة الِّي تْعَدَّاتْ عْلِينَا فِي أَسِيَّة، كَانِتْ قْوِيَّة بَرْشَة وْأَكْثِرْ مِنْ طَاقِتْنَا حَتَّى لِينْ يْإِسْنَا مِالحَيَاةْ،</verse>
				<verse number="9">آمَا حَسِّينَا الِّي أَحْنَا مَحْكُومْ عْلِينَا بِالمُوتْ، بَاشْ مَا نْعَمّْلُوشْ عْلَى رْوَاحْنَا، آمَا نْعَمّْلُوا عْلَى اللهْ الِّي يْقَيِّمْ المُوتَى.</verse>
				<verse number="10">هُوَ الِّي مَنَّعْنَا مِالمُوتْ هَاذَا وْبِشْ يْمَنَّعْنَا مِنُّو فِي المُسْتَقْبِلْ. إِي نْعَمْ، عِنْدْنَا رجَاءْ فِيهْ الِّي هُوَ بَاشْ يْمَنَّعْنَا مَرَّة أُخْرَى.</verse>
				<verse number="11">وْإِنْتُومَا بَاشْ تْعَاوْنُونَا بْصَلَوَاتْكُمْ، وْإِذَا اللهْ بَارِكْنَا عْلَى خَاطِرْ صَلَوَاتْ بَرْشَة نَاسْ، رَاهُو بَرْشَة نَاسْ بَاشْ يِحْمْدُوا رَبِّي عْلَى خَاطِرْنَا.</verse>
				<verse number="12">وِالشَّيْء الِّي نِتْفُوخْرُوا بِيهْ هُوَ شْهَادِةْ ضَمِيرْنَا. يِشْهْدِلْنَا الِّي سِيرِتْنَا فِي العَالَمْ هَاذَا، وْبِالأَخَصْ بِينَاتْكُمْ، مَعْرُوفَة بِالصِّدْقْ وِالصَّرَاحَة مُوشْ بْحِكْمِةْ البَشَرْ، آمَا بْنِعْمِةْ اللهْ.</verse>
				<verse number="13">وْإِحْنَا مَا نِكْتْبُولْكُمْ كَانْ الشَّيْء الِّي تَقْرَاوْهْ وِلِّي تِفْهْمُوهْ، وْنِتْمَنَّى الِّي إِنْتُومَا تْكَمّْلُوا تِفْهْمُوا الشَّيْء</verse>
				<verse number="14">الِّي إِنْتُومَا مَا كُمْشْ فَاهْمِينُو الكُلْ، الِّي أَحْنَا بَاشْ نِتْفُوخْرُوا بِيكُمْ وْإِنْتُومَا بَاشْ تِتْفُوخْرُوا بِينَا فِي يُومْ رَبّْنَا يَسُوعْ المَسِيحْ.</verse>
				<verse number="15">وْكُنْتْ وَاثِقْ مِالشَّيْء هَاذَا هَاذَاكَا عْلاَشْ قَرِرْتْ بَاشْ نْجِيكُمْ بَاشْ تِتْبَارْكُوا مَرّْتِينْ،</verse>
				<verse number="16">وْنِتْعَدَّى عْلِيكُمْ وْآنَا فِي طْرِيقِي لْمَقْدُونِيَّة، وِمْبَاعِدْ نَرْجْعِلْكُمْ مِنْ مَقْدُونِيَّة بَاشْ تْعَاوْنُونِي عْلَى السْفَرْ لِليَهُودِيَّة.</verse>
				<verse number="17">يَاخِي آنَا خْذِيتْ القَرَارْ هَاذَا مِنْ غِيرْ مَا نْخَمِّمْ وِلاَّ قَاعِدْ نِتْصَرِّفْ كِالنَّاسْ العَادِيِّينْ، وِنْقُولْ إِيهْ وْلاَ فِي نَفْسْ الوَقْتْ؟</verse>
				<verse number="18">وِالله صَادِقْ وْيِشْهِدْ الِّي كْلاَمْنَا لِيكُمْ مَا كَانِشْ إِيهْ وْلاَ</verse>
				<verse number="19">عْلَى خَاطِرْ يَسُوعْ المَسِيحْ إِبْنْ اللهْ الِّي بَشِّرْنَاكُمْ بِيهْ، آنَا وْسِلْوَانُسْ وْتِيمُوثَاوُسْ، مَا كَانِشْ إِيهْ وْلاَ، آمَا دِيمَا إِيهْ.</verse>
				<verse number="20">هُوَ «الإِيهْ» لْوُعُودْ اللهْ الكُلْهَا. هَاذَاكَا عْلاَشْ نْقُولُوا آمِينْ بِالمَسِيحْ عْلَى خَاطِرْ مَجْدْ اللهْ.</verse>
				<verse number="21">آمَا اللهْ هُوَ الِّي ثَبِّتْنَا مْعَاكُمْ فِي المَسِيحْ، وْهُوَ الِّي مْسَحْنَا</verse>
				<verse number="22">وْهُوَ زَادَا طْبَعْنَا بِالخَاتَمْ مْتَاعُو وِعْطَانَا الرُّوحْ مْتَاعُو كِيفْ الْعُربُونْ فِي قْلُوبْنَا.</verse>
				<verse number="23">وْيِشْهِدْ عْلِيَّ رَبِّي الِّي بَطِّلْتْ الجَّيَّانْ لْكُورِنْثُوسْ بَاشْ مَا نْعَذِّبْكُمْشْ،</verse>
				<verse number="24">وْإِحْنَا مَا نْحِبُّوشْ نْسَيْطْرُوا عْلَى إِيمَانْكُمْ، آمَا نِخْدْمُوا مْعَاكُمْ بَاشْ نْفرّْحُوكُمْ، عْلَى خَاطِرْكُمْ قْوِيِّينْ فِي الإِيمَانْ.</verse>
			</chapter>
			<chapter number="2">
				<verse number="1">قَرِرْتْ انِّي مَا نْجِيكُمْشْ بَاشْ مَا نْكُونِشْ سْبَبْ فِي إِنّْكُمْ تِحْزْنُوا مَرَّة أُخْرَى.</verse>
				<verse number="2">إِذَا كَانْ نْخَلِّيكُمْ تِحْزْنُوا شْكُونْ الِّي بَاشْ يْفَرَّحْنِي غِيرْ الِّي حَزِّنْتْهُمْ؟</verse>
				<verse number="3">وْآنَا كْتِبْتِلْكُمْ الجْوَابْ هَاذَاكَا عْلَى خَاطِرْنِي مَا نْحِبِّشْ نِحْزِنْ بِسْبَبْ النَّاسْ الِّي المَفْرُوضْ هُومَا يْفَرّْحُونِي وَقْتِلِّي نْجِيكُمْ، وْآنَا نَاثِقْ فِيكُمْ الكُلْكُمْ، نَاثِقْ الِّي الشَّيْء الِّي يْفَرَّحْنِي يْفَرَّحْكُمْ إِنْتُومَا الكُلْ.</verse>
				<verse number="4">كْتِبْتِلْكُمْ وْقَلْبِي مْعَبِّي بِالحُزْنْ وِالضِّيقْ وْعِينَيَّ تِجْرِي بالدْمُوعْ، مُوشْ بَاشْ تِحْزْنُوا آمَا بَاشْ تَعْرْفُوا قَدَّاشْ آنَا نْحِبّْكُمْ.</verse>
				<verse number="5">وِلِّي كَانْ سْبَبْ فِي الحُزْنْ رَاهُو مَا خَلاَّنِيشْ نِحْزِنْ آنَا وَحْدِي، آمَا بَاشْ مَا نْبَالِغْشْ، رَاهُو خَلاَّكُمْ الكُلْكُمْ تِحْزْنُوا شْوَيَّة.</verse>
				<verse number="6">وِالرَّاجِلْ هَاذَاكَا يِكْفِيهْ العِقَابْ الِّي عَاقْبُوهْ بَرْشَة نَاسْ مِنْكُمْ.</verse>
				<verse number="7">وْتَوَّا خِيرِلْكُمْ كَانْ تْسَامْحُوهْ وِتْشَجّْعُوهْ، مَا كَانِشْ رَاهُو بَاشْ يْوَلِّي حْزِينْ بَرْشَة.</verse>
				<verse number="8">هَاذَاكَا عْلاَشْ نْوَصِّيكُمْ بَاشْ تْخَلِّيوْهْ يَعْرِفْ الِّي إِنْتُومَا تْحِبُّوهْ.</verse>
				<verse number="9">رَانِي كْتِبْتِلْكُمْ بَاشْ نْجَرِّبْكُمْ وِنْشُوفْكُمْ اطِّيعُونِي فِي كُلْ شَيْء وِلاَّ لاَ.</verse>
				<verse number="10">الِّي تْسَامْحُوهْ آنَا زَادَا نْسَامْحُو، وْإِذَا كَانْ ثَمَّة حَاجَة سَامَحْتْ عْلِيهَا رَاهُو عْلَى خَاطِرْكُمْ فِي حْضُورْ المَسِيحْ،</verse>
				<verse number="11">بَاشْ مَا نْخَلِّيوْشْ الشِّيطَانْ يِغْلِبْنَا، وْإِحْنَا نَعْرْفُوا النْوَايَا مْتَاعُو.</verse>
				<verse number="12">جِيتْ لْتَرُوَاسْ بَاشْ نْبَشِّرْ بْإِنْجِيلْ المَسِيحْ، وِتْحَلْلِي بَابْ لِلخِدْمَة فِي الرَّبْ.</verse>
				<verse number="13">آمَا قْلَقْتْ بَرْشَة عْلَى خَاطِرْنِي مَا لْقِيتِشْ خُويَا تِيطُسْ، وَلّيتْ وَدَّعْتْ الإِخْوَة وْسَافِرْتْ لْمَقْدُونِيَّة.</verse>
				<verse number="14">آمَا الحَمْدْ للهْ الِّي يُنْصُرْنَا دِيمَا فِي المَسِيحْ، وْيِسْتَعْمِلْنَا بَاشْ رِيحِةْ مَعْرِفْةْ المَسِيحْ تْفُوحْ فِي البْلاَيِصْ الكُلْ.</verse>
				<verse number="15">أَحْنَا العِطْرْ مْتَاعْ المَسِيحْ عِنْدْ اللهْ بِينْ الِّي يُخْلْصُوا وِلاَّ الِّي بَاشْ يِتْهِلْكُوا.</verse>
				<verse number="16">هِيَ رِيحِةْ مُوتْ تُقْتُلْ عِنْدْ الِّي يِتْهِلْكُوا، وْرِيحِةْ حَيَاةْ تِحْيِي عِنْدْ الِّي يُخْلْصُوا. إِمَّالاَ شْكُونْ قَادِرْ بَاشْ يَعْمِلْ الشَّيْء هَاذَا؟</verse>
				<verse number="17">أَحْنَا مَا نْتَاجْرُوشْ بِكْلاَمْ رَبِّي كِيفْ نَاسْ أُخْرِينْ، آمَا أَحْنَا نِتْكَلّْمُوا كْلاَمْ صَادِقْ فِي المَسِيحْ، كْلاَمْ رُسُلْ مْتَاعْ اللهْ قُدَّامْ اللهْ.</verse>
			</chapter>
			<chapter number="3">
				<verse number="1">يَاخِي رْجَعْنَا نُفْخْرُوا فِي رْوَاحْنَا وِلاَّ مِحْتَاجِينْ، كِيفْ نَاسْ أُخْرِينْ، بَاشْ تْوَصِّيوْ عْلِينَا فِي جْوَابَاتْ لِيكُمْ وِإِلاَّ مِنْ عِنْدْكُمْ؟</verse>
				<verse number="2">إِنْتُومَا بِيدْكُمْ الجْوَابْ مْتَاعْنَا، مَكْتُوبْ فِي قْلُوبْنَا، يَعْرْفُوهْ وْيَقْرَاوْهْ النَّاسْ الكُلْ.</verse>
				<verse number="3">وَاضِحْ الِّي إِنْتُومَا رِسَالِةْ المَسِيحْ الِّي جِبْنَاهَا، وْمَا كْتِبْنَاهَاشْ بِالحْبَارْ، آمَا بْرُوحْ اللهْ الحَيْ، مُوشْ فِي أَلْوَاحْ مِالحْجَرْ، آمَا فِي أَلْوَاحْ مِنْ لْحَمْ وْدَمْ، الِّي هِيَ قْلُوبْكُمْ.</verse>
				<verse number="4">هَاذِي هِيَ الثِّقَة الِّي عِنْدْنَا فِي اللهْ عْلَى طْرِيقْ المَسِيحْ،</verse>
				<verse number="5">مَا نِدَّعِيوْشْ الِّي أَحْنَا قَادْرِينْ بْقُوِّتْنَا، آمَا رَاهِي قُدْرِتْنَا مِنْ عِنْدْ اللهْ.</verse>
				<verse number="6">هُوَ الِّي رَدّْنَا قَادْرِينْ بَاشْ نْكُونُوا خُدَّامْ مْتَاعْ عَهْدْ جْدِيدْ، الِّي هُوَ عَهْدْ الرُّوحْ مُوشْ عَهْدْ الحَرْفْ، عْلَى خَاطِرْ الحَرْفْ يُقْتُلْ وِالرُّوحْ يِحْيِي.</verse>
				<verse number="7">إِذَا كَانْ خِدْمِةْ المُوتْ الِّي حْرُوفْهَا مَنْقُوشَة عْلَى الحْجَرْ كَانْ المَجْدْ دَايِرْ بِيهَا، حَتَّى لِينْ بَنِي إِسْرَائِيلْ مَا نَجّْمُوشْ يُخْزْرُوا لْوِجْهْ مُوسَى مِنْ قُوِّةْ المَجْدْ الِّي فِيهْ، رَغْمِلِّي هُوَ مَجْدْ فَانِي،</verse>
				<verse number="8">إِمَّالاَ كِيفَاشْ بَاشْ يْكُونْ مَجْدْ خِدْمِةْ الرُّوحْ؟</verse>
				<verse number="9">إِذَا كَانِتْ خِدْمِةْ الِّي خَلَّى البَشَرْ يِتْحْكَمْ عْلِيهُمْ فِيهَا مَجْدْ، إِمَّالاَ بْقَدَّاشْ يْفُوتْهَا المَجْدْ مْتَاعْ خِدْمِةْ الِّي خَلَّى البَشَرْ أَبْرَارْ.</verse>
				<verse number="10">الِّي كَانْ قْبَلْ مَجْدُو مَا ثَمَّاشْ كِيفُو، تْنَحَّى بِسْبَبْ المَجْدْ الِّي أَقْوَى مِنُّو تَوَّا.</verse>
				<verse number="11">إِذَا كَانْ الفَانِي عَنْدُو مَجْدْ، إِمَّالاَ كِيفَاشْ بَاشْ يْكُونْ المَجْدْ مْتَاعْ الِّي مَا يَفْنَاشْ؟</verse>
				<verse number="12">وْإِحْنَا نِتْصَرّْفُوا بْلاَشْ خُوفْ، عْلَى خَاطِرْنَا عِنْدْنَا الرَّجَاءْ هَاذَا.</verse>
				<verse number="13">أَحْنَا مَا نَاشْ كِيفْ مُوسَى الِّي كَانْ حَاطْ حْجَابْ عْلَى وِجْهُو بَاشْ بَنِي إِسْرَائِيلْ مَا يْشُوفُوشْ نْهَايِةْ المَجْدْ الِّي مَا يْدُومِشْ.</verse>
				<verse number="14">آمَا عْقُولْهُمْ فِسْدِتْ، وِالحْجَابْ هَاذَاكَا بِيدُو مَازَالْ مُوجُودْ لِليُومْ وَقْتِلِّي نَقْرَاوْ العَهْدْ القْدِيمْ، وْمَا يِتْنَحَّى كَانْ فِي المَسِيحْ.</verse>
				<verse number="15">وِالحْجَابْ هَاذَاكَا مَازَالْ عْلَى قْلُوبْهُمْ لِليُومْ وَقْتِلِّي تِتْقْرَى الشَّرِيعَة مْتَاعْ مُوسَى.</verse>
				<verse number="16">آمَا وَقْتِلِّي الوَاحِدْ يَرْجَعْ لْرَبِّي، تَوْ الحْجَابْ يِتْنَحَّى.</verse>
				<verse number="17">وِالرَّبْ هُوَ الرُّوحْ القُدُسْ، وْوِينْ يْكُونْ رُوحْ الرَّبْ، تْكُونْ ثَمَّة الحُرِّيَّة.</verse>
				<verse number="18">وْإِحْنَا الكُلْنَا وْجُوهْنَا مَكْشُوفَة ونْشُوفوا فِي مَجْدْ الرَّبْ كِيفْ المْرَايَة، وْإِحْنَا نِتْبَدّْلُوا بَاشْ نْوَلِّيوْ عْلَى صُورْتُو، وْيِتْزَادِلْنَا مَجْدْ عْلَى مَجْدْ بْفَضْلْ الرَّبْ الِّي هُوَ الرُّوحْ.</verse>
			</chapter>
			<chapter number="4">
				<verse number="1">وِالله بْرَحْمْتُو عْطَانَا الخِدْمَة هَاذِي، إِمَّالاَ خَلِّينَا مَا نِفْشْلُوشْ فِيهَا،</verse>
				<verse number="2">آمَا نِبْعْدُوا عْلَى كُلْ حَاجَة تِتْعْمَلْ فِي السِّرْ وِتْخَلِّفْ العَارْ، وْمَا نِمْشِيوْشْ فِي طْرِيقْ الخُبْثْ وْمَا نْحَرّْفُوشْ كْلاَمْ اللهْ، آمَا نْظَهّْرُوا الحَقْ بَاشْ قِيمِتْنَا تِكْبِرْ عِنْدْ النَّاسْ الِّي هُومَا قُدَّامْ اللهْ.</verse>
				<verse number="3">إِذَا كَانْ الإِنْجِيلْ مْتَاعْنَا مَحْجُوبْ، رَاهُو مَحْجُوبْ عَلِّي بَاشْ يِتْهِلْكُوا،</verse>
				<verse number="4">الِّي مَا هُمْشْ مُؤْمْنِينْ، الِّي إِلاَهْ العَالَمْ هَاذَا عْمَالْهُمْ عِينِيهُمْ بَاشْ مَا يْشُوفُوشْ النُّورْ الِّي يِضْوِي عْلِيهُمْ، نُورْ الإِنْجِيلْ مْتَاعْ مَجْدْ المَسِيحْ الِّي هُوَ صُورِةْ اللهْ.</verse>
				<verse number="5">رَانَا مَا نْبَشّْرُوشْ بِرْوَاحْنَا، آمَا نْبَشّْرُوا بْيَسُوعْ المَسِيحْ رَبْ، وْإِحْنَا الخُدَّامْ مْتَاعْكُمْ عْلَى خَاطِرْ المَسِيحْ.</verse>
				<verse number="6">وِالله الِّي قَالْ: «خَلِّي النُّورْ يِضْوِي مِالظْلاَمْ» هُوَ بِيدُو خَلَّى نُورُو يِضْوِي فِي قْلُوبْنَا بَاشْ تِضْوِي المَعْرْفَة مْتَاعْ مَجْدْ اللهْ، الِّي فِي وِجْهْ المَسِيحْ.</verse>
				<verse number="7">وْمَانَا إِلاَّ مَاعُونْ فُخَّارْ هَازْ الكَنْزْ هَاذَا، بَاشْ يُظْهُرْ الِّي القُدْرَة هَاذِيكَا جَايَة مِنْ عِنْدْ اللهْ مُوشْ مِنْ عِنْدْنَا أَحْنَا.</verse>
				<verse number="8">تِصْعَابْ عْلِينَا الدِّنْيَا مِنْ الجِيهَاتْ الكُلْ آمَا مَا نْسَلّْمُوشْ، نْحِيرُوا فِي كُلْ شَيْء آمَا مَا نَيْأْسُوشْ،</verse>
				<verse number="9">النَّاسْ يِضْطَهْدُونَا آمَا رَبِّي مَا يْخَلِّينَاشْ، يْطَيّْحُونَا آمَا مَا نْمُوتُوشْ،</verse>
				<verse number="10">نْهِزُّوا عْذَابْ مُوتْ يَسُوعْ فِي بْدُونَاتْنَا فِي كُلْ وَقْتْ بَاشْ تُظْهُرْ حْيَاتُو زَادَا فِي بْدُونَاتْنَا.</verse>
				<verse number="11">وْمَا دَامْنَا حَيِّينْ، يْسَلّْمُونَا لِلمُوتْ عْلَى خَاطِرْ يَسُوعْ بَاشْ تُظْهُرْ حْيَاةْ يَسُوعْ فِي بْدُونَاتْنَا الفَانْيَة.</verse>
				<verse number="12">المُوتْ يِخْدِمْ فِينَا وِالحَيَاةْ تِخْدِمْ فِيكُمْ.</verse>
				<verse number="13">وِالكْتَابْ المُقَدَّسْ يْقُولْ: «تْكَلِّمْتْ عْلَى خَاطِرْنِي امِّنْتْ.» وْإِحْنَا زَادَا نِتْكَلّْمُوا عْلَى خَاطِرْنَا نِمّْنُوا بِالإِيمَانْ هَاذَاكَا،</verse>
				<verse number="14">وْإِحْنَا عَارْفِينْ إِنُّو اللهْ الِّي قَيِّمْ الرَّبْ يَسُوعْ مِالمُوتْ بَاشْ يْقَيِّمْنَا أَحْنَا زَادَا مْعَ يَسُوعْ وِنْوَلِّيوْ الكُلْنَا بِينْ يْدِيهْ،</verse>
				<verse number="15">وِالشَّيْء هَاذَا الكُلْ عْلَى خَاطِرْكُمْ. وِعْلَى قَدْ مَا تُكْثُرْ النِّعْمَة يُكْثْرُوا الِّي يُشْكْرُوا اللهْ وِيْمَجّْدُوهْ.</verse>
				<verse number="16">إِمَّالاَ مَا نْخَلِّيوْشْ العَزِيمَة مْتَاعْنَا تُضْعُفْ. مَا دَامُو الإِنْسَانْ الِّي مِنْ بَرَّة مَاشِي وْيِفْنَى، رَاهُو مِنْ دَاخِلْ قَاعِدْ يِتْجَدِدْ نْهَارْ بَعْدْ نْهَارْ.</verse>
				<verse number="17">وِالمَشَاكِلْ الصْغِيرَة الِّي قَاعْدِينْ نْعَانِيوْ مِنْهَا قَاعْدَة تْحَضِّرْ فِينَا بَاشْ نَاخْذُوا مَجْدْ يْدُومْ لِلأَبَدْ.</verse>
				<verse number="18">رَانَا مَا نُخْزْرُوشْ لِلحَاجَاتْ الِّي نْشُوفُوا فِيهَا، آمَا نُخْزْرُوا لِلحَاجَاتْ الِّي مَا نْشُوفُوهَاشْ، عْلَى خَاطِرْ الِّي نْشُوفُوا فِيهْ يِفْنَى، وِلِّي مَا نْشُوفُوهِشْ يُقْعُدْ لِلأَبَدْ.</verse>
			</chapter>
			<chapter number="5">
				<verse number="1">وْإِحْنَا نَعْرْفُوا الِّي إِذَا كَانْ الخِيمَة مْتَاعْنَا الِّي فِي الأَرْضْ تِتْهَدِّمْ، رَاهُو عِنْدْنَا دَارْ فِي السْمَاءْ ادُّومْ لِلأَبَدْ بْنَاهَا اللهْ وْمَا بْنَاتْهَاشْ يْدِينْ البَشَرْ.</verse>
				<verse number="2">وْإِحْنَا نِتْعَذّْبُوا مِنْ كَثْرِةْ مَانَا نِتْمَنَّاوْ بَاشْ نِلْبْسُوا دَارْنَا الِّي فِي السْمَاءْ،</verse>
				<verse number="3">وْوَقْتِلِّي نِلْبْسُوهَا مَا نَاشْ بَاشْ نَبْقَاوْ عْرَايَا.</verse>
				<verse number="4">وْمَا دَامْنَا فِي الخِيمَة الِّي فِي الأَرْضْ هَاذِي رَانَا نِتْعَذّْبُوا مِالرْزَنْ مْتَاعْ هْمُومْنَا، مُوشْ عْلَى خَاطِرْنَا نْحِبُّوا انَّحِّيوْ البْدَنْ مْتَاعْنَا الِّي فِي الأَرْضْ، آمَا رَاهُو عْلَى خَاطِرْنَا نْحِبُّوا نِلْبْسُوا فُوقُوا البْدَنْ مْتَاعْنَا الِّي فِي السْمَاءْ بَاشْ الحَيَاةْ تِبْلَعْ الحَاجَاتْ الِّي بَاشْ تِفْنَى.</verse>
				<verse number="5">وِالله هُوَ الِّي حَضِّرْنَا لِلشَّيْء هَاذَا وِعْطَانَا الرُّوحْ كِيفْ عَرْبُونْ.</verse>
				<verse number="6">إِمَّالاَ مَا زَالِتْ عِنْدْنَا الثِّقَة الكَامْلَة، وْعَارْفِينْ الِّي أَحْنَا بْعَادْ عْلَى رَبِّي مَا دَامْنَا سَاكْنِينْ فِي البْدَنْ هَاذَا.</verse>
				<verse number="7">عْلَى خَاطِرْنَا نْعِيشُوا بِالإِيمَانْ مُوشْ بِلِّي تْشُوفُو العِينِينْ.</verse>
				<verse number="8">أَحْنَا وَاثْقِينْ، وْنِخْتَارُوا بَاشْ نِبْعْدُوا عْلَى البْدَنْ هَاذَا بَاشْ نْكُونُوا مْعَ اللهْ.</verse>
				<verse number="9">وْسِوَى كُنَّا هْنَا وِلاَّ الغَادِي، الهَدَفْ مْتَاعْنَا هُوَ بَاشْ نْرَضِّيوْ رَبِّي،</verse>
				<verse number="10">عْلَى خَاطِرْنَا الكُلْنَا يِلْزِمْنَا نَاقْفُوا قُدَّامْ مَحْكِمْةْ المَسِيحْ بَاشْ كُلْ وَاحِدْ فِينَا يَاخُذْ الأَجْرْ مْتَاعْ أَعْمَالُو فِي الدِّنْيَا، سِوَى كَانِتْ خِيرْ وِلاَّ شَرْ.</verse>
				<verse number="11">وْإِحْنَا نَقْنْعُوا فِي النَّاسْ عْلَى خَاطِرْنَا نَعْرْفُوا آشْ مَعْنَاهَا الخُوفْ مِنْ رَبِّي. اللهْ يَعْرِفْنَا مْلِيحْ، وْنِتْمَنَّاوْ زَادَا بَاشْ نْكُونُوا مَعْرُوْفِينْ قُدَّامْ ضَمَايِرْكُمْ.</verse>
				<verse number="12">وْإِحْنَا مَا نْحِبُّوشْ نُشْكْرُوا رْوَاحْنَا مِنْ جْدِيدْ، آمَا نْحِبُّوا نَعْطِيوْكُمْ سْبَبْ بَاشْ تِتْفُوخْرُوا بِينَا، وْهَكَّا تَلْقَاوْ آشْ تْجَاوْبُوا الِّي يِتْفُوخْرُوا بِالمَظَاهِرْ مُوشْ بِلِّي فِي القَلْبْ.</verse>
				<verse number="13">إِذَا كُنَّا مْجَانِينْ رَانَا عْلَى خَاطِرْ اللهْ، وْإِذَا كُنَّا بِعْقُوِلاَتْنَا رَاهُو عْلَى خَاطِرْكُمْ انْتُومَا.</verse>
				<verse number="14">وْإِحْنَا مَرْبُوطِينْ فِي مْحَبِّةْ المَسِيحْ، بَعْدْ مَا عْرَفْنَا إِنُّو وَاحِدْ مَاتْ عْلَى خَاطِرْ النَّاسْ الكُلْ، إِمَّالاَ النَّاسْ الكُلْ مِتْشَارْكِينْ فِي مُوتُو.</verse>
				<verse number="15">وْهُوَ مَاتْ عْلَى خَاطِرْهُمْ الكُلْ، بَاشْ الِّي هُومَا حَيِّينْ مَا عَادِشْ يَحْيَاوْ لِرْوَاحْهُمْ، آمَا يَحْيَاوْ لِلِّي مَاتْ وْقَامْ مِالمُوتْ عْلَى خَاطِرْهُمْ.</verse>
				<verse number="16">وْمِاليُومْ أَحْنَا مَا نَعْرْفُوشْ حَتَّى حَدْ كِيفْ مَا يَعْرْفُوا النَّاسْ الِّي فِي الدِّنْيَا، وْحَتَّى إِذَا عْرَفْنَا المَسِيحْ كِيفْ مَا يَعْرْفُوهْ النَّاسْ الِّي فِي الدِّنْيَا، رَانَا تَوَّا مَا نَعْرْفُوهِشْ كِيفْ هَكَّا.</verse>
				<verse number="17">وْإِذَا كَانْ وَاحِدْ فِي المَسِيحْ رَاهُو مَخْلُوقْ مِنْ جْدِيدْ، الحَاجَاتْ القْدِيمَة تْنَحَّاتْ وْهُوَ وَلَّى جْدِيدْ.</verse>
				<verse number="18">وْهَاذَا الكُلُّو مِنْ عِنْدْ اللهْ الِّي صَالِحْنَا مْعَ رُوحُو بِالمَسِيحْ وِعْطَانَا بَاشْ نْصَالْحُوا النَّاسْ الأُخْرِينْ مْعَاهْ.</verse>
				<verse number="19">مَعْنَاهَا صَالِحْ العَالَمْ مْعَ رُوحُو فِي المَسِيحْ وْمَا حَاسِبْهُمْشْ عْلَى ذْنُوبْهُمْ وْكَلِّفْنَا بَاشْ نْخَبّْرُوا بِالمُصَالْحَة هَاذِي.</verse>
				<verse number="20">إِمَّالاَ أَحْنَا سُفَرَاءْ المَسِيحْ، وْكَإِنُّو اللهْ يِتْكَلِّمْ عْلَى طْرِيقْنَا. نِتْشَحّْتُوكُمْ بْإِسْمْ المَسِيحْ بَاشْ تِتْصَالْحُوا مْعَ اللهْ.</verse>
				<verse number="21">رَاهُو الِّي عُمْرُو مَا عْرَفْ الْخَطيّة، اللهْ خَلاَّهْ يْهِزْ الْخَطِيَّة مْتَاعْنَا بَاشْ نْكُونُو نِحْنَا بِرْ الله فيهْ هُو.</verse>
			</chapter>
			<chapter number="6">
				<verse number="1">مَا دَامْنَا أَحْنَا مِتْشَارْكِينْ فِي الخِدْمَة مْعَ اللهْ نُطْلْبُوا مِنْكُمْ إِنّْكُمْ مَا تْكُونُوشْ قْبِلْتُوا نِعْمِةْ اللهْ مِنْ غِيرْ فَايْدَة.</verse>
				<verse number="2">عْلَى خَاطْرُو يْقُولْ: فِي الوَقْتْ المنَاسِبْ جَاوِبْتِكْ، وْ فِي يُومْ الخَلاَصْ عَاوِنْتِكْ. وْهَاذَا يُومْ وْوَقْتْ مُنَاسِبْ عِنْدْ اللهْ، وْهَاذَا يُومْ الخَلاَصْ.</verse>
				<verse number="3">مَا نْحِبُّوشْ نْعَطّْلُوا فِي حَتَّى حَاجَة بَاشْ مَا يْكُونْ حَتَّى لُومْ عْلَى خِدْمِتْنَا،</verse>
				<verse number="4">آمَا نْوَرِّيوْ الِّي أَحْنَا خُدَّامْ اللهْ فِي كُلْ شَيْء وْنُصْبْرُوا فِي الأَوْقَاتْ الصْعِيبَة وْأَوْقَاتْ الإِحْتِيَاجْ وِالضِّيقْ</verse>
				<verse number="5">وِالضَّرْبْ وِالحَبْسْ وِالمَشَاكِلْ وِالتْعَبْ وِالسْهَرْ وِالصُّومْ،</verse>
				<verse number="6">بِالطْهَارَة وِالمَعْرْفَة وْوُسْعْ البَالْ وِالبْهَاوَة وِالرُّوحْ مْتَاعْ القَدَاسَة وِالمْحَبَّة الصَّادْقَة،</verse>
				<verse number="7">بِالكْلاَمْ الصَّادِقْ وْقُدْرِةْ اللهْ وِسْلاَحْ الحَقْ وَقْتِلِّي نْهَاجْمُوا وْوَقْتِلِّي نْدَافْعُوا،</verse>
				<verse number="8">بِالكَرَامَة وِالذُّلْ، بِالسُّمْعَة الخَايْبَة وِالبَاهْيَة. النَّاسْ يِعْتَبْرُونَا كَاذْبِينْ وْإِحْنَا صَادْقِينْ،</verse>
				<verse number="9">مَجْهُولِينْ وْإِحْنَا مَعْرُوْفِينْ، مُوتَى وْإِحْنَا كِيفْ مَا تْشُوفُوا حَيِّينْ، يْعَاقْبُونَا آمَا مَا يُقْتْلُونَاشْ،</verse>
				<verse number="10">حْزَانَى وْإِحْنَا دِيمَا فَرْحَانِينْ، فُقَرَاءْ وْإِحْنَا نِغْنِيوْ بَرْشَة نَاسْ، مَا عِنْدْنَا حَتَّى شَيْء وْإِحْنَا نِمْلْكُوا كُلْ شَيْء.</verse>
				<verse number="11">كَلِّمْنَاكُمْ بْصَرَاحَة، يَا أَهْلْ كُورِنْثُوسْ، وْحَلِّينَالْكُمْ قْلُوبْنَا.</verse>
				<verse number="12">مَا نَاشْ أَحْنَا الِّي ضَيِّقْنَا عْلِيكُمْ، آمَا الضِّيقْ رَاهُو فِي قْلُوبْكُمْ.</verse>
				<verse number="13">نْكَلِّمْكُمْ كِيفْ وْلاَدِي. إِمَّالاَ إِنْتُومَا حِلُّوا قْلُوبْكُمْ وْعَامْلُونَا كِيفْ مَا نْعَامْلُوكُمْ.</verse>
				<verse number="14">مَا تْكُونُوشْ تَحْتْ سْقَفْ وَاحِدْ مْعَ الِّي مَا هُمْشْ مُؤْمْنِينْ. شْنُوَّة الِّي يِجْمَعْ الخِيرْ مْعَ الشَّرْ؟ وِشْنُوَّة الِّي يَرْبِطْ النُّورْ بِالظْلاَمْ؟</verse>
				<verse number="15">وِشْنُوَّة الشَّيْء الِّي المَسِيحْ يْوَافِقْ فِيهْ بْلِيسْ؟ وِشْنُوَّة الشَّيْء الِّي المُؤْمِنْ يِتْشَارِكْ فِيهْ مْعَ الِّي مُوشْ مُؤْمِنْ؟</verse>
				<verse number="16">وِشْنُوَّة الإِتِّفَاقْ الِّي بِينْ هَيْكِلْ اللهْ وِالصْنَبْ؟ رَانَا أَحْنَا هَيْكِلْ اللهْ الحَيْ. هَاذَا الِّي يْقُولُو اللهْ: بَاشْ نُسْكُنْ فِي وُسْطْهُمْ وْنِمْشِي مْعَاهُمْ، وِيْكُونُوا شَعْبِي وِنْكُونْ إِلاَهْهُمْ.</verse>
				<verse number="17">	 هَاذَاكَا عْلاَشْ الرَّبْ يْقُولْ أُخْرْجُوا مِنْ وُسْطْهُمْ وْخَلِّيوْهُمْ، مَا تْمِسُّوشْ المَنْزُوسْ، وْآنَا نِقْبِلْكُمْ</verse>
				<verse number="18">	 وِنْكُونْ بُوكُمْ وِتْكُونُوا وْلاَدِي وِبْنَاتِي يْقُولْ الرَّبْ القَادِرْ.</verse>
			</chapter>
			<chapter number="7">
				<verse number="1">يَا حْبَابْنَا، الوُعُودْ هَاذِي الكُلْهَا عْطَاهَالْنَا اللهْ، آمَا خَلِّينَا نْكُونُوا طَاهْرِينْ مِالحَاجَاتْ الكُلْهَا الِّي تْنَجِّسْ البْدَنْ وِالرُّوحْ، وْنَسْعَاوْ بَاشْ نْعِيشُوا فِي قَدَاسَة كَامْلَة وِنْخَافُوا مِنْ رَبِّي.</verse>
				<verse number="2">حِلُّولْنَا قْلُوبْكُمْ، رَانَا مَا ظْلَمْنَا حَتَّى حَدْ وْمَا ضَرِّينَا حَتَّى حَدْ وْمَا تْحَيِّلْنَا عْلَى حَتَّى حَدْ.</verse>
				<verse number="3">مَا نِيشْ نْقُولْ فِي الشَّيْء هَاذَا بَاشْ نُحْكُمْ عْلِيكُمْ، رَانِي قُلْتِلْكُمْ مِنْ قْبَلْ الِّي إِنْتُومَا فِي قْلُوبْنَا بَاشْ نْمُوتُوا مْعَ بْعَضْنَا وِلاَّ نَحْيَاوْ مْعَ بْعَضْنَا.</verse>
				<verse number="4">آنَا نَاثِقْ فِيكُمْ بَرْشَة وْنِتْفُوخِرْ بِيكُمْ بَرْشَة. بْرَغْمْ المَشَاكِلْ الكُلْهَا الِّي عِنْدْنَا، قَلْبِي مَلْيَانْ بِالشَّجَاعَة وْفَايِضْ بِالفَرْحَة.</verse>
				<verse number="5">مِلِّي وْصُلْنَا لْمَقْدُونِيَّة مَا ارْتَحْنَاشْ، المَشَاكِلْ جَايِتْنَا مِالجِيهَاتْ الكُلْ: العَرْكْ البَرَّا وِالخُوفْ الدَاخِلْ.</verse>
				<verse number="6">آمَا اللهْ الِّي يْعَزِّي المِتْوَاضْعِينْ عَزَّانَا بْجَيَّانْ تِيطُسْ،</verse>
				<verse number="7">مُوشْ بْجَيَّانُو بَرْكْ، آمَا كِشَجَّعْتُوهْ. وِفْرَحْتْ أَكْثِرْ وَقْتِلِّي حْكَالْنَا كِيفَاشْ إِنْتُومَا سْتَاحِجْتُونِي وِحْزِنْتُوا عْلَى خَاطْرِي وْغِرْتُوا عْلِيَّ.</verse>
				<verse number="8">حَتَّى إِذَا كَانْ خَلِّيتْكُمْ تِحْزْنُوا بِالجْوَابْ مْتَاعِي، رَانِي مَا نِيشْ نَادِمْ الِّي كْتِبْتُو. وْإِذَا كَانْ نْدِمْتْ، عْلى خَاطِرْنِي شُفْتْ الِّي هُوَ خَلاَّكُمْ تِحْزْنُوا لْسَاعَة مِالزْمَانْ،</verse>
				<verse number="9">رَانِي تَوَّا فَرْحَانْ، مُوشْ عْلَى خَاطِرْنِي خَلِّيتْكُمْ تِحْزْنُوا، آمَا عْلَى خَاطِرْ حُزْنْكُمْ خَلاَّكُمْ اتُّوبُوا. وْهُوَ حُزْنْ كِيفْ مَا يْحِبْ اللهْ، إِمَّالاَ أَحْنَا مَا ضَرِّينَاشْ حَتَّى وَاحِدْ فِيكُمْ.</verse>
				<verse number="10">رَاهُو الحُزْنْ الِّي يْحِبْ عْلِيهْ اللهْ يْهِزْ لِلتَّوْبَة الِّي تْهِزْ لِلخَلاَصْ وِلِّي مَا فِيهَاشْ نْدَمْ، آمَا الحُزْنْ الِّي مِالدِّنْيَا رَاهُو يْهِزْ لِلمُوتْ.</verse>
				<verse number="11">شُوفُوا كِيفَاشْ الحُزْنْ الِّي يْحِبْ عْلِيهْ اللهْ قَدَّاشْ خَلاَّكُمْ تْكُونُوا حَارْصِينْ وْقَدَّاشْ ادَّافْعُوا وْقَدَّاشْ تِتْغَشَشُوا وْقَدَّاشْ تْخَافُوا وْقَدَّاشْ تِسْتَاحْجُوا وْقَدَّاشْ تْغِيرُوا وْقَدَّاشْ تِنْتَقْمُوا وْوَرِّيتُوا الِّي إِنْتُومَا أَبْرِيَاءْ مِالشَّيْء الِّي وْقَعْ الكُلُّو.</verse>
				<verse number="12">إِمَّالاَ، آنَا مَا كْتِبْتِلْكُمْشْ عْلَى خَاطِرْ الِّي غْلُطْ وِلاَّ عْلَى خَاطِرْ الِّي تِغْلَطْ فِي حَقُّو، آمَا بَاشْ يُظْهُرْ قُدَّامْ اللهْ الِّي إِنْتُومَا مِتْلْهِينْ بِينَا،</verse>
				<verse number="13">هَاذَاكَا عْلاَشْ وَقْتِلِّي إِنْتُومَا تِتْعَزَّاوْ أَحْنَا زَادَا نِتْعَزُّوا. وْزِيدْ عْلَى هَاذَا فْرَحْنَا أَكْثِرْ الِّي تِيطُسْ كَانْ فَرْحَانْ عْلَى خَاطِرْكُمْ الكُلْكُمْ طَمِّنْتُوهْ.</verse>
				<verse number="14">وْإِذَا كَانْ آنَا ظَهِّرْتْلُو الِّي آنَا نِتْفُوخِرْ بِيكُمْ، رَانِي مَا نِحْشِمْشْ بِالشَّيْء هَاذَاكَا. وْكِيفْ مَا كُنَّا صَادْقِينْ فِي الِّي قُلْنَاهُولْكُمْ الكُلْ، رَانَا زَادَا صَادْقِينْ وَقْتِلِّي تْفُوخِرْنَا بِيكُمْ قُدَّامْ تِيطُسْ.</verse>
				<verse number="15">وِمْحَبّْتُو لِيكُمْ تْزِيدْ، كُلْ مَا يِتْفَكِّرْ كِيفَاشْ الكُلْكُمْ طُعْتُوهْ وِقْبِلْتُوهْ بْخُوفْ وِاحْتِرَامْ.</verse>
				<verse number="16">وْآنَا فَرْحَانْ الِّي نَاثِقْ فِيكُمْ فِي كُلْ شَيْء.</verse>
			</chapter>
			<chapter number="8">
				<verse number="1">وِنْحِبُّوا، يَا إِخْوَة، نِعْلْمُوكُمْ كِيفَاشْ ظُهْرِتْ نِعْمِةْ اللهْ فِي كَنَايِسْ مَقْدُونِيَّة.</verse>
				<verse number="2">رَغْمْ المَصَاعِبْ الِّي تْعَدَّاوْ بِيهَا، فَرْحِتْهُمْ الكْبِيرَة وْفَقْرْهُمْ القَاسِي فَاضُوا وْوَلاَّوْ غُنْيَا مِنْ كَثْرِةْ الكَرَمْ مْتَاعْهُمْ.</verse>
				<verse number="3">وْآنَا انَّجِّمْ نِشْهِدْ الِّي هُومَا عْطَاوْ عْلَى قَدْ مَا يْنَجّْمُوا، وْأَكْثِرْ مِلِّي يْنَجّْمُوا، مِنْ غِيرْ مَا لَزّْهُمْ حَتَّى حَدْ،</verse>
				<verse number="4">وِتْشَّحْتُونَا بَاشْ نِكْرْمُوهُمْ كِنْخَلِّيوْهُمْ يِتْشَارْكُوا مْعَانَا بَاشْ نْعَاوْنُوا المُؤْمْنِينْ الِّي فِي اليَهُودِيَّة.</verse>
				<verse number="5">آمَا عَمْلُوا أَكْثِرْ مِلِّي كُنَّا نِتْوَقّْعُوا مِنْهُمْ، فِي الأُوِّلْ سَلّْمُوا رْوَاحْهُمْ لِلرَّبْ وِمْبَاعِدْ لِينَا أَحْنَا كِيفْ مَا حَبْ رَبِّي.</verse>
				<verse number="6">يَاخِي طْلَبْنَا مِنْ تِيطُسْ بَاشْ يْكَمِّلْ الخِدْمَة المُبَارْكَة الِّي بْدَاهَا مْعَاكُمْ.</verse>
				<verse number="7">وْمَا دَامْكُمْ بَاهِينْ فِي كُلْ شَيْء: فِي الإِيمَانْ وِالكْلاَمْ الوَاضِحْ وِالمَعْرْفَة وِالحْرَارَة فِي الخِدْمَة وِالمْحَبَّة لِينَا، يَا لِيتْكُمْ تْكُونُوا زَادَا بَاهِينْ فِي الخِدْمَة المُبَارْكَة هَاذِي.</verse>
				<verse number="8">وْمَا نْقُولِشْ الشَّيْء هَاذَا بَاشْ نُأْمِرْكُمْ بِيهْ، آمَا بَاشْ نْجَرِّبْ بِالحْرَارَة مْتَاعْ الأُخْرِينْ قَدَّاشْ عِنْدْكُمْ مْحَبَّة.</verse>
				<verse number="9">وْإِنْتُومَا تَعْرْفُوا نِعْمِةْ رَبّْنَا يَسُوعْ المَسِيحْ: كِيفَاشْ وَلَّى فْقِيرْ عْلَى خَاطِرْكُمْ، رَغْمِلِّي هُوَ غْنِي، بَاشْ إِنْتُومَا تِتْغْنَاوْ بْفَقْرُو.</verse>
				<verse number="10">وْهَاذَا رَايِي فِي الحَاجَة هَاذِي، وِلِّي هُوَ بَاهِيلْكُمْ، إِنْتُومَا أَوِّلْ نَاسْ بْدِيتُوا الخِدْمَة هَاذِي العَامْ الِّي فَاتْ، وْأَوِّلْ مِنْ حَبْ يِخْدِمْهَا.</verse>
				<verse number="11">كَمّْلُوا تَوَّا الخِدْمَة بَاشْ تْكَمّْلُوهَا عْلَى قَدْ طَاقِتْكُمْ.</verse>
				<verse number="12">رَاهُو وَقْتِلِّي تْحِبُّوا تَعْطِيوْ، اللهْ يَرْضَى عْلَى الإِنْسَانْ بِلِّي عَنْدُو، مُوشْ بِلِّي مَا عِنْدُوشْ.</verse>
				<verse number="13">مَا نُقْصُدْشْ الِّي إِنْتُومَا بَاشْ تِتْعَدَّاوْ بْظُرُوفْ صْعِيبَة وْغِيرْكُمْ يْكُونْ مِرْتَاحْ، آمَا نُقْصُدْ إِنّْكُمْ تْكُونُوا كِيفْ كِيفْ،</verse>
				<verse number="14">وْتَوّا الِّي زَايِدْ عْلِيكُمْ يْكَمِّلْ الِّي نَاقِصْهُمْ، بَاشْ الِّي زَايِدْ عْلِيهُمْ يْكَمِّلْ الِّي نَاقِصْكُمْ، وْهَكَّا تْكُونُوا كِيفْ كِيفْ.</verse>
				<verse number="15">كِيفْ مَا يْقُولْ الكْتَابْ المُقَدَّسْ: الِّي لَمْ بَرْشَة مَا فْضُلْ عَنْدُو حَتَّى شَيْء، وِلِّي لَمْ شْوَيَّة مَا نُقْصُو حَتَّى شَيْء.</verse>
				<verse number="16">نُشْكُرْ اللهْ الِّي خَلَّى تِيطُسْ زَادَا يْحِبْ يْعَاوِنْكُمْ كِيفِي آنَا،</verse>
				<verse number="17">وْمَا كْفَاهِشْ بَاشْ يَعْمِلْ الشَّيْء الِّي طْلَبْنَاهْ مِنُّو، زَادْ جَاكُمْ هُوَ بِيدُو مِنْ كَثْرِةْ مَا هُوَ مِتْوَلْهِي بِيكُمْ.</verse>
				<verse number="18">وِبْعَثْنَا مْعَاهْ وَاحِدْ مِنْ خْوَاتْنَا الِّي تُشْكِرْ فِيهْ الكَنَايِسْ الكُلْهَا عْلَى خِدْمْتُو فِي التَّبْشِيرْ.</verse>
				<verse number="19">وْزِيدْ عْلَى هَاذَا، الكَنَايِسْ خْتَارِتُّو بَاشْ يْسَافِرْ مْعَانَا بَاشْ يْعَاوِنَّا فِي الخِدْمَة المُبَارْكَة هَاذِي الِّي قَاعْدِينْ نِخْدْمُوا فِيهَا لْمَجْدْ اللهْ وْبَاشْ نْوَرِّيوْ حُسْنْ النِّيَّة مْتَاعْنَا.</verse>
				<verse number="20">وْإِحْنَا رَادِّينْ بَالْنَا بَاشْ حَتَّى حَدْ مَا يْلُومْنَا كِيفَاشْ قَاعْدِينْ نِسْتَعْمْلُوا فِي الفْلُوسْ الِّي تْبَرّْعُولْنَا بِيهَا،</verse>
				<verse number="21">عْلَى خَاطِرْنَا نْحِبُّوا نَعْمْلُوا الحَاجَاتْ البَاهْيَة، مُوشْ قُدَّامْ الرَّبْ وَحْدُو، آمَا قُدَّامْ النَّاسْ زَادَا.</verse>
				<verse number="22">وِبْعَثْنَا مْعَاهُمْ خُونَا الِّي جَرِّبْنَاهْ بَرْشَة مَرَّاتْ وْشُفْنَا الِّي هُوَ نَاشِطْ فِي كُلْ شَيْء، وْهُوَ تَوَّا مِتْحَمِّسْ يَاسِرْ عْلَى خَاطْرُو يَاثِقْ فِيكُمْ بَرْشَة.</verse>
				<verse number="23">آمَا تِيطُسْ رَاهُو مْعَايَا وِيْعَاوِنْ فِيَّ عْلَى خِدْمِتْكُمْ، وْآمَا الزُّوزْ الإِخْوَة الِّي مْعَاهْ، رَاهُمْ الرُّسُلْ مْتَاعْ الكَنَايِسْ وْهُومَا مَجْدْ المَسِيحْ.</verse>
				<verse number="24">إِمَّالاَ وَرِّيوْ مْحَبِّتْكُمْ لِيهُمْ قُدَّامْ الكَنَايِسْ وْكِيفَاشْ أَحْنَا عِنْدْنَا الحَقْ كِنُتْفُوخْرُوا بِيكُمْ.</verse>
			</chapter>
			<chapter number="9">
				<verse number="1">وْآنَا نْرَى الِّي مُوشْ لاَزِمْ نِكْتْبِلْكُمْ عْلَى الإِخْوَة المُؤْمْنِينْ كِيفَاشْ تْعَاوْنُوهُمْ،</verse>
				<verse number="2">عْلَى خَاطِرْنِي نَعْرِفْ الِّي انْتُومَا تْحِبُّوا الشَّيْء هَاذَا وْنِتْفُوخِرْ بِيكُمْ قُدَّامْ المَقْدُونِيِّينْ وِنْقُولِلْهُمْ الِّي إخْوِتْنَا فِي أَخَائِيَة حَاضْرِينْ مِالعَامْ الِّي فَاتْ. الحِرْصْ مْتَاعْكُمْ شَجَّعْ النَّاسْ بَاشْ يْعَاوْنُوا،</verse>
				<verse number="3">آمَا رَانِي بْعَثْتِلْكُمْ الإِخْوَة هَاذُومَا بَاشْ فُخْرِتْنَا بِيكُمْ فِي الشَّيْء هَاذَا مَا تْكُونِشْ غَالْطَة، وْبَاشْ تْكُونُوا حَاضْرِينْ كِيفْ مَا قُلْتْ.</verse>
				<verse number="4">وْآنَا نْخَافْ إِنُّو يْجِيوْ مْعَايَا جْمَاعَة مِالمَقْدُونِيِّينْ وْيَلْقَاوْكُمْ مَا كُمْشْ حَاضْرِينْ، نُقْعْدُوا أَحْنَا فِي الحِشْمَة، إِذَا كَانْ مُوشْ إِنْتُومَا زَادَا. بَعْدْ مَا كُنَّا وَاثْقِينْ فِي فُخْرِتْنَا بِيكُمْ.</verse>
				<verse number="5">هَاذَاكَا عْلاَشْ رِيتْ إِنُّو لاَزِمْ نُطْلُبْ مِالإِخْوَة بَاشْ يِسْبْقُونِي لِيكُمْ بَاشْ يْحَضّْرُوا الحَاجَاتْ الِّي وْعِدْتُونِي بِيهَا، وْهَكَّا بَاشْ تَعْطِيوْ عْلَى رَاحِتْكُمْ مُوشْ مَلْزُوزِينْ.</verse>
				<verse number="6">وِاتْذَكّْرُوا إِنُّو الِّي يَزْرَعْ بالْبُخْلْ يَحْصِدْ بالْبُخْلْ، وِلِّي يَزْرَعْ بالْبَرْكَة يَحْصِدْ بِالْبَرْكَة.</verse>
				<verse number="7">خَلِّي كُلْ وَاحِدْ يَعْطِي الشَّيْء الِّي نْوَاهْ فِي قَلْبُو، مُوشْ نَادِمْ وِلاَّ مَلْزُوزْ، عْلَى خَاطِرْ اللهْ يْحِبْ الِّي يَعْطِي وْهُوَ فَرْحَانْ.</verse>
				<verse number="8">وِالله قَادِرْ بَاشْ يْزِيدْكُمْ كُلْ خِيرْ، وِيْكُونْ عِنْدْكُمْ مَا يِكْفِيكُمْ فِي كُلْ وَقْتْ بَاشْ تْزِيدُوا تَعْمْلُوا الخِيرْ أَكْثِرْ،</verse>
				<verse number="9">كِيفْ مَا تِكْتِبْ فِي الكْتَابْ المُقَدَّسْ: فَرِّقْ بْلاَشْ حْسَابْ وِعْطَى لِلفُقَرَاءْ، البِرْ مْتَاعُو يْدُومْ لِلأَبَدْ.</verse>
				<verse number="10">وِالله الِّي يَعْطِي الزِّرِّيعَة لِلِّي يَزْرَعْ وِالخُبْزْ لِلمَاكْلَة بَاشْ يَعْطِيكُمْ زِرِّيعِتْكُمْ وِيْكَثِّرْهَا بَاشْ البِرْ مْتَاعْكُمْ يِنْتِجْ بَرْشَة ثَمَرْ.</verse>
				<verse number="11">وْيِغْنِيكُمْ فِي كُلْ شَيْء، بَاشْ يْكُونْ الكَرَمْ مْتَاعْكُمْ بْلاَشْ حْسَابْ وِالنَّاسْ يُشْكْرُوا اللهْ عْلَى خَاطِرْ الكَرَمْ مْتَاعْكُمْ.</verse>
				<verse number="12">رَاهِي الخِدْمَة هَاذِي الِّي تِخْدْمُوا فِيهَا مُوشْ تِكْفِي احْتِيَاجَاتْ المُؤْمْنِينْ آكَاهُو، آمَا تْفِيضْ بَاشْ تْخَلِّي النَّاسْ يِحْمْدُوا اللهْ بَرْشَة.</verse>
				<verse number="13">وِالخِدْمَة هَاذِي دَلِيلْ عْلَى إِيمَانْكُمْ، وِيْمَجّْدُوا اللهْ عْلَى طَاعِتْكُمْ وَقْتِلِّي تِشْهْدُوا بْإِنْجِيلْ المَسِيحْ وِعْلَى الكَرَمْ مْتَاعْكُمْ وَقْتِلِّي تْعَاوْنُوهُمْ وِتْعَاوْنُوا الأُخْرِينْ الكُلْهُمْ.</verse>
				<verse number="14">وِيْصَلِّيوْ مِنْ أَجْلْكُمْ وْهُومَا مِسْتَاحْجِينْكُمْ عْلَى خَاطِرْ نِعْمِةْ اللهْ عْلِيكُمْ عْظِيمَة.</verse>
				<verse number="15">وِالحَمْدْ للهْ عْلَى نِعْمْتُو الِّي مَا ثَمَّاشْ كِيفْهَا!</verse>
			</chapter>
			<chapter number="10">
				<verse number="1">آنَا بُولُسْ نُطْلُبْ مِنْكُمْ بِالتَّوَاضُعْ مْتَاعْ المَسِيحْ وْلُطْفُو، آنَا الِّي مِتْوَاضَعْ كِنِبْدَا مْعَاكُمْ وْجَرِيءْ كِنِبْدَا بْعِيدْ عْلِيكُمْ،</verse>
				<verse number="2">نِتْمَنَّى إِنّْكُمْ مَا تْلِزُّونِيشْ بَاشْ نْكُونْ صْعِيبْ وَقْتِلِّي نِبْدَا مْعَاكُمْ وْمَاذَا بِيَّ نْكُونْ مْعَ النَّاسْ الِّي يْخَمَمُوا الِّي أَحْنَا نْوَرِّيوْ فِي رْوَاحْنَا قُدَّامْ النَّاسْ.</verse>
				<verse number="3">صْحِيحْ، أَحْنَا نْعِيشُوا فِي البْدَنْ، آمَا مَا نْجَاهْدُوشْ الجِهَادْ مْتَاعْ النَّاسْ الِّي فِي الدِّنْيَا هَاذِي.</verse>
				<verse number="4">السْلاَحْ الِّي نْجَاهْدُوا بِيهْ مُوشْ مِالدِّنْيَا هَاذِي آمَا رَاهُو مِنْ عِنْدْ اللهْ وْقَادِرْ بَاشْ يْهَدِّمْ أَسْوَارْ</verse>
				<verse number="5">وْكُلْ حَاجَة مِتْكَبّْرَة تْجِي ضِدْ مَعْرِفْةْ اللهْ، وْنَرْبْطُوا كُلْ فِكْرْ وِنْخَلِّيوْهْ يْطِيعْ المَسِيحْ.</verse>
				<verse number="6">وْإِحْنَا مُسْتْعَدِّينْ بَاشْ نْنْتَقْمُو مِنْ كُلْ مَعْصْيَة وَقْتْ الطَّاعَة مْتَاعْكُمْ تْوَلِّي كَامْلَة.</verse>
				<verse number="7">أُخْزْرُوا لِلحَاجَاتْ كِيفْ مَا هِيَ. إِذَا كَانْ وَاحِدْ مْشَى فِي بَالُو الِّي هُوَ تَابِعْ لِلمَسِيحْ، خَلِّيهْ يِتْذَكِّرْ الِّي أَحْنَا زَادَا تَابْعِينْ لِلمَسِيحْ كِيفُو.</verse>
				<verse number="8">وْآنَا مَا نِحْشِمْشْ حَتَّى إِذَا كَانْ كَثِّرْتْ مِالفُخْرَة بِالسُّلْطَة الِّي عِنْدْنَا فِي المَسِيحْ وِلِّي نِسْتَعْمْلُوا فِيهَا بَاشْ نِبْنِيوْكُمْ مُوشْ بَاشْ نْطَيّْحُوكُمْ.</verse>
				<verse number="9">مَا نْحِبِّشْ نُظْهُرْ الِّي آنَا نْحَاوِلْ نْخَوِّفْكُمْ بِجْوَابَاتِي.</verse>
				<verse number="10">وْثَمَّة شْكُونْ مِنْكُمْ يْقُولْ: «جْوَابَاتْ بُولُسْ قْوِيَّة وِتْخَوِّفْ، آمَا وَقْتِلِّي يْجِي بِيدُو رَاهُو ضْعِيفْ وِكْلاَمُو فَارِغْ.»</verse>
				<verse number="11">خَلِّيهْ يَعْرِفْ الِّي يْقُولْ فِي الكْلاَمْ هَاذَا الِّي الشَّيْء الِّي نِكْتْبُوهْ فِي جْوَابَاتْنَا وْإِحْنَا غَايْبِينْ هُوَ بِيدُو الِّي نَعْمْلُوهْ وَقْتِلِّي الِّي نْكُونُوا حَاضْرِينْ.</verse>
				<verse number="12">أَحْنَا مَا انَّجّْمُوشْ نْشَبّْهُوا رْوَاحْنَا بِلِّي يُشْكْرُوا فِي رْوَاحْهُمْ وِلاَّ نْحُطُّوا رْوَاحْنَا كِيفْهُمْ، قَدَّاشْهُمْ مَا عِنْدْهُمْشْ عْقَلْ! يْقِيسُوا فِي رْوَاحْهُمْ بِرْوَاحْهُمْ وْيُحْكْمُوا عْلَى رْوَاحْهُمْ بِيدِيهُمْ.</verse>
				<verse number="13">آمَا أَحْنَا، رَانَا مَا نِتْفُوخْرُوشْ بْحَاجَاتْ مَا عْمَلْنَاهَاشْ، آمَا رَانَا نَاقْفُوا فِي الحَدْ الِّي حَطّْهُولْنَا اللهْ بَاشْ نُوصْلُولْكُمْ بِيهْ.</verse>
				<verse number="14">وْإِحْنَا مَا نِدَّعِيوْشْ حَاجَاتْ مَا هِيشْ مْتَاعْنَا، كَإِنَّا مَا وْصُلْنَاشْ لِيكُمْ، عْلَى خَاطِرْنَا أَحْنَا بِالحَقْ وْصُلْنَالْكُمْ وِمْعَانَا إِنْجِيلْ المَسِيحْ.</verse>
				<verse number="15">وْمَا نْفُوتُوشْ الحَدْ هَاذَاكَا وْنِتْفُوخْرُوا بِالخِدْمَة مْتَاعْ غِيرْنَا، آمَا عِنْدْنَا رَجَاءْ إِنُّو إِيمَانْكُمْ يِكْبِرْ وْخِدْمِتْنَا فِي وُسْطْكُمْ تْزِيدْ فِي الحَدْ الِّي حَطْهُولْنَا اللهْ،</verse>
				<verse number="16">بَاشْ نْبَشّْرُوا بِالإِنْجِيلْ فِي بْلاَدْ أَبْعِدْ مِنْ بْلاَدْكُمْ، بَاشْ مَا نِتْفُوخْرُوشْ بِالشَّيْء الِّي عَمْلُو غِيرْنَا فِي خِدْمْتُو.</verse>
				<verse number="17">وِالكْتَابْ المُقَدَّسْ يْقُولْ: «الِّي يِتْفُوخِرْ، خَلِّيهْ يِتْفُوخِرْ بِالرَّبْ»</verse>
				<verse number="18">عْلَى خَاطِرْ الِّي يُشْكْرُو الرَّبْ هُوَ المَقْبُولْ، مُوشْ الِّي يُشْكُرْ رُوحُو.</verse>
			</chapter>
			<chapter number="11">
				<verse number="1">يَا لِيتْكُمْ تِتْحَمّْلُونِي، حَتَّى إِذَا نِتْصَرِّفْ مِنْ غِيرْ عْقَلْ. إِي نْعَمْ، اتْحَمّْلُونِي!</verse>
				<verse number="2">آنَا نْغِيرْ عْلِيكُمْ وِالغِيرَة هَاذِي مِنْ عِنْدْ اللهْ عْلَى خَاطِرْنِي خْطَبْتْكُمْ لْرَاجِلْ وَاحِدْ الِّي هُوَ المَسِيحْ، نْقَدِّمْكُمْ لِيهْ كِيفْ صْبِيَّة طَاهْرَة.</verse>
				<verse number="3">آنَا خَايِفْ لَعْقُولاَتْكُمْ تِبْعِدْ عْلَى الصِّدْقْ وِالطَّاعَة لْيَسُوعْ المَسِيحْ كِيفْ مَا حَوَّا تْخَدْعِتْ بِالخُبْثْ مْتَاعْ اللَّفْعَى.</verse>
				<verse number="4">لُو كَانْ جَاكُمْ وَاحِدْ يْبَشِّرْ بْيَسُوعْ آخَرْ غِيرْ الِّي بَشِّرْنَاكُمْ بِيهْ، وِلاَّ يْجِيبِلْكُمْ رُوحْ غِيرْ الِّي خْذِيتُوهْ، وْإِنْجِيلْ غِيرْ الِّي جَاكُمْ. رَاكُمْ تْحَمِّلْتُوهْ بِالقْدَا.</verse>
				<verse number="5">وْمَا نِتْصَوِّرْشْ رُوحِي أَقَلْ قِيمَة «مِالرُّسُلْ الكْبَارْ هَاذُوكُمْ!»</verse>
				<verse number="6">إِذَا كُنْتْ نَاقِصْ فِي الكْلاَمْ، رَانِي مَا نِيشْ نَاقِصْ فِي المَعْرْفَة. وِالشَّيْء هَاذَا ظَهِّرْنَاهُولْكُمْ فِي كُلْ شَيْء.</verse>
				<verse number="7">يَاخِي آنَا عْمَلْتْ ذَنْبْ كِطَيِّحْتْ مِنْ رُوحِي بَاشْ إِنْتُومَا تْكُونْ عِنْدْكُمْ قِيمَة وْبَشِّرْتْكُمْ بْإِنْجِيلْ اللهْ مِنْ غِيرْ مُقَابِلْ؟</verse>
				<verse number="8">حْرِمْتْ كَنَايِسْ أُخْرِينْ وِخْذِيتْ مِنْ عِنْدْهُمْ بَاشْ نِخْدِمْكُمْ إِنْتُومَا</verse>
				<verse number="9">وْمَا ثَقِّلْتِشْ عْلَى حَتَّى وَاحِدْ مِنْكُمْ وَقْتِلِّي كُنْتْ مِحْتَاجْ وْآنَا مَا بِينَاتْكُمْ، وِالإِخْوَة الِّي جَاوْ مِنْ مَقْدُونِيَّة عْطَاوْنِي الِّي نِحْتَاجُو. وْهَكَّا شَدِّيتْ صْحِيحْ بَاشْ مَا نْثَقِّلْشْ عْلِيكُمْ فِي حَتَّى شَيْء وْبِشْ نْزِيدْ نْشِدْ صْحِيحْ أَكْثِرْ.</verse>
				<verse number="10">وْكِيفْ ما حَقْ المَسِيحْ فِيَّ، حَتَّى حَدْ مَا يْنَحِّيلِي فُخْرْتِي فِي بْلاَدْ أَخَائِيَة.</verse>
				<verse number="11">عْلاَشْ؟ زَعْمَة عْلَى خَاطِرْ مَا نْحِبْكُمْشْ؟ رَبِّي يِعْلِمْ قَدَّاشْ آنَا نْحِبّْكُمْ.</verse>
				<verse number="12">وِلِّي نَعْمِلْ فِيهْ تَوَّا بَاشْ نْزِيدْ نَعْمْلُو بَاشْ نْوَقِّفْ النَّاسْ الِّي يْلَوّْجُوا عْلَى فُرْصَة بَاشْ يِتْفُوخْرُوا الِّي هُومَا يَعْمْلُوا فِي حَاجَاتْ كِيفْ الِّي نَعْمْلُوا فِيهَا أَحْنَا.</verse>
				<verse number="13">هُومَا رُسُلْ كَذَّابِينْ وْخُدَّامْ خَدَّاعِينْ يْوَرِّيوْ لِلنَّاسْ الِّي هُومَا زَادَا رُسُلْ المَسِيحْ.</verse>
				<verse number="14">وْمَا يْجِيكِشْ عْجَبْ، رَاهُو الشِّيطَانْ بِيدُو يُظْهُرْ بْمَظْهِرْ مَلاَكْ نُورْ،</verse>
				<verse number="15">مُوشْ غْرِيبْ إِنُّو الخُدَّامْ مْتَاعُو يُظْهْرُوا بْمَظْهِرْ الخُدَّامْ الأَبْرَارْ. هَاذُوكُمْ آخْرِتْهُمْ بَاشْ تْكُونْ عْلَى قَدْ عْمَايِلْهُمْ.</verse>
				<verse number="16">نْعَاوِدْ الِّي قُلْتُو: حَتَّى وَاحِدْ مَا يِمْشِي فِي بَالُو الِّي آنَا مَا عِنْدِيشْ عْقَلْ، مَا كَانِشْ اقْبْلُونِي كِيفْ وَاحِدْ مَا عِنْدُوشْ عْقَلْ بَاشْ نَلْقَى حَاجَة نِتْفُوخِرْ بِيهَا.</verse>
				<verse number="17">وِالكْلاَمْ الِّي نْقُولْ فِيهْ تَوَّا مُوشْ مِنْ عِنْدْ الرَّبْ، آمَا نْقُولُو كِيفْ وَاحِدْ مَا عِنْدُوشْ عْقَلْ وْعِنْدُو الجُرْأَة بَاشْ يِتْفُوخِرْ.</verse>
				<verse number="18">مَا دَامْهُمْ بَرْشَة مِنْكُمْ يِتْفُوخْرُوا بْحَاجَاتْ مْتَاعْ الدِّنْيَا، آنَا زَادَا بَاشْ نِتْفُوخِرْ.</verse>
				<verse number="19">وْإِنْتُومَا العَاقْلِينْ تِتْحَمّْلُوا الِّي مَا عِنْدُوشْ عْقَلْ وْإِنْتُومَا فَرْحَانِينْ.</verse>
				<verse number="20">إِي نْعَمْ، تِتْحَمّْلُوا الِّي يِسْتَعْبِدْكُمْ وِلِّي يِسْتْغَلّْكُمْ وْيِسْلِبْكُمْ وْيِتْكَبِّرْ عْلِيكُمْ وْيَضْرِبْكُمْ بِالكَفْ.</verse>
				<verse number="21">شَيْء يْحَشِّمْ! يُظْهُرْلِي مَا كُنَّاشْ قْوِيِّينْ فِي الشَّيْء هَاذَا. الِّي هُومَا يِتْفُوخْرُوا بِيهْ (وِكْلاَمِي كْلاَمْ وَاحِدْ جَاهِلْ) آنَا زَادَا نِتْفُوخِرْ بِيهْ.</verse>
				<verse number="22">إِذَا كَانْهُمْ هُومَا عِبْرَانِيِّينْ آنَا زَادَا عِبْرَاني، وِلاَّ إِسْرَائِيلِيِّينْ آنَا زَادَا إِسْرَائِيلِي، وِلاَّ مِنْ وْلاَدْ إِبْرَاهِيمْ آنَا زَادْ مِنْ وْلاَدْ إِبْرَاهِيمْ.</verse>
				<verse number="23">وْإِذَا كَانُوا خُدَّامْ المَسِيحْ (وِنْقُولْ الشَّيْء هَاذَا كِيفْ وَاحِدْ جَاهِلْ) رَانِي نْفُوتْهُمْ: فِي الجِهَادْ جَاهِدْتْ أَكْثِرْ مِنْهُمْ، فِي الدْخُولْ لِلحَبْسْ عَانِيتْ أَكْثِرْ مِنْهُمْ، فِي الضَّرْبْ تْحَمِّلْتُو أَكْثِرْ مِنْهُمْ ابَّرْشَة وِتْعَرِّضْتْ لِلمُوتْ بَرْشَة مَرَّاتْ،</verse>
				<verse number="24">وْضَرْبُونِي اليْهُودْ بِالسُّوطْ خَمْسَة مَرَّاتْ فِي كُلْ مَرَّة مِنْهُمْ تِسْعَة وِثْلاَثِينْ مَرَّة.</verse>
				<verse number="25">وْضَرْبُونِي الرُّومَانْ بِالعْصَا ثْلاَثَة مَرَّاتْ، وِالنَّاسْ رَجْمُونِي مَرَّة، وِتْكَسّْرِتْ بِيَّا السْفِينَة ثْلاَثَة مَرَّاتْ، وْعَدِّيتْ نْهَارْ وْلِيلَة فِي قَلْبْ البْحَرْ.</verse>
				<verse number="26">وْفِي السَّفْرَاتْ الِّي عْمَلْتْهُمْ تْعَرِّضْتْ لِلخْطَرْ مْتَاعْ الوِدْيَانْ وِالسُّرَّاقْ، وِالخْطَرْ مْتَاعْ اليْهُودْ وِلِّي مَاهُمْشْ يْهُودْ، وِالأَخْطَارْ فِي المُدُنْ، وْأَخْطَارْ فِي الخْلاَء، وْأَخْطَارْ فِي البْحَرْ، وْأَخْطَارْ مِالإِخْوَة الكَذَّابِينْ.</verse>
				<verse number="27">عَانِيتْ مِالخِدْمَة وِالتْعَبْ وِالسْهَرْ دِيمَا، وِالجُّوعْ وِالعْطَشْ وِالصُّومَانْ دِيمَا وِالبَرْدْ وِالعْرَى.</verse>
				<verse number="28">وْهَاذَا الكُلْ مْعَ الِّي نْعَانِي فِيهْ كُلْ يُومْ مِاللَّهْوَة بِالكَنَايِسْ الكُلْ.</verse>
				<verse number="29">شْكُونْ الِّي يُضُعُفْ وْآنَا مَا نُضْعُفْشْ مْعَاهْ، وِشْكُونْ الِّي يَعْثِرْ وْمَا نِحْزِنْشْ عْلِيهْ بَرْشَة.</verse>
				<verse number="30">لُوكَانْ بَاشْ نِتْفُوخِرْ رَانِي نِتْفُوخِرْ بْضَعْفِي.</verse>
				<verse number="31">وِالله بُو رَبّْنَا يَسُوعْ المُبَارَكْ لِلأَبَدْ يَعْرِفْ الِّي آنَا مَا نِكْذِبْشْ،</verse>
				<verse number="32">وْإِنُّو الوَالِي مْتَاعْ المَلِكْ الحَارِثْ فِي دِمَشْقْ أْمَرْ بَاشْ يْعِسُّوا عْلَى المْدِينَة بَاشْ يْنَجّْمُوا يْشِدُّونِي.</verse>
				<verse number="33">آمَا الإِخْوَة حَطُّونِي فِي قُفَّة كْبِيرَة وْهَبّْطُونِي عْلَى الشِّبَّاكْ مِنْ شِيرِةْ السُّورْ، وِمْنَعْتْ مِنُّو.</verse>
			</chapter>
			<chapter number="12">
				<verse number="1">وْإِذَا كَانْ نْحِبْ نِتْفُوخِرْ - بِالرَّغْمْ الِّي مَا يْوَاتِينِيشْ - انَّجِّمْ نَحْكِي عْلَى الرُّؤْيَاتْ الِّي مِنْ عِنْدْ رَبِّي وِالحَاجَاتْ الِّي كْشِفْهَالِي.</verse>
				<verse number="2">نَعْرِفْ رَاجِلْ مُؤْمِنْ بِالمَسِيحْ تِخْطَفْ لِلسْمَاء الثَّالْثَة قْبَلْ أَرْبَعْطَاشِنْ سْنَة. (يَاخِي تِخْطَفْ ابَّدْنُو؟ مَا نَعْرِفْشْ. وِلاَّ بْلاَشْ بْدَنْ؟ مَا نَعْرِفْشْ. اللهْ أَعْلَمْ.)</verse>
				<verse number="3">آمَا نَعْرِفْ الِّي هُوَ تِخْطَفْ لِلجَنَّة (ابَّدْنُو وِلاَّ مِنْ غِيرْ بْدَنْ؟ مَا نَعْرِفْشْ. اللهْ أَعْلَمْ.)</verse>
				<verse number="4">نَعْرِفْ الِّي هُوَ تِخْطَفْ لِلفِرْدَوْسْ وْغَادِيكَا سْمَعْ كْلاَمْ مَا يْنَجِّمْشْ البَشَرْ يَنْطِقْ بِيهْ وْحَتَّى حَدْ مَا عَنْدُو الحَقْ يُذْكُرْ الكْلاَمْ هَاذَاكَا.</verse>
				<verse number="5">الرَّاجِلْ هَاذَا نِتْفُوخِرْ بِيهْ، آمَا آنَا مَا نِتْفُوخِرْ كَانْ بِضَعَفَاتِي.</verse>
				<verse number="6">وْكَانْ حَبِّيتْ نِتْفُوخِرْ رَانِي مَا كُنْتِشْ جَاهِلْ، عْلَى خَاطِرْ نْقُولْ فِي الحَقْ. آمَا مَا نِتْفُوخِرْشْ بَاشْ حَتَّى حَدْ مَا يْفَكِّرْ الِّي آنَا أَكْبِرْ مِالحَالَة الِّي آنَا عْلِيهَا وِلاَّ آشْ يِسْمْعُوا مِنِّي.</verse>
				<verse number="7">وْبَاشْ مَا نِتْكَبِّرْشْ عْلَى خَاطِرْ الإِعْلاَنَاتْ الكْبِيرَة هَاذِي، دُخْلِتْلِي شُوكَة فِي بَدْنِي كَإِنّْهَا رَسُولْ مِنْ عِنْدْ الشِّيطَانْ بَاشْ يِضْرِبْنِي.</verse>
				<verse number="8">وِطْلَبْتْ مِنْ رَبِّي ثْلاَثَة مَرَّاتْ بَاشْ يْنَحِّيهَا مِنِّي،</verse>
				<verse number="9">يَاخِي قَلِّي: «نِعْمْتِي تِكْفِيكْ. قُوتِي تِكْمِلْ فِي الضُّعْفْ.» إِمَّالاَ آنَا نِتْفُوخِرْ وْنَفْرَحْ بْضَعْفِي بَاشْ قُوِّةْ المَسِيحْ تِحْمِينِي.</verse>
				<verse number="10">وْهَكَّا آنَا نَرْضَى بَاشْ نِتْحَمِّلْ الضَّعْفْ وِالإِهَانَة وِالضِّيقْ وِالإِضْطِهَادْ وِالتْعَبْ فِي سَبِيلْ المَسِيحْ، عْلَى خَاطِرْنِي كِنِبْدَا ضْعِيفْ وَقْتْهَا نْكُونْ قْوِي.</verse>
				<verse number="11">هَانِي وَلِّيتْ جَاهِلْ، وْإِنْتُومَا لَزِّيتُونِي بَاشْ نْكُونْ هَكَّا. كَانْ يِلْزِمْكُمْ تِكْرْمُونِي، وْمَا نِيشْ أَقَلْ «مِالرُّسُلْ الكْبَارْ هَاذُمْ»، حَتَّى لُوكَانْ مَا نِسْوَى شَيْء.</verse>
				<verse number="12">وِالعَلاَمَاتْ عْلَى انِّي آنَا رَسُولْ ظُهْرِتْ مَا بِينَاتْكُمْ بِالصَّبْرْ: مُعْجْزَاتْ وِعْجَايِبْ وْحَاجَاتْ غْرِيبَة.</verse>
				<verse number="13">شْنُوَّة نَاقِصْكُمْ عْلَى الكَنَايِسْ الأُخْرِينْ غِيرْ انِّي مَا نْثَقِّلْشْ عْلِيكُمْ فِي حَتَّى شَيْء. إِمَّالاَ سَامْحُونِي عْلَى الغَلْطَة هَاذِي!</verse>
				<verse number="14">آنَا مُسْتْعَدْ بَاشْ نْجِيكُمْ مَرَّة ثَالْثَة، وْمَانِيشْ بَاشْ نْثَقِّلْ عْلِيكُمْ عْلَى خَاطِرْنِي مَا حَاجْتِيشْ بِالحَاجَاتْ الِّي عِنْدْكُمْ آمَا حَاجْتِي بِيكُمْ إِنْتُومَا. مُوشْ الوْلاَدْ هُومَا الِّي يِلْزِمْهُمْ يْخَبِّيوْ الفْلُوسْ لْوَالْدِيهُمْ، آمَا الوَالْدِينْ هُومَا الِّي يْخَبِّيوْ لِوْلاَدْهُمْ.</verse>
				<verse number="15">وْآنَا نُصْرُفْ كُلْ مَا عِنْدِي وْآنَا فَرْحَانْ، وْحَتَّى نْمُوتْ عْلَى خَاطِرْكُمْ، يَاخِي كِآنَا نْحِبّْكُمْ بَرْشَة، إِنْتُومَا تْحِبُّونِي شْوَيَّة؟</verse>
				<verse number="16">إِي نْعَمْ، آنَا مَا ثَقِّلْتِشْ عْلِيكُمْ فِي حَتَّى شَيْء، آمَا ثَمَّة شْكُونْ يْقُولْ الِّي آنَا مِتْحَيِّلْ وِسْلِبْتْكُمْ؟</verse>
				<verse number="17">يَاخِي خْذِيتْ مِنْ عِنْدْكُمْ حَاجَة عْلَى يْدِينْ الِّي بْعَثْتْهُمْلْكُمْ؟</verse>
				<verse number="18">وَقْتِلِّي شَدِّيتْ صْحِيحْ فِي تِيطُسْ بَاشْ يِمْشِيلْكُمْ وِبْعَثْتْ مْعَاهْ الأَخْ الآخَرْ، يَاخِي تِيطُسْ خْذَا مِنْ عِنْدْكُمْ حَاجَة؟ مَا خْدِمْنَاشْ بْنَفْسْ الرُّوحْ؟ مَا مْشِينَاشْ فِي الطْرِيقْ هُوَ بِيدُو؟</verse>
				<verse number="19">عِنْدْكُمْ مُدَّة طْوِيلَة وْإِنْتُومَا مَاشِي فِي بَالْكُمْ الِّي أَحْنَا نْدَافْعُوا عْلَى رْوَاحْنَا بَرْشَة قُدَّامْكُمْ. أَحْنَا نِتْكَلّْمُوا قُدَّامْ اللهْ فِي المَسِيحْ، هَاذَا الكُلْ يَا الأحْبَابْ بَاشْ نِبْنِيوْكُمْ.</verse>
				<verse number="20">وْآنَا خَايِفْ، إِذَا جِيتْكُمْ، نَلْقَاكُمْ فِي حَالَة مَا نْحِبّْهَاشْ، وْتَلْقَاوْنِي فِي حَالَة مَا تْحِبُّوهَاشْ. نْخَافْ لاَ يْكُونْ بِينَاتْكُمْ عَرْكْ وْحُسْدْ وْغُشْ وْأَنَانِيَّة وْذَمَّانْ وْنَمِيمَة وْتَكَبُّرْ وْخُوضَة.</verse>
				<verse number="21">نْخَافْ، إِذَا جِيتْكُمْ مَرَّة أُخْرَى، يْخَلِّينِي رَبِّي ذْلِيلْ بِينَاتْكُمْ، نْوَلِّي نِبْكِي عْلَى بَرْشَة مِلِّي عَمْلُوا الذْنُوبْ قْبَلْ وْمَا تَابُوشْ عْلَى النْجَاسَة وِالزْنَى وِالفِسْقْ.</verse>
			</chapter>
			<chapter number="13">
				<verse number="1">وْهَاذِي المَرَّة الثَّالْثَة الِّي بَاشْ نْجِيكُمْ فِيهَا. وِالكْتَابْ المُقَدَّسْ يْقُولْ: «مَا يِتْحْكَمْ فِي قَضِيَّة كَانْ مَا يْكُونُوا ثَمَّة زُوزْ شْهُودْ وِلاَّ ثْلاَثَة.»</verse>
				<verse number="2">وَقْتِلِّي جِيتْكُمْ المَرَّة الثَّانْيَة قُلْتْ لِلِّي عَمْلُوا الذْنُوبْ قْبَلْ وِالشَّيْء بِيدُو نْقُولُو لِلأُخْرِينْ وْآنَا غَايِبْ: إِذَا كَانْ رْجَعْتِلْكُمْ رَانِي مَا نِيشْ بَاشْ نْكُونْ صْعِيبْ،</verse>
				<verse number="3">مَا دَامْكُمْ تُطْلْبُوا فِي دَلِيلْ عْلَى إِنُّو المَسِيحْ يِتْكَلِّمْ عْلَى لْسَانِي. وِالمَسِيحْ مُوشْ ضْعِيفْ وَقْتِلِّي يِتْعَامِلْ مْعَاكُمْ، آمَا رَاهُو قْوِي بِينَاتْكُمْ.</verse>
				<verse number="4">وْرَغْمِلِّي تِصْلَبْ وْهُوَ ضْعِيفْ، رَاهُو تَوَّا حَيْ بْقُدْرِةْ اللهْ. وْإِحْنَا زَادَا ضْعَافْ فِي المَسِيحْ، آمَا وَقْتِلِّي نِتْعَامْلُوا مْعَاكُمْ بَاشْ نْكُونُوا حَيِّينْ مْعَاهْ بْقُدْرِةْ اللهْ.</verse>
				<verse number="5">جَرّْبُوا رْوَاحْكُمْ وْحَاسْبُوهَا إِذَا كَانْ مَازِلْتُوا مُؤْمْنِينْ وِلاَّ لاَ. يَاخِي مَا تَعْرْفُوشْ رْوَاحْكُمْ وِلِّي يَسُوعْ المَسِيحْ فِيكُمْ؟ وِلاَّ رَاكُمْ فَاشْلِينْ.</verse>
				<verse number="6">آمَا أَحْنَا نِتْمَنَّاوْ إِنّْكُمْ تَعْرْفُوا الِّي أَحْنَا مَا نَاشْ فَاشْلِينْ.</verse>
				<verse number="7">وِنْصَلِّي للهْ إِنّْكُمْ مَا تَعْمْلُوشْ الشَّرْ، مُوشْ بَاشْ نُظْهْرُوا الِّي أَحْنَا نَاجْحِينْ، آمَا بَاشْ إِنْتُومَا تَعْمْلُوا الخِيرْ حَتَّى إِذَا كَانْ أَحْنَا نُظْهْرُوا كَإِنَّا فَاشْلِينْ.</verse>
				<verse number="8">أَحْنَا مَا انَّجّْمُوشْ نْقَاوْمُوا الحَقْ، آمَا انَّجّْمُوا نِخْدْمُوهْ آكَاهُو.</verse>
				<verse number="9">وْإِحْنَا نَفْرْحُوا بَرْشَة كِنْكُونُوا أَحْنَا ضْعَافْ وْإِنْتُومَا قْوِيِّينْ، وِالشَّيْء الِّي نْصَلِّيوْ مِنْ أَجْلُو إِنّْكُمْ تْكُونُوا كَامْلِينْ.</verse>
				<verse number="10">نِكْتْبِلْكُمْ وْآنَا غَايِبْ بَاشْ مَا نْكُونِشْ قَاسِي مْعَاكُمْ وْآنَا حَاضِرْ، بِالسُّلْطَة الِّي عْطَاهَالِي الرَّبْ بَاشْ نِبْنِيكُمْ مُوشْ بَاشْ نْهَدِّمْكُمْ.</verse>
				<verse number="11">وْتَوَّا يَا إِخْوَة، أَفْرْحُوا وْحَاوْلُوا تْكُونُوا كَامْلِينْ، وِاتْشَجّْعُوا وْكُونُوا رَايْ وَاحِدْ وْعِيشُوا فِي سَلاَمْ، وْإِلاَهْ المْحَبَّة وِالسَّلاَمْ يْكُونْ مْعَاكُمْ.</verse>
				<verse number="12">سَلْمُوا عْلَى بْعَضْكُمْ بُّوسَة مُقَدّْسَة.</verse>
				<verse number="13">يْسَلْمُوا عْلِيكُمْ الإِخْوَة القِدِّيسِينْ الكُلْهُمْ.</verse>
				<verse number="14">وْنِعْمِةْ رَبّْنَا يَسُوعْ المَسِيحْ وِمْحَبِّةْ اللهْ وْشَرِكِةْ الرُّوحْ القُدُسْ تْكُونْ مْعَاكُمْ الكُلْ!</verse>
			</chapter>
		</book>
		<book number="48">
			<chapter number="1">
				<verse number="1">مِنْ بُولُسْ الِّي هُوَ رَسُولْ مُوشْ مِنْ عِنْدْ النَّاسْ وِلاَّ عْلَى طْرِيقْ إِنْسَانْ آمَا مِنْ عِنْدْ يَسُوعْ المَسِيحْ وِالله الآبْ، الِّي قَيّْمُو مِالمُوتْ.</verse>
				<verse number="2">وْمِنْ الإِخْوَة الِّي مْعَايَا الكُلْهُمْ، لِلكَنَايِسْ الِّي فِي جِيهِةْ غَلاَطْيَة.</verse>
				<verse number="3">النِّعْمَة وِالسَّلاَمْ لِيكُمْ مِنْ عِنْدْ اللهْ بُونَا وِالرَّبْ يَسُوعْ المَسِيحْ.</verse>
				<verse number="4">الِّي عْطَى حْيَاتُو مِنْ أَجْلْ ذْنُوبْنَا بَاشْ يْحَرِّرْنَا مِالعَالَمْ الشِّرِّيرْ هَاذَا كِيفْ مَا يْحِبْ إِلاَهْنَا وْبُونَا.</verse>
				<verse number="5">الِّي لِيهْ المَجْدْ دِيمَا وْلِلأَبَدْ. آمِينْ.</verse>
				<verse number="6">آنَا مِتْعَجِّبْ كِيفَاشْ فِيسَعْ تِبْعْدُوا عَلِّي دْعَاكُمْ بِالنِّعْمَة مْتَاعْ المَسِيحْ وْتِمْشِيوْ لْإِنْجِيلْ غْرِيبْ؟</verse>
				<verse number="7">مَا نُقْصُدْشْ الِّي ثَمَّة إِنْجِيلْ آخَرْ، آمَا ثَمَّة نَاسْ الِّي يَعْمْلُوا فِي المَشَاكِلْ مَا بِينَاتْكُمْ وِيْحِبُّوا يْبَدّْلُوا إِنْجِيلْ المَسِيحْ.</verse>
				<verse number="8">آمَا إِذَا كَانْ أَحْنَا نْبَشّْرُوكُمْ، وِلاَّ مَلاَكْ مِالسْمَاءْ بَشِّرْكُمْ بْإِنْجِيلْ غِيرْ الإِنْجِيلْ الِّي بَشِّرْنَاكُمْ بِيهْ رَاهُو مَلْعُونْ.</verse>
				<verse number="9">وْكِيمَا قُلْنَا قْبَلْ نْعَاوِدْ نْقُولْ تَوَّا زَادَا إِذَا كَانْ وَاحِدْ يْبَشِّرْكُمْ بْإِنْجِيلْ غِيرْ الِّي قْبِلْتُوهْ، رَاهُو يْكُونْ مَلْعُونْ.</verse>
				<verse number="10">يَاخِي آنَا تَوَّا قَاعِدْ نْحَاوِلْ نِسْتَعْطَفْ النَّاسْ وِلاَّ نِسْتَعْطَفْ اللهْ؟ وِلاَّ قَاعِدْ نْرَضِّي فِي النَّاسْ؟ إِذَا كَانْ آنَا مَازِلْتْ نْرَضِّي فِي النَّاسْ، رَانِي مَا نْكُونِشْ خَادِمْ لِلمَسِيحْ.</verse>
				<verse number="11">وْنِعْلِمْكُمْ يَا الإِخْوَة الِّي الإِنْجِيلْ الِّي بَشِّرْتْكُمْ بِيهْ مُوشْ إِنْجِيلْ مِنْ عِنْدْ البَشَرْ.</verse>
				<verse number="12">آنَا لاَ خْذِيتُو وْلاَ تْعَلِّمْتُو مِنْ عِنْدْ إِنْسَانْ، آمَا رَاهُو جَانِي بْوَحْي مِنْ عِنْدْ يَسُوعْ المَسِيحْ.</verse>
				<verse number="13">وِانْتُومَا سْمَعْتُوا بْسِيرْتِي قْبَلْ فِي الدِّينْ اليْهُودِي، كِيفَاشْ كُنْتْ نْعَذِّبْ فِي الكَنِيسَة مْتَاعْ اللهْ وْمِتْدَيِّنْ لأَقْصَى حَدْ وْكُنْتْ نْخَرِّبْ فِيهَا.</verse>
				<verse number="14">وْكِيفَاشْ كُنْتْ فِي الدِّينْ اليْهُودِي أَقْوَى مِنْ بَرْشَة مِنْ وْلاَدْ الجِيلْ مْتَاعِي فِي شَعْبِي، وْكُنْتْ نْغِيرْ أَكْثِرْ مِنْهُمْ عْلَى التَّقَالِيدْ مْتَاعْ جْدُودْنَا.</verse>
				<verse number="15">آمَا وَقْتِلِّي حَبْ اللهْ الِّي خْتَارْنِي وْآنَا مَازِلْتْ فِي كِرْشْ أُمِّي، وْمِنْ بَعْدْ دْعَانِي بْنِعْمْتُو</verse>
				<verse number="16">وْظَهِّرْ ابْنُو فِيَّ بَاشْ نْبَشِّرْ بِيهْ الشْعُوبْ الِّي فِي الدِّنْيَا، وَقْتْهَا مَا شَاوِرْتِشْ نَاسْ مِنْ لْحَمْ وْدَمْ</verse>
				<verse number="17">وْمَا طْلَعْتِشْ لْأُورْشَلِيمْ بَاشْ نْقَابِلْ الرُّسُلْ الِّي كَانُوا قَبْلِي، آمَا مْشِيتْ لِبْلاَدْ العْرَبْ وْبَعْدْ رْجَعْتْ لْدِمَشْقْ.</verse>
				<verse number="18">وْبَعْدْ ثْلاَثَة سْنِينْ طْلَعْتْ لْأُورْشَلِيمْ بَاشْ نِتْعَرِّفْ عْلَى بُطْرُسْ، وِقْعَدْتْ عَنْدُو خُمْسْتَاشِنْ يُومْ.</verse>
				<verse number="19">آمَا مَا قَابِلْتِشْ حَتَّى وَاحِدْ مِالرُّسُلْ غِيرُو هُوَ كَانْ يَعْقُوبْ خُو الرَّبْ.</verse>
				<verse number="20">وِالله يِشْهِدْ الِّي آنَا مَانِيشْ نِكْذِبْ فِي الشَّيْء الِّي قَاعِدْ نِكْتِبْ فِيهْ لِيكُمْ.</verse>
				<verse number="21">وْبَعْدْ هَاذَا آنَا جِيتْ لْمَنْطِقْةْ سُورْيَة وْكِيلِيكِيَّة.</verse>
				<verse number="22">آمَا مَا كُنْتِشْ مَعْرُوفْ بِالوِجْهْ عِنْدْ الكَنَايِسْ مْتَاعْ المَسِيحْ الِّي فِي اليَهُودِيَّة.</verse>
				<verse number="23">آمَا كَانُوا يِسْمْعُوا إِنُّو الِّي كَانْ قْبَلْ يْعَذِّبْ فِينَا، قَاعِدْ يْبَشِّرْ بِالإِيمَانْ الِّي قْبَلْ كَانْ يْحَاوِلْ بَاشْ يْخَرّْبُو.</verse>
				<verse number="24">وْكَانُوا يْمَجّْدُوا فِي اللهْ عْلَى خَاطْرِي.</verse>
			</chapter>
			<chapter number="2">
				<verse number="1">وْبَعْدْ أَرْبَعْطَاشِنْ عَامْ طْلَعْتْ مَرَّة أُخْرَى لْأُورْشَلِيمْ وِمْعَايَا بَرْنَابَا وْهَزِّيتْ مْعَايَا تِيطُسْ زَادَا.</verse>
				<verse number="2">وْآنَا مْشِيتْ الغَادِي عْلَى خَاطِرْ اللهْ وَرَّانِي رُؤْيَا الِّي آنَا يِلْزِمْنِي نِمْشِي، وِعْرَضْتْ عْلِيهُمْ الإِنْجِيلْ الِّي نْبَشِّرْ بِيهْ بِينْ النَّاسْ الِّي مَا هُمْشْ يْهُودْ، آمَا عْرَضْتُو عْلَى الفَاهْمِينْ وِالكْبَارْ الِّي فِيهُمْ، بَاشْ التْعَبْ الِّي تْعِبْتُو قْبَلْ وِلاَّ تَوَّا مَا يْكُونِشْ مِنْ غِيرْ فَايْدَة.</verse>
				<verse number="3">وْحَتَّى مِنْ تِيطُسْ الِّي كَانْ مْعَايَا مَا تِجْبَرْشْ بَاشْ يِطَّهِّرْ رَغْمِلِّي هُوَ كَانْ يُونَانِي.</verse>
				<verse number="4">آمَا الكْلاَمْ تِجْبِدْ بِسْبَبْ الإِخْوَة الدَّجَّالِينْ الِّي دَخْلُوا بِينَاتْنَا فِي السِّرْ وْدَخْلُوا بَاشْ يِتْجَسَسُوا عْلَى الحُرِّيَّة الِّي عِنْدْنَا فِي المَسِيحْ يَسُوعْ بَاشْ يْرَجّْعُونَا عَبِيدْ مَرَّة أُخْرَى</verse>
				<verse number="5">وْإِحْنَا عْمُرْنَا مَا طِعْنَاهُمْ وِلاَّ سْتَسْلِمْنَا لِيهُمْ، بَاشْ حَقْ الإِنْجِيلْ يَبْقَي ثَابِتْ عِنْدْكُمْ.</verse>
				<verse number="6">آمَا الِّي كَانُوا يْقُولُوا عْلِيهُمْ الِّي هُومَا شْيُوخْ، مَا عِنْدِيشْ فَرْقْ مَا بِينَاتْهُمْ مَهْمَا كَانِتْ قِيمِتْهُمْ مَا دَامْ اللهْ مَا يُخْزُرْشْ لِلنَّاسْ بِالوْجُوهْ، وْهُومَا مَا زَادُوا شَيْء عَلِّي نْبَشِّرْ بِيهْ.</verse>
				<verse number="7">آمَا بِالعَكْسْ شَافُوا الِّي آنَا تِمِّنْتْ عْلَى الإِنْجِيلْ بَاشْ نْوَصّْلُو لِلنَّاسْ الِّي مُوشْ مْطَهّْرِينْ، كِيمَا بُطْرُسْ تِمِّنْ عْلَى الإِنْجِيلْ بَاشْ يْوَصّْلُو لِلنَّاسْ الِّي مْطَهّْرِينْ.</verse>
				<verse number="8">الِّي سْتَعْمِلْ بُطْرُسْ بَاشْ يْهِزْ الرِّسَالَة لِلنَّاسْ المْطَهّْرِينْ، سْتَعْمِلْنِي آنَا لِلنَّاسْ الِّي مَا هُمْشْ مْطَهّْرِينْ.</verse>
				<verse number="9">يَعْقُوبْ وْبُطْرُسْ وْيُوحَنَّا الِّي النَّاسْ يِعْتَبْرُوهُمْ عْرُصْ فِي الكَنِيسَة عَرْفُوا النِّعْمَة الِّي تِعْطَاتْلِي وْحَطُّوا يْدِيهُمْ فِي يْدَيَّا آنَا وْبَرْنَابَا كِيفْ أَمَارَة الِّي أَحْنَا مِتْشَارْكِينْ فِي الخِدْمَة بَاشْ أَحْنَا نِمْشِيوْا لِلنَّاسْ الِّي مَا هُمْشْ مْطَهّْرِينْ وْهُومَا لِلنَّاسْ المْطَهّْرِينْ.</verse>
				<verse number="10">وْطَلْبُوا مِنَّا بَاشْ مَا نَنْسَاوْشْ الفُقَرَاءْ وِالشَّيْء هَاذَا بِالأَخَصْ كُنْتْ دِيمَا نَعْمِلْ فِيهْ.</verse>
				<verse number="11">آمَا كِجَا بُطْرُسْ لِمْدِينِةْ أَنْطَاكْيَة عَارِكْتُو قُدَّامْ المُؤْمْنِينْ الكُلْهُمْ، عْلَى خَاطْرُو كَانْ غَالِطْ.</verse>
				<verse number="12">قْبَلْ مَا يْجِيوْ جْمَاعَة مِنْ عِنْدْ يَعْقُوبْ، كَانْ بُطْرُسْ يَاكُلْ مْعَ النَّاسْ الِّي مَاهُمْشْ يْهُودْ. آمَا كِجَاوْ هَاذُمْ بْعِدْ وِقْعَدْ وَحْدُو عْلَى خَاطْرُو خَافْ مِنْ النَّاسْ الِّي يْقُولُوا الِّي الطْهُورْ لاَزِمْ.</verse>
				<verse number="13">وْثَمَّة جْمَاعَة مِالمُؤْمْنِينْ اليْهُودْ تْصَرّْفُوا بْنِفَاقْ كِيمَا بُطْرُسْ حَتَّى لِينْ بَرْنَابَا زَادَا غْلُطْ كِيفْهُمْ.</verse>
				<verse number="14">وِكِشُفْتْ الِّي هُومَا مَا هُمْشْ مَاشِينْ فِي الطْرِيقْ الصْحِيحْ الِّي يْقُولْ عْلِيهْ الحَقْ الِّي فِي الإِنْجِيلْ وْقُلْتْ لْبُطْرُسْ قُدَّامْ الحَاضْرِينْ الكُلْ: «إِذَا كَانْ إِنْتِ يْهُودِي وِتْعِيشْ كِيفْ النَّاسْ الِّي مَا هُمْشْ يْهُودْ، مُوشْ كِيمَا اليْهُودْ. إِمَّالاَ كِيفَاشْ تُجْبُرْ النَّاسْ الِّي مَا هُمْشْ يْهُودْ بَاشْ يْعِيشُوا كِيفْ اليْهُودْ؟»</verse>
				<verse number="15">أَحْنَا مَوْلُودِينْ يْهُودْ وْمَا نَاشْ مِالشْعُوبْ المِذْنْبِينْ.</verse>
				<verse number="16">آمَا عْرَفْنَا الِّي الإِنْسَانْ مَا يْوَلِّيشْ بَارْ وَقْتِلِّي يَعْمِلْ الحَاجَاتْ الِّي تْقُولْ عْلِيهُمْ الشَّرِيعَة آمَا وَقْتِلِّي يِمِّنْ بْيَسُوعْ المَسِيحْ آكَاهُو. وْإِحْنَا زَادَا آمِّنَّا بِالمَسِيحْ يَسُوعْ بَاشْ نْوَلِّيوْ أَبْرَارْ بِالإِيمَانْ بِيهْ، مُوشْ بِالأَعْمَالْ مْتَاعْ الشَّرِيعَة الِّي مَا تْرُدْ حَتَّى إِنْسَانْ بَارْ.</verse>
				<verse number="17">آمَا إِذَا كَانْ نْحَاوْلُوا بَاشْ نْوَلِّيوْ أَبْرَارْ فِي المَسِيحْ وِنْكُونُوا مِذْنْبِينْ كِخْرَجْنَا عْلَى الشَّرِيعَة، زَعْمَة المَسِيحْ يْكُونْ خَادِمْ لِلذْنُوبْ؟ حَاشَا.</verse>
				<verse number="18">آمَا إِذَا نَرْجَعْ وْنِبْنِي الِّي هْدِمْتُو، رَانِي نْوَرِّي الِّي آنَا خَارِجْ عْلَى الشَّرِيعَة</verse>
				<verse number="19">آنَا بِالشَّرِيعَة وَلِّيتْ مِيتْ بالنِّسْبَة لِلشَّرِيعَة، آمَا نْعِيشْ للهْ.</verse>
				<verse number="20">مْعَ المَسِيحْ مُتْ عْلَى الصَّلِيبْ بَاشْ مَا نَحْيَاشْ آنَا، آمَا المَسِيحْ هُوَ الِّي يَحْيَى فِيَّ. الحَيَاةْ الِّي نْعِيشْهَا تَوَّا فِي البْدَنْ قَاعِدْ نْعِيشْهَا بِالإِيمَانْ فِي إِبْنْ اللهْ الِّي حَبّْنِي وِعْطَى حْيَاتُو عْلَى خَاطْرِي</verse>
				<verse number="21">آنَا مَا نَكْفِرْشْ بِالنِّعْمَة مْتَاعْ اللهْ، لُوكَانْ جَا البِرْ يْجِي بِالشَّرِيعَة، رَاهُو مُوتْ المَسِيحْ مَا عِنْدُوشْ حَتَّى فَايْدَة.</verse>
			</chapter>
			<chapter number="3">
				<verse number="1">يَا أَهْلْ غَلاَطْيَة الِّي مَا عِنْدْكُمْشْ عْقَلْ، شْكُونْ الِّي سْحِرِّلْكُمْ عْقُولْكُمْ، إِنْتُومَا الِّي شُفْتُوا بْعِينِيكُمْ شْنُوَّة الِّي عَمْلُو يَسُوعْ المَسِيحْ عْلَى الصَّلِيبْ.</verse>
				<verse number="2">نْحِبْ نِسْإِلْكُمْ عْلَى حَاجَة وَحْدَة: يَاخِي خْذِيتُوا الرُّوحْ القُدُسْ بِالأَعْمَالْ مْتَاعْ الشَّرِيعَة وِلاَّ عْلَى خَاطِرْكُمْ سْمَعْتُوا الإِنْجِيلْ وِامِّنْتُوا بِيهْ؟</verse>
				<verse number="3">يَاخِي لِلحَدْ هَاذَا إِنْتُومَا خْرَجْتُوا مِنْ عْقُولْكُمْ؟ يَاخِي بَعْدْ مَا بْدِيتُوا بِالرُّوحْ تْكَمّْلُوا بِالْجَسَدْ؟</verse>
				<verse number="4">يَاخِي البَرْشَة حَاجَاتْ الِّي جَرِّبْتُوهَا رَاحِتْ خْسَارَة؟ هَاذَا إِذَا كَانْ رَاحِتْ خْسَارَة بِالحَقْ.</verse>
				<verse number="5">يَاخِي اللهْ عْطَاكُمْ الرُّوحْ وِعْمَلْ مُعْجْزَاتْ مَا بِينَاتْكُمْ بِالأَعْمَالْ مْتَاعْ الشَّرِيعَة وِلاَّ عْلَى خَاطِرْكُمْ سْمَعْتُوا الإِنْجِيلْ وِامِّنْتُوا بِيهْ؟</verse>
				<verse number="6">كِيفْ مَا يْقُولْ الكْتَابْ المُقَدَّسْ: «إِبْرَاهِيمْ إِمِّنْ بِالله وْإِيمَانُو رَدُّو بَارْ.»</verse>
				<verse number="7">إِمَّالاَ يِلْزِمْكُمْ تَعْرْفُوا الِّي النَّاسْ الِّي يِمّْنُوا هُومَا بِالحَقْ ذُرِّيِّةْ إِبْرَاهِيمْ.</verse>
				<verse number="8">وِالكْتَابْ المُقَدَّسْ سْبِقْ وِشْهِدْ الِّي اللهْ بَاشْ يَعْطِي البِرْ بِالإِيمَانْ لِلنَّاسْ الِّي مَا هُمْشْ يْهُودْ وْبَشِّرْ إِبْرَاهِيمْ بِالمْسَبِّقْ وْقَالُّو: «بَاشْ تِتْبَارِكْ فِيكْ الشْعُوبْ الكُلْهَا.»</verse>
				<verse number="9">إِمَّالاَ الِّي هُومَا مُؤْمْنِينْ، اللهْ يْبَارِكْهُمْ مْعَ إِبْرَاهِيمْ الِّي إِمِّنْ.</verse>
				<verse number="10">آمَا الِّي هُومَا يَعَمّْلُوا عْلَى إِنّْهُمْ يْطِيعُوا الشَّرِيعَة، رَاهُمْ الكُلْهُمْ بَاشْ يْكُونُوا مَلْعُونِينْ عْلَى خَاطِرْ مَكْتُوبْ فِي الكْتَابْ المُقَدَّسْ: «مَلْعُونْ كُلْ وَاحِدْ مَا يَعْمِلْشْ دِيمَا كُلْ مَا هُوَ مَكْتُوبْ فِي كْتَابْ الشَّرِيعَة.»</verse>
				<verse number="11">وَاضِحْ الِّي الشَّرِيعَة مَا تْرُدْ حَتَّى وَاحِدْ بَارْ قُدَّامْ اللهْ عْلَى خَاطِرْ الكْتَابْ المُقَدَّسْ يْقُولْ: «الِّي وَلَّى بَارْ بِالإِيمَانْ، رَاهُو بِالإِيمَانْ يَحْيَى.»</verse>
				<verse number="12">آمَا الشَّرِيعَة مَا هِياشْ مِبْنِيَّة عْلَى الإِيمَانْ وْبِالعَكْسْ «الِّي يَعْمِلْ بِالوْصَايَا الكُلْهَا مْتَاعْ الشَّرِيعَة يَحْيَى بِيهَا.»</verse>
				<verse number="13">المَسِيحْ حَرِّرْنَا مِنْ اللَّعْنَة مْتَاعْ الشَّرِيعَة كِفْدَانَا وْتِلْعِنْ هُوَ فِي عُوضْنَا. عْلَى خَاطِرْ مَكْتُوبْ فِي الكْتَابْ المُقَدَّسْ: «مَلْعُونْ كُلْ مِنْ يِتْعَلِّقْ عْلَى لُوحَة.»</verse>
				<verse number="14">بَاشْ عْلَى طْرِيقْ المَسِيحْ تُوصِلْ البَرْكَة مْتَاعْ إِبْرَاهِيمْ لِلنَّاسْ الِّي مَا هُمْشْ يْهُودْ، وْبِالإِيمَانْ نَاخْذُوا الرُّوحْ القُدُسْ الِّي تُوعِدْنَا بِيهْ.</verse>
				<verse number="15">يَا إِخْوَة نَعْطِيكُمْ مِثَالْ مِالدِّنْيَا: وَقْتِلِّي وَاحِدْ يَعْمِلْ عَهْدْ رَاهُو حَتَّى حَدْ آخَرْ مَا يْنَجِّمْ يْنَحِّيهْ وِلاَّ يْزِيدْ عْلِيهْ.</verse>
				<verse number="16">وِالوُعُودْ تِعْطَاتْ لْإِبْرَاهِيمْ وِلْذُرِّيتُو، وْمَا قَالِشْ لِلذُّرِّيَّاتْ مْتَاعُو كَإِنُّو اللهْ يُقْصُدْ فِي بَرْشَة نَاسْ آمَا هُوَ يُقْصُدْ فِي وَاحِدْ بَرْكَة وَقْتِلِّي يْقُولْ «لْذُرِّيتِكْ» وْيَعْنِى المَسِيحْ.</verse>
				<verse number="17">الِّي نْحِبْ نْقُولُو هُوَ الِّي الشَّرِيعَة الِّي جَاتْ بَعْدْ أَرْبْعَة مْيَة وِثْلاَثِينْ سْنَة مَا تْنَجِّمْشْ تْنَحِّي العَهْدْ الِّي اللهْ سْبِقْ وْعِمْلُو وِتْخَلِّي الوَعْدْ يُبْطُلْ.</verse>
				<verse number="18">لُوكَانْ المِيرَاثْ يْجِي مِالشَّرِيعَة، تَالِي رَاهُو مَا جَاشْ مِالوَعْدْ آمَا اللهْ بِالوَعْدْ نْعِمْ عْلَى إِبْرَاهِيمْ بِالمِيرَاثْ.</verse>
				<verse number="19">إِمَّالاَ الشَّرِيعَة عْلاَشْ جَاتْ؟ هِيَ تْزَادِتْ بَاشْ تْظَهِّرْ الذْنُوبْ حَتَّى لِينْ يْجِي المَسِيحْ الِّي هُوَ «الذِّرِّيَّة» الِّي تِعْطَالُو الوَعْدْ وْهِيَ جَابِتْهَا المْلاَيْكَة عْلَى يْدِينْ وْسِيطْ.</verse>
				<verse number="20">آمَا كِيْجِي الوَعْدْ مِنْ وَاحِدْ آكَاهُو، مُوشْ لاَزِمْ يْكُونْ ثَمَّة وْسِيطْ، وِلِّي وْعِدْ هْنَا هُوَ اللهْ وَحْدُو.</verse>
				<verse number="21">يَاخِي الشَّرِيعَة بَاشْ تْجِي ضِدْ الوُعُودْ مْتَاعْ اللهْ؟ حَاشَا. لُوكَانْ تِعْطَاتْ شَرِيعَةْ قَادْرَة بَاشْ تِحْيِي رَاهُو البِرْ بِالحَقْ جَا مِالشَّرِيعَة.</verse>
				<verse number="22">آمَا الكْتَابْ حَطْ النَّاسْ الكُلْ تَحْتْ سُلْطِةْ الذْنُوبْ، بَاشْ يِتْعْطَى الوَعْدْ الِّي عْلَى طْرِيقْ الإِيمَانْ بْيَسُوعْ المَسِيحْ لِلِّي يِمّْنُوا بِيهْ.</verse>
				<verse number="23">قْبَلْ مَا يْجِي الإِيمَانْ كَانِتْ الشَّرِيعَة حَابْسِتْنَا وْرَابْطِتْنَا حَتَّى لِينْ جَا الوَقْتْ الِّي يِتْعْلِنْ فِيهْ الإِيمَانْ.</verse>
				<verse number="24">إِمَّالاَ الشَّرِيعَة كَانِتْ هِيَ الِّي تْأَدِّبْ فِينَا حَتَّى لِينْ جَا المَسِيحْ بَاشْ نْوَلِّيوْ أَبْرَارْ بِالإِيمَانْ.</verse>
				<verse number="25">آمَا بَعْدْ مَا جَا الإِيمَانْ تْحَرِّرْنَا مِنْ سُلْطِةْ الِّي يْأَدِّبْ فِينَا.</verse>
				<verse number="26">وِانْتُومَا الكُلْ وْلاَدْ اللهْ بِالإِيمَانْ بْيَسُوعْ المَسِيحْ.</verse>
				<verse number="27">وِلِّي تْعَمِّدْتُوا فِي المَسِيحْ الكُلْكُمْ تْغَطِّيتُوا بِالمَسِيحْ.</verse>
				<verse number="28">تَوَّا مَا ثَمَّاشْ فَرْقْ بِينْ يْهُودِي وْيُونَانِي، عَبْدْ وِلاَّ حُرْ، ذْكَرْ وِلاَّ أَنْثَى عْلَى خَاطِرْكُمْ الكُلْكُمْ وَاحِدْ فِي المَسِيحْ يَسُوعْ.</verse>
				<verse number="29">وْإِذَا كَانْ انْتُومَا تَابْعِينْ لِلمَسِيحْ إِمَّالاَ انْتُومَا ذُرِّيِّةْ إِبْرَاهِيمْ وِانْتُومَا بَاشْ تُورْثُوا الشَّيْء الِّي وْعِدْ بِيهْ اللهْ.</verse>
			</chapter>
			<chapter number="4">
				<verse number="1">نْقُولْ زَادَا الِّي مَا دَامُو الوَارِثْ قَاصِرْ، رَاهُو مَا ثَمَّة حَتَّى فَرْقْ بِينُو وْبِينْ العَبْدْ رَغْمِلِّي هُوَ مُولَى الوِرْثْ الكُلُّو.</verse>
				<verse number="2">آمَا يْكُونْ تَحْتْ وْصَايِةْ النَّاسْ وْيِتْصَرّْفُولُو فِي مِلْكُو حَتَّى لِينْ يُوفَى الوَقْتْ الِّي حَطُّو بُوهْ.</verse>
				<verse number="3">وْهَاذَا حَالْنَا أَحْنَا تَوَّا: وَقْتِلِّي كُنَّا صْغَارْ كُنَّا نِخْدْمُوا فِي الأَفْكَارْ مْتَاعْ البَشَرْ الِّي تْخُصْ الحَاجَاتْ القْوِيَّة الِّي مَا تِتْشَافِشْ فِي الدِّنْيَا كِيفْ العَبِيدْ.</verse>
				<verse number="4">آمَا كِجَا الوَقْتْ الِّي اللهْ بْعَثْ فِيهْ ابْنُو، تُولِدْ مِنْ مْرَا، وْتُولِدْ فِي الشَّرِيعَة.</verse>
				<verse number="5">بَاشْ يْحَرِّرْ وْيِفْدِي النَّاسْ الِّي حَاكْمَة فِيهُمْ الشَّرِيعَة وِالكُلْنَا نْوَلِّيوْ وْلاَدْ اللهْ.</verse>
				<verse number="6">وْمَا دَامْكُمْ إِنْتُومَا وْلاَدْ اللهْ بْعَثْ رُوحْ ابْنُو فِي قْلُوبْنَا وِيْنَادِي: «يَا بَابَا! يَا بُونَا!»</verse>
				<verse number="7">إِمَّالاَ إِنْتِ مَا عَادِشْ عَبْدْ، إِنْتِ إِبْنْ، وِعْلَى خَاطْرِكْ إِبْنْ اللهْ إِمَّالاَ إِنْتِ وَارِثْ للَهْ بالْمَسِيحْ.</verse>
				<verse number="8">قْبَلْ كِمَا كُنْتُوشْ تَعْرْفُوا اللهْ كُنْتُوا عَبِيدْ مْتَاعْ آلْهَة، هُومَا مَا هُمْشْ آلْهَة بِالحَقْ.</verse>
				<verse number="9">آمَا تَوَّا كِعْرَفْتُوا اللهْ، وِلاَّ اللهْ هُوَ الِّي عْرَفْكُمْ، كِيفَاشْ تَرْجْعُوا لِلأَفْكَارْ مْتَاعْ البَشَرْ الِّي تْخُصْ الحَاجَاتْ القْوِيَّة الِّي مَا تِتْشَافِشْ فِي الدِّنْيَا وِلِّي مَا عِنْدْهَاشْ قِيمَة وِتْحِبُّوا تَرْجْعُوا عَبِيدْ مْتَاعْهَا مِنْ جْدِيدْ؟</verse>
				<verse number="10">وْتَعْمْلُوا قِيمَة لِمْوَاسِمْ وْأُشْهْرَة وْأَوْقَاتْ وْأَعْوَامْ.</verse>
				<verse number="11">آنَا نْخَافْ لاَ التْعَبْ الِّي تْعِبْتُو عْلِيكُمْ يْضِيعْ مِنْ غِيرْ فَايْدَة.</verse>
				<verse number="12">يَا إِخْوَة نِتْرَجَّاكُمْ بَاشْ تْوَلِّيوْا كِيفِي، عْلَى خَاطِرْنِي آنَا زَادَا وَلِّيتْ كِيفْكُمْ، انْتُومَا مَا ظْلَمْتُونِيشْ بِالكُلْ.</verse>
				<verse number="13">آمَا انْتُومَا عْرَفْتُوا الِّي آنَا عِنْدِي مْرَضْ فِي بَدْنِي وَقْتِلِّي بَشِّرْتْكُمْ فِي الأُوِّلْ.</verse>
				<verse number="14">وِالمْرَضْ الِّي كَانْ فِي بَدْنِي هُوَ إِمْتِحَانْ لِيكُمْ، انْتُومَا مَا حْقَرْتُونِيشْ وْمَا بْعِدْتُوشْ عْلِيَّا بِسْبَبْ المْرَضْ هَاذَاكَا، آمَا قْبِلْتُونِي كَإِنِّي مَلاَكْ مِنْ عِنْدْ اللهْ وِلاَّ كِيفْ المَسِيحْ يَسُوعْ.</verse>
				<verse number="15">إِمَّالاَ وِينِي فَرْحِتْكُمْ مْتَاعْ قْبَلْ؟ آنَا نِشْهْدِلْكُمْ الِّي كَانْ جِيتُوا تْنَجّْمُوا تَالِي رَاكُمْ قَلَّعْتُوا عِينِيكُمْ وِعْطِيتُوهُمْلِي.</verse>
				<verse number="16">يَاخِي تَوَّا وَلِّيتْ العْدُو مْتَاعْكُمْ عْلَى خَاطِرْنِي كَلِّمْتْكُمْ بِالحْقِيقَة؟</verse>
				<verse number="17">هَاكَا النَّاسْ الأُخْرِينْ يْغِيرُوا عْلِيكُمْ آمَا مُوشْ عْلَى حُسْنْ نِيَّة، هُومَا يْحِبُّوا يْبَعّْدُوكُمْ عْلِينَا بَاشْ تْغِيرُوا عْلِيهُمْ.</verse>
				<verse number="18">الغِيرَة بَاهْيَة آمَا كِتْكُونْ فِي الحَقْ، وْدِيمَا، مُوشْ كَانْ وَقْتِلِّي نْكُونْ مُوجُودْ مَا بِينَاتْكُمْ.</verse>
				<verse number="19">يَا وْلاَدِي الِّي آنَا نِتْعَذِّبْ عْلَى خَاطِرْكُمْ مَرَّة أُخْرَى كِيفْ المْرَا الِّي بَاشْ تُولِدْ حَتَّى لِينْ تْوَلِّيوْا كِيفْ المَسِيحْ.</verse>
				<verse number="20">وْقَدَّاشْ نِتْمَنَّى لُوكَانْ نْكُونْ مُوجُودْ بِينَاتْكُمْ وِنْبَدِّلْ صُوتِي، عْلَى خَاطِرْنِي مِتْحَيِّرْ عْلِيكُمْ.</verse>
				<verse number="21">قُولُولِي يَلِّي تْحِبُّوا تَرْجْعُوا تَحْتْ سُلْطِةْ الشَّرِيعَة: يَاخِي مَا سْمَعْتُوشْ آشْ جَا فِي الشَّرِيعَة؟</verse>
				<verse number="22">مَكْتُوبْ فِي كْتَابْ الشَّرِيعَة: إِبْرَاهِيمْ كَانُوا عَنْدُو زُوزْ وْلاَدْ، وَاحِدْ مِالمْرَا الخْدِيمَة وِالآخَرْ مِالمْرَا الحُرَّة.</verse>
				<verse number="23">وِلْدْ الخْدِيمَة جَابِتُّو شَهْوِةْ البْدَنْ، آمَا وِلْدْ الحُرَّة تُولِدْ بَاشْ يْتَمِّمْ الوَعْدْ.</verse>
				<verse number="24">وِالحْكَايَة هَاذِي هِيَ مَثَلْ مَقْصُودْ بِيهْ حَاجَة أُخْرَى، الزُّوزْ نْسَاء هَاذُومَا هُومَا زُوزْ عْهُودْ. الأُوِّلْ جَايْ مِنْ جْبَلْ سِينَاءْ وِالمُولُودِينْ فِيهْ يْكُونُوا عَبِيدْ وِلِّي هُومَا وْلاَدْ هَاجَرْ.</verse>
				<verse number="25">وْكِلْمِةْ هَاجَرْ تْسَمَّاتْ عْلَى جْبَلْ سِينَاءْ فِي الْعَرَبيَّة وِلِّي هِيَ أُورْشَلِيمْ المُوجُودَة تَوَّا وْهِيَ وِوْلاَدْهَا مُسْتَعْبْدِينْ.</verse>
				<verse number="26">آمَا العَهْدْ الثَّانِي الرَّمْزْ مْتَاعُو هُوَ المْرَا الحُرَّة الِّي هِيَ أُورْشَلِيمْ السَّمَاوِيَّة الِّي هِيَ أُمّْنَا.</verse>
				<verse number="27">وْرَاهُو مَكْتُوبْ فِي الكْتَابْ المُقَدَّسْ: أَفْرْحِي يَلِّي مَا تَضْنَاشْ وْيَلِّي مَا تُولِدْشْ عَيّْطِي بْأعْلَى صُوتِكْ يَلِّي مَا تْوَجَّعْتِشْ رَاهُمْ وْلاَدْ المَهْجُورَة أَكْثِرْ مِنْ وْلاَدْ الِّي تْعِيشْ عِنْدْ رَاجِلْهَا.</verse>
				<verse number="28">آمَا انْتُومَا يَا إِخْوَة رَاكُمْ وْلاَدْ الوَعْدْ كِيمَا إِسْحَاقْ.</verse>
				<verse number="29">آمَا كِيفْ مَا قْبَلْ كَانْ المُولُودْ مِنْ شَهْوِةْ البْدَنْ يْعَذِّبْ فِي المُولُودْ مِالرُّوحْ رَاهُو نَفْسْ الشَّيْء قَاعِدْ يْصِيرْ تَوَّا.</verse>
				<verse number="30">آمَا آشْ يْقُولْ الكْتَابْ المُقَدَّسْ: «طَرِّدْ الخْدِيمَة وْوِلْدْهَا، عْلَى خَاطِرْ وِلْدْ الخْدِيمَة مَا يُورِثْشْ مْعَ وِلْدْ الحُرَّة.»</verse>
				<verse number="31">إِمَّالاَ أَحْنَا يَا إِخْوَة مَا نَاشْ وْلاَدْ الخْدِيمَة، آمَا رَانَا وْلاَدْ الحُرَّة.</verse>
			</chapter>
			<chapter number="5">
				<verse number="1">المَسِيحْ حَرِّرْنَا وْحَطّْنَا فِي طْرِيقْ الحُرِّيَّة، إِمَّالاَ اثْبْتُوا وَابْقَاوْ أَحْرَارْ وْمَا تَرْجْعُوشْ لِحْمِلْ العُبُودِيَّة.</verse>
				<verse number="2">آنَا بُولُسْ نْقُولِلْكُمْ: إِذَا تِطَّهْرُوا رَاهُو المَسِيحْ مَا يِنْفَعْكُمْشْ فِي حَتَّى شَيْء.</verse>
				<verse number="3">وْنِشْهِدْ مَرَّة أُخْرَى عْلَى كُلْ وَاحِدْ مْطَهِّرْ الِّي هُوَ مَلْزُومْ بَاشْ يْطِيعْ الشَّرِيعَة الكُلْهَا.</verse>
				<verse number="4">يَلِّي تْحِبُّوا الصْلاَحْ الِّي يْجِي مِالشَّرِيعَة، بْعِدْتُوا عْلَى المَسِيحْ وْتِحْرِمْتُوا مِالنِّعْمَة.</verse>
				<verse number="5">رَانَا عْلَى طْرِيقْ الرُّوحْ وْبِالإِيمَانْ نِسْتَنَّاوْ فِي الرَّجَاءْ الِّي يْجِي مِالبِرْ.</verse>
				<verse number="6">فِي يَسُوعْ المَسِيحْ مَا ثَمَّاشْ مَنْفْعَة لاَ فِي الطْهُورْ وْلاَ فِي غِيرْ الطْهُورْ، آمَا الإِيمَانْ الِّي يُظْهُرْ فِي المْحَبَّة.</verse>
				<verse number="7">كُنْتُوا مَاشِينْ بِالقْدَا شْكُونْ عَطِّلْكُمْ حَتَّى لِينْ وَلِّيتُوا مَا اطِّيعُوشْ الحَقْ؟</verse>
				<verse number="8">التَّغْلِيطْ هَاذَا مُوشْ مِنْ عِنْدْ الِّي دْعَاكُمْ.</verse>
				<verse number="9">رَاهِي شْوَيَّة خْمِيرَة كَافْيَة بَاشْ تْخَمِّرْ العْجِينْ الكُلُّو.</verse>
				<verse number="10">آمَا عِنْدِي ثِيقَة مِنْ عِنْدْ الرَّبْ فِيكُمْ الِّي انْتُمْ مَا كُمْشْ بَاشْ تْفَكّْرُوا انّْكُمْ تِمْشِيوْ فِي طْرِيقْ آخَرْ وْإِنُّو الِّي يَعْمِلْ في المَشَاكِلْ فِي وُسْطْكُمْ بَاشْ يِتْعَاقِبْ مَهْمَا يْكُونْ هُوَ.</verse>
				<verse number="11">آمَا يَا إِخْوَة، كَانْ جَا صْحِيحْ الِّي آنَا مَازِلْتْ انَّادِي بِالطْهُورْ، إِمَّالاَ عْلاَشْ يْعَذّْبُوا فِيَّ لْتَوَّا، إِمَّالاَ رَاهُو حْدِيثِي عْلَى الصَّلِيبْ مَا يَعْمِلْشْ حَتَّى مُشْكْلَة.</verse>
				<verse number="12">يَا لِيتْهُمْ الِّي يِقَلّْقُوا فِيكُمْ يِمْشُو عْلَى رْوَاحْهُمْ.</verse>
				<verse number="13">يَا إِخْوَة رَاكُمْ تِدْعِيتُوا لِلحُرِّيَّة، وْمَا تِسْتَعْمْلُوشْ الحُرِّيَّة بَاشْ تْرَضُّوا الشَّهَوَاتْ مْتَاعْ بْدَنْكُمْ، آمَا اخْدْمُوا بْعَضْكُمْ بِمْحَبَّة.</verse>
				<verse number="14">رَاهِي الشَّرِيعَة الكُلْ اتِّمْ فِي وْصِيَّة وَحْدَة: «حِبْ قْرِيبِكْ كِيفْ مَا تْحِبْ رُوحِكْ.»</verse>
				<verse number="15">آمَا إِذَا كَانْكُمْ تْعَضُّوا وْتَاكْلُوا فِي بْعَضْكُمْ رُدُّوا بَالْكُمْ لاَ تِفْنُوا بْعَضْكُمْ.</verse>
				<verse number="16">إِمَّالاَ نْقُولْ: عِيشُوا فِي الرُّوحْ، وْمَا تَعْمْلُوشْ شْهَاوِي البْدَنْ.</verse>
				<verse number="17">رَاهُو البْدَنْ يِشْتْهَى عَكْسْ الرُّوحْ، وِالرُّوحْ عَكْسْ البْدَنْ، وْهَاذُمْ الإِثْنِينْ كُلْ وَاحِدْ يْقَاوِمْ فِي الآخَرْ، حَتَّى لِينْ مَا تَعْمْلُوشْ الشَّيْء الِّي تْحِبُّوا عْلِيهْ.</verse>
				<verse number="18">آمَا إِذَا كَانْكُمْ يْقُودْ فِيكُمْ الرُّوحْ رَاكُمْ مَا كُمْشْ تَحْتْ السُّلْطَة مْتَاعْ الشَّرِيعَة.</verse>
				<verse number="19">أَعْمَالْ البْدَنْ ظَاهْرَة وْهِيَ: الزْنَى وِالنْجَاسَة وِالفْسَادْ</verse>
				<verse number="20">وِعْبَادِةْ الصْنَبْ وِالسِّحْرْ وِالعَدَاوَة وِالعَرْكْ وِالغِيرَة وِالغَشَّة وِالتَّحَزُّبْ وِالإِنْقِسَامْ وِالتَّعَصُّبْ.</verse>
				<verse number="21">وِالحُسْدْ وِالسُّكْرْ وِالتَّبْذِيرْ وِالحَاجَاتْ الِّي تِشْبِهْ لْهَاذُومَا. آنَا انَّبَّهْكُمْ تَوَّا كِيفْ مَا نَبِّهْتْكُمْ قْبَلْ: الِّي يَعْمْلُوا الحَاجَاتْ هَاذِي، مَا هُمْشْ بَاشْ يُورْثُوا مَمْلِكْةْ اللهْ.</verse>
				<verse number="22">آمَا ثَمَرْ الرُّوحْ هُوَ: المْحَبَّة وِالفَرَحْ وِالسَّلاَمْ وْوِسْعْ البَالْ وِالبْهَاوَة وِالطِّيبَة وِالأَمَانَة</verse>
				<verse number="23">وِاللُّطْفْ وِالتَّحَكُّمْ فِي النَّفْسْ وْمَا ثَمَّة حَتَّى قَانُونْ يَمْنَعْ الحَاجَاتْ هَاذُمْ.</verse>
				<verse number="24">آمَا الِّي وَلاَّوْ تَابْعِينْ لِلمَسِيحْ، هُومَا صَلْبُوا الطْبِيعَة مْتَاعْ البَشَرْ مْعَ الرَّغَبَاتْ وِالشْهَاوِي.</verse>
				<verse number="25">إِذَا أَحْنَا نَحْيَاوْ بِالرُّوحْ يِلْزِمْنَا زَادَا نْعِيشُوا بِالرُّوحْ.</verse>
				<verse number="26">وْمَا نِتْفُوخْرُوشْ عْلَى بْعَضْنَا وْمَا نْعَانْدُوشْ بْعَضْنَا وْكُلْ وَاحِدْ يِحْسِدْ الآخَرْ.</verse>
			</chapter>
			<chapter number="6">
				<verse number="1">يَا إِخْوَة إِذَا وَاحِدْ مِنْكُمْ عْمَلْ خَطِيّة حَاوْلُوا تْرَجّْعُوهْ انْتُومَا الرُّوحَانِيِّينْ بْرُوحْ لُطْفْ وْإِنْتِ زَادَا رُدْ بَالِكْ لاَ تَعْمِلْ خَطِيّة.</verse>
				<verse number="2">وْكُلْ وَاحِدْ فِيكُمْ يْهِزْ حِمْلْ الآخَرْ وْهَكَّا تْكَمّْلُوا شَرِيعِةْ المَسِيحْ.</verse>
				<verse number="3">وْإِذَا وَاحِدْ ظَنْ رُوحُو شَيْء وْهُوَ حَتَّى شَيْء رَاهُو يِخْدَعْ فِي رُوحُو.</verse>
				<verse number="4">وْكُلْ وَاحِدْ يْثَبِّتْ فِي الخِدْمَة مْتَاعُو وَقْتْهَا يْنَجِّمْ يِتْفُوخِرْ بِالشَّيْء الِّي يْخُصُّو هُوَ مُوشْ الِّي يْخُصْ غِيرُو.</verse>
				<verse number="5">وْكُلْ وَاحِدْ بَاشْ يْهِزْ الحْمِلْ مْتَاعُو.</verse>
				<verse number="6">الِّي يِتْعَلِّمْ الكِلْمَة يْشَارِكْ الِّي عَلِّمْهَا فِي الخِيرَاتْ الكُلْ.</verse>
				<verse number="7">مَا تِتْخِدْعُوشْ: رَاهُو اللهْ مَا يْنَجِّمْ يْعَدّيهَا عْلِيهْ حَتَّى حَدْ، وْكُلْ مَا يَزْرْعُو الإِنْسَانْ يَحْصْدُو زَادَا.</verse>
				<verse number="8">الِّي يَزْرَعْ لِلبْدَنْ مْتَاعُو، مِالبْدَنْ يَحْصِدْ الفْسَادْ. وِلِّي يَزْرَعْ لِلرُّوحْ، مِالرُّوحْ يَحْصِدْ حَيَاةْ أَبَدِيَّة.</verse>
				<verse number="9">إِمَّالاَ مَا تِفْشْلُوشْ فِي عَمْلاَنْ الخِيرْ، رَاهُو كِيْجِي الوَقْتْ بَاشْ نَحْصْدُوا إِذَا مَا نِتْرْخَاوِشْ.</verse>
				<verse number="10">مَا دَامْ عِنْدْنَا الفُرْصَة نَعْمْلُوا الخِيرْ لِلنَّاسْ الكُلْ وْبِالأَخَصْ لْأَهْلْ الإِيمَانْ.</verse>
				<verse number="11">شُوفُوا مَا اكْبِرْهَا الحْرُوفْ الِّي كْتِبْتْهَالْكُمْ بِيدِي!</verse>
				<verse number="12">هَاكَا الِّي يْحِبُّوا يُظْهْرُوا بْمَظْهِرْ بَاهِي فِي البْدَنْ يْلَزّْمُوا عْلِيكُمْ بَاشْ تِطَّهْرُوا وْهُومَا يَعْمْلُوا هَاذَا بَاشْ مَا يِتْعَذّْبُوشْ بِسْبَبْ صَلِيبْ المَسِيحْ.</verse>
				<verse number="13">حَتَّى هَاكَا الِّي يِطَّهْرُوا هُومَا بِيدْهُمْ مَا يَعْمْلُوشْ بِالشَّرِيعَة، آمَا يْحِبُّوكُمْ انْتُومَا تِطَّهْرُوا بَاشْ يِتْفُوخْرُوا فِي البْدَنْ مْتَاعْكُمْ.</verse>
				<verse number="14">آمَا أنَا حَاشَانِي وْمَا نِتْفُوخِرْ كَانْ بْصَلِيبْ رَبّْنَا يَسُوعْ المَسِيحْ، الِّي بِيهْ صَارْ العَالَمْ بِالنِّسْبَة لِيَّا مَصْلُوبْ وْآنَا وَلِّيتْ بِالنِّسْبَة لِيهْ مَصْلُوبْ.</verse>
				<verse number="15">الطْهُورْ حَتَّى شَيْء وْغِيرْ الطْهُورْ حَتَّى شَيْء، آمَا المُهِمْ إِنُّو الإِنْسَانْ يْصِيرْ خْلِيقَة جْدِيدَة.</verse>
				<verse number="16">السَّلاَمْ وِالرَّحْمَة عْلَى كُلْ الِّي يْعِيشُوا بِالشَّيْء هَاذَا وِعْلَى إِسْرَائِيلْ اللهْ.</verse>
				<verse number="17">بَعْدْ اليُومْ هَاذَا حَتَّى حَدْ مَا عَادْ يْزِيدْ عْلِيَّا تْعَبْ آخَرْ عْلَى خَاطِرْنِي هَازْ عَلاَمَاتْ الرَّبْ يَسُوعْ فِي بَدْنِي.</verse>
				<verse number="18">يَا إِخْوَة نِعْمِةْ رَبّْنَا يَسُوعْ المَسِيحْ مْعَاكُمْ. آمِينْ!</verse>
			</chapter>
		</book>
		<book number="49">
			<chapter number="1">
				<verse number="1">مِنْ بُولُسْ الِّي هُوَ رَسُولْ المَسِيحْ يَسُوعْ بْإِرَادِةْ اللهْ، لِلقِدِّيسِينْ الِّي هُومَا مِنْ شَعْبْ اللهْ وِلِّي هُومَا أُمَنَاءْ فِي المَسِيحْ يَسُوعْ، الِّي سَاكْنِينْ فِي أَفَسُسْ.</verse>
				<verse number="2">النِّعْمَة وِالسَّلاَمْ لِيكُمْ مِنْ عِنْدْ اللهْ بُونَا وِالرَّبْ يَسُوعْ المَسِيحْ.</verse>
				<verse number="3">تَبَارَكْ اللهْ بُو رَبّْنَا يَسُوعْ المَسِيحْ، الِّي بَارِكْنَا فِي المَسِيحْ بْكُلْ بَرْكَة رُوحِيَّة فِي السْمَاوَاتْ.</verse>
				<verse number="4">كِيمَا خْتَارْنَا فِيهْ قْبَلْ مَا تِتْخْلَقْ الدِّنْيَا بَاشْ نْكُونُوا قِدِّيسِينْ وْمَا عْلِينَاشْ لُومْ قُدَّامُو فِي المْحَبَّة.</verse>
				<verse number="5">سْبِقْ وِخْتَارْنَا بِمْحَبّْتُو بَاشْ نْكُونُوا وْلاَدُو فِي يَسُوعْ المَسِيحْ حَسْبْ إِرَادْتُو.</verse>
				<verse number="6">بَاشْ نُشْكْرُوا المَجْدْ مْتَاعْ نِعْمْتُو الِّي نْعِمْ بِيهَا عْلِينَا فِي ابْنُو الِّي يْحِبُّو.</verse>
				<verse number="7">الِّي تِفْدِينَا بْدَمُّو وِتْغِفْرِتْ ذْنُوبْنَا بْنِعْمْتُو العْظِيمَة.</verse>
				<verse number="8">الِّي فَاضْ بِيهَا عْلِينَا.</verse>
				<verse number="9">عْلَى خَاطْرُو عَرِّفْنَا بِالسِّرْ الغَامِضْ مْتَاعْ إِرَادْتُو بْكُلْ حِكْمَة وْفَهْمْ كِيفْ مَا خَطِطْلُو وْعِمْلُو عْلَى طْرِيقْ المَسِيحْ.</verse>
				<verse number="10">وِالخِطَّة هَاذِي بَاشْ يْتَمِّمْهَا فِي قَلْبْ الزْمَانْ، بَاشْ يْلِمْ كُلْ شَيْء فِيهْ المَسِيحْ، الحَاجَاتْ الِّي فِي السْمَاءْ وِالحَاجَاتْ الِّي فِي الأَرْضْ.</verse>
				<verse number="11">وْفِيهْ هُوَ اللهْ خْتَارْنَا بَاشْ نَاخْذُوا الوَرْثَة الِّي كْتِبْهَالْنَا، كِيفْ مَا اللهْ خَطِطْ وْقَرِرْ مِالأُوِّلْ.</verse>
				<verse number="12">أَحْنَا سْبِقْنَا وْكَانْ عِنْدْنَا رَجَاءْ فِي المَسِيحْ بَاشْ نُشْكْرُوا مَجْدْ اللهْ.</verse>
				<verse number="13">وِانْتُومَا زَادَا الِّي سْمَعْتُوا كِلْمِةْ الحَقْ الِّي هِيَ الإِنْجِيلْ الِّي خْلُصْتُوا بِيهْ وِلِّي فِيهْ هُوَ كِإِمِّنْتُوا اللهْ خْتِمْكُمْ بِالرُّوحْ القُدُسْ الِّي وْعِدْكُمْ بِيهْ،</verse>
				<verse number="14">الرُّوحْ الِّي هُوَ عَرْبُونْ الوَرْثَة مْتَاعْنَا حَتَّى لِينْ يِتْفْدَاوْ المُخْتَارِينْ. امَّالاَ خَلِّينَا نُشْكْرُوهْ عْلَى مَجّْدُو.</verse>
				<verse number="15">هَاذَاكَا عْلاَشْ آنَا زَادَا وَقْتِلِّي سْمَعْتْ بْإِيمَانْكُمْ بِالرَّبْ يَسُوعْ وِمْحَبِّتْكُمْ لِلمُؤْمْنِينْ الكُلْ</verse>
				<verse number="16">بْقِيتْ دِيمَا نُشْكُرْ فِي اللهْ عْلَى خَاطِرْكُمْ وْنِتْفَكِّرْ فِيكُمْ فِي صْلاَتِي</verse>
				<verse number="17">بَاشْ الآبْ المَجِيدْ الِّي هُوَ الاَهْ رَبّْنَا يَسُوعْ المَسِيحْ يَعْطِيكُمْ رُوحْ حِكْمَة يِكْشْفِلْكُمْ اللهْ بَاشْ تَعْرْفُوهْ</verse>
				<verse number="18">وِيْنَوّْرِلْكُمْ قْلُوبْكُمْ بَاشْ تَعْرْفُوا الرَّجَاءْ الِّي عِنْدْكُمْ الِّي دْعَاكُمْ لِيهْ وِالغْنَى الِّي فِي مَجْدْ الوَرْثَة مْتَاعُو فِي المُؤْمْنِينْ.</verse>
				<verse number="19">وْتَعْرْفُوا قُدْرْتُو العْظِيمَة الِّي مَا تِتْحَدَّاشْ وِلِّي ظَهِّرْهَالْنَا أَحْنَا المُؤْمْنِينْ بِالشَّيْء الِّي عَمْلُو بْقُوتُو الكْبِيرَة.</verse>
				<verse number="20">الِّي عَمْلُو فِي المَسِيحْ وَقْتِلِّي قَيّْمُوا مِنْ بِينْ المُوتَى وْقَعّْدُو عْلَى يْمِينُو فِي السْمَاوَاتْ.</verse>
				<verse number="21">فُوقْ كُلْ رِئَاسَة وْسُلْطَة وْقُوَّة وِسْيَادَة وْكُلْ اسْمْ يِتْسَمَّى مُوشْ فِي الزْمَانْ هَاذَا بَرْكْ آمَا فِي الزْمَانْ الِّي جَايْ زَادَا.</verse>
				<verse number="22">وْحَطْ كُلْ شَيْء تَحْتْ سَاقِيهْ وْرَدُّو الرَّاسْ مْتَاعْ الحَاجَاتْ الكُلْهَا لِلكَنِيسَة</verse>
				<verse number="23">الِّي هِيَ الْجَسَدْ مْتَاعُو وِكْمَالُو وْهُوَ الِّي يِمْلَى كُلْ شَيْء فِي كُلْ شَيْء.</verse>
			</chapter>
			<chapter number="2">
				<verse number="1">وِانْتُومَا قْبَلْ كُنْتُوا مُوتَى بِالمَعَاصِي وِالذْنُوبْ مْتَاعْكُمْ</verse>
				<verse number="2">الِّي عِشْتُوا فِيهَا قْبَلْ وْتَبِّعْتُوا طْرِيقْ الزْمَانْ هَاذَا وْطُعْتُوا رَئِيسْ الأَرْوَاحْ الشِّرِّيرَة الِّي فِي العَالَمْ الِّي يِخْدِمْ فِي وْلاَدْ المَعْصْيَة.</verse>
				<verse number="3">الِّي أَحْنَا الكُلْنَا زَادَا تْصَرِّفْنَا كِيفْهُمْ قْبَلْ وْتَبَّعْنَا الشَّهَوَاتْ مْتَاعْ البْدَنْ وِالأَفْكَارْ. وْبِطْبِيعِتْنَا كُنَّا وْلاَدْ مَغْضُوبْ عْلِيهُمْ كِيفْ بْقِيِّةْ النَّاسْ.</verse>
				<verse number="4">آمَا اللهْ الِّي هُوَ غْنِي فِي رَحْمْتُو، وِعْلَى خَاطِرْ مْحَبّْتُو العْظِيمَة الِّي حَبّْنَا بِيهَا</verse>
				<verse number="5">وْكِكُنَّا مُوتَى بِالذْنُوبْ، رَجَّعْنَا لِلحَيَاةْ مْعَ المَسِيحْ. رَاكُمْ خْلُصْتُوا بِالنِّعْمَة</verse>
				<verse number="6">وْقَوِّمْنَا مْعَاهْ وْقَعِّدْنَا مْعَاهْ فِي السْمَاوَاتْ فِي المَسِيحْ يَسُوعْ.</verse>
				<verse number="7">بَاشْ يْظَهِّرْ فِي الزْمَانْ الجَّايْ نِعْمْتُو العْظِيمَة الِّي بْلاَشْ حْسَابْ وِبْهَاوْتُو فِي المَسِيحْ يَسُوعْ.</verse>
				<verse number="8">رَاكُمْ بِالنِّعْمَة خْلُصْتُوا بِالإِيمَانْ وْهَاذَا مُوشْ مِنْكُمْ، رَاهِي هْدِيَّة مِنْ عِنْدْ اللهْ.</verse>
				<verse number="9">وْمُوشْ بِالأَعْمَالْ بَاشْ حَتَّى حَدْ مَا يِتْفُوخِرْ.</verse>
				<verse number="10">أَحْنَا تُحْفِةْ اللهْ وْهُوَ خْلَقْنَا فِي المَسِيحْ يَسُوعْ لأَعْمَالْ صَالْحَة حَضِّرْهَا مِنْ قْبَلْ بَاشْ نَعْمْلُوهَا.</verse>
				<verse number="11">هَاذَاكَا عْلاَشْ تْذَكّْرُوا الِّي إِنْتُومَا قْبَلْ كُنْتُوا أُمَمْ مِلِّي تُولِدْتُوا. النَّاسْ الِّي قَاعْدِينْ يِطَّهْرُوا تَوَّا بِاليِدْ فِي بْدُونَاتْهُمْ يْسَمُّوكُمْ مُوشْ مْطَهّْرِينْ.</verse>
				<verse number="12">فِي الوَقْتْ هَاذَاكَا كُنْتُوا بْعَادْ عْلَى المَسِيحْ وِبْرَايْنِيَّة عْلَى شَعْبْ إِسْرَائِيلْ وْمَا كَانِشْ عِنْدْكُمْ نْصِيبْ فِي العُهُودْ المَوْعُودْ بِيهَا، وْمَا عِنْدْكُمْشْ رَجَاءْ وْكَافْرِينْ بْرَبِّي فِي العَالَمْ.</verse>
				<verse number="13">آمَا تَوَّا فِي المَسِيحْ يَسُوعْ انْتُومَا الِّي كُنْتُوا بْعَادْ، وَلِّيتُوا قْرَابْ بْدَمْ المَسِيحْ.</verse>
				<verse number="14">عْلَى خَاطْرُو هُوَ سَلاَمْنَا الِّي رَدْ الإِثْنِينْ وَاحِدْ وْهَدِّمْ العَدَاوَة الِّي هِيَ الحِيطْ الِّي يْفَرِّقْ مَا بِينَاتْهُمْ.</verse>
				<verse number="15">بِالْجَسَدْ مْتَاعُو رَدْ الوْصَايَا وِالقَوَاعِدْ مْتَاعْ الشَّرِيعَة بَاطْلَة بَاشْ يْرُدّْهُمْ الإِثْنِينْ إِنْسَانْ وَاحِدْ جْدِيدْ فِيهْ هُوَ وْهَكَّا خَلَّى النَّاسْ يْعِيشُوا فِي سَلاَمْ.</verse>
				<verse number="16">وْصَالَحْهُمْ الإِثْنِينْ مْعَ اللهْ فِي جَسَدْ وَاحِدْ عْلَى طْرِيقْ الصَّلِيبْ الِّي نَحَّى بِيهْ العَدَاوَة.</verse>
				<verse number="17">وْمِنْ بَاعِدْ جَا وْبَشِّرْكُمْ بِبْشَارِةْ السَّلاَمْ إِنْتُومَا الِّي كُنْتُوا بْعَادْ كِيمَا بَشِّرْ القْرَابْ هَاذُوكُمْ.</verse>
				<verse number="18">وْبِيهْ هُوَ انَّجّْمُوا الكُلْنَا نْجِيوْ لِلآبْ بْرُوحْ وَاحِدْ.</verse>
				<verse number="19">إِمَّالاَ إِنْتُومَا مَا عُدْتُوشْ غُرَبَاءْ وِبْرَايْنِيَّة آمَا وَلِّيتُوا مِنْ شَعْبْ اللهْ مْعَ المُؤْمْنِينْ فِي عَايِلْةْ اللهْ.</verse>
				<verse number="20">وْتِبْنِيتُوا عْلَى السَّاسْ مْتَاعْ الرُّسُلْ وِالأَنْبِيَاءْ وِالمَسِيحْ هُوَ بِيدُو حَجْرِةْ السَّاسْ.</verse>
				<verse number="21">الِّي فِيهْ البَنْيْ يِتْنَظِّمْ وْيَعْلَى وِيْوَلِّي هَيْكِلْ مُقَدَّسْ فِي الرَّبْ.</verse>
				<verse number="22">وْفِيهْ انْتُومَا زَادَا تِبْنِيتُوا مْعَ بْعَضْكُمْ وْوَلِّيتُوا بِيتْ مْتَاعْ اللهْ بِالرُّوحْ.</verse>
			</chapter>
			<chapter number="3">
				<verse number="1">هَاذَاكَا عْلاَشْ آنَا بُولُسْ مَرْبُوطْ بِسْبَبْ يَسُوعْ المَسِيحْ، عْلَى خَاطِرْكُمْ إِنْتُومَا الِّي مَا كُمْشْ يْهُودْ</verse>
				<verse number="2">أَكِيدْ رَاكُمْ سْمَعْتُوا بِالخُطَّة مْتَاعْ اللهْ بَاشْ يَعْطِينِي نِعْمَة عْلَى خَاطِرْكُمْ.</verse>
				<verse number="3">كِيفَاشْ اللهْ كْشِفْلِي السِّرْ الغَامِضْ عْلَى طْرِيقْ الوَحْيْ كِيفْ مَا كْتِبْتْ قْبَلْ بِاخْتِصَارْ عْلَى الشَّيْء هَاذَا</verse>
				<verse number="4">وْكِتَقْرَاوْ الرِّسَالَة هَاذِي بَاشْ تِفْهْمُوا الِّي آنَا نَعْرِفْ السِّرْ الغَامِضْ مْتَاعْ المَسِيحْ.</verse>
				<verse number="5">هَاكَا السِّرْ الغَامِضْ الِّي مَا عَرْفُوهِشْ النَّاسْ فِي قْدِيمْ الزْمَانْ كِيفْ مَا وْحَى بِيهْ تَوَّا عْلَى طْرِيقْ الرُّوحْ لِلرُّسُلْ المُقَدّْسِينْ وِالأَنْبِيَاءْ مْتَاعُو.</verse>
				<verse number="6">الِّي الأُمَمْ مِتْشَارْكِينْ مْعَ اليْهُودْ فِي الوِرْثْ وِالْجَسَدْ وْعَنْدْهُمْ الحَقْ بَاشْ يَاخْذُوا الوَعْدْ الِّي فِي المَسِيحْ يَسُوعْ بِالإِنْجِيلْ.</verse>
				<verse number="7">الِّي آنَا وَلِّيتْ خَادِمْ لِيهْ بِالمَوْهْبَة مْتَاعْ نِعْمِةْ اللهْ الِّي تِعْطَاتْلِي بْقُدْرْتُو الِّي تِخْدِمْ فِيكُمْ.</verse>
				<verse number="8">النِّعْمَة هَاذِي تِعْطَاتْلِي رَغْمِلِّي آنَا أَقَلْ وْآخِرْ وَاحِدْ فِي القِدِّيسِينْ بَاشْ نْبَشِّرْ الأُمَمْ بِالغْنَى مْتَاعْ المَسِيحْ الِّي مَا يِتْحَدِّشْ.</verse>
				<verse number="9">وْبَاشْ نْخَلِّي النَّاسْ يْشُوفُوا كِيفَاشْ اللهْ تَمِّمْ السِّرْ بَعْدْ مَا خَلاَّهْ مْخُبِّي مِنْ أَوِّلْ الزْمَانْ.</verse>
				<verse number="10">وْتَوَّا عْلَى طْرِيقْ الكَنِيسَة الرِّئَاسَاتْ وِالسُّلُطَاتْ الِّي فِي السْمَاوَاتْ بَاشْ تَعْرِفْ حِكْمِةْ اللهْ.</verse>
				<verse number="11">كِيفْ مَا حَبْ رَبِّي مِنْ أَوِّلْ الزْمَانْ فِي المَسِيحْ يَسُوعْ رَبّْنَا.</verse>
				<verse number="12">الِّي بِيهْ هُوَ عِنْدْنَا الجُرْأَة بَاشْ نْجِيوْ قُدَّامْ اللهْ وَاثْقِينْ بِسْبَبْ إِيمَانَّا بِيهْ.</verse>
				<verse number="13">هَاذَاكَا عْلاَشْ نُطْلُبْ مِنْكُمْ بَاشْ مَا تُضْعْفُوشْ بِسْبَبْ المَشَاكِلْ الِّي نْعَانِي فِيهَا عْلَى خَاطِرْكُمْ. رَاهِي فُخْرَة لِيكُمْ.</verse>
				<verse number="14">وْلِلسْبَبْ هَاذَا نِثْنِي رْكَايْبِي قُدَّامْ الآبْ.</verse>
				<verse number="15">الِّي مِنُّو هُوَ تْسَمَّاتْ كُلْ عَايْلَة فِي السْمَاوَاتْ وْفِي الأَرْضْ.</verse>
				<verse number="16">بَاشْ يَعْطِيكُمْ بِغْنَى مَجْدُو انّْكُمْ تِتْقَوُّوا بْرُوحُو فِي نْفُوسْكُمْ.</verse>
				<verse number="17">وْيُسْكُنْ المَسِيحْ فِي قْلُوبْكُمْ بِالإِيمَانْ وْتِتْأَصّْلُوا وْتِتْبْنَاوْ عْلَى سَاسْ المْحَبَّة.</verse>
				<verse number="18">بَاشْ تْكُونْ عِنْدْكُمْ القُوَّة انْتُومَا وِالمُؤْمْنِينْ الكُلْهُمْ بَاشْ تِفْهْمُوا شْنُوَّة العَرْضْ وِالطُّولْ وِالعِلْوْ وِالغُرْقْ مْتَاعْ مْحَبِّةْ المَسِيحْ.</verse>
				<verse number="19">وْتَعْرْفُوا مْحَبِّةْ المَسِيحْ الِّي هِيَ أَكْبِرْ مِنْ كُلْ مَعْرْفَة وْتِتْمْلاَوْ بِغْنَى اللهْ.</verse>
				<verse number="20">الِّي بْقُدْرْتُو الِّي تِخْدِمْ فِينَا يْنَجِّمْ يَعْمِلْ أَكْثِرْ ابَّرْشَة مِلِّي نِتْصَوّْرُوا.</verse>
				<verse number="21">لِيهْ المَجْدْ فِي الكَنِيسَة وْفِي المَسِيحْ يَسُوعْ حَتَّى لْآخِرْ الزْمَانْ. لِلأَبَدْ. آمِينْ.</verse>
			</chapter>
			<chapter number="4">
				<verse number="1">إِمَّالاَ آنَا المَحْبُوسْ بِسْبَبْ الرَّبْ نُطْلُبْ مِنْكُمْ بَاشْ تِتْصَرّْفُوا كِيفْ مَا يْلِيقْ بِالدَّعْوَة الِّي تِدْعِيتُوا لِيهَا.</verse>
				<verse number="2">كُونُوا مِتْوَاضْعِينْ وْطَيّْبِينْ وْبَالْكُمْ وَاسِعْ وِتْحَمّْلُوا بْعَضْكُمْ فِي المْحَبَّة.</verse>
				<verse number="3">حَاوْلُوا أَكْثِرْ مَا تْنَجّْمُوا بَاشْ تْكُونُوا وَاحِدْ فِي الرُّوحْ وْحَافْظُوا عْلَى السَّلاَمْ الِّي يُرْبُطْكُمْ بِبْعَضْكُمْ</verse>
				<verse number="4">ثَمَّة جَسَدْ وَاحِدْ وْرُوحْ وَاحِدْ، كِيفْ مَا اللهْ دْعَاكُمْ لْرَجَاءْ وَاحِدْ.</verse>
				<verse number="5">رَبْ وَاحِدْ، إِيمَانْ وَاحِدْ، مَعْمُودِيَّة وَحْدَة.</verse>
				<verse number="6">إِلاَهْ وْبُو وَاحِدْ لِلنَّاسْ الكُلْ، فُوقْ الكُلْ وْبِالكُلْ وْفِي الكُلْ.</verse>
				<verse number="7">آمَا تِعْطَاتْ لْكُلْ وَاحِدْ فِينَا نِعْمَة بِالقَدْرْ الِّي عْطَاهُولُو المَسِيحْ.</verse>
				<verse number="8">هَاذَاكَا عْلاَشْ الكْتَابْ المُقَدَّسْ يْقُولْ وَقْتِلِّي طْلَعْ لِلسْمَاء جَابْ مْرَابِيطْ وِعْطَى لِلنَّاسْ مَوَاهِبْ.</verse>
				<verse number="9">طْلَعْ الفُوقْ مَعْنَاهَا الِّي هُوَ زَادَا نْزِلْ لأَوْطَى بْلاَصَة فِي الأَرْضْ.</verse>
				<verse number="10">الِّي نْزِلْ هُوَ بِيدُو طْلَعْ فُوقْ السْمَاوَاتْ الكُلْهَا بَاشْ يِمْلَى كُلْ شَيْء.</verse>
				<verse number="11">هُوَ الِّي عْطَى مَوَاهِبْ لِلنَّاسْ بَاشْ يْكُونُوا رُسُلْ وْأُخْرِينْ أَنْبِيَاءْ وْأُخْرِينْ مُبَشّْرِينْ وْأُخْرِينْ رُعَاةْ وْمُعَلّْمِينْ.</verse>
				<verse number="12">بَاشْ يْحَضِّرْ المُؤْمْنِينْ لِلخِدْمَة بَاشْ يِبْنِيوْ جَسَدْ المَسِيحْ.</verse>
				<verse number="13">حَتَّى لِينْ نُوصْلُوا الكُلْنَا لْوِحْدِة الإِيمَانْ وْوِحْدِةْ مَعْرِفْةْ ابْنْ اللهْ. لْدَرْجِةْ الإِنْسَانْ الكَامِلْ لِقْيَاسْ طُولْ كَمَالْ المَسِيحْ.</verse>
				<verse number="14">بَاشْ مَا نْكُونُوشْ وْلاَدْ صْغَارْ وْمِتْقَلّْبِينْ وْمَهْزُوزِينْ بْكُلْ رِيحْ مْتَاعْ تَعْلِيمْ جَايْ مِنْ عِنْدْ نَاسْ خُبَثَاءْ وْغَشَّاشِينْ يْغَلّْطُوا فِي النَّاسْ بِالخُبْثْ مْتَاعْهُمْ.</verse>
				<verse number="15">آمَا نْقُولُوا الحَقْ بِالمْحَبَّة وْنِكْبْرُوا فِي كُلْ شَيْء بَاشْ نُوصْلُوا لِلِّي هُوَ الرَّاسْ الِّي هُوَ المَسِيحْ.</verse>
				<verse number="16">وِلِّي بِيهْ هُوَ الجَسَدْ الكُلُّو مْرَكِّبْ مْعَ بَعْضُو وْيِتِلْحِمْ بِالمْفَاصِلْ الِّي تُرْبِطْ الأَعْضَاءْ مْتَاعُو مْعَ بْعَضْهَا وْوَقْتِلِّي كُلْ عُضْوْ فِيهْ يِخْدِمْ خِدْمْتُو، الجَسَدْ يِكْبِرْ وْيِتْبْنَى فِي المْحَبَّة.</verse>
				<verse number="17">تَوَّا نْقُولْ الشَّيْء هَاذَا وْنِشْهِدْ بِيهْ فِي الرَّبْ بَاشْ مَا عَادِشْ تِتْصَرّْفُوا كِيفْ الشْعُوبْ الأُخْرَى بِسْبَبْ عْقُولاَتْهُمْ الفَارْغَة.</verse>
				<verse number="18">فِكْرْهُمْ فِيهْ الظْلاَمْ وِبْعَادْ عْلَى الحَيَاةْ الِّي يَعْطِيهَا اللهْ بِسْبَبْ جَهْلْهُمْ الِّي جَايْ مِنْ قْسَاوِةْ قْلُوبْهُمْ.</verse>
				<verse number="19">مَا عَادِشْ يِحْشْمُوا مِنْ حَتَّى شَيْء وْغَرْقُوا فِي النْجَاسَة كِيفْ مَا حَبُّوا.</verse>
				<verse number="20">آمَا إِنْتُومَا مَا تْعَلِّمْتُوشْ المَسِيحْ هَكَّا.</verse>
				<verse number="21">اذَا كَانْكُمْ سْمَعْتُوا عْلِيهْ وْمَا دَامْكُمْ اتَّبْعُوا فِيهْ تْعَلِّمْتُوا الحَقْ الِّي فِي يَسُوعْ.</verse>
				<verse number="22">امَّالاَ نَحِّيوْ عْلِيكُمْ نْفُوسْكُمْ القْدِيمَة الِّي تْعَوِّدْتُوا تْعِيشُوا بِيهَا وِلِّي فَسّْدِتْهَا الشَّهَوَاتْ الخَدَّاعَة.</verse>
				<verse number="23">وِاتْجَدَدُوا فِي رُوحْ فِكْرْكُمْ.</verse>
				<verse number="24">وِالْبْسُوا نَفْسْكُمْ الجْدِيدَة الِّي تْخَلْقِتْ عْلَى صُورِةْ اللهْ وِلِّي تُظْهُرْ فِي البِرْ وِالقَدَاسَة الصْحَاحْ.</verse>
				<verse number="25">لِلسْبَبْ هَاذَا، نَحِّيوْ الكِذْبْ وِتْكَلّْمُوا بِالصِّدْقْ كُلْ وَاحِدْ مْعَ الآخَرْ عْلَى خَاطِرْنَا الكُلْنَا أَعْضَاءْ لِبْعَضْنَا.</verse>
				<verse number="26">إِذَا كَانْ تِتْغَشَشُوا مَا تَعْمْلُوشْ الذْنُوبْ، مَا تْخَلِّيوْشْ الشَّمْسْ تُغْرُبْ وْإِنْتُومَا مِتْغَشَشِينْ.</verse>
				<verse number="27">وْمَا تَعْطِيوْشْ الفُرْصَة لِبْلِيسْ.</verse>
				<verse number="28">خَلِّي السَّارِقْ مَا عَادِشْ يِسْرِقْ، آمَا يِخْدِمْ، يْخَدِّمْ يْدِيهْ فِي خِدْمَة شْرِيفَة بَاشْ يْنَجِّمْ يَعْطِي لِلنَّاسْ المِحْتَاجِينْ.</verse>
				<verse number="29">مَا تْخَلِّيوْشْ حَتَّى كِلْمَة خَايْبَة تُخْرُجْ مِنْ افَّامْكُمْ، كَانْ الكْلاَمْ الِّي يِبْنِي الأُخْرِينْ بْقَدْرْ مَا يِحْتَاجُوا، بَاشْ يَعْطِي نِعْمَة لِلِّي يِسْمْعُوا</verse>
				<verse number="30">وْمَا تْحَزّْنُوشْ الرُّوحْ القُدُسْ الِّي تِخْتِمْتُوا بِيهْ لِليُومْ الِّي بَاشْ تِتْفْدَاوْ فِيهْ.</verse>
				<verse number="31">نَحِّيوْ عْلِيكُمْ كُلْ مْرَارَة وْنِقْمَة وْغُشْ وِعْيَاطْ وْسَبَّانْ وْكُلْ خُبْثْ</verse>
				<verse number="32">وْكُونُوا بَاهِينْ مْعَ بْعَضْكُمْ وْتَرْحْمُوا وِتْسَامْحُوا بْعَضْكُمْ كِيفْ مَا اللهْ سَامِحْكُمْ فِي المَسِيحْ.</verse>
			</chapter>
			<chapter number="5">
				<verse number="1">انْتُومَا وْلاَدْ اللهْ إِمَّالاَ كُونُوا كِيفْ وْلاَدْ مَحْبُوبِينْ</verse>
				<verse number="2">وْعِيشُوا فِي المْحَبَّة كِيفْ مَا المَسِيحْ حَبّْنَا وِعْطَى رُوحُو عْلَى خَاطِرْنَا قُرْبَانْ رِيحْتُو طَيّْبَة وِذْبِيحَة للهْ.</verse>
				<verse number="3">آمَا مَا دَامْكُمْ مُؤْمْنِينْ مَا تُذْكْرُوشْ بِينَاتْكُمْ حَتَّى اسْمْ الزْنَى وْكُلْ نْجَاسَة وِلاَّ طْمَعْ.</verse>
				<verse number="4">وِلاَّ الكْلاَمْ الخَايِبْ وِلاَّ التْمَسْخِيرْ وِلاَّ كْلاَمْ السْفَاهَة الِّي مَا هُمْشْ لاَيْقِينْ. فِي عُوضْ هَاذَا اشْكْرُوا اللهْ.</verse>
				<verse number="5">يِلْزِمْكُمْ تَعْرْفُوا الشَّيْء هَاذَا: الِّي لاَ زَانِي وِلاَّ مَنْزُوسْ وِلاَّ طَمَّاعْ الِّي هُوَ يِعْبِدْ فِي الصْنَبْ عَنْدُو بْلاَصَة فِي مَمْلِكْةْ المَسِيحْ وِالله.</verse>
				<verse number="6">مَا تْخَلِّيوْشْ حَتَّى وَاحِدْ يْغُشّْكُمْ بِالكْلاَمْ الفَارِغْ، رَاهُو بِسْبَبْ الحَاجَاتْ هَاذُومَا اللهْ يَغْضِبْ عْلَى النَّاسْ الِّي يَعْمْلُوا الحَاجَاتْ هَاذُوكُمْ.</verse>
				<verse number="7">امَّالاَ مَا تْشَارْكُوهُمْشْ فِي الحَاجَاتْ هَاذُوكُمْ.</verse>
				<verse number="8">قْبَلْ كُنْتُوا فِي الظْلاَمْ، آمَا تَوَّا انْتُومَا نُورْ فِي الرَّبْ. إِمَّالاَ اتْصَرّْفُوا كِيفْ وْلاَدْ النُّورْ.</verse>
				<verse number="9">رَاهُو النُّورْ هُوَ الِّي يْجِيبْ بَرْشَة ثَمَرْ مْتَاعْ صْلاَحْ وْبِرْ وْحَقْ.</verse>
				<verse number="10">حَاوْلُوا بَاشْ تِتْعَلّْمُوا الحَاجَاتْ الِّي تْرَضِّي الرَّبْ.</verse>
				<verse number="11">مَا تْشَارْكُوشْ فِي أَعْمَالْ الظْلاَمْ الِّي مَا فِيهَاشْ ثَمَرْ وْبِالعَكْسْ أَفْضْحُوهَا.</verse>
				<verse number="12">رَاهُمْ حَتَّى الحَاجَاتْ الِّي يَعْمْلُوا فِيهُمْ فِي السِّرْ يِحْشِمْ الوَاحِدْ بَاشْ يَحْكِي عْلِيهُمْ.</verse>
				<verse number="13">آمَا كُلْ شَيْء تُظْهُرْ حْقِيقْتُو وَقْتِلِّي يِكْشْفُو النُّورْ وْأَيْ حَاجَة تِتْكْشِفْ تْوَلِّي فِي النُّورْ.</verse>
				<verse number="14">هَاذَاكَا عْلاَشْ تْقَالْ: فِيقْ، يَا رَاقِدْ، قُومْ مِنْ بِينْ المُوتَى، وِالمَسِيحْ بَاشْ يَعْطِيكْ نُورْ.</verse>
				<verse number="15">إِمَّالاَ رُدُّوا بَالْكُمْ عْلَى رْوَاحْكُمْ كِيفَاشْ تِتْصَرّْفُوا. مُوشْ كِيفْ نَاسْ بْهَالِيلْ. آمَا كِيفْ نَاسْ حُكَمَاءْ</verse>
				<verse number="16">وِاسْتْغَلُّوا الوَقْتْ عْلَى خَاطِرْ الأَيَّامْ خَايْبَة.</verse>
				<verse number="17">هَاذَاكَا عْلاَشْ مَا تْكُونُوشْ بْهَالِيلْ، آمَا أَعْرْفُوا شْنُوَّة هِيَ ارَادِةْ اللهْ.</verse>
				<verse number="18">وْمَا تِسْكْرُوشْ بِالشْرَابْ رَاهُو فِيهْ الفْسَادْ آمَا اتْمْلاَوْ بِالرُّوحْ القُدُسْ.</verse>
				<verse number="19">وْكَلّْمُوا بْعَضْكُمْ بِمْزَامِيرْ وْتَسَابِيحْ وْتَرَانِيمْ رُوحِيَّة وْسَبّْحُوا الرَّبْ فِي قْلُوبْكُمْ.</verse>
				<verse number="20">تِحْمْدُوا اللهْ الآبْ فِي كُلْ وَقْتْ وِعْلَى كُلْ شَيْء بْإِسْمْ رَبّْنَا يَسُوعْ المَسِيحْ.</verse>
				<verse number="21">طِيعُوا بْعَضْكُمْ كِيفْ مَا اطِّيعُوا المَسِيحْ.</verse>
				<verse number="22">وِالنْسَاء يْطِيعُوا رْجَالْهُمْ كِيمَا يْطِيعُوا الرَّبْ</verse>
				<verse number="23">عْلَى خَاطِرْ الرَّاجِلْ هُوَ رَاسْ المْرَا كِيفْ مَا المَسِيحْ هُوَ رَاسْ الكَنِيسَة، الِّي هِيَ الجَسَدْ مْتَاعُو وْهُوَ بِيدُو المُخَلِّصْ مْتَاعْهَا.</verse>
				<verse number="24">كِيفْ مَا الكَنِيسَة اطِّيعْ المَسِيحْ خَلِّي النْسَاء زَادَا يْطِيعُوا رْجَالْهُمْ فِي كُلْ شَيْء.</verse>
				<verse number="25">وِالرْجَالْ يْحِبُّوا نْسَاهُمْ كِيفْ مَا المَسِيحْ حَبْ الكَنِيسَة وِعْطَى حْيَاتُو عْلَى خَاطِرْهَا.</verse>
				<verse number="26">بَاشْ يْقَدِّسْهَا وِيْطَهِّرْهَا بِالمَاء عْلَى طْرِيقْ كِلْمْتُو.</verse>
				<verse number="27">وْيَاخُذْهَا لْرُوحُو كَنِيسَة مَجِيدَة مَا فِيهَا حَتَّى عِيبْ وْمَا هِيشْ مْشَوّْهَة وِلاَّ نَاقْصَة أَيْ حَاجَة. بَاشْ تْكُونْ مُقَدّْسَة وِبْلاَشْ عْيُوبْ.</verse>
				<verse number="28">وِالرْجَالْ يِلْزِمْهُمْ يْحِبُّوا نْسَاهُمْ كِيفْ مَا يْحِبُّوا بْدُونَاتْهُمْ، وِلِّي يْحِبْ مَرْتُو يْحِبْ رُوحُو.</verse>
				<verse number="29">وْمَا ثَمَّة حَتَّى حَدْ يَكْرَهْ بَدْنُو آمَا يْغَذِّيهْ وْيِتْلْهَى بِيهْ كِيفْ مَا يَعْمِلْ المَسِيحْ لِلكَنِيسَة.</verse>
				<verse number="30">عْلَى خَاطِرْنَا أَعْضَاءْ فِي الجَسَدْ مْتَاعُو.</verse>
				<verse number="31">هَاذَاكَا عْلاَشْ الرَّاجِلْ يْخَلِّي بُوهْ وْأُمُّو وْيِتْرْبَطْ بْمَرْتُو وِيْوَلِّيوْ الإِثْنِينْ جَسَدْ وَاحِدْ.</verse>
				<verse number="32">السِّرْ الغَامِضْ هَاذَا عْظِيمْ وْآنَا نَحْكِي هْنَا عْلَى المَسِيحْ وِالكَنِيسَة.</verse>
				<verse number="33">آمَا إِنْتُومَا زَادَا خَلِّي كُلْ وَاحِدْ فِيكُمْ يْحِبْ مَرْتُو كِيفْ رُوحُو وِالمْرَا يِلْزِمْهَا تِحْتَرِمْ رَاجِلْهَا.</verse>
			</chapter>
			<chapter number="6">
				<verse number="1">يَا وْلاَدْ، وَاجِبْ عْلِيكُمْ بَاشْ اطِّيعُوا وَالْدِيكُمْ وْهَاذَا هُوَ الصْوَابْ.</verse>
				<verse number="2">«إِكْرِمْ بُوكْ وْأُمِّكْ» هَاذِي الوْصِيَّة الأُولَى الِّي فِيهَا وَعْدْ.</verse>
				<verse number="3">«بَاشْ تَلْقَى الخِيرْ وِيْطُولْ عُمْرِكْ فِي الأَرْضْ.»</verse>
				<verse number="4">وْيَا وَالْدِينْ مَا تْخَلِّيوْشْ وْلاَدْكُمْ يِتْغَشَشُوا، آمَا رَبِّيوْهُمْ وْأَدّْبُوهُمْ كِيفْ مَا يْحِبْ الرَّبْ.</verse>
				<verse number="5">يَا عَبِيدْ، طِيعُوا سْيَادْكُمْ الِّي فِي الأَرْضْ بْخُوفْ وْرِعْدَة وِبْقَلْبْ صَادِقْ كِيفْ مَا اطِّيعُوا المَسِيحْ.</verse>
				<verse number="6">مُوشْ كَانْ قُدَّامْ عِينِيهُمْ بَاشْ تْرَضِّيوْهُمْ آمَا اخْدْمُوهُمْ بْكُلْ قْلُوبْكُمْ كِيفْ عَبِيدْ مْتَاعْ المَسِيحْ.</verse>
				<verse number="7">اخْدْمُوهُمْ بْنِيَّة صَادْقَة كَإِنّْكُمْ تِخْدْمُوا فِي الرَّبْ مُوشْ فِي النَّاسْ.</verse>
				<verse number="8">اتْذَكّْرُوا الِّي الرَّبْ بَاشْ يْجَازِي كُلْ وَاحِدْ عْلَى الخِيرْ الِّي عَمْلُو، اذَا كَانْ حُرْ وِلاَّ عَبْدْ.</verse>
				<verse number="9">وْإِنْتُومَا يَا أَسْيَادْ أَعْمْلُوا مْعَاهُمْ نَفْسْ الشَّيْء وْمَا تَهَدَدُوهُمْشْ وْإِنْتُومَا تَعْرْفُوا الِّي سِيدْكُمْ وْسِيدْهُمْ فِي السْمَاءْ وِلِّي هُوَ مَا يْخَيِّرْ حَدْ عْلَى الآخَرْ.</verse>
				<verse number="10">وْفِي الإِخِّرْ، كُونُوا قْوِيِّينْ فِي الرَّبْ وْفِي قُدْرْتُو العْظِيمَة.</verse>
				<verse number="11">وِالْبْسُوا السْلاَحْ الكَامِلْ مْتَاعْ اللهْ بَاشْ تْنَجّْمُوا تِثْبْتُوا قُدَّامْ الخُطَطَ مْتَاعْ بْلِيسْ.</verse>
				<verse number="12">رَانَا مَا نَاشْ نْحَارْبُوا فِي لْحَمْ وْدَمْ، آمَا رَانَا نْحَارْبُوا فِي الرِّئَاسَاتْ وِالقُوَّاتْ وْأَسْيَادْ العَالَمْ مْتَاعْ الظَّلْمَة الِّي مُوجُودَة تَوَّا، نْحَارْبُوا فِي الأَرْوَاحْ الِّي هِيَ جُنُودْ شَرْ فِي السْمَاوَاتْ.</verse>
				<verse number="13">هَاذَاكَا عْلاَشْ هِزُّوا السْلاَحْ الكَامِلْ الكُلُّو مْتَاعْ اللهْ بَاشْ تْنَجّْمُوا تْقَاوْمُوا فِي يُومْ الشَّرْ وْتِثْبْتُوا لِلإِخْرْ.</verse>
				<verse number="14">إِمَّالاَ اثْبْتُوا مِتْحَزّْمِينْ بِحْزَامْ الحَقْ وْحَاطِّينْ البِرْ كِيمَا دِرْعْ عْلَى سْدُورْكُمْ.</verse>
				<verse number="15">وْكُونُوا حَاضْرِينْ بَاشْ تْبَشّْرُوا بْإِنْجِيلْ السَّلاَمْ</verse>
				<verse number="16">وْزِيدْ عْلَى هَاذَا الكُلْ حُطُّوا الإِيمَانْ عْلَى سْدُورْكُمْ بَاشْ تْنَجّْمُوا تَطْفِيوْ النْبُولَة الشَّاعْلَة مْتَاعْ الشِّرِّيرْ.</verse>
				<verse number="17">وِاقْبْلُوا الخَلاَصْ كِيفْ كَاسْكَة فُوقْ رُوسْكُمْ وْسِيفْ الرُّوحْ الِّي هُوَ كِلْمِةْ اللهْ.</verse>
				<verse number="18">وْصَلِّيوْ فِي كُلْ وَقْتْ بْكُلْ صْلاَةْ وْطِلْبَة فِي الرُّوحْ وْدَاوْمُوا عْلَى الشَّيْء هَاذَا. وِادْعِيوْ لِلمُؤْمْنِينْ الكُلْهُمْ.</verse>
				<verse number="19">وْلِيَّ آنَا زَادَا بَاشْ يِتْعْطَالِي الكْلاَمْ وَقْتِلِّي نِتْكَلِّمْ بَاشْ نَحْكِي بْشَجَاعَة عْلَى السِّرْ الغَامِضْ مْتَاعْ الإِنْجِيلْ.</verse>
				<verse number="20">الِّي آنَا السَّفِيرْ مْتَاعُو وِمْسَلْسِلْ عْلَى خَاطْرُو. صَلِّيوْ انِّي نِتْكَلِّمْ بْشَجَاعَة.</verse>
				<verse number="21">وْإِذَا تْحِبُّوا تَعْرْفُوا أَحْوَالِي وْأَخْبَارْ الخِدْمَة مْتَاعِي، رَاهُو تِيخِيكُسْ الأَخْ المَحْبُوبْ وِالخَادِمْ الأَمِينْ فِي الرَّبْ يْخَبِّرْكُمْ بِيهَا الكُلْهَا.</verse>
				<verse number="22">وْآنَا بْعَثْتْهُولْكُمْ عْلَى خَاطِرْ الشَّيْء هَاذَا بَاشْ تَعْرْفُوا أَخْبَارْنَا وْبَاشْ يْشَجِّعْكُمْ.</verse>
				<verse number="23">سَلاَمْ لِلإِخْوَة وِمْحَبَّة مْعَ الإِيمَانْ مِنْ عِنْدْ اللهْ الآبْ وْمِنْ عِنْدْ الرَّبْ يَسُوعْ المَسِيحْ.</verse>
				<verse number="24">نِعْمِةْ اللهْ مْعَ الِّي يْحِبُّوا رَبّْنَا يَسُوعْ المَسِيحْ الكُلْهُمْ مْحَبَّة مَا تَفْنَاشْ.</verse>
			</chapter>
		</book>
		<book number="50">
			<chapter number="1">
				<verse number="1">مِنْ بُولُسْ وْتِيمُوثَاوُسْ، الخُدَّامْ مْتَاعْ المَسِيحْ يَسُوعْ، لِلإِخْوَة المُؤْمْنِينْ الِّي فِي فِيلِبِّي الكُلْهُمْ، الِّي هُومَا فِي المَسِيحْ يَسُوعْ، وْلِلأَسَاقْفَة وِالخُدَّامْ.</verse>
				<verse number="2">النِّعْمَة وِالسَّلاَمْ لِيكُمْ مِنْ عِنْدْ اللهْ بُونَا وْمِنْ عِنْدْ رَبّْنَا يَسُوعْ المَسِيحْ.</verse>
				<verse number="3">نِحْمِدْ اللهْ كُلْ مَا اذَّكِّرْتْكُمْ</verse>
				<verse number="4">وِدْعِيتِلْكُمْ الكُلْكُمْ وْآنَا فَرْحَانْ فِي صْلاَتِي الكُلْهَا</verse>
				<verse number="5">عْلَى خَاطِرْكُمْ شَارِكْتُوا فِي خِدْمِةْ الإِنْجِيلْ مِنْ أَوِّلْ يُومْ لْتَوَّا.</verse>
				<verse number="6">وْآنَا وَاثِقْ انُّو الِّي بْدَا يَعْمِلْ فِيكُمْ فِي حَاجَة صَالْحَة بَاشْ يْكَمِّلْ يَعْمِلْهَا حَتَّى لِينْ يْجِي يُومْ المَسِيحْ يَسُوعْ.</verse>
				<verse number="7">وْعِنْدِي الحَقْ بَاشْ نْحِسْ بِيكُمْ فِي الحَاجَة هَاذِي، عْلَى خَاطِرْني دِيمَا نْفَكِّرْ فِيكُمْ، وِالكُلْكُمْ مْشَارْكِينِّي فِي نِعْمِةْ اللهْ، فِي الحَبْسْ وِلاَّ كِنْدَافِعْ عْلَى الإِنْجِيلْ وِنْقَوِّيهْ.</verse>
				<verse number="8">وْرَبِّي يِشْهِدْ قَدَّاشْ آنَا مِسْتَاحِجْكُمْ الكُلْ بِالحَنَانْ مْتَاعْ المَسِيحْ يَسُوعْ.</verse>
				<verse number="9">وِصْلاَتِي عْلَى خَاطِرْكُمْ هِيَ هَاذِي: انّْهَا مْحَبِّتْكُمْ تْوَلِّي أَكْثِرْ فِي المَعْرْفَة وِالفَهْمْ،</verse>
				<verse number="10">وْتِخْتَارُوا الشَّيْء الِّي خِيرْ وِتْوَلِّيوْ طَاهْرِينْ مَا عْلِيكُمْشْ لُومْ فِي يُومْ المَسِيحْ،</verse>
				<verse number="11">وْتِتْمْلاَوْ بِالثَّمَرْ مْتَاعْ الحَقْ بْيَسُوعْ المَسِيحْ، عْلَى خَاطِرْ المَجْدْ وِالحَمْدْ مْتَاعْ اللهْ.</verse>
				<verse number="12">وِنْحِبْ، يَا إِخْوَة، إِنّْكُمْ تَعْرْفُوا إِنُّو الشَّيْء الِّي جْرَالِي خَلَّى الإِنْجِيلْ يِتْنْشَرْ أَكْثِرْ</verse>
				<verse number="13">حَتَّى لِينْ العَسْكِرْ وِالنَّاسْ الِّي في القْصَرْ عَرْفُوا وْسَمْعُوا بِيَّا الِّي آنَا مَرْبُوطْ فِي الحَبْسْ عْلَى خَاطِرْ المَسِيحْ،</verse>
				<verse number="14">وِالأَغْلَبِيَّة مْتَاعْ الإِخْوَة تْشَجّْعُوا عْلَى خَاطِرْنِي آنَا مَرْبُوطْ، يَاخِي وَلاَّوْ يْبَشّْرُوا بْكِلْمِةْ اللهْ بْشَجَاعَة أَكْثِرْ وْمِنْ غِيرْ خُوفْ.</verse>
				<verse number="15">وْمَا ثَمَّاشْ شَكْ الِّي ثَمَّة شْكُونْ مِنْهُمْ الحُسْدْ وِالمَّارْيَة هُومَا الِّي مْخَلِّينْهُمْ يْبَشّْرُوا بِالمَسِيحْ، وْثَمَّة شْكُونْ يْبَشِّرْ بْنِيَّة صَافْيَة.</verse>
				<verse number="16">هَاذُومَا بِسْبَبْ المْحَبَّة، عَارْفِينْ الِّي اللهْ خْتَارْنِي بَاشْ نْدَافِعْ عْلَى الإِنْجِيلْ.</verse>
				<verse number="17">وْهَاذُوكُمْ بِسْبَبْ الحُسْدْ مَا يْبَشّْرُوشْ بِالمَسِيحْ بِحْقِيقَة، مَاشِي فِي بَالْهُمْ الِّي بِالشَّيْء هَاذَاكَا يْزِيدُوا يْتَعّْبُونِي أَكْثِرْ وْآنَا فِي الحَبْسْ.</verse>
				<verse number="18">آمَا رَاهُو مَا يْهِمّْنِيشْ، مَا دَامْ المَسِيحْ قَاعِدْ يِتْبَشِّرْ بِيهْ فِي الحَالاَتْ الكُلْهَا، بْنِيَّة صَافْيَة وِلاَّ مُوشْ صَافْيَة. رَاهُو الشَّيْء هَاذَا يْفَرَّحْنِي دِيمَا، إِي نْعَمْ يْفَرَّحْنِي دِيمَا</verse>
				<verse number="19">وْنَعْرِفْ الِّي هُوَ يْخَلِّينِي نُخْلُصْ بْفَضْلْ صَلَوَاتْكُمْ وْعُونْ رُوحْ يَسُوعْ المَسِيحْ.</verse>
				<verse number="20">الِّي نْحِبُّو وْنِتْمَنَّاهْ هُوَ انِّي عُمْرِي مَا نْخِيبْ، آمَا نْكُونْ تَوَّا وْفِي كُلْ وَقْتْ شُجَاعْ فِي الخِدْمَة بْقَلْبِي الكُلْ عْلَى خَاطِرْ مَجْدْ المَسِيحْ فِي بَدْنِي، إِذَا كَانْ عِشْتْ وِلاَّ مُتْ.</verse>
				<verse number="21">الحَيَاةْ عِنْدِي هِيَ المَسِيحْ، وِالمُوتْ رِبْحْ لِيَّا.</verse>
				<verse number="22">آمَا اذَا كَانْ نَبْقَى حَيْ نَعْمِلْ حَاجَاتْ صَالْحَة، رَانِي مَا نَعْرِفْشْ شْنُوَّة نَخْتَارْ</verse>
				<verse number="23">وْآنَا حَايِرْ بِينْ حَاجْتِينْ: نْحِبْ نِمْشِي مِالدِّنْيَا هَاذِي بَاشْ نْكُونْ مْعَ المَسِيحْ، وْهَاذَا خِيرْ،</verse>
				<verse number="24">آمَا كَانْ نَبْقى مْعَاكُمْ، أحْسِنْ ليكُمْ.</verse>
				<verse number="25">وْآنَا وَاثِقْ الِّي آنَا بَاشْ نَبْقَى مْعَاكُمْ الكُلْكُمْ بَاشْ تِتْقَدّْمُوا وْتَفْرْحُوا فِي الإِيمَانْ،</verse>
				<verse number="26">وِحْضُورِي مْعَاكُمْ يْزِيدْ مَرَّة أُخْرَى فُخْرِتْكُمْ بِالمَسِيحْ يَسُوعْ.</verse>
				<verse number="27">المُهِمْ تَوَّا هُوَ انّْهَا سِيرِتْكُمْ فِي الدِّنْيَا هَاذِي تْكُونْ لاَيْقَة بِالإِنْجِيلْ مْتَاعْ المَسِيحْ، بَاشْ كِنْجِيكُمْ نْشُوفْ، وِلاَّ وْآنَا غَايِبْ نِسْمَعْ، الِّي إِنْتُومَا ثَابْتِينْ بْرُوحْ وَاحِدْ وِتْجَاهْدُوا بْقَلْبْ وَاحِدْ عْلَى خَاطِرْ الإِيمَانْ المِبْنِي عْلَى الإِنْجِيلْ.</verse>
				<verse number="28">مَا تْخَافُوشْ مِالنَّاسْ الِّي ضِدّْكُمْ فِي حَتَّى حَاجَة. هَاذَاكَا دَلِيلْ الِّي هُومَا بَاشْ يِتْهِلْكُوا وِلِّي إِنْتُومَا بَاشْ تُخْلْصُوا وْهَاذَا بْفَضْلْ رَبِّي،</verse>
				<verse number="29">رَاهُو نْعِمْ عْلِيكُمْ بَاشْ تِتْعَذّْبُوا عْلَى خَاطِرْ المَسِيحْ، مُوشْ تِمّْنُوا بِيهْ آكَاهُو،</verse>
				<verse number="30">وْإِنْتُومَا تْجَاهْدُوا كِيفْ مَا رِيتُونِي نْجَاهِدْ، وْتِسْمْعُوا تَوَّا الِّي آنَا مَا زِلْتْ نْجَاهِدْ.</verse>
			</chapter>
			<chapter number="2">
				<verse number="1">يَاخِي إِنْتُومَا مِتْعَزِّينْ فِي المَسِيحْ، وْمِتْهَنِّينْ فِي المْحَبَّة، وْمِتْشَارْكِينْ فِي الرُّوحْ، وْعِنْدْكُمْ حَنَانْ وْرَحْمَة؟</verse>
				<verse number="2">إِمَّالاَ تَمَمُوا فَرْحْتِي كِتْكُونُوا عِنْدْكُمْ رَايْ وَاحِدْ وِمْحَبَّة وَحْدَة وْقَلْبْ وَاحِدْ وْفِكْرْ وَاحِدْ،</verse>
				<verse number="3">بْعَادْ عْلَى العْنَادْ وِالفُخْرَة، مِتْوَاضْعِينْ كِتْبَجّْلُوا الأُخْرِينْ عْلَى رْوَاحْكُمْ.</verse>
				<verse number="4">حَتَّى وَاحِدْ فِيكُمْ مَا يْلَوِّجْ عْلَى مَصْلَحْتُو، آمَا يْلَوِّجْ عْلَى مَصْلَحْةْ غِيرُو.</verse>
				<verse number="5">إِمَّالاَ خَلِّي يْكُونْ عِنْدْكُمْ فِكْرْ المَسِيحْ يَسُوعْ:</verse>
				<verse number="6">وْهُوَ عْلَى صُورِةْ اللهْ، مَا اعْتَبَرْشْ كَوْنُو بِالضَّبْطْ كِيفْ اللهْ حَاجَة مَسْرُوقة</verse>
				<verse number="7">نَقِّصْ مِنْ رُوحُو وْوَلَّى كِيفْ خَادِمْ وَلَّى كِيفْ بْنَادِمْ وِظْهُرْ فِي صُورِةْ إِنْسَانْ</verse>
				<verse number="8">تْوَاضَعْ وْطَاعْ حَتَّى لِينْ مَاتْ عْلَى الصَّلِيبْ مَاتْ.</verse>
				<verse number="9">لَكِنْ اللهْ رَفْعُو وْإِسْمْ فُوقْ كُلْ إِسْمْ عْطَاهْ</verse>
				<verse number="10">بَاشْ تُسْجُدْ لإِسْمْ يَسُوعْ كُلْ رُكْبَة فِي السْمَاءْ وْفِي الأَرْضْ وْتِحْتْ الأَرْضْ</verse>
				<verse number="11">وْيِشْهِدْ كُلْ لْسَانْ الِّي يَسُوعْ المَسِيحْ هُوَ الرَّبْ بَاشْ يِتْمَجِّدْ الله الآبْ.</verse>
				<verse number="12">كِيفْ مَا طُعْتُوا فِي كُلْ وَقْتْ، يَا حْبَابِي، طِيعُونِي تَوَّا وْآنَا غَايِبْ أَكْثِرْ مِلِّي طُعْتُونِي وْآنَا حَاضِرْ، وْأَسْعَاوْ بَاشْ تُخْلْصُوا بْخُوفْ وْرِعْدَة،</verse>
				<verse number="13">عْلَى خَاطِرْ رَبِّي يْحَضِّرْ فِيكُمْ بَاشْ يْرُدّْكُمْ تْحِبُّوا وْتَقْدْرُوا بَاشْ تْرَضِّيوْهْ.</verse>
				<verse number="14">وْأَعْمْلُوا كُلْ شَيْء مِنْ غِيرْ مَا تِتْشَكَّاوْ وِلاَّ تِتْعَارْكُوا،</verse>
				<verse number="15">بَاشْ تْكُونُوا طَاهْرِينْ وْمَا عْلِيكُمْشْ لُومْ وِوْلاَدْ اللهْ مِنْ غِيرْ عِيبْ فِي جِيلْ ضَالْ فَاسِدْ، تِضْوُوا فِيهْ كِيفْ النْجُومْ فِي الدِّنْيَا،</verse>
				<verse number="16">شَادِّينْ صْحِيحْ فِي كِلْمِةْ الحَيَاةْ بَاشْ نِتْفُوخِرْ بِيكُمْ فِي يُومْ المَسِيحْ الِّي آنَا مَا سْعِيتِشْ وْمَا تْعِبْتِشْ خْسَارَة.</verse>
				<verse number="17">إذَا كُنْتْ مَسْكُوبْ عْلَى الذْبِيحَة وِالخِدْمَة مْتَاعْ إِيمَانْكُمْ، رَانِي فْرَحْتْ وِتْهَنِّيتْ مْعَاكُمْ الكُلْكُمْ،</verse>
				<verse number="18">آمَا إِنْتُومَا الكُلْكُمْ أَفْرْحُوا وِاتْهَنَّاوْ مْعَايَا.</verse>
				<verse number="19">وْنِتْمَنَّى فِي الرَّبْ يَسُوعْ بَاشْ نَبْعْثِلْكُمْ تِيمُوثَاوُسْ فِي أَقْرِبْ وَقْتْ بَاشْ نَعْرِفْ أَحْوَالْكُمْ وْقَلْبِي يِطْمَانْ.</verse>
				<verse number="20">وْمَا عِنْدِيشْ شْكُونْ كِيفُو يِتْلْهَى بِيكُمْ بْقَلْبْ وْرَبْ،</verse>
				<verse number="21">رَاهُمْ الكُلْهُمْ يِخْدْمُوا فِي رْوَاحْهُمْ مُوشْ فِي يَسُوعْ المَسِيحْ.</verse>
				<verse number="22">وْإِنْتُومَا تَعْرْفُوا الخِبْرَة مْتَاعُو وْكِيفَاشْ خْدِمْ مْعَايَا فِي التَّبْشِيرْ كِيفْ الوْلِدْ مْعَ بُوهْ.</verse>
				<verse number="23">وْنِتْمَنَّى بَاشْ نَبْعِثْهُولْكُمْ وَقْتِلِّي تِتْوَضِّحْ أُمُورِي.</verse>
				<verse number="24">وْعِنْدِي ثِيقَة فِي رَبِّي الِّي آنَا زَادَا بَاشْ نْجِيكُمْ بَعْدْ شْوَيَّة.</verse>
				<verse number="25">وْشُفْتْ الِّي لاَزِمْ نَبْعْثِلْكُمْ أَبَفْرُودِيتُسْ، خُويَا وِرْفِيقِي فِي الخِدْمَة وِالجِهَادْ، هَاذَا الِّي بْعَثْتُوهْ بَاشْ يِخْدِمْنِي،</verse>
				<verse number="26">وْهُوَ مِسْتَاحِجْكُمْ الكُلْكُمْ وْمِتْقَلَّقْ عْلَى خَاطِرْكُمْ سْمَعْتُوا بِالمْرَضْ مْتَاعُو.</verse>
				<verse number="27">كَانْ مْرِيضْ بَرْشَة قْرِيبْ يْمُوتْ، آمَا اللهْ حَنْ عْليهْ وْحَنْ عْلِيَّا آنَا زَادَا، بَاشْ مَا نْزِيدِشْ نِحْزِنْ أَكْثِرْ</verse>
				<verse number="28">الشَّيْء هَاذَا خَلاَّنِي نَبْعِثْهُولْكُمْ فِيسَعْ بَاشْ كِتْشُوفُوهْ تَفْرْحُوا وِالحُزْنْ مْتَاعِي يُنْقُصْ</verse>
				<verse number="29">إِمَّالاَ اقْبْلُوهْ فِي الرَّبْ وْإِنْتُومَا فَرْحَانِينْ بَرْشَة وْإِكْرْمُوا النَّاسْ الِّي كِيفُو،</verse>
				<verse number="30">رَاهُو قْرِيبْ يْمُوتْ عْلَى خَاطِرْ خِدْمِةْ المَسِيحْ وْخَاطِرْ بِحْيَاتُو بَاشْ يْكَمِّلْ يَعْطِينِي الشَّيْء الِّي مَا نَجِّمْتُوشْ تَعْطُوهُولِي.</verse>
			</chapter>
			<chapter number="3">
				<verse number="1">فِي الإِخِّرْ، يَا خْوَاتِي، أَفْرْحُوا فِي الرَّبْ. مَا يْقَلَّقْنِيشْ انِّي نِكْتْبِلْكُمْ عْلَى الحَاجَاتْ هِيَ بِيدْهَا، رَاهُو بَاهِيلْكُمْ كِنْعَاوِدْهَا.</verse>
				<verse number="2">رُدُّوا بَالْكُمْ مِالكْلاَبْ، رُدُّوا بَالْكُمْ مِلِّي يَعْمْلُوا فِي الشَّرْ، رُدُّوا بَالْكُمْ مِنْ الطْهَارة اللِّي الْمْشَوْهَة،</verse>
				<verse number="3">أَحْنَا أَهْلْ الطْهُورْ الحَقَّانِي عْلَى خَاطِرْنَا نِعْبْدُوا اللهْ بِالرُّوحْ وْنِتْفُوخْرُوا بِالمَسِيحْ يَسُوعْ وْمَا نْعَمّْلُوشْ عْلَى الحَاجَاتْ مْتَاعْ البْدَنْ،</verse>
				<verse number="4">رَغْمِلِّي آنَا زَادَا عِنْدِي الحَقْ بَاشْ نْعَمِّلْ عْلِيهَا. إِذَا كَانْ غِيرِي مْشَى فِي بَالُو الِّي هُوَ مِنْ حَقُّو بَاشْ يْعَمِّلْ عْلَى الحَاجَاتْ مْتَاعْ البْدَنْ، رَانِي آنَا أَحَقْ مِنُّو</verse>
				<verse number="5">رَانِي مْطَهِّرْ فِي النْهَارْ الثَّامِنْ مِلِّي تُولِدْتْ، وْآنَا مِنْ بَنِي إِسْرَائِيلْ، مِنْ عَرْشْ بِنْيَامِينْ، عِبْرِي مِالعِبْرَانِيِّينْ. آمَا فِي الشَّرِيعَة آنَا فَرِّيسِي،</verse>
				<verse number="6">وْفِي الغِيرَة كُنْتْ مِتْشَدِدْ وْعَذِّبْتْ الكَنِيسَة، وْفِي البِرْ الِّي تْقُولْ عْلِيهْ الشَّرِيعَة آنَا مَا عْلِيَّاشْ لُومْ.</verse>
				<verse number="7">آمَا الرِّبْحْ الِّي كَانْ عِنْدِي، حْسِبْتُو خْسَارَة عْلَى خَاطِرْ المَسِيحْ،</verse>
				<verse number="8">وْبِالرَّسْمِي نِحْسِبْ كُلْ شَيْء خْسَارَة عْلَى خَاطِرْ الرِّبْحْ الأَكْبِرْ، وِلِّي هُوَ انِّي نَعْرِفْ المَسِيحْ يَسُوعْ رَبِّي. عْلَى خَاطْرُو خْسِرْتْ كُلْ شَيْء وِحْسِبْتْ كُلْ شَيْء فَضْلَة بَاشْ نِرْبِحْ المَسِيحْ</verse>
				<verse number="9">وِنْكُونْ فِيهْ، وْمَا نْوَلِّيشْ بَارْ بِالشَّرِيعَة، آمَا بِالإِيمَانْ بِالمَسِيحْ، وْهُوَ البِرْ الِّي يَعْطِيهْ رَبِّي بِالإِيمَانْ.</verse>
				<verse number="10">وْنَعْرِفْ المَسِيحْ وْنَعْرِفْ القُوَّة الِّي ظُهْرِتْ فِي قْيَامْتُو وِنْشَارْكُو فِي وْجَايْعُو وِنْوَلِّي كِيفُو فِي مُوتُو،</verse>
				<verse number="11">وْآنَا عِنْدِي رَجَاءْ الِّي آنَا بَاشْ نْقُومْ مِنْ بِينْ المُوتَى.</verse>
				<verse number="12">وْمَا نِدَّعِيشْ الِّي آنَا رْبِحْتْ الشَّيْء هَاذَاكَا وِلاَّ وَلِّيتْ كَامِلْ، آمَا نَسْعَى لَعَلَّى نِرْبِحْ الشَّيْء الِّي رْبِحْنِي بِيهْ المَسِيحْ يَسُوعْ.</verse>
				<verse number="13">يَا إِخْوَة، مَا نِعْتَبِرْشْ رُوحِي رْبِحْتْ، آمَا تْهِمّْنِي حَاجَة وَحْدَة وْهِيَ إِنِّي نِنْسَى الشَّيْء الِّي وْرَايَا وِنْجَاهِدْ عْلَى جَالْ الشَّيْء الِّي لْقُدَّامْ،</verse>
				<verse number="14">وْنِجْرِي لِلهَدَفْ، بَاشْ نِرْبِحْ الجَايْزَة الِّي هِيَ دَعْوِةْ اللهْ الِّي هِيَ مِالسْمَاءْ فِي المَسِيحْ يَسُوعْ.</verse>
				<verse number="15">أَحْنَا الكُلْنَا، الِّي كَامْلِينْ، يِلْزِمْنَا يْكُونْ عِنْدْنَا الرَّايْ هَاذَا. وْكَانْ عِنْدْكُمْ رَايْ آخَرْ، رَاهُو اللهْ بَاشْ يْنَوِّرْهُولْكُمْ.</verse>
				<verse number="16">آمَا تَوَّا، خَلِّينَا نْشِدُّوا صْحِيحْ فِي الشَّيْء الِّي تَبَّعْنَاهْ حَتَّى لْتَوَّا وِنْكُونُوا صَادْقِينْ.</verse>
				<verse number="17">أَعْمْلُوا كِيفِي، يَا الإِخْوَة، وْشُوفُوا النَّاسْ الِّي يِتْصَرّْفُوا كِيفْنَا.</verse>
				<verse number="18">قُلْتِلْكُمْ دِيمَا، وِنْقُولْ تَوَّا وْعِينَيَّ تِجْرِي بِالدْمُوعْ، ثَمَّة بَرْشَة نَاسْ يِتْصَرّْفُوا فِي حْيَاتْهُمْ كِيفْ مَا يِتْصَرّْفُوا الأَعْدَاءْ مْتَاعْ صَلِيبْ المَسِيحْ.</verse>
				<verse number="19">هَاذُومَا عَاقْبِتْهُمْ الهْلاَكْ، وْإِلاَهْهُمْ كِرْشْهُمْ، وْفُخْرُتْهُمْ عَارْهُمْ، وْمَا يْفَكّْرُوا كَانْ فِي أُمُورْ الدِّنْيَا.</verse>
				<verse number="20">آمَا أَحْنَا، رَاهِي بْلاَدْنَا فِي السْمَاءْ وْمِنْهَا نِسْتَنَّاوْ وْإِحْنَا مِسْتَاحْجِينْ جَيَّانْ المُخَلِّصْ مْتَاعْنَا الرَّبْ يَسُوعْ المَسِيحْ.</verse>
				<verse number="21">وْهُوَ الِّي يْبَدِّلْ بْدَنَّا البْسِيطْ، وِيْرُدُّوا عْلَى صُورِةْ جَسَدُو المَجِيدْ بْقُدْرْتُو الِّي يُحْكُمْ بِيهَا فِي كُلْ شَيْء.</verse>
			</chapter>
			<chapter number="4">
				<verse number="1">إِمَّالاَ، يَا الإِخْوَة الِّي نْحِبّْهُمْ وْمِسْتَاحِجْهُمْ وْهُومَا فَرْحْتِي وْتَاجْ رَاسِي، إِثْبْتُوا فِي الشَّيْء هَاذَا الكُلُّو فِي الرَّبْ، يَا حْبَابِي.</verse>
				<verse number="2">نْأَكِّدْ عْلَى أَفُودِيَة وْسِنْتِيخِي إِنّْهُمْ يْكُونُوا مِتَّفْقِينْ فِي فِكْرْ الرَّبْ.</verse>
				<verse number="3">وْإِنْتِ، يَا رْفِيقِي الأَمِينْ سِزِيكُوسْ، نْحِبِّكْ تْعَاوِنْهُمْ عْلَى خَاطِرْهُمْ جَاهْدُوا مْعَايَا فِي خِدْمِةْ الإِنْجِيلْ، هُومَا وْإِكْلِيمَنْدُسْ وِلِّي يْعَاوْنُوا فِيَّ الكُلْهُمْ الِّي أَسَامِيهُمْ فِي كْتَابْ الحَيَاةْ.</verse>
				<verse number="4">أَفْرْحُوا دِيمَا فِي الرَّبْ، وِنْقُولِلْكُمْ زَادَا أَفْرْحُوا</verse>
				<verse number="5">خَلِّي البْهَاوَة مْتَاعْكُمْ تْكُونْ مَعْرُوفَة عِنْدْ النَّاسْ الكُلْهُمْ. رَاهُو الرَّبْ قْرِيبْ يْجِي.</verse>
				<verse number="6">مَا تَقْلْقُوشْ جِمْلَة، آمَا اطْلْبُوا الِّي تِحْتَاجُوهْ مِنْ عِنْدْ اللهْ بِالصَّلاَةْ وِالعِبَادَة وِالحَمْدْ،</verse>
				<verse number="7">وْسَلاَمْ اللهْ الِّي أَقْوَى مِنْ العْقَلْ يَحْفِظْ قْلُوبْكُمْ وِعْقُولْكُمْ فِي المَسِيحْ يَسُوعْ.</verse>
				<verse number="8">وْفِي الإِخِّرْ، يَا الإِخْوَة، أَحْرْصُوا عْلَى كُلْ مَا هُوَ حَقْ وِشْرِيفْ وْعَادِلْ وْطَاهِرْ، وْكُلْ مَا هُوَ مُسْتْحَبْ وْسُمْعْتُو بَاهْيَة وِلِّي هُوَ مُحْتَرَمْ وْيِسْتْحَقْ بَاشْ يِتْشْكَرْ،</verse>
				<verse number="9">وْأَعْمْلُوا بِالشَّيْء الِّي تْعَلِّمْتُوهْ مِنْ عِنْدِي وِخْذِيتُوهْ عْلِيَّ وِسْمَعْتُوهْ مِنْ عِنْدِي وْرِيتُوهْ عْلِيَّ، وْإِلاَهْ السَّلاَمْ يْكُونْ مْعَاكُمْ.</verse>
				<verse number="10">فْرَحْتْ بَرْشَة فِي الرَّبْ وَقْتِلِّي شُفْتْ الِّي إِنْتُومَا رْجَعْتُوا تْوَرِّيوْ الِّي إِنْتُومَا تْفَكّْرُوا فِيَّا. إِي نْعَمْ، كُنْتُوا تْفَكّْرُوا فِيَّا آمَا الفُرْصَة مَا وَاتِتْكُمْشْ.</verse>
				<verse number="11">وْمَا نِيشْ نْقُولْ فِي الشَّيْء هَاذَا عْلَى خَاطِرْنِي مِحْتَاجْ، آمَا رَانِي تْعَلِّمْتْ كِيفَاشْ نِسْتَقْنَعْ بِلِّي آنَا فِيهْ.</verse>
				<verse number="12">وْآنَا نَعْرِفْ كِيفَاشْ نْعِيشْ فِي الفَقْرْ، كِيفْ مَا نَعْرِفْ نْعِيشْ فِي الغْنَى، وْفِي الظُّرُوفْ الكُلْهَا جَرِّبْتْ الشَّبْعَة وِالجُّوعْ، نْعِيشْ فِي الخِيرْ وِنْعِيشْ فِي الإِحْتِيَاجْ،</verse>
				<verse number="13">وْآنَا قَادِرْ بَاشْ نَعْمِلْ كُلْ شَيْء بِالمَسِيحْ الِّي يْقَوِّينِي.</verse>
				<verse number="14">وِمْعَ هَاذَا كَانْ بَاهِي إِنّْكُمْ تْشَارْكُونِي فِي الغَصْرَة مْتَاعِي.</verse>
				<verse number="15">وْإِنْتُومَا تَعْرْفُوا، يَا أَهْلْ فِيلِبِّي، الِّي مَا ثَمَّاشْ حَتَّى كَنِيسَة مِلِّي بْدِيتْ نِخْدِمْ فِي التَّبْشِيرْ، وَقْتِلِّي مْشِيتْ مِنْ مَقْدُونِيَّة، شَارْكِتْنِي فِي الحْسَابَاتْ كَانْ إِنْتُومَا آكَاهُو.</verse>
				<verse number="16">وْوَقْتِلِّي كُنْتْ فِي تْسَالُونِيكِي بِيدْهَا بْعَثْتُولِي مَرَّة وْمَرّْتِينْ الشَّيْء الِّي نِحْتَاجْلُو.</verse>
				<verse number="17">نْقُولْ الشَّيْء هَاذَا مُوشْ عْلَى خَاطِرْنِي نْحِبْ نَاخُذْ، آمَا عْلَى خَاطِرْنِي نْحِبْ يِتْزَادِلْكُمْ أَكْثِرْ.</verse>
				<verse number="18">رَانِي تَوَّا عِنْدِي الِّي نِحْتَاجُو، وْأَكْثِرْ مِلِّي نِحْتَاجُو. وْنِعْلِمْكُمْ الِّي أُمُورِي وَلاَّتْ لاَبَاسْ بَعْدْ مَا جَابْلِي أَبَفْرُودِيتُسْ الحَاجَاتْ الِّي عْطِيتُوهَالِي الكُلْهَا، وْهِيَ قُرْبَانْ للهْ رِيحْتُو طَيّْبَة، وِذْبِيحَة يقْبِلْهَا وْيَرْضَى عْلِيهَا.</verse>
				<verse number="19">وِالله يَعْطِيكُمْ الِّي تِحْتَاجُوهْ بِالغْنَى العْظِيمْ مْتَاعُو فِي المَسِيحْ.</verse>
				<verse number="20">المَجْدْ للهْ بُونَا لِلأَبَدْ. آمِينْ.</verse>
				<verse number="21">سَلْمُوا عْلَى الإِخْوَة المُؤْمْنِينْ بِالمَسِيحْ يَسُوعْ الكُلْهُمْ. يْسَلْمُوا عْلِيكُمْ الإِخْوَة الِّي هُومَا مْعَايَا.</verse>
				<verse number="22">يْسَلْمُوا عْلِيكُمْ الإِخْوَة المُؤْمْنِينْ الِّي هْنَا الكُلْهُمْ، وْبِالأَخَصْ الِّي هُومَا يِخْدْمُوا فِي القَيْصَرْ.</verse>
				<verse number="23">وْخَلِّي نِعْمِةْ الرَّبْ يَسُوعْ المَسِيحْ تْكُونْ مْعَ رُوحْكُمْ.</verse>
			</chapter>
		</book>
		<book number="51">
			<chapter number="1">
				<verse number="1">مِنْ بُولُسْ رَسُولْ المَسِيحْ يَسُوعْ بْمَشِيئِةْ اللهْ وْمِنْ خُونَا تِيمُوثَاوُسْ</verse>
				<verse number="2">لِلمُؤْمْنِينْ الِّي فِي كُولُوسِّي، الإِخْوَة الِّي ثَابْتِينْ فِي المَسِيحْ. النِّعْمَة وِالسَّلاَمْ عْلِيكُمْ مِنْ اللهْ بُونَا.</verse>
				<verse number="3">نِحْمِدْ اللهْ بُو رَبّْنَا يَسُوعْ المَسِيحْ، فِي كُلْ مَرَّة نْصَلِّيوْ فِيهَا عْلَى خَاطِرْكُمْ،</verse>
				<verse number="4">عْلَى الشَّيْء الِّي بْلَغْنَا عْلَى إِيمَانْكُمْ بِالمَسِيحْ يَسُوعْ وِمْحَبِّتْكُمْ لِلمُؤْمْنِينْ الكُلْهُمْ</verse>
				<verse number="5">وِالرَّجَاءْ الِّي حَضِّرْهُولْكُمْ اللهْ فِي السْمَاوَاتْ، وْهُوَ الرَّجَاءْ الِّي سْمَعْتُوا بِيهْ فِي كْلاَمْ الحَقْ، الِّي هُوَ الإِنْجِيلْ</verse>
				<verse number="6">الِّي وْصِلْكُمْ كِيمَا وْصُلْ لِلعَالَمْ الكُلُّو، وِبْدَا يُثْمُرْ وْيتِنْشَرْ فِيهْ كِيفْ مَا ثْمُرْ وْتِنْشَرْ مَا بِينَاتْكُمْ مِلِّي سْمَعْتُوا بْنِعْمِةْ اللهْ وِعْرَفْتُوهَا بِالحَقْ.</verse>
				<verse number="7">وْهَاذَا تْعَلِّمْتُوهْ مِنْ أَبَفْرَاسْ، رْفِيقْنَا الِّي نْحِبُّوهْ فِي الخِدْمَة مْتَاعْ اللهْ وِالخَادِمْ الأَمِينْ لِلمَسِيحْ عِنْدْكُمْ.</verse>
				<verse number="8">وْهُوَ الِّي خَبِّرْنَا بِمْحَبِّتْكُمْ الِّي في الرُّوحْ.</verse>
				<verse number="9">هَاذَاكَا عْلاَشْ نْصَلِّيلْكُمْ فِي كُلْ وَقْتْ، مِلِّي سْمَعْنَا عْلِيكُمْ الشَّيْء هَاذَاكَا، وْنُطْلُبْ مِنْ رَبِّي بَاشْ يِمْلاَكُمْ بِالمَعْرْفَة مْتَاعْ إِرَادْتُو وْبِالحِكْمَة وِالفَهْمْ مْتَاعْ الرُّوحْ،</verse>
				<verse number="10">بَاشْ تِتْصَرّْفُوا فِي حْيَاتْكُمْ كِيمَا يْلِيقْ بِالرَّبْ وْيِرْضِيهْ بِالكَامِلْ وْتُثْمْرُوا فِي الأَعْمَالْ الصَّالْحَة وْتِكْبْرُوا فِي مَعْرِفْةْ اللهْ،</verse>
				<verse number="11">وْتِتْقَوُّوا بِالقُوَّة الكُلْهَا الِّي فِي قُدْرْتُو المَجِيدَة بَاشْ تِتْحَمّْلُوا كُلْ شَيْء وْإِنْتُومَا فَرْحَانِينْ وْثَابْتِينْ بِالكَامِلْ وْصَابْرِينْ بِالبَاهِي،</verse>
				<verse number="12">حَامْدِينْ الآبْ الِّي رَدّْكُمْ مِسْتْحَقِّينْ بَاشْ تْشَارْكُوا القِدِّيسِينْ فِي الوَرْثَة مْتَاعْهُمْ كِتُدْخْلُوا مْعَاهُمْ فِي النُّورْ.</verse>
				<verse number="13">وْهُوَ الِّي نَجَّانَا مِالسُّلْطَة مْتَاعْ الظْلاَمْ وْهَزّْنَا لْمَمْلِكْةْ إِبْنُو الِّي يْحِبُّو،</verse>
				<verse number="14">وْوَلِّينَا مِفْدِيِّينْ فِيهْ، مَعْنَاهَا ذْنُوبْنَا مَغْفُورَة.</verse>
				<verse number="15">هُوَ صُورِةْ اللهْ الِّي مَا يِتْشَافِشْ وِالإِبْنْ الِّي أَعْلَى مِالمَخْلُوقَاتْ الكُلْهَا.</verse>
				<verse number="16">وْبِيهْ هُوَ اللهْ خْلَقْ الحَاجَاتْ الِّي تِتْشَافْ الكُلْهَا فِي السْمَاوَاتْ وْفِي الأَرْضْ وِلِّي مَا تِتْشَافِشْ: مُلُوكْ وِلاَّ أَسْيَادْ وِلاَّ رُؤَسَاءْ وِلاَّ سْلاَطِينْ. كُلْ شَيْء تِخْلَقْ بِيهْ هُوَ وْلِيهْ هُوَ.</verse>
				<verse number="17">كَانْ قْبَلْ كُلْ شَيْء وْفِيهْ يِتْكَوِّنْ كُلْ شَيْء.</verse>
				<verse number="18">هُوَ رَاسْ الْجَسَدْ، مَعْنَاهَا رَاسْ الكَنِيسَة، وْهُوَ البِدَايَة وِالبَدْرِي مْتَاعْ الِّي قَامُوا مِنْ بِينْ المُوتَى بَاشْ يْكُونْ هُوَ الأُوِّلْ فِي كُلْ شَيْء،</verse>
				<verse number="19">رَاهُو اللهْ رْضَى بَاشْ يْحُطْ فِيهْ صِفَاتُو الكُلْهَا.</verse>
				<verse number="20">وِالله يْصَالِحْ بِيهْ كُلْ شَيْء مْعَ رُوحُو، فِي الأَرْضْ كِيمَا فِي السْمَاوَاتْ، وِبْدَمُّو عْلَى الصَّلِيبْ وَلَّى ثَمَّة سَلاَمْ.</verse>
				<verse number="21">وِقْبَلْ كُنْتُوا بْرَايْنِيَّة عْلَى اللهْ وِالأَعْدَاءْ مْتَاعُو بْأَفْكَارْكُمْ وْأَعْمَالْكُمْ الخَايْبَة، آمَا تَوَّا رَاهُو صَالِحْكُمْ</verse>
				<verse number="22">فِي الْجَسَدْ البَشَري مْتَاعْ المَسِيحْ، عْلَى طْرِيقْ المُوتْ بَاشْ تَبْقَاوْ فِي مَحْضِرْ اللهْ قِدِّيسِينْ مِنْ غِيرْ عِيبْ وْمَا عْلِيكُمْشْ لُومْ</verse>
				<verse number="23">بْشَرْطْ إِنّْكُمْ تِثْبْتُوا فِي الإِيمَانْ مِبْنِينْ عْلَى سَاسْ صْحِيحْ وْمَا تِتْرَدَدُوشْ وْمَا تِبْعْدُوشْ عْلَى الرّجَاءْ مْتَاعْ الإِنْجِيلْ الِّي سْمَعْتُوا بِيهْ وِوْصُلْ لِلمَخْلُوقَاتْ الكُلْهَا الِّي فِي الأَرْضْ، وْآنَا بُولُسْ وَلِّيتْ الخَادِمْ مْتَاعُو.</verse>
				<verse number="24">وْآنَا تَوَّا نَفْرَحْ بِالعْذَابْ الِّي نْعَانِي فِيهْ عْلَى خَاطِرْكُمْ، وِنْشَارِكْ فِي الوْجَايِعْ مْتَاعْ المَسِيحْ هِيَ بِيدْهَا فِي بَدْنِي عْلَى خَاطِرْ الْجَسَدْ مْتَاعُو الِّي هُوَ الكَنِيسَة</verse>
				<verse number="25">الِّي وَلِّيتْ نِخْدِمْ فِيهَا كِيفْ مَا رَبِّي خَطِّطْ عْلَى خَاطِرْكُمْ، بَاشْ كِلْمِةْ اللهْ اتِّمْ بِالكَامِلْ،</verse>
				<verse number="26">وْهِيَ السِّرْ الِّي اللهْ خَبَّاهْ عْلَى طُولْ الدْهُورْ وِالأَجْيَالْ وْكِشْفُو تَوَّا لِلقِدِّيسِينْ مْتَاعُو</verse>
				<verse number="27">الِّي رَبِّي حَبّْهُمْ يَعْرْفُوا قَدَّاشْ السِّرْ هَاذَا كَانْ غْنِي وْمَجِيدْ عِنْدْ النَّاسْ الِّي مَا هُمْشْ يْهُودْ، السِّرْ هَاذَا هُوَ انُّو المَسِيحْ فِيكُمْ هُوَ الرّجَاءْ مْتَاعْ المَجْدْ.</verse>
				<verse number="28">نْخَبّْرُوا بِيهْ النَّاسْ الكُلْهُمْ وِانَّبْهُوهُمْ وِنْعَلّْمُوهُمْ بِالحِكْمَة الكُلْهَا بَاشْ نْرُدُّوا كُلْ إِنْسَانْ نَاضِجْ فِي المَسِيحْ.</verse>
				<verse number="29">وِعْلَى خَاطِرْ الشَّيْء هَاذَا نِتْعِبْ وِنْجَاهِدْ بْفَضْلْ قُدْرْتُو الِّي تِخْدِمْ فِيَّ بْقُوَّة.</verse>
			</chapter>
			<chapter number="2">
				<verse number="1">وِنْحِبّْكُمْ تَعْرْفُوا قَدَّاشْ نْجَاهِدْ عْلَى خَاطِرْكُمْ انْتُومَا وِلِّي فِي لاَوْدُكِيَّة وِلِّي مَا شَافُونِيشْ الكُلْهُمْ،</verse>
				<verse number="2">بَاشْ قْلُوبْهُمْ تِتْشَجَّعْ وِيْكُونُوا مِتَّحْدِينْ بِالمْحَبَّة، بَاشْ يْوَلِّيوْ غُنْيَا فِي كُلْ شَيْء كِيِفْهْمُوا بِالكَامِلْ وِيْكُونُوا مِتْأَكّْدِينْ وَقْتِلِّي يَعْرْفُوا سِرْ اللهْ، الِّي هُوَ المَسِيحْ،</verse>
				<verse number="3">عْلَى خَاطْرُو هُوَ الِّي مُوْجُودَة فِيهْ كْنُوزْ الحِكْمَة وِالمَعْرْفَة الكُلْهَا.</verse>
				<verse number="4">نْقُولْ الشَّيْء هَاذَا بَاشْ حَتَّى حَدْ مَا يْغُشّْكُمْ بِالكْلاَمْ الحْلُو.</verse>
				<verse number="5">رَغْمِلِّي آنَا غَايِبْ عْلِيكُمْ بْبَدْنِي، رَانِي مْعَاكُمْ بِالرُّوحْ، نَفْرَحْ كِنْشُوفْكُمْ مْنَظّْمِينْ وْثَابْتِينْ فِي الإِيمَانْ بِالمَسِيحْ.</verse>
				<verse number="6">إِمَّالاَ عِيشُوا فِي الرَّبْ يَسُوعْ المَسِيحْ كِيفْ مَا قْبِلْتُوهْ،</verse>
				<verse number="7">مَادِّينْ عْرُوقْكُمْ وْمِبْنِينْ فِيهْ وْسَاسْكُمْ صْحِيحْ فِي الإِيمَانْ كِيفْ مَا تْعَلِّمْتُوا، شَاكْرِينْ بَرْشَة عْلَى كُلْ شَيْء.</verse>
				<verse number="8">وْرُدُّوا بَالْكُمْ لَوَاحِدْ يِسْحْرِلْكُمْ عْقُولْكُمْ بِكْلاَمْ الفَلْسْفَة وِالغَشَّة الزَّايْدَة الِّي مِبْنِيَّة عْلَى التَّقَالِيدْ مْتَاعْ البَشَرْ الِّي تْخُصْ الحَاجَاتْ القْوِيَّة الِّي مَا تِتْشَافِشْ فِي الدِّنْيَا، مُوشْ عْلَى المَسِيحْ.</verse>
				<verse number="9">بَاشْ فِي المَسِيحْ تِتْوْجِدْ صِفَاتْ اللهْ الكُلْهَا فِي البْدَنْ،</verse>
				<verse number="10">بَاشْ تِتْمْلاَوْ بِالمَسِيحْ الِّي هُوَ الرَّاسْ مْتَاعْ كُلْ رِئَاسَة وْسُلْطَة رُوحِيَّة.</verse>
				<verse number="11">وِالطْهُورْ الِّي اطَّهَّرْتُوهْ فِي المَسِيحْ، مُوشْ بِالِيْدِينْ، آمَا بْتَنْحِيتْ بْدَنْ الخَطِيّة البَشَري، وْهَاذَا هُوَ الطْهُورْ مْتَاعْ المَسِيحْ.</verse>
				<verse number="12">إِنْتُومَا وَقْتِلِّي تْعَمِّدْتُوا فِي المَسِيحْ تِدْفِنْتُوا مْعَاهْ وْقُمْتُوا مْعَاهْ زَادَا، عْلَى خَاطِرْكُمْ امِّنْتُوا بْقُدْرِةْ اللهْ الِّي قَيّْمُو مِنْ بِينْ المُوتَى.</verse>
				<verse number="13">كُنْتُوا مُوتَى فِي ذْنُوبْكُمْ وْمَا كُنْتُوشْ مْطَهّْرِينْ فِي البْدَنْ، يَاخِي اللهْ حْيَاكُمْ مْعَ المَسِيحْ وْسَامِحْكُمْ عْلَى ذْنُوبْكُمْ الكُلْهَا.</verse>
				<verse number="14">وِمْحَى الكِمْبْيَالْ الِّي لَزّْمَاتُوعْلِينَا الفَرَايِضْ وِلِّي مَا كَانِشْ فِي صَالِحْنَا، وْنَحَّاهْ وْسَمّْرُو عْلَى الصَّلِيبْ،</verse>
				<verse number="15">وْنَحَّى السْلاَحْ مْتَاعْ الرُّؤَسَاءْ وِلِّي عِنْدْهُمْ سُلْطَة رُوحِيَّة وْخَلاَّهُمْ عِبْرَة، هَزّْهُمْ مْرَابِيطْ قُدَّامْ النَّاسْ كِغْلِبْهُمْ فِي الصَّلِيبْ.</verse>
				<verse number="16">مَا تْخَلِّيوْشْ حَتَّى وَاحِدْ يُحْكُمْ عْلِيكُمْ فِي المَاكْلَة وِالشْرَابْ وِلاَّ فِي الأَعْيَادْ وْطْلُوعْ الهْلاَلْ وِالأَسْبَاتْ،</verse>
				<verse number="17">هَاذِي الكُلْهَا مَاهِي إِلاَّ ظِلْ مْتَاعْ الحَاجَاتْ الِّي بَاشْ تَاقَعْ فِي المُسْتَقْبِلْ، آمَا الحْقِيقَة رَاهِي المَسِيحْ.</verse>
				<verse number="18">وْمَا تْخَلِّيوْشْ حَتَّى وَاحِدْ يْخَسِّرْكُمْ وِيْنَحِّيلْكُمْ الجَايْزَة كِيْظَهّْرِلْكُمْ الِّي هُوَ مِتْوَاضَعْ وْيِعْبِدْ المْلاَيْكَة وْيُحْكُمْ عْلَى النَّاسْ الأُخْرِينْ، مَنْفُوخْ بِالتَّكَبُّرْ وِالرَّايْ الفَاسِدْ مْتَاعْ البَشَرْ،</verse>
				<verse number="19">وْمَاهُوشْ مْكَبِّشْ فِي الرَّاسْ، وِلِّي بِيهْ يِتْقَوَّى الْجَسَدْ الكُلُّو وِيْشِدْ فِي بَعْضُو بِالضْلُوعْ وِالمْفَاصِلْ بَاشْ يِكْبِرْ بْقُدْرِةْ رَبِّي.</verse>
				<verse number="20">اذَا كَانْكُمْ مُتُّوا مْعَ المَسِيحْ فِي مَا يْخُصْ الحَاجَاتْ القْوِيَّة الِّي مَا تِتْشَافِشْ فِي الدِّنْيَا، عْلاَشْ تْعِيشُوا كَإِنّْكُمْ تَابْعِينْ لِلعَالَمْ هَاذَا وِاطِّيعُوا فِي الفَرَايِضْ هَاذِي:</verse>
				<verse number="21">«مَا تْمِسِّشْ، مَا تْذُوقِشْ الشَّيْء هَاذَا، مَا تْشِدِّشْ الشَّيْء هَاذَاكَا.»</verse>
				<verse number="22">وْهِيَ الكُلْهَا حَاجَاتْ تِفْنَى كِنَعْمْلُوهَا؟ إِي نْعَمْ، هِيَ أَحْكَامْ وْتَعَالِيمْ مْتَاعْ البَشَرْ،</verse>
				<verse number="23">تُظْهُرْ الِّي هِيَ فِيهَا الحِكْمَة بالعِبَادَة الِّي مْلَزّْمَة عْلَى النَّاسْ وَقْتِلِّي الإِنْسَانْ يْهِينْ بَدْنُو وِيْهَبِّطْ مِنْ رُوحُو، وِالحَاجَاتْ هَاذِي مَا عِنْدْهَاشْ قِيمَة وْمَا تْنَحِّيشْ الشْهَاوِي مْتَاعْ البَشَرْ.</verse>
			</chapter>
			<chapter number="3">
				<verse number="1">وْإِذَا كَانْكُمْ قُمْتُوا مْعَ المَسِيحْ، إِمَّالاَ اسْعَاوْ لِلحَاجَاتْ الِّي فِي السْمَاءْ وِينْ المَسِيحْ قَاعِدْ عْلَى يْمِينْ اللهْ.</verse>
				<verse number="2">فَكّْرُوا فِي الحَاجَاتْ الِّي فِي السْمَاءْ، مُوشْ فِي الحَاجَاتْ الِّي فِي الأَرْضْ،</verse>
				<verse number="3">رَاكُمْ مُتُّوا وِحْيَاتْكُمْ مَسْتُورَة مْعَ المَسِيحْ فِي اللهْ.</verse>
				<verse number="4">وْوَقْتِلِّي يُظْهُرْ المَسِيحْ الِّي هُوَ حْيَاتْكُمْ، إِنْتُومَا زَادَا تُظْهْرُوا مْعَاهْ فِي مَجْدُو.</verse>
				<verse number="5">إِمَّالاَ، إِقْضِيوْ عْلَى الحَاجَاتْ مْتَاعْ الأَرْضْ الِّي فِيكُمْ كِيفْ الزْنَى وِالنْجَاسَة وِالتَّسَيُّبْ وِالشْهَاوِي الخَايْبَة وِالطْمَعْ، الِّي هُوَ عْبَادِةْ الصْنَبْ،</verse>
				<verse number="6">وِالحَاجَاتْ هَاذِيكَا تْجِيبْ الغَضَبْ مْتَاعْ اللهْ عْلَى وْلاَدْ الحْرَامْ.</verse>
				<verse number="7">وْمِنْ بِينْهُمْ انْتُومَا قْبَلْ وَقْتِلِّي كُنْتُوا تَعْمْلُوا فِي الحَاجَاتْ هَاذُوكُمْ.</verse>
				<verse number="8">آمَا تَوَّا نَحِّيوْ عْلِيكُمْ الحَاجَاتْ هَاذُومَا الكُلْهُمْ الِّي هُومَا الغَضَبْ وِالنِّقْمَة وِالخُبْثْ وِالكُفْرْ. مَا تْقُولُوشْ الكْلاَمْ الخَايِبْ،</verse>
				<verse number="9">وْمَا تِكْذْبُوشْ عْلَى بْعَضْكُمْ، عْلَى خَاطِرْكُمْ نَحِّيتُوا الإِنْسَانْ القْدِيمْ وِعْمَايْلُوا الكُلْهَا،</verse>
				<verse number="10">وِلْبِسْتُوا الإِنْسَانْ الجْدِيدْ الِّي يِتْجَدِدْ فِي المَعْرْفَة عْلَى صُورِةْ الِّي خَلْقُو.</verse>
				<verse number="11">وْلِهْنَا مَا عَادِشْ ثَمَّة يْهُودِي وِلاَّ مُوشْ يْهُودِي، وْلاَ مْطَهِّرْ وِلاَّ مُوشْ مْطَهِّرْ، وْلاَ رُومِي وِلاَّ بَرْبَرْ، وْلاَ عَبْدْ وِلاَّ حُرْ، آمَا المَسِيحْ الِّي هُوَ كُلْ شَيْء وْفِي كُلْ شَيْء.</verse>
				<verse number="12">وْإِنْتُومَا الِّي خْتَارْكُمْ اللهْ وْقَدِّسْكُمْ وْحَبّْكُمْ، البْسُوا الحَنَانْ والرَّأْفَة وِاللُّطْفْ وِالتَّوَاضُعْ وِالبْهَاوَة وِالصَّبْرْ.</verse>
				<verse number="13">تْحَمّْلُوا بْعَضْكُمْ، وْسَامْحُوا بْعَضْكُمْ اذَا كَانْ وَاحِدْ مِنْكُمْ شَاكِي بِالآخَرْ. كِيفْ مَا سَامَحْكُمْ الرَّبْ، إِنْتُومَا زَادَا سَامْحُوا.</verse>
				<verse number="14">وِالْبْسُوا المْحَبَّة فُوقْ هَاذَا الكُلُّو، رَاهِي هِيَ الرْبَاطْ الِّي يْخَلِّيكُمْ كَامْلِينْ.</verse>
				<verse number="15">وْخَلِّيوْ سَلاَمْ المَسِيحْ الِّي اللهْ دْعَاكُمْ لِيهْ يْسَيْطِرْ عْلَى قْلُوبْكُمْ، بَاشْ تْوَلِّيوْ جَسَدْ وَاحِدْ، كُونُوا شَاكْرِينْ.</verse>
				<verse number="16">خَلِّي كِلْمِةْ المَسِيحْ تُسْكُنْ بِينَاتْكُمْ بِغْنَاهَا الكُلُّو بَاشْ تْعَلّْمُوا وِتْنَبّْهُوا بْعَضْكُمْ بِالمَزَامِيرَ وِالتَّسَابِيحْ وِالغْنَايَاتْ الرُّوحِيَّة بْنِعْمَة وبْكُلْ حِكْمَة، وِانْتُومَا تْغَنِّيوْ للهْ مِنْ قْلُوبْكُمْ.</verse>
				<verse number="17">وْمَهْمَا يْكُونْ قُولْكُمْ وْفِعْلْكُمْ، خَلِّيهْ يْكُونْ بْإِسْمْ الرَّبْ يَسُوعْ، حَامْدِينْ بِيهْ اللهْ الآبْ.</verse>
				<verse number="18">يَا نْسَاء طِيعُوا رْجَالْكُمْ كِيفْ مَا يْلِيقْ بْرَبِّي.</verse>
				<verse number="19">يَا رْجَالْ، حِبُّوا نْسَاكُمْ وْمَا تْكُونُوشْ قَاسِينْ عْلِيهُمْ.</verse>
				<verse number="20">يَا الوْلاَدْ، طِيعُوا وَالْدِيكُمْ فِي كُلْ شَيْء عْلَى خَاطِرْ هَاذَا يْرَضِّي الرَّبْ.</verse>
				<verse number="21">يَا البَّيَّانْ، مَا تْغَشَشُوشْ وْلاَدْكُمْ بَاشْ مَا يَيْأْسُوشْ.</verse>
				<verse number="22">يَا العَبِيدْ، طِيعُوا سْيَادْكُمْ فِي الأَرْضْ فِي كُلْ شَيْء، مُوشْ قُدَّامْ عِينِيهُمْ كِيفْ الِّي يْرَضِّي فِي النَّاسْ، آمَا بْقَلْبْ طَاهِرْ وِيْخَافْ رَبِّي.</verse>
				<verse number="23">وْأَيْ حَاجَة تَعْمْلُوهَا أَعْمْلُوهَا مِنْ كُلْ قْلُوبْكُمْ كَإِنّْهَا لِلرَّبْ مُوشْ لِلنَّاسْ،</verse>
				<verse number="24">وْأَعْرْفُوا إِنُّو الرَّبْ بَاشْ يْجَازِيكُمْ بْمِيرَاثُو، عْلَى خَاطِرْكُمْ إِنْتُومَا تِخْدْمُوا فِي الرَّبْ المَسِيحْ.</verse>
				<verse number="25">آمَا الِّي يَعْمِلْ الشَّرْ رَاهُو بَاشْ يِتْعَاقِبْ عْلَى الشَّيْء الِّي عَمْلُو، وْمَا ثَمَّاشْ فَرْقْ بِينْ وَاحِدْ وِالآخِرْ.</verse>
			</chapter>
			<chapter number="4">
				<verse number="1">يَا الأَسْيَادْ عَامْلُوا العَبِيدْ مْتَاعْكُمْ بِالعَدْلْ وِالمُسَاوَاتْ وْأَعْرْفُوا الِّي إِنْتُومَا زَادَا عِنْدْكُمْ سِيدْ فِي السْمَاءْ.</verse>
				<verse number="2">دَاوْمُوا عْلَى الصَّلاَةْ وْأَحْرْصُوا إِنّْكُمْ تْكُونُوا فِيهَا شَاكْرِينْ.</verse>
				<verse number="3">وْإِدْعِيوْلْنَا أَحْنَا زَادَا بَاشْ اللهْ يْحِلِّلْنَا بَابْ الكْلاَمْ بَاشْ نْبَشّْرُوا بِالسِّرْ مْتَاعْ المَسِيحْ. وْآنَا فِي الحَبْسْ عْلَى خَاطْرُو،</verse>
				<verse number="4">بَاشْ نْظَهّْرُو كِيفْ مَا هُوَ مَلْزُومْ عْلِيَّ بَاشْ نِتْكَلِّمْ.</verse>
				<verse number="5">اتْصَرّْفُوا بْحِكْمَة وَقْتِلِّي تِتْعَامْلُوا مْعَ النَّاسْ الِّي مَا هُمْشْ مُؤْمْنِينْ، وِاسْتْغَلُّوا الفُرْصَة المُنَاسْبَة.</verse>
				<verse number="6">خَلِّي كْلاَمْكُمْ دِيمَا فِيهْ نِعْمَة، حْلُو وِيْفِيدْ، وْهَكَّا تَعْرْفُوا كِيفَاشْ يِلْزِمْكُمْ تْجَاوْبُوا كُلْ إِنْسَانْ.</verse>
				<verse number="7">تِيخِيكُسْ خُونَا الِّي نْحِبُّوهْ وِالخَادِمْ الأَمِينْ وِرْفِيقْنَا فِي خِدْمِةْ الرَّبْ بَاشْ يْخَبِّرْكُمْ عْلَى حْوَالِي الكُلْهَا.</verse>
				<verse number="8">بْعَثْتْهُولْكُمْ إِنْتُومَا عْلَى الشَّيْء هَاذَا بَاشْ تَعْرْفُوا احْوَالْنَا وِيْشَجِّعْكُمْ،</verse>
				<verse number="9">وِبْعَثْتْ مْعَاهْ أُونُسِيمُوسْ، خُونَا الأَمِينْ الِّي نْحِبُّو، وْهُوَ وَاحِدْ مِنْكُمْ. وْهُومَا بَاشْ يْخَبّْرُوكُمْ بِلِّي يَاقَعْ عِنْدْنَا الكُلُّو.</verse>
				<verse number="10">يْسَلِّمْ عْلِيكُمْ أَرِسْتَرْخُسْ رْفِيقِي فِي الحَبْسْ، وْمَرْقُسْ وِلْدْ عَمْ بَرْنَابَا، وْهُوَ الِّي وَصِّيتْكُمْ عْلِيهْ، رَحّْبُوا بِيهْ إِذَا كَانْ جَاكُمْ،</verse>
				<verse number="11">وْيَسُوعْ الِّي يْنَادِيوْلُو يُوسْتُسْ، وْهَاذُومَا مِاليْهُودْ، وْهُومَا وَحَّدْهُمْ الِّي يِخْدْمُوا مْعَايَا فِي مَمْلِكْةْ اللهْ، وْشَجّْعُونِي.</verse>
				<verse number="12">يْسَلِّمْ عْلِيكُمْ أَبَفْرَاسْ، وْهُوَ زَادَا وَاحِدْ مِنْكُمْ وْعَبْدْ المَسِيحْ يَسُوعْ، دِيمَا يْجَاهِدْ فِي صْلاَتُو عْلَى خَاطِرْكُمْ بَاشْ تُنْضْجُوا وِتْكُونُوا مِتْأَكّْدِينْ بِالكَامِلْ مِالشَّيْء الِّي يْحِبُّو اللهْ الكُلُّو.</verse>
				<verse number="13">وْآنَا نِشْهِدْلُو الِّي هُوَ يِتْعِبْ بَرْشَة فِي الخِدْمَة عْلَى خَاطِرْكُمْ إِنْتُومَا وِلِّي فِي لاَوْدُكِيَّة وْهِيرَابُولِيسْ.</verse>
				<verse number="14">وِيْسَلِّمْ عْلِيكُمْ لُوقَا الطْبِيبْ الِّي نْحِبُّو وْدِيمَاسْ.</verse>
				<verse number="15">سَلّْمُوا عْلَى الإِخْوَة الِّي فِي لاَوْدُكِيَّة وِعْلَى نِمْفَا وِالكَنِيسَة الِّي تِجْتَمَعْ فِي دَارْهَا.</verse>
				<verse number="16">وْبَعْدْ مَا تَقْرَاوْ الجْوَابْ هَاذَا، أَبْعْثُوهْ لْكَنِيسِةْ لاَوْدُكِيَّة بَاشْ يِتْقْرَى قُدَّامْهَا، وِالجْوَابْ الِّي مِنْ لاَوْدُوكِيَّة أَقْرَاوْهْ إِنْتُومَا زَادَا.</verse>
				<verse number="17">قُولُوا لْأَرْخِبُّوسْ: «أَحْرِصْ عْلَى الخِدْمَة الِّي قْبِلْتْهَا مِنْ عِنْدْ الرَّبْ بَاشْ اتَّمِمْهَا.»</verse>
				<verse number="18">السْلاَمْ هَاذَا بْخَطْ يِدِّي آنَا بُولُسْ. اذَّكّْرُوا السْلاَسِلْ مْتَاعِي. وْخَلِّي نِعْمِةْ اللهْ تْكُونْ مْعَاكُمْ!</verse>
			</chapter>
		</book>
		<book number="52">
			<chapter number="1">
				<verse number="1">مِنْ بُولُسْ وْسِلْوَانُسْ وْتِيمُوثَاوُسْ لْكَنِيسِةْ تْسَالُونِيكِي الِّي فِي اللهْ الآبْ وْفِي الرَّبْ يَسُوعْ المَسِيحْ. النِّعْمَة وِالسَّلاَمْ عْلِيكُمْ.</verse>
				<verse number="2">نُشْكُرْ اللهْ فِي كُلْ وَقْتْ عْلَى خَاطِرْكُمْ الكُلْكُمْ وْنِتْفَكّرُوكُمْ دِيمَا فِي صْلاَتْنَا،</verse>
				<verse number="3">نِتْذَكّْرُوا قُدَّامْ إِلاَهْنَا وْبُونَا خِدْمِةْ إِيمَانْكُمْ وْجِهَادْ مْحَبِّتْكُمْ وْصَبْرْ الرَّجَاءْ مْتَاعْكُمْ فِي رَبّْنَا يَسُوعْ المَسِيحْ.</verse>
				<verse number="4">نَعْرْفُوا، يَا الإِخْوَة المَحْبُوبِينْ، إِنُّو اللهْ هُوَ الِّي خْتَارْكُمْ،</verse>
				<verse number="5">رَانَا جِبْنَالْكُمْ الإِنْجِيلْ، مُوشْ بِالكْلاَمْ آكَاهُو، آمَا بْقُوِّةْ الرُّوحْ القُدُسْ وِالثِّيقَة الكَامْلَة، وْإِنْتُومَا تَعْرْفُوا كِيفَاشْ كُنَّا فِي وُسْطْكُمْ عْلَى خَاطِرْ مَصْلْحِتْكُمْ،</verse>
				<verse number="6">كِيفَاشْ وَلِّيتُوا تَعْمْلُوا كِيفْنَا أَحْنَا وْكِيفْ الرَّبْ، وِقْبِلْتُوا كْلاَمْ اللهْ وْإِنْتُومَا تْعَانُوا مِالوْجَايِعْ وفَرْحَانِينْ بِالرُّوحْ القُدُسْ،</verse>
				<verse number="7">وْوَلِّيتُوا مِثَالْ لِلمُؤْمْنِينْ الكُلْهُمْ الِّي فِي مَقْدُونِيَّة وْأَخَائِيَة،</verse>
				<verse number="8">عْلَى خَاطِرْ كْلاَمْ الرَّبْ تِنْشَرْ مِنْ عِنْدْكُمْ، مُوشْ فِي بْلاَدْ مَقْدُونِيَّة وِبْلاَدْ أَخَائِيَة آكَاهُو، آمَا الخْبَرْ مْتَاعْ إِيمَانْكُمْ بِالله تِنْشَرْ فِي البْلاَيِصْ الكُلْهَا وْمَا عُدْنَاشْ مِحْتَاجِينْ بَاشْ نَحْكِيوْ عْلِيهْ.</verse>
				<verse number="9">وْهُومَا يَحْكِيوْ عْلِينَا كِيفَاشْ رَحِّبْتُوا بِينَا، وْكِيفَاشْ رْجَعْتُوا لْرَبِّي وِبْعِدْتُوا عْلَى الصْنَبْ بَاشْ تْكُونُوا خُدَّامْ مْتَاعْ اللهْ الحَيْ وِالحَقْ،</verse>
				<verse number="10">وْإِنْتُومَا تِسْتَنَّاوْ فِي جَيَّانْ إِبْنُوا مِالسْمَاءْ، وْهُوَ الِّي قَيّْمُو اللهْ مِنْ بِينْ المُوتَى، يَسُوعْ الِّي يْنَجِّينَا مِالغَضَبْ الِّي بَاشْ يْجِي.</verse>
			</chapter>
			<chapter number="2">
				<verse number="1">وْتَعْرْفُوا، يَا الإِخْوَة، الِّي جَيَّانَّا لِيكُمْ مَا كَانِشْ زَايِدْ،</verse>
				<verse number="2">رَغْمِلِّي تْعَذِّبْنَا وِتْهِنَّا فِي فِيلِبِّي كِيفْ مَا تَعْرْفُوا، إِلاَهْنَا عْطَانَا الشَّجَاعَة بَاشْ نَحْكِيوْلْكُمْ جْهَارْ عْلَى الإِنْجِيلْ مْتَاعْ اللهْ وِالنَّاسْ عَارْضُونَا بَرْشَة.</verse>
				<verse number="3">كِدْعِينَاكُمْ لِلخَلاَصْ مَانَاشْ غَالْطِينْ وِلاَّ نِيِّتْنَا خَايْبَة وِلاَّ نَخْدْعُوا فِيكُمْ،</verse>
				<verse number="4">آمَا نِتْكَلّْمُوا أَحْنَا الِّي اللهْ استثيقنا وِامِّنَّا عْلَى الإِنْجِيلْ، وِعْلَى خَاطِرْ الشَّيْء هاذا احْنَا نِتْكَلّْمُوا جْهَارْ مُوشْ بَاشْ نْرَضِّيوْ النَّاسْ، آمَا بَاشْ نْرَضِّيوْ اللهْ الِّي يَعْرِفْ قْلُوبْنَا.</verse>
				<verse number="5">مَا نَافِقْنَاكُمْشْ بْحَتَّى كِلْمَة، كِيفْ مَا تَعْرْفُوا، وْمَا نَاشْ طَمَّاعِينْ، رَبِّي يِشْهِدْ،</verse>
				<verse number="6">وْمَا طْلَبْنَاشْ المَجْدْ مِالنَّاسْ، لاَ مِنْكُمْ وْلاَ مِنْ غِيرْكُمْ،</verse>
				<verse number="7">رَغْمِلِّي أَحْنَا انَّجّْمُوا يْكُونْ عِنْدْنَا قْدَرْ مَا دَامْنَا رُسُلْ المَسِيحْ. آمَا أَحْنَا وَلِّينَا قْلُوبْنَا حْنِينَة كِيفْ الوْلاَدْ الصْغَارْ مَا بِينَاتْكُمْ كِيفْ مَا الأُمْ تِتْلْهَى بِوْلاَدْهَا،</verse>
				<verse number="8">رَانَا حَبِّينَاكُمْ حَتَّى لِينْ تْمَنِّينَا كَانْ نْشَارْكُوكُمْ مُوشْ فِي الإِنْجِيلْ مْتَاعْ اللهْ آكَاهُو آمَا زَادَا فِي حْيَاتْنَا، عْلَى خَاطِرْكُمْ وَلِّيتُوا حْبَابْنَا.</verse>
				<verse number="9">إِنْتُومَا تِتْذَكّْرُوا، يَا الإِخْوَة، الشْقَى وِالتْعَبْ مْتَاعْنَا، كُنَّا نْبَشّْرُوا فِيكُمْ بِالإِنْجِيلْ مْتَاعْ اللهْ وْإِحْنَا نِخْدْمُوا فِي اللِّيلْ وِالنْهَارْ بَاشْ مَا نْثَقّْلُوشْ عْلَى حَتَّى وَاحِدْ فِيكُمْ.</verse>
				<verse number="10">وْإِنْتُومَا شْهُودْ وِالله زَادَا شَاهِدْ كِيفَاشْ تْصَرِّفْنَا مْعَاكُمْ، إِنْتُومَا المُؤْمْنِينْ، بِطْهَارَة وْعَدْلْ وْكُنَّا مَا عْلِينَاشْ لُومْ.</verse>
				<verse number="11">كُنَّا لْكُلْ وَاحِدْ فِيكُمْ كِيفْ البُو لْوِلْدُو،</verse>
				<verse number="12">وِنْصَحْنَاكُمْ وْشَجَّعْنَاكُمْ وْأَكِّدْنَا عْلِيكُمْ إِنّْكُمْ تْعِيشُوا عِيشَة تْلِيقْ بِالله الِّي نَادَاكُمْ لْمَمْلِكْتُو وْمَجْدُو.</verse>
				<verse number="13">زَادَا أَحْنَا نِحْمْدُوا اللهْ عْلَى خَاطِرْكُمْ دِيمَا. وَقْتِلِّي جَاكُمْ كْلاَمْ اللهْ الِّي سْمَعْتُوهْ مِنْ عِنْدْنَا، قْبِلْتُوهْ مُوشْ عْلَى إِنُّو كْلاَمْ بَشَرْ، آمَا قْبِلْتُوهْ عْلَى إِنُّو بِالحَقْ كْلاَمْ اللهْ الِّي يْأَثِّرْ فِيكُمْ إِنْتُومَا المُؤْمْنِينْ.</verse>
				<verse number="14">وَلِّيتُوا، يَا الإِخْوَة، تَعْمْلُوا كِيفْ كَنَايِسْ اللهْ فِي المَسِيحْ يَسُوعْ، الِّي فِي مَنْطِقْةْ اليَهُودِيَّة، عْلَى خَاطِرْ وْلاَدْ بْلاَدْكُمْ عَذّْبُوكُمْ كِيفْ مَا هُومَا عَذّْبُوهُمْ اليْهُودْ</verse>
				<verse number="15">الِّي قَتْلُوا الرَّبْ يَسُوعْ وِالأَنْبِيَاءْ وْعَذّْبُونَا أَحْنَا، وِلِّي هُومَا عْمُرْهُمْ مَا يْرَضِّيوْ اللهْ وِيْعَادُوا فِي النَّاسْ الكُلْهُمْ!</verse>
				<verse number="16">وْمَا يْخَلُّونَاشْ نْبَشّْرُوا الشْعُوبْ الأُخْرِينْ الكُلْهُمْ بَاشْ يْنَجّْمُوا يُخْلْصُوا، بَاشْ يِتْمْلاَوْ أَكْثِرْ بِالذْنُوبْ، وْفِي الإِخِّرْ نْزِلْ عْلِيهُمْ الغَضَبْ الكُلُّو مْتَاعْ اللهْ.</verse>
				<verse number="17">آمَا أَحْنَا، يَا الإِخْوَة، رَانَا كِبْعِدْنَا عْلِيكُمْ سَاعَة مِالزْمَانْ، بِبْدُونَاتْنَا مُوشْ بِقْلُوبْنَا، رَانَا زِدْنَا سْتَاحِجْنَاكُمْ أَكْثِرْ وِنْحِبُّوا نْشُوفُوكُمْ.</verse>
				<verse number="18">هَاذَاكَا عْلاَشْ حَبِّينَا نْجِيوْكُمْ، وْبِالأَخَصْ آنَا بُولُسْ، مَرَّة وْمَرّْتِينْ آمَا الشِّيطَانْ عَطِّلْنَا.</verse>
				<verse number="19">شْكُونْ بَاشْ يْكُونْ الرّجَاءْ وِالفَرْحَة مْتَاعْنَا وِالتَّاجْ الِّي نِتْفُوخْرُوا بِيهْ قُدَّامْ رَبّْنَا يَسُوعْ المَسِيحْ نْهَارِتْ الِّي يْجِي؟ يَاخِي مُوشْ إِنْتُومَا؟</verse>
				<verse number="20">إِي نْعَمْ، إِنْتُومَا مَجْدْنَا وْفَرْحِتْنَا.</verse>
			</chapter>
			<chapter number="3">
				<verse number="1">وْوَقْتِلِّي مَا عَادِشْ انَّجّْمُوا نُصْبْرُوا، قَرِّرْنَا بَاشْ نَبْقَاوْ وَحِّدْنَا فِي أَثِينَا،</verse>
				<verse number="2">يَاخِي بْعَثْنَا خُونَا تِيمُوثَاوُسْ الِّي يِخْدِمْ فِي اللهْ مْعَانَا فِي الإِنْجِيلْ مْتَاعْ المَسِيحْ بَاشْ يْشَجِّعْكُمْ وِيْقَوِّيلْكُمْ إِيمَانْكُمْ،</verse>
				<verse number="3">بَاشْ حَتَّى وَاحِدْ فِيكُمْ مَا يُضُعُفْ فِي الأَوْقَاتْ الصْعِيبَة هَاذِي. وْإِنْتُومَا تَعْرْفُوا الِّي نِحْنَا مْعَيّنِينْ للأَوْقَاتْ الصْعِيبَة.</verse>
				<verse number="4">وْوَقْتِلِّي كُنَّا بِحْذَاكُمْ، قُلْنَالْكُمْ الِّي أَحْنَا بَاشْ نْعَانُوا مِالأَوْقَاتْ الصْعِيبَة، وْهَاذَاكَا هُوَ الِّي وْقَعْ كِيفْ مَا تَعْرْفُوا.</verse>
				<verse number="5">وْهَاذَاكَا عْلاَشْ كِمَا بْقَاشْ عِنْدِي صَبْرْ بْعَثْتْ شْكُونْ بَاشْ يِسْإِلْ عْلَى إِيمَانْكُمْ وْخُفْتْ مِلِّي يْجَرَّبْ فِي النَّاسْ لَيْكُونْ جَرِّبْكُمْ وِتْعَبْنَا يِمْشِي خْسَارَة.</verse>
				<verse number="6">وْتَوَّا رْجَعِّلْنَا تِيمُوثَاوُسْ مِنْ عِنْدْكُمْ وْبَشِّرْنَا بْإِيمَانْكُمْ وِالمْحَبَّة مْتَاعْكُمْ وْقَالِلْنَا الِّي إِنْتُومَا دِيمَا تُذْكْرُوا فِينَا بِالخِيرْ وْمِسْتَاحْجِينْ بَاشْ تْشُوفُونَا كِيفْ مَا أَحْنَا مِسْتَاحْجِينْ بَاشْ نْشُوفُوكُمْ،</verse>
				<verse number="7">وْإِيمَانْكُمْ هَاذَا، يَا إِخْوَة، شَجَّعْنَا فِي الحَاجَاتْ الِّي نْعَانِيوْ فِيهَا الكُلْهَا مِالضِّيقْ وِالشِّدَّة،</verse>
				<verse number="8">وْرَانَا أَحْنَا تَوَّا مِتْهَنِّينْ مَادَامْكُمْ إِنْتُومَا ثَابْتِينْ فِي الرَّبْ.</verse>
				<verse number="9">وْقَدَّاشْ لاَزِمْنَا نُشْكْرُوا اللهْ عْلَى خَاطِرْكُمْ. نُشْكْرُوهْ عْلَى الفَرْحَة الِّي نْحِسُّوا بِيهَا قُدَّامْ إِلاَهْنَا بْفَضْلْكُمْ؟</verse>
				<verse number="10">وْإِحْنَا نُطْلْبُوا وِنْعَاوْدُوا لِيلْ وِنْهَارْ بَاشْ نْشُوفُوكُمْ وِنْكَمّْلُوا الشَّيْء الِّي نَاقِصْ فِي إِيمَانْكُمْ.</verse>
				<verse number="11">نِتْمَنَّاوْ إِنُّو اللهْ بُونَا وْرَبْنَا يَسُوعْ المَسِيحْ يْسَهّْلِلْنَا الطْرِيقْ بَاشْ نْجِيوْكُمْ،</verse>
				<verse number="12">وْإِنُّو الرَّبْ يْزِيدْ فِي مْحَبِّتْكُمْ لِبْعَضْكُمْ وْلِلنَّاسْ الكُلْ عْلَى قَدْرْ مْحَبِّتْنَا لِيكُمْ،</verse>
				<verse number="13">وْإِنُّو يْقَوِّيلْكُمْ قْلُوبْكُمْ وِتْكُونُوا مُقَدّْسِينْ وْمَا عْلِيكُمْشْ لُومْ، قُدَّامْ إِلاَهْنَا وْبُونَا، فِي النْهَارْ الِّي يْجِي فِيهْ رَبّْنَا يَسُوعْ مْعَ المُؤْمْنِينْ بِيهْ الكُلْهُمْ. آمِينْ.</verse>
			</chapter>
			<chapter number="4">
				<verse number="1">وْفِي الإِخِّرْ، نْأَكّْدُوا عْلِيكُمْ، يَا الإِخْوَة، وْنُطْلُبْ مِنْكُمْ فِي الرَّبْ يَسُوعْ إِنّْكُمْ تِتْقَدّْمُوا أَكْثِرْ فِي سِيرِتْكُمْ البَاهْيَة الِّي عَايْشِينْ بِيهَا اليُومْ كِيفْ مَا تْعْلِّمْتُوهَا مِنْ عِنْدْنَا بَاشْ تْرَضِّيوْ اللهْ.</verse>
				<verse number="2">إِنْتُومَا تَعْرْفُوا الوْصَايَا الِّي وَصِّينَاكُمْ بِيهَا مِنْ عِنْدْ الرَّبْ يَسُوعْ.</verse>
				<verse number="3">رَاهِي إِرَادِةْ اللهْ هِيَ إِنّْكُمْ تْكُونُوا قِدِّيسِينْ، وْمَا عَادِشْ تَزْنُوا،</verse>
				<verse number="4">وْكُلْ وَاحِدْ فِيكُمْ يَعْرِفْ كِيفَاشْ يْحَافِظْ عْلَى بَدْنُو فِي القَدَاسَة وِالكَرَامَة،</verse>
				<verse number="5">مُوشْ فِي الشْهَاوِي كِيفْ مَا يَعْمْلُوا الشْعُوبْ الأُخْرِينْ الِّي مَا يَعْرْفُوشْ اللهْ،</verse>
				<verse number="6">وْحَتَّى حَدْ مَا يِلْزْمُو يِتْعَدَّى في الحَاجَة هَاذِي عْلَى حْقُوقْ خُوهْ فِيهَا وْيِسْتْغَلُّو. رَاهُو الرَّبْ هُوَ الِّي يِنْتَقِمْ عْلَى الحَاجَاتْ هَاذِي الكُلْهَا، كِيفْ مَا قُلْنَالْكُمْ وِشْهِدْنَالْكُمْ مِنْ قْبَلْ،</verse>
				<verse number="7">رَاهُو اللهْ مَا دْعَانَاشْ لِلنْجَاسَة، آمَا دْعَانَا لِلقَدَاسَة.</verse>
				<verse number="8">الِّي يُرْفُضْ الشَّيْء هَاذَا مُوشْ يُرْفُضْ فِي الإِنْسَانْ، آمَا رْفَضْ اللهْ الِّي يَعْطِيكُمْ رُوحُو القُدُّوسْ.</verse>
				<verse number="9">وْمَا كُمْشْ فِي حَاجَة بَاشْ نِكْتْبُولْكُمْ عْلَى المْحَبَّة الِّي بِينْ الإِخْوَة، رَاكُمْ تْعَلِّمْتُوا مِنْ عِنْدْ اللهْ إِنّْكُمْ تْحِبُّوا بْعَضْكُمْ.</verse>
				<verse number="10">وْإِنْتُومَا هَكَّا تِتْعَامْلُوا مْعَ الإِخْوَة الكُلْهُمْ الِّي فِي مَقْدُونِيَّة الكُلْهَا. آمَا رَانَا نْأَكّْدُوا عْلِيكُمْ، يَا الإِخْوَة، إِنّْكُمْ تْزِيدُوا مِالشَّيْء هَاذَا،</verse>
				<verse number="11">وْإِنّْكُمْ تَحْرْصُوا بَاشْ تْعِيشُوا عِيشَة رَايْضَة وْتِتْلْهَاوْ بِرْوَاحْكُمْ وْتِخْدْمُوا بِعْرَقْ جْبِينْكُمْ كِيفْ مَا وَصِّينَاكُمْ.</verse>
				<verse number="12">وِتْكُونْ سِيرِتْكُمْ بَاهْيَة قُدَّامْ النَّاسْ الِّي مَا هُمْشْ مُؤْمْنِينْ وْمَا تْكُونُوشْ مِحْتَاجِينْ لْحَتَّى حَدْ.</verse>
				<verse number="13">وْمَا نْحِبْكُمْشْ، يَا الإِخْوَة، إِنّْكُمْ تِجْهْلُوا المَصِيرْ مْتَاعْ الِّي يْمُوتُوا بَاشْ مَا تِحْزْنُوشْ كِيفْ النَّاسْ الِّي مَا عِنْدْهُمْشْ رَجَاءْ.</verse>
				<verse number="14">إِذَا كَانَّا نِمّْنُوا الِّي يَسُوعْ مَاتْ وِمْبَاعِدْ قَامْ، رَانَا زَادَا نِمّْنُوا إِنُّو الِّي مَاتُوا فِي يَسُوعْ، اللهْ بَاشْ يْرَجَّعْهُمْ مْعَ يَسُوعْ.</verse>
				<verse number="15">وِنْقُولِلْكُمْ الشَّيْء هَاذَا الِّي قَالُو الرَّبْ بِيدُو، وِلِّي هُوَ إِنَّا أَحْنَا الحَيِّينْ الِّي بَاشْ نَبْقَاوْ حَتَّى لِينْ يْجِي الرَّبْ مَا نَاشْ بَاشْ نِسْبْقُوا الِّي مَاتُوا،</verse>
				<verse number="16">رَاهُو الرَّبْ بِيدُو بَاشْ يِنْزِلْ مِالسْمَاءْ بْصُوتْ يْنَادِي وْصُوتْ رَئِيسْ المْلاَيْكَة وْصُوتْ بُوقْ اللهْ، وِيْقُومُوا الِّي مَاتُوا فِي المَسِيحْ هُومَا اللْوَالَى،</verse>
				<verse number="17">وِمْبَاعِدْ أَحْنَا الِّي بْقِينَا حَيِّينْ، نِتْهَزُّوا مْعَاهُمْ فِي السْحَابْ، بَاشْ نْقَابْلُوا الرَّبْ فِي الهْوَاء، وِنْكُونُوا مْعَ الرَّبْ الوَقْتْ الكُلُّو.</verse>
				<verse number="18">إِمَّالاَ شَجّْعُوا بْعَضْكُمْ بِالكْلاَمْ هَاذَا.</verse>
			</chapter>
			<chapter number="5">
				<verse number="1">آمَا الأَوْقَاتْ وِالمْوَاعِيدْ، يَا الإِخْوَة، رَاكُمْ مَا كُمْشْ مِحْتَاجِينْ بَاشْ يِتْكْتِبِّلْكُمْ عْلِيهُمْ،</verse>
				<verse number="2">رَاكُمْ تَعْرْفُوا بِالقْدَا إِنُّو يُومْ الرَّبْ يْجِي عْلَى غَفْلَة كِيفْ مَا يْجِي السَّارِقْ فِي اللِّيلْ.</verse>
				<verse number="3">وْوَقْتِلِّي يْقُولُوا النَّاسْ: «عِنْدْنَا سَلاَمْ وْأَمَانْ»، يْجِيهُمْ الهْلاَكْ عْلَى غَفْلَة كِيفْ مَا تْجِي وْجَايِعْ الوْلاَدَة لِلمْرَا الحِبْلَى، وْمَا يْنَجّْمُوشْ يِمْنْعُوا.</verse>
				<verse number="4">آمَا إِنْتُومَا، يَا الإِخْوَة، مَا كُمْشْ عَايْشِينْ فِي الظْلاَمْ حَتَّى لِينْ يْجِيكُمْ النْهَارْ هَاذَاكَا عْلَى غَفْلَة كِيفْ السَّارِقْ،</verse>
				<verse number="5">إِنْتُومَا الكُلْكُمْ وْلاَدْ النُّورْ وِوْلاَدْ النْهَارْ. وْإِحْنَا رَانَا لاَنَا مِاللِّيلْ وْلاَنَا مِالظْلاَمْ.</verse>
				<verse number="6">إِمَّالاَ مَا نُرْقْدُوشْ كِيفْ مَا يَعْمْلُوا النَّاسْ، آمَا يِلْزِمْنَا نَسْهْرُوا وِنْبَاتُوا فَايْقِينْ.</verse>
				<verse number="7">رَاهُمْ الرَّاقْدِينْ يُرْقْدُوا فِي اللِّيلْ، وِالسْكَارَى يِسْكْرُوا فِي اللِّيلْ.</verse>
				<verse number="8">آمَا أَحْنَا وْلاَدْ النْهَارْ خَلِّينَا نْكُونُوا فَايْقِينْ، لاَبْسِينْ دِرْعْ يِحْمِي سْدُورَاتْنَا هُوَ الإِيمَانْ وِالمْحَبَّة وْكَاسْكَا هِيَ الأَمَلْ مْتَاعْ الخَلاَصْ،</verse>
				<verse number="9">رَاهُو اللهْ مَا خْتَارْنَاشْ بَاشْ يَغْضِبْ عْلِينَا، آمَا بَاشْ نَاخْذُوا خَلاَصُو بْرَبْنَا يَسُوعْ المَسِيحْ.</verse>
				<verse number="10">الِّي مَاتْ عْلَى خَاطِرْنَا بَاشْ الكُلْنَا نَحْيَاوْ مْعَاهْ، إِذَا كُنَّا فَايْقِينْ فِي اليَقْظَة مْتَاعْ الحَيَاةْ وِلاَّ فِي غَفْوِةْ المُوتْ.</verse>
				<verse number="11">إِمَّالاَ شَجّْعُوا بْعَضْكُمْ وْعَاوْنُوا بْعَضْكُمْ كِيفْ مَا تَعْمْلُوا تَوَّا.</verse>
				<verse number="12">وْنُطْلُبْ مِنْكُمْ، يَا الإِخْوَة، بَاشْ تِكْرْمُوا الِّي يِتْعْبُوا مَا بِينَاتْكُمْ وْيَرْعَاوْ فِيكُمْ فِي الرَّبْ وْيِرْشْدُوا فِيكُمْ،</verse>
				<verse number="13">وْإِنّْكُمْ تْعَامْلُوهُمْ ابَّرْشَة إِحْتِرَامْ وِمْحَبَّة عْلَى خَاطِرْ الخِدْمَة مْتَاعْهُمْ. عِيشُوا مْعَ بْعَضْكُمْ فِي سَلاَمْ.</verse>
				<verse number="14">وِنْأَكِّدْ عْلِيكُمْ، يَا الإِخْوَة، إِنّْكُمْ تْنَبّْهُوا عْلَى البُخْلِينْ وِتْشَجّْعُوا الِّي فَاشْلِينْ وِتْعَاوْنُوا الضْعَافْ وْتُصْبْرُوا عْلَى النَّاسْ الكُلْ.</verse>
				<verse number="15">رُدُّوا بَالْكُمْ لاَ تْكَافُوا وَاحِدْ عْلَى الشَّرْ بِالشَّرْ، آمَا دِيمَا أَعْمْلُوا الخِيرْ، مْعَ بْعَضْكُمْ وِمْعَ النَّاسْ الكُلْ.</verse>
				<verse number="16">أَفْرْحُوا دِيمَا</verse>
				<verse number="17">دَاوْمُوا عْلَى الصَّلاَةْ،</verse>
				<verse number="18">إِحْمْدُوا اللهْ عْلَى كُلْ شَيْء، رَاهِي هَاذِي هِيَ إِرَادِةْ اللهْ لِيكُمْ فِي المَسِيحْ يَسُوعْ.</verse>
				<verse number="19">وْمَا تِطْفُوشْ الرُّوحْ،</verse>
				<verse number="20">مَا تَحْقْرُوشْ النُّبُوءَاتْ،</verse>
				<verse number="21">آمَا جَرّْبُوا كُلْ شَيْء وْشِدُّوا صْحِيحْ فِي البَاهِي،</verse>
				<verse number="22">وْإِبْعْدُوا عْلَى الشَّرْ الكُلُّو.</verse>
				<verse number="23">وْإِلاَهْ السَّلاَمْ بِيدُو يْقَدِّسْكُمْ فِي كُلْ شَيْء. وْنِتْمَنَّاوْ انُّو رُوحْكُمْ وْنَفْسْكُمْ وِبْدَنْكُمْ يْكُونُوا مَحْفُوظِينْ بِالكَامِلْ وْمَا عْلِيكُمْشْ لُومْ، وَقْتِلِّي يْجِي رَبّْنَا يَسُوعْ المَسِيحْ.</verse>
				<verse number="24">رَاهُو الِّي دْعَاكُمْ صَادِقْ وْيُوفِي بْوَعْدُو.</verse>
				<verse number="25">يَا الإِخْوَة، صَلِّيوْ مِنْ أَجْلْنَا.</verse>
				<verse number="26">سَلّْمُوا عْلَى الإِخْوَة الكُلْهُمْ ابُّوسَة مُقَدّْسَة.</verse>
				<verse number="27">نِتْرَجَّاكُمْ بِالرَّبْ إِنّْكُمْ تَقْرَاوْ الجْوَابْ هَاذَا عْلَى الإِخْوَة الكُلْهُمْ.</verse>
				<verse number="28">إِنْ شَاءْ اللهْ نِعْمِةْ رَبّْنَا يَسُوعْ المَسِيحْ تْكُونْ مْعَاكُمْ.</verse>
			</chapter>
		</book>
		<book number="53">
			<chapter number="1">
				<verse number="1">مِنْ بُولُسْ وْسِلْوَانُسْ وْتِيمُوثَاوُسْ لْكَنِيسِةْ تْسَالُونِيكِي الِّي فِي اللهْ بُونَا وِالرَّبْ يَسُوعْ المَسِيحْ.</verse>
				<verse number="2">النِّعْمَة وِالسَّلاَمْ عْلِيكُمْ مِنْ اللهْ بُونَا ومِالرَّبْ يَسُوعْ المَسِيحْ.</verse>
				<verse number="3">يِلْزِمْنَا نِحْمْدُوا اللهْ فِي كُلْ وَقْتْ عْلَى خَاطِرْكُمْ، يَا الإِخْوَة. وْهَاذَا حَقْ وْرَاهُو إِيمَانْكُمْ قَاعِدْ يِكْبِرْ بَرْشَة وِمْحَبِّتْكُمْ لِبْعَضْكُمْ تْزِيدْ بِينَاتْكُمْ الكُلْكُمْ،</verse>
				<verse number="4">حَتَّى لِينْ أَحْنَا نِتْفُوخْرُوا بِيكُمْ فِي كَنَايِسْ اللهْ عْلَى صَبْرْكُمْ وْإِيمَانْكُمْ وَقْتِلِّي تِتْحَمّْلُوا فِي العْذَابْ وِالأَوْقَاتْ الصْعِيبَة.</verse>
				<verse number="5">وْهَاذَا دَلِيلْ إِنُّو اللهْ حْكُمْ بِالعَدْلْ بَاشْ تْكُونُوا مِسْتْحَقِّينْ مَمْلِكْةْ اللهْ الِّي قَاعْدِينْ تِتْعَذّْبُوا عْلَى خَاطِرْهَا.</verse>
				<verse number="6">رَاهُو عَدْلْ انُّو اللهْ يْجَازِي بالضِّيقْ النَّاسْ الِّي يْضَيّْقُوا عْلِيكُمْ،</verse>
				<verse number="7">وِيْجَازِيكُمْ مْعَانَا بِالرَّاحَة مِالضِّيقْ الِّي تِتْحَمّْلُوا فِيهْ تَوَّا، وَقْتِلِّي يُظْهُرْ الرَّبْ يَسُوعْ مِالسْمَاءْ مْعَ مْلاَيِكْتُو القْوِيِّينْ.</verse>
				<verse number="8">فِي نَارْ شَاعْلَة بَاشْ يْعَاقِبْ الِّي مَا يَعْرْفُوشْ اللهْ وِلِّي مَا يْطِيعُوشْ الإِنْجِيلْ مْتَاعْ رَبّْنَا يَسُوعْ المَسِيحْ.</verse>
				<verse number="9">وِالعِقَابْ مْتَاعْهُمْ هُوَ الهْلاَكْ لِلأَبَدْ، بْعَادْ عْلَى وِجْهْ الرَّبْ وِالمَجْدْ مْتَاعْ قُوتُو،</verse>
				<verse number="10">وَقْتِلِّي يْجِي فِي النْهَارْ هَاذَاكَا بَاشْ يِتْمَجِّدْ فِي القِدِّيسِينْ مْتَاعُو وْيِتْعَجّْبُوا فِيهْ المُؤْمْنِينْ بِيهْ، وْإِنْتُومَا زَادَا، عْلَى خَاطِرْكُمْ صَدِّقْتُوا شْهَادِتْنَا.</verse>
				<verse number="11">هَاذَاكَا عْلاَشْ نْصَلِّيوْ عْلَى خَاطِرْكُمْ فِي كُلْ وَقْتْ، طَالْبِينْ مِنْ إِلاَهْنَا بَاشْ يْرُدّْكُمْ مِسْتْحَقِّينْ لِلشَّيْء الِّي دْعَاكُمْ لِيهْ وْإِنُّو يْتَمِّمْ الحَاجَاتْ الصَّالْحَة الِّي تْحِبُّوا عْلِيهَا الكُلْهَا وِيْزِيدْ يْخَلِّيكُمْ تَنْشْطُوا أَكْثِرْ فِي الإِيمَانْ بْقُدْرْتُو،</verse>
				<verse number="12">بَاشْ إِسْمْ رَبّْنَا يَسُوعْ يِتْمَجِّدْ فِيكُمْ وْإِنْتُومَا تِتْمَجّْدُوا فِيهْ بِالنِّعْمَة مْتَاعْ إِلاَهْنَا وِالرَّبْ يَسُوعْ المَسِيحْ.</verse>
			</chapter>
			<chapter number="2">
				<verse number="1">آمَا فِي مَا يْخُصْ جَيَّانْ رَبّْنَا يَسُوعْ المَسِيحْ وِوْقُوفْنَا قُدَّامُو، رَانِي نُطْلُبْ مِنْكُمْ يَا الإِخْوَة</verse>
				<verse number="2">إِنّْكُمْ مَا تُضْعْفُوشْ فِيسَعْ فِي أَفْكَارْكُمْ وْمَا تِتْرِعْبُوشْ مِنْ حَتَّى رُوحْ وِلاَّ كْلاَمْ وِلاَّ جْوَابْ كَإِنّْهَا مِنْ عِنْدْنَا تْقُولْ الِّي يُومْ الرَّبْ جَا.</verse>
				<verse number="3">مَا تْخَلِّيوْشْ حَتَّى وَاحِدْ يْغُشّْكُمْ بْأَيْ حَاجَة، رَاهُو يُومْ الرَّبْ مَا يْجِي كَانْ بَعْدْ مَا بَرْشَة نَاسْ يِبْعْدُوا عْلَى رَبِّي وِالشَّرْ يْوَلِّي فِي شَكْلْ إِنْسَانْ، الِّي هُوَ وِلْدْ الهْلاَكْ،</verse>
				<verse number="4">وِلِّي يْجِي ضِدْ كُلْ شَيْء وِلِّي يَرْفِعْ رُوحُو فُوقْ كُلْ شَيْء يِتْسَمَّى إِلاَهْ وِلاَّ يِتْعْبِدْ، لْدَرْجِةْ إِنُّو يُقْعُدْ فِي هَيْكِلْ اللهْ وِيْظَهِّرْ رُوحُو الِّي هُوَ إِلاَهْ.</verse>
				<verse number="5">يَاخِي مَا تِذَّكْرُوشْ إِنِّي وَقْتِلِّي كُنْتْ مْعَاكُمْ قُلْتِلْكُمْ الشَّيْء هَاذَاكَا الكُلُّو؟</verse>
				<verse number="6">وْإِنْتُومَا تَوَّا تَعْرْفُوا الشَّيْء الِّي يْحُوزُو وْمَا يْخَلِّيهِشْ يُظْهُرْ كَانْ وَقْتِلِّي يْجِي وَقْتُو.</verse>
				<verse number="7">وْقُوِّةْ الشَّرْ قَاعْدَة تِخْدِمْ فِي السِّرْ، حَتَّى لِينْ يْجِي الوَقْتْ الِّي يِتْنَحَّى فِيهْ الشَّيْء الِّي حَايِزْهَا تَوَّا</verse>
				<verse number="8">وِالوَقْتْ هَاذَاكَا الشِّرِّيرْ يِتْكْشِفْ وْيِقْضِي عْلِيهْ الرَّبْ يَسُوعْ بْنَفْخَة مِنْ فُمُّو وْيِمْحِيهْ بِالنُّورْ مْتَاعْ جَيَّانُو.</verse>
				<verse number="9">وْجَيَّانْ الشِّرِّيرْ يْكُونْ بْقُدْرِةْ الشِّيطَانْ عْلَى إِنُّو يَعْمِلْ المُعْجْزَاتْ وِالعَلاَمَاتْ وِالعْجَايِبْ الغَالْطَة،</verse>
				<verse number="10">وِعْلَى الحَاجَاتْ الشِّرِّيرَة الكُلْهَا الِّي تِخْدَعْ هَاكَا الِّي مْصِيرْهْمْ الهْلاَكْ، عْلَى خَاطِرْهُمْ رَفْضُوا مْحَبِّةْ الحَقْ الِّي يُخْلْصُوا بِيهْ.</verse>
				<verse number="11">هَاذَاكَا عْلاَشْ يَبْعْثِلْهُمْ اللهْ قُوِّةْ الضْلاَلْ حَتَّى لِينْ يْصَدّْقُوا الكِذْبْ،</verse>
				<verse number="12">وْيُحْكُمْ عَلِّي رَفْضُوا بَاشْ يِمّْنُوا بِالحَقْ الكُلْهُمْ وْحَبُّوا البَاطِلْ الكُلْهُمْ.</verse>
				<verse number="13">آمَا أَحْنَا رَانَا يِلْزِمْنَا نِحْمْدُوا اللهْ فِي كُلْ وَقْتْ عْلَى خَاطِرْكُمْ يَا الإِخْوَة، يَا حْبَابْ رَبِّي، رَاهُو اللهْ خْتَارْكُمْ كِيفْ أَوِّلْ الغَلَّة بَاشْ يْخَلِّصْكُمْ بِالقَدَاسَة الِّي يَعْطِيهَا الرُّوحْ وْبِالإِيمَانْ بِالحَقْ.</verse>
				<verse number="14">لِلشَّيْء هَاذَا دْعَاكُمْ اللهْ بِالإِنْجِيلْ مْتَاعْنَا بَاشْ تَاخْذُوا المَجْدْ مْتَاعْ رَبّْنَا يَسُوعْ المَسِيحْ.</verse>
				<verse number="15">هَاذَاكَا عْلاَشْ، يَا الإِخْوَة، إِثْبْتُوا وْحَافْظُوا عْلَى الوْصَايَا الِّي خْذِيتُوهاَ مِنْ عِنْدْنَا، كِكَلِّمْنَاكُمْ بِفَّامْنَا وِلاَّ بِالكْتِيبَة.</verse>
				<verse number="16">وْرَبّْنَا يَسُوعْ المَسِيحْ بِيدُو وِالله بُونَا الِّي حَبّْنَا وْنْعِمْ عْلِينَا بْتَعْزْيَة لِلأَبَدْ وْرَجَاءْ بَاهِي بِالنِّعْمَة،</verse>
				<verse number="17">يْعَزِّي قْلُوبْكُمْ وِيْثَبِّتْهَا فِي كُلْ خِيرْ تَعْمْلُوهْ وِلاَّ تْقُولُوهْ.</verse>
			</chapter>
			<chapter number="3">
				<verse number="1">وِمْبَاعِدْ، يَا الإِخْوَة، صَلِّيوْ عْلَى خَاطِرْنَا بَاشْ كْلاَمْ الرَّبْ يِتْنْشَرْ بْسُرْعَة وْيِتْمَجِّدْ كِيفْ مَا تْمَجِّدْ عِنْدْكُمْ.</verse>
				<verse number="2">وْزَادَا بَاشْ اللهْ يْنَجِّينَا مِالنَّاسْ الضَّالِّينْ الأَشْرَارْ، رَاهُمْ مُوشْ النَّاسْ الكُلْهُمْ عِنْدْهُمْ إِيمَانْ.</verse>
				<verse number="3">آمَا الرَّبْ أَمِينْ، وْهُوَ بَاشْ يْقَوِّيكُمْ وْيَحْفِظْكُمْ مِالشِّرِّيرْ.</verse>
				<verse number="4">وِالكُلْنَا عِنْدْنَا الثِّيقَة فِي الرَّبْ مِنْ جِيهِتْكُمْ الِّي إِنْتُومَا تَعْمْلُوا فِي الشَّيْء الِّي وَصِّينَاكُمْ بِيهْ وْبِشْ تْكَمّْلُوا تَعْمْلُوهْ.</verse>
				<verse number="5">الرَّبْ يِهْدِي قْلُوبْكُمْ لِلمْحَبَّة الِّي فِي اللهْ وِالصَّبْرْ الِّي فِي المَسِيحْ.</verse>
				<verse number="6">وِنْوَصِّيكُمْ، يَا الإِخْوَة، بْإِسْمْ الرَّبْ يَسُوعْ المَسِيحْ بَاشْ تِتْجَنّْبُوا كُلْ وَاحِدْ مِالإِخْوَة الِّي مَا يِخْدْمُوشْ عْلَى رْوَاحْهُمْ وْمَا يَعْمْلُوشْ بِالوْصَايَا الِّي وَصِّينَاكُمْ بِيهَا.</verse>
				<verse number="7">إِنْتُومَا تَعْرْفُوا الِّي يِلْزِمْكُمْ تَعْمْلُوا كِيفْنَا. رَانَا مَا كُنَّاشْ بَطَّالاَ وَقْتِلِّي سْكِنَّا فِي وُسْطْكُمْ،</verse>
				<verse number="8">وْمَا كْلِينَاشْ الخُبْزْ مْتَاعْ حَتَّى وَاحِدْ بْلاَشْ، آمَا خْدِمْنَا لِيلْ وِنْهَارْ وِتْعِبْنَا وِشْقِينَا بَاشْ مَا نْثَقّْلُوشْ عْلَى حَتَّى وَاحِدْ فِيكُمْ،</verse>
				<verse number="9">وْمُوشْ عْلَى خَاطِرْنَا مَا عِنْدْنَاشْ الحَقْ فِي الشَّيْء هَاذَاكَا، آمَا بَاشْ نْكُونُولْكُمْ مِثَالْ اتَّبْعُوهْ.</verse>
				<verse number="10">وْوَقْتِلِّي كُنَّا بِحْذَاكُمْ عْطِينَاكُمْ الوْصِيَّة هَاذِي: «الِّي مَا يْحِبِّشْ يِخْدِمْ، مَا عِنْدُوشْ الحَقْ بَاشْ يَاكُلْ.»</verse>
				<verse number="11">نْقُولْ الكْلاَمْ هَاذَا عْلَى خَاطِرْنَا سْمَعْنَا الِّي ثَمَّة مَا بِينَاتْكُمْ جْمَاعَة بَطَّالاَ وْمَا عِنْدْهُمْشْ حَتَّى خِدْمَة وْيِدَّخّْلُوا فِي أُمُورْ غِيرْهُمْ.</verse>
				<verse number="12">هَاذُومَا نْوَصِّيهُمْ وْنُطْلُبْ مِنْهُمْ فِي الرَّبْ يَسُوعْ المَسِيحْ إِنّْهُمْ يِخْدْمُوا وِيْوَكّْلُوا رْوَاحْهُمْ الخُبْزْ.</verse>
				<verse number="13">آمَا إِنْتُومَا، يَا الإِخْوَة، مَا تْمِلُّوشْ مِنْ عَمْلاَنْ الخِيرْ.</verse>
				<verse number="14">وْإِذَا كَانْ ثَمَّة شْكُونْ فِيكُمْ الِّي مَا يْطِيعِشْ كْلاَمْنَا الِّي فِي الجْوَابْ هَاذَا، نَبّْهُوا النَّاسْ الكُلْ مِنُّو وِتْجَنّْبُوهْ بَاشْ يِحْشِمْ عْلَى رُوحُو.</verse>
				<verse number="15">وْمَا تْعَامْلُوهِشْ كِيفْ عْدُو، آمَا أَنْصْحُوهْ كِيفْ خُو.</verse>
				<verse number="16">وْإِلاَهْ السَّلاَمْ بِيدُو يَعْطِيكُمْ السَّلاَمْ فِي كُلْ وَقْتْ وْفِي كُلْ حَالَة. الرَّبْ يْكُونْ مْعَاكُمْ الكُلْكُمْ.</verse>
				<verse number="17">السْلاَمْ هَاذَا تِكْتِبْ بْخَطْ إِيدِي آنَا بُولُسْ. هَاذِي التُّصْحَاحَة مْتَاعِي فِي جْوَابَاتِي الكُلْهَا، وِالكْتِيبَة هَاذِي كْتِيبْتِي.</verse>
				<verse number="18">نِعْمِةْ رَبّْنَا يَسُوعْ المَسِيحْ تْكُونْ مْعَاكُمْ الكُلْكُمْ.</verse>
			</chapter>
		</book>
		<book number="54">
			<chapter number="1">
				<verse number="1">مِنْ بُولُسْ رَسُولْ المَسِيحْ يَسُوعْ كِيفْ مَا أْمَرْ اللهْ الِّي خَلِّصْنَا وِالمَسِيحْ يَسُوعْ الِّي هُوَ الرَّجَاءْ مْتَاعْنَا،</verse>
				<verse number="2">لْتِيمُوثَاوُسْ وِلْدِي الحَقَّانِي فِي الإِيمَانْ. النِّعْمَة وِالرَّحْمَة وِالسَّلاَمْ مِنْ اللهْ الآبْ وْمِنْ المَسِيحْ يَسُوعْ رَبّْنَا.</verse>
				<verse number="3">طْلَبْتْ مِنِّكْ، وْآنَا مَاشِي لْمَقْدُونِيَّة، انِّكْ تَبْقَى فِي أَفَسُسْ بَاشْ تْوَصِّي جْمَاعَة مِالنَّاسْ إِنّْهُمْ مَا يَعَلّْمُوشْ تَعْلِيمْ يْخَالِفْ التَّعْلِيمْ مْتَاعْنَا،</verse>
				<verse number="4">وْمَا يِسْمْعُوشْ الخْرَافَاتْ وِحْكَايَاتْ الأَنْسَابْ الِّي مَا تُوفَاشْ، رَاهِي الحَاجَاتْ هَاذِي تْجِيبْ النِّقَاشَاتْ الفَارْغَة وْمَا تَعْمِلْشْ الشَّيْء الِّي يْحِبْ عْلِيهْ اللهْ وِلِّي هُوَ مِبْنِي عْلَى الإِيمَانْ.</verse>
				<verse number="5">وِالوْصِيَّة هَاذِي تْقَالِتْ عْلَى خَاطِرْ المْحَبَّة الِّي جَايَة مِنْ قَلْبْ طَاهِرْ وْضَمِيرْ صَالِحْ وْإِيمَانْ صَادِقْ،</verse>
				<verse number="6">ثَمَّة شْكُونْ بَعْدُوا عْلِيهَا وْتَبّْعُوا الكْلاَمْ الفَارِغْ،</verse>
				<verse number="7">حَاسْبِينْ رْوَاحْهُمْ الِّي هُومَا مِالمُعَلّْمِينْ مْتَاعْ الشَّرِيعَة وْهُومَا مَا هُمْشْ فَاهْمِينْ الشَّيْء الِّي قَاعْدِينْ يْقُولُوا فِيهْ وْشَادِّينْ فِيهْ صْحِيحْ.</verse>
				<verse number="8">وْإِحْنَا نَعْرْفُوا الِّي الشَّرِيعَة صَالْحَة مَا دَامْنَا نِسْتَعْمْلُوا فِيهَا بِالقْدَا،</verse>
				<verse number="9">وْنِفْهْمُوا الِّي الشَّرِيعَة مَا هِيشْ لِلنَّاسْ الأَبْرَارْ، آمَا هِيَ لِلعَاصِينْ وِالأَشْرَارْ، لِلِّي مَا يْخَافُوشْ رَبِّي وِالمِذْنْبِينْ، لِلْمَنْزُوسِينْ وِالفَاسْدِينْ، لِلِّي يُقْتْلُوا فِي أُبَّيَّاتْهُمْ وِامَّاتْهُمْ، لِلِّي يُقْتْلُوا فِي الأَرْوَاحْ،</verse>
				<verse number="10">لِلِّي يَزْنَاوْا وِلِّي يُرْقْدُوا مْعَ الرْجَالْ، لِلِّي يْتَاجْرُوا فِي العَبِيدْ وِالكَذَّابِينْ وِلِّي يِحْلْفُوا بِالبَاطِلْ، وِلْكُلْ مِنْ يْخَالِفْ التَّعْلِيمْ الصْحِيحْ</verse>
				<verse number="11">الِّي مُوجُودْ فِي الإِنْجِيلْ الِّي تْحَطْ أَمَانَة فِي يْدَيَّا، الإِنْجِيلْ المَجِيدْ مْتَاعْ اللهْ المُبَارَكْ.</verse>
				<verse number="12">نِحْمِدْ المَسِيحْ يَسُوعْ رَبّْنَا الِّي قَوَّانِي وِحْسِبْنِي نِسْتْحَقْ الثِّيقَة، وِدْعَانِي بَاشْ نِخْدْمُو،</verse>
				<verse number="13">آنَا الِّي كْفَرْتْ بِيهْ وْعَذِّبْتُو وْسَبِّيتُو قْبَلْ، آمَا اللهْ رْحَمْنِي عْلَى خَاطِرْنِي مَا كُنْتِشْ مُؤْمِنْ وْمَا نَعْرِفْشْ شْنُوَّة الشَّيْء الِّي كُنْتْ نَعْمِلْ فِيهْ،</verse>
				<verse number="14">يَاخِي فَاضِتْ عْلِيَّ النِّعْمَة مْتَاعْ رَبّْنَا وِالإِيمَانْ وِالمْحَبَّة الِّي هُومَا فِي المَسِيحْ يَسُوعْ.</verse>
				<verse number="15">الكْلاَمْ هَاذَا صَادِقْ وْيِسْتْحَقْ بَاشْ يِتْقْبِلْ الكُلُّو، وْهُوَ إِنُّو المَسِيحْ يَسُوعْ جَا لِلعَالَمْ بَاشْ يْخَلِّصْ المِذْنْبِينْ، وْآنَا أَوِّلْ المِذْنْبِينْ.</verse>
				<verse number="16">آمَا رَانِي مَا تِرْحَمْتْ كَانْ بَاشْ يْظَهِّرْ المَسِيحْ يَسُوعْ صَبْرُو فِيَّ آنَا فِي الأُوِّلْ وِيْرُدّْنِي مِثَالْ لِلنَّاسْ الِّي يِمّْنُوا بِيهْ بَاشْ يَاخْذُوا الحَيَاةْ الأَبَدِيَّة.</verse>
				<verse number="17">الكَرَامَة وِالمَجْدْ لِلأَبَدْ لِلمَلِكْ مْتَاعْ الدْهُورْ، الإِلاَهْ الوَاحِدْ الدَّايِمْ وِلِّي مَا تْشُوفُوشْ العِينْ. آمِينْ.</verse>
				<verse number="18">نْخَلِّيلِكْ، يَا وِلْدِي تِيمُوثَاوُسْ، الوْصِيَّة هَاذِي كِيفْ مَا قَالِتْ عْلِيكْ النُّبُوءَاتْ مِنْ قْبَلْ، وْتَحْفِظْهَا بَاشْ تْجَاهِدْ أَكْثِرْ مَا يُمْكِنْ</verse>
				<verse number="19">بِالإِيمَانْ وِالضَّمِيرْ الصَّالِحْ الِّي ثَمَّة نَاسْ رَفْضُوهُمْ، يَاخِي تْكَسّْرِتْ بِيهُمْ سْفِينِةْ الإِيمَانْ.</verse>
				<verse number="20">وْمِنْ بِينْهُمْ هِيمِينَايُسْ وِاسْكَنْدَرْ الِّي سَلِّمْتْهُمْ لِلشِّيطَانْ بَاشْ يِتْعَلّْمُوا إِنّْهُمْ مَا يَكْفْرُوشْ.</verse>
			</chapter>
			<chapter number="2">
				<verse number="1">نُطْلُبْ قْبَلْ كُلْ شَيْء إِنّْكُمْ تِدْعيوْ وِتْصَلِّيوْ وْتِتْشَفّْعُوا وْتِحْمْدُوا اللهْ عْلَى خَاطِرْ النَّاسْ الكُلْهُمْ،</verse>
				<verse number="2">وِعْلَى خَاطِرْ المُلُوكْ وِالنَّاسْ الِّي عِنْدْهُمْ سُلْطَة، بَاشْ نْعِيشُوا عِيشَة مُطْمَانَة وْهَادْيَة بْتَقْوَى وْكَرَامَة</verse>
				<verse number="3">رَاهُو الشَّيْء هَاذَا بَاهِي وْمَقْبُولْ عِنْدْ اللهْ الِّي خَلِّصْنَا</verse>
				<verse number="4">الِّي يْحِبْ النَّاسْ الكُلْهُمْ يُخْلْصُوا وْيُوصْلُوا بَاشْ يَعْرْفُوا الحَقْ،</verse>
				<verse number="5">عْلَى خَاطِرْ اللهْ وَاحِدْ، وِالوْسِيطْ بِينْ اللهْ وِالنَّاسْ وَاحِدْ الِّي هُوَ المَسِيحْ يَسُوعْ الإِنْسَانْ</verse>
				<verse number="6">الِّي ضَحَّى بْرُوحُو بَاشْ يِفْدِي النَّاسْ الكُلْهُمْ. وِالشَّيْء هَاذَاكَا تِشْهِدْ عْلِيهْ فِي وَقْتُو،</verse>
				<verse number="7">هَاذَاكَا عْلاَشْ رَدّْنِي مَبَشِّرْ وْرَسُولْ وْمُعَلِّمْ مْتَاعْ الإِيمَانْ وِالحَقْ لِلنَّاسْ الِّي مَا هُمْشْ يْهُودْ وْرَانِي قَاعِدْ نْقُولْ فِي الحَقْ وْمَا نِيشْ نِكْذِبْ.</verse>
				<verse number="8">نْحِبْ إِنُّو الرْجَالْ يْصَلِّيوْ فِي البْلاَيِصْ الكُلْهَا، رَافْعِينْ يْدِينْ طَاهْرَة مِنْ غِيرْ غُشْ وْلاَ عَرْكْ.</verse>
				<verse number="9">وْنَفْسْ الشَّيْء المْرَا تِلْبِسْ لِبْسَة مْتَاعْ حِشْمَة وِتْزَيِّنْ رُوحْهَا بْزِينَة مْتَاعْ حْيَاءْ وْإِحْتِرَامْ، مُوشْ بِشْعَرْ مْسَيِّبْ وِذْهَبْ وِجُوهِرْ وْلِبْسَة غَالْيَة،</verse>
				<verse number="10">آمَا بْأَعْمَالْ صَالْحَة تْلِيقْ بِنْسَاء يْعِيشُوا وْهُومَا خَايْفِينْ رَبِّي،</verse>
				<verse number="11">وِالمْرَا يِلْزِمْهَا تِتْعَلِّمْ وْهِيَ سَاكْتَة وِاطِّيعْ فِي كُلْ شَيْء،</verse>
				<verse number="12">وْمَا عِنْدْهَاشْ الحَقْ بَاشْ تْعَلِّمْ وِلاَّ تْكُونْ عِنْدْهَا سُلْطَة عْلَى الرَّاجِلْ، آمَا يِلْزِمْهَا تَبْقَى سَاكْتَة،</verse>
				<verse number="13">عْلَى خَاطِرْ آدَمْ تِخْلَقْ قْبَلْ حَوَّا.</verse>
				<verse number="14">وْمُوشْ آدَمْ الِّي تْغَرْ، آمَا المْرَا هِيَ الِّي تْغَرِّتْ وْهَكَّا الذْنُوبْ تْعَمْلِتْ.</verse>
				<verse number="15">آمَا هِيَ وَقْتِلِّي تْجِيبْ وْلاَدْ تُخْلُصْ كِتِثْبِتْ فِي الإِيمَانْ وِالمْحَبَّة وِالقَدَاسَة وِالرْزَانَة وْهِيَ مِتْوَاضْعَة.</verse>
			</chapter>
			<chapter number="3">
				<verse number="1">صْدَقْ الِّي قَالْ إِنُّو الِّي يْحِبْ يْوَلِّي أُسْقُفْ رَاهُو حَبْ عْلَى حَاجَة بَاهْيَة.</verse>
				<verse number="2">الأُسْقُفْ يِلْزْمُو يْكُونْ مَا عْلِيهِشْ لُومْ، رَاجِلْ مْرَا وَحْدَة، رْزِينْ وْيِتْحَكِّمْ فِي رُوحُو وْمُحْتَرَمْ وِيْضَيِّفْ النَّاسْ، صَالِحْ بَاشْ يْعَلِّمْ،</verse>
				<verse number="3">مَا يِسْكِرْشْ وْمَا يِتْصَّرِّفْشْ بْقُوَّة، آمَا طَيِّبْ يَكْرَهْ العَرْكْ وْمَا يْحِبِّشْ الفْلُوسْ،</verse>
				<verse number="4">يَعْرِفْ كِيفَاشْ يِتْصَرِّفْ فِي دَارُو وِيْخَلِّي وْلاَدُو يْطِيعُوهْ وْيِحْتَرْمُوهْ فِي كُلْ شَيْء.</verse>
				<verse number="5">الِّي مَا يَعْرِفْشْ يِتْصَرِّفْ فِي دَارُو، كِيفَاشْ بَاشْ يِتْلْهَى بْكَنِيسِةْ اللهْ؟</verse>
				<verse number="6">وِالشِّيخْ مَا يِلْزْمُوشْ يْكُونْ جْدِيدْ فِي الإِيمَانْ بَاشْ مَا يِتْكَبِّرْشْ وْيِتْعَاقِبْ كِيفْ مَا تْعَاقِبْ بْلِيسْ.</verse>
				<verse number="7">وْيِلْزِمْ يِشْهْدُولُو النَّاسْ الِّي مَا هُمْشْ فِي الكَنِيسَة بَاشْ مَا يْجِيبِشْ العَارْ لْرُوحُو وِيْحَصّْلُو بْلِيسْ.</verse>
				<verse number="8">وِالْمُدبْرِينْ يِلْزِمْهُمْ زَادَا يْكُونُوا مُحْتَرْمِينْ، وْصَادْقِينْ، وْمَا يْكَثّْرُوشْ مِالشْرَابْ، وْمَا يَطْمْعُوشْ فِي الرِّبْحْ الحْرَامْ.</verse>
				<verse number="9">ويِلْزِمْهُمْ يْحَافْظُوا عْلَى السِّرْ الغَامِضْ مْتَاعْ الإِيمَانْ بْضَمِيرْ طَاهِرْ.</verse>
				<verse number="10">وْيِلْزِمْ تْجَرّْبُوهُمْ فِي الأُوِّلْ، وْإِذَا كَانْهُمْ مَا عْلِيهُمْشْ لُومْ يِتْحَطُّوا مُدَبْرِينْ.</verse>
				<verse number="11">وِنْسَاهُمْ زَادَا يِلْزِمْهُمْ يْكُونُوا مُحْتَرْمِينْ، مَا يْقَطّْعُوشْ عَرْضْ النَّاسْ، فَايْقِينْ وِيْرَاعُوا الأَمَانَة فِي كُلْ شَيْء.</verse>
				<verse number="12">وِالْمُدبْرِينْ لاَزِمْ كُلْ وَاحِدْ فِيهُمْ يْكُونْ رَاجِلْ مْرَا وَحْدَة، ويِتْصَرّْفُوا بِالبَاهِي فِي وْلاَدْهُمْ وِبْيُوتْهُمْ</verse>
				<verse number="13">الِّي يِخْدْمُوا الخِدْمَة بِالبَاهِي يْشِدُّوا بْلاَصَة عَالْيَة وْيَحْكِيوْ بْثِيقَة كْبِيرَة بَرْشَة عْلَى الإِيمَانْ بِالمَسِيحْ يَسُوعْ.</verse>
				<verse number="14">نِكْتِبْلِكْ الجْوَابْ هَاذَا وْنِتْمَنَّى انِّي نْجِيكْ عْلَى قْرِيبْ.</verse>
				<verse number="15">وْإِذَا كَانْ بْطِيتْ، يِلْزْمِكْ تَعْرِفْ كِيفَاشْ تِتْصَرِّفْ فِي بِيتْ اللهْ، الِّي هِيَ كَنِيسِةْ اللهْ الحَيْ، العُرْصَة والسَّاسْ مْتَاعْ الحَقْ.</verse>
				<verse number="16">وْحَتَّى حَدْ مَا يُنْكُرْ الِّي السِّرْ الغَامِضْ مْتَاعْ التَّقْوَى عْظِيمْ: الله ظْهُرْ فِي الْجَسَدْ الرُّوحْ بَرَرُوا، المْلاَيْكَة شَافَاتُو، كَانْ بْشَارَة لِلشْعُوبْ، العَالَمْ إِمِّنْ بِيهْ وْ فِي المَجْدْ تِرْفَعْ.</verse>
			</chapter>
			<chapter number="4">
				<verse number="1">وِالرُّوحْ تْكَلِّمْ بْصَرَاحَة وَقْتِلِّي قَالْ الِّي ثَمَّة نَاسْ بَاشْ يَرْجْعُوا عْلَى الإِيمَانْ فِي آخِرْ الزْمَانْ، وِيْتَبّْعُوا أَرْوَاحْ تْضَلِلْ فِي العْبَادْ وْتَعَالِيمْ مِنْ عِنْدْ الشِّيطَانْ</verse>
				<verse number="2">مْتَاعْ نَاسْ مُنَافْقِينْ كَذَّابِينْ ضَمَايِرْهُمْ فِسْدِتْ وْمَاتِتْ،</verse>
				<verse number="3">يِنْهِيوْ عْلَى الزْوَاجْ وِعْلَى أَنْوَاعْ مْتَاعْ مَاكْلَة خْلَقْها اللهْ بَاشْ يَاكْلُوهَا الِّي امّْنُوا وْعَرْفُوا الحَقْ وْيِحْمْدُوهْ عْلِيهَا.</verse>
				<verse number="4">كُلْ شَيْء خَلْقُو اللهْ بَاهِي، مَا ثَمَّاشْ حَتَّى حَاجَة يِلْزِمْ تِتْرْفَضْ، آمَا يِلْزِمْ كُلْ شَيْء يِتْقْبِلْ بِالشُّكْرْ،</verse>
				<verse number="5">عْلَى خَاطِرْ كْلاَمْ اللهْ وِالصَّلاَةْ يْقَدّْسُوهْ.</verse>
				<verse number="6">وْإِنْتِ إِذَا وَرِّيتْ الوْصَايَا هَاذِي لِلإِخْوَة تْكُونْ خَادِمْ بَاهِي لِلمَسِيحْ يَسُوعْ، مِتْغَذِّي بِكْلاَمْ الإِيمَانْ وْبِالتَّعْلِيمْ الصْحِيحْ الِّي اتَّبَّعْ فِيهْ.</verse>
				<verse number="7">إِبْعِدْ عْلَى الخْرَافَاتْ الزَّايْدَة وِحْكَايَاتْ العْزَايِزْ وْدَرِّبْ رُوحِكْ عْلَى التَّقْوَى.</verse>
				<verse number="8">«إِذَا كَانْ تَدْرِيبْ البْدَنْ فِيهْ شْوَيَّة فَايْدَة، رَاهِي التَّقْوَى فِيهَا كُلْ خِيرْ عْلَى خَاطِرْهَا فِيهَا الوَعْدْ بِالحَيَاةْ مْتَاعْ تَوَّا وِمْتَاعْ المُسْتَقْبِلْ.»</verse>
				<verse number="9">وِالكْلاَمْ هَاذَا صَادِقْ وْيِسْتْحَقْ بَاشْ يِتْقْبِلْ الكُلُّو.</verse>
				<verse number="10">إِذَا كُنَّا نْجَاهْدُوا وْنِتْعْبُوا، رَاهُو عْلَى خَاطِرْنَا عِنْدْنَا رَجَاءْ فِي اللهْ الحَيْ الِّي هُوَ المُخَلِّصْ مْتَاعْ النَّاسْ الكُلْهُمْ، وْبِالأَخَصْ الِّي يِمّْنُوا.</verse>
				<verse number="11">يِلْزْمِكْ تْوَصِّي بِالشَّيْء هَاذَا وِتْعَلّْمُو.</verse>
				<verse number="12">مَا تْخَلِّيشْ حَتَّى حَدْ يَحْقْرِكْ عْلَى خَاطْرِكْ صْغِيرْ، آمَا كُونْ مِثَالْ لِلمُؤْمْنِينْ فِي الكْلاَمْ وِالتَّصَرُّفْ وِالمْحَبَّة وِالإِيمَانْ وِالطْهَارَة.</verse>
				<verse number="13">دَاوِمْ عْلَى القْرَايَة مِالكْتَابْ وِالوَعْظْ وِالتَّعْلِيمْ حَتَّى لِينْ نْجِي.</verse>
				<verse number="14">مَا تْهَمِّلْشْ المَوْهْبَة الِّي عِنْدِكْ، رَاهِي مَوْهْبَة خْذِيتْهَا بِالنُّبُوَّة وَقْتِلِّي حَطُّوا عْلِيكْ الشْيُوخْ يْدِيهُمْ.</verse>
				<verse number="15">فَكِّرْ فِي الأُمُورْ هَاذِي وْفَضِّي رُوحِكْ لِيهَا بَاشْ يْبَانْ لِلنَّاسْ الكُلْ الِّي إِنْتِ قَاعِدْ تِتْحَسِّنْ.</verse>
				<verse number="16">رُدْ بَالِكْ عْلَى رُوحِكْ وِعْلَى التَّعْلِيمْ مْتَاعِكْ وْدَاوِمْ عْلَى الشَّيْء هَاذَاكَا، إِذَا كَانْ تَعْمِلْ الشَّيْء هَاذَاكَا رَاكْ تْخَلِّصْ رُوحِكْ وِتْخَلِّصْ الِّي يِسْمْعُوا فِيكْ.</verse>
			</chapter>
			<chapter number="5">
				<verse number="1">مَا تْوَبِّخْشْ وَاحِدْ مِالشْيُوخْ، آمَا أَنْصْحُو بِسْيَاسَة كَإِنُّو بُوكْ، وِاتْصَرِّفْ مْعَ الشَّبَابْ كَإِنّْهُمْ إِخْوْتِكْ،</verse>
				<verse number="2">وِالعْزَايِزْ كَإِنّْهُمْ أُمَّاتْ مْتَاعِكْ، آمَا البْنَاتْ اتْصَرِّفْ مْعَاهُمْ بْكُلْ طْهَارَة كَإِنّْهُمْ خْوَاتِكْ.</verse>
				<verse number="3">إِكْرِمْ النْسَاء الِّي هُومَا بِالرَّسْمِي رْجَالْهُمْ مُوتَى.</verse>
				<verse number="4">وْإِذَا كَانْ مْرَا رَاجِلْهَا مِيتْ عِنْدْهَا وْلاَدْ وِلاَّ وْلاَدْ وْلاَدْهَا، خَلِّيهُمْ يِتْعَلّْمُوا فِي الأُوِّلْ كِيفَاشْ يِتْصَرّْفُوا مْعَ امَّالِيهُمْ بِالتَّقْوَى وِيْقُومُوا بْوَاجِبْهُمْ عْلَى وَالْدِيهُمْ، رَاهُو الشَّيْء هَاذَا يْرَضِّي اللهْ.</verse>
				<verse number="5">آمَا المْرَا الِّي رَاجِلْهَا مِيتْ بِالحَقْ، وِلِّي هِيَ مَا عِنْدْهَاشْ شْكُونْ يْقُومْ بِيهَا، رَاهِي عِنْدْهَا رَجَاءْ فِي رَبِّي، تْصَلِّيلُو وْتُطْلْبُو لِيلْ وِنْهَارْ.</verse>
				<verse number="6">وْآمَا المْرَا الِّي رَاجِلْهَا مِيتْ الِّي جْرَاتْ وْرَاء الشْهَاوِي رَاهِي مِيتَة حَتَّى إِذَا كَانْهَا حَيَّة.</verse>
				<verse number="7">نْوَصِّيهُمْ عْلَى الشَّيْء هَاذَاكَا بَاشْ يْكُونُوا مَا عْلِيهُمْشْ لُومْ.</verse>
				<verse number="8">وِلِّي مَا يِتْلْهَاشْ بْأَقَارْبُو، وْبِالأَخَصْ عَايِلْةْ دَارُو، رَاهُو نْكَرْ فِي الإِيمَانْ وْهُوَ أَخْيِبْ مِلِّي مُوشْ مُؤْمِنْ.</verse>
				<verse number="9">المْرَا مَا تِتْقَيِّدْشْ فِي الدُّوسِي مْتَاعْ النْسَاء الِّي رْجَالْهُمْ مُوتَى إِلاَّ إِذَا وَلَّى عْمُرْهَا سِتِّينْ سْنَة عْلَى الأَقَلْ وْكَانِتْ مَرْةْ رَاجِلْ وَاحِدْ،</verse>
				<verse number="10">وْيِشْهْدُولْهَا الِّي هِيَ تَعْمِلْ فِي الخِيرْ، كِرَبَّاتْ وْلاَدْهَا تُرْبْيَة بَاهْيَة، وْضَيّْفِتْ البْرَايْنِيَّة، وِتِلْهَاتْ بالإِخْوَة القِدِّيسِينْ، وْعَاوْنِتْ المَنْكُوبِينْ، وْعَمْلِتْ الحَاجَاتْ البَاهْيَة الكُلْهَا.</verse>
				<verse number="11">النْسَاء الِّي رْجَالْهُمْ مُوتَى وِلِّي هُومَا مَازَالُوا صْغَارْ مَا يِتْقَيّْدُوشْ فِي الدُّوسِي مْتَاعْ النْسَاء الِّي رْجَالْهُمْ مُوتَى، رَاهُمْ كِيِشْتْهَاوْ بَاشْ يْعَرّْسُوا يِسْتَغْنَاوْ عْلَى المَسِيحْ.</verse>
				<verse number="12">وْهَكَّا يَنْسَاوْ العَهْدْ مْتَاعْهُمْ الأُوِّلْ مْعَاهْ، وِيْوَلِّيوْ مُدَانِينْ كِمَا وْفَاوْشْ بِالوَعْدْ مْتَاعْهُمْ.</verse>
				<verse number="13">وْهُومَا زِيدْ عْلَى هَاذَاكَا يِتْعَلّْمُوا البْطَالَة وِالمَشْيَانْ مِنْ دَارْ لْدَارْ، كِيفْ مَا يِتْعَلّْمُوا زَادَا الحْدِيثْ الفَارِغْ وِاللَّهْوَة بِالحَاجَاتْ الِّي خَاطْيِتْهُمْ وِالكْلاَمْ فِي حَاجَاتْ مَا تْخُصّْهُمْشْ.</verse>
				<verse number="14">هَاذَاكَا عْلاَشْ نْحِبْ الِّي النْسَاء الِّي رْجَالْهُمْ مُوتَى وِلِّي هُومَا مَازَالُوا صْغَارْ يْعَرّْسُوا وِيْجِيبُوا وْلاَدْ وْيِتْلْهَاوْ بِبْيُوتْهُمْ وِالعْدُو مَا يْشِدِّشْ عْلِينَا حَتَّى حَاجَة،</verse>
				<verse number="15">وْبِالأَخَصْ الِّي ثَمَّة شْكُونْ مِنْهُمْ الِّي غُلْطُوا وْتَبّْعُوا الشِّيطَانْ.</verse>
				<verse number="16">وْإِذَا كَانْ مْرَا مُؤْمْنَة عِنْدْهَا نْسَاء رْجَالْهُمْ مُوتَى فِي عَايْلِتْهَا، خَلِّيهَا تْعَاوِنْهُمْ وْمَا تْثَقِّلْشْ عْلَى الكَنِيسَة بَاشْ تْنَجِّمْ تْعَاوِنْ النْسَاء الِّي رْجَالْهُمْ مُوتَى الِّي هُومَا مِحْتَاجِينْ.</verse>
				<verse number="17">وِشْيُوخْ الكَنِيسَة الِّي يِخْدْمُوا فِي خِدْمِتْهُمْ بِالقْدَا يِسْتْحَقُّوا بَاشْ تِكْرْمُوهُمْ قَدْ الأُخْرِينْ مَرّْتِينْ، وْبِالأَخَصْ الِّي يِتْعْبُوا فِي التَّبْشِيرْ وِالتَّعْلِيمْ.</verse>
				<verse number="18">رَاهُو الكْتَابْ يْقُولْ: «مَا تْحُطُّشْ كْمَامَة عْلَى فُمْ الثُّورْ وَقْتِلِّي هُوَ يِدْرِسْ» وِ «الخَدَّامْ يِسْتْحَقْ أُجْرْتُو.»</verse>
				<verse number="19">مَا تِقْبِلْشْ شْكَايَة عْلَى شِيخْ كَانْ بِشْهَادِةْ زُوزْ شْهُودْ وِلاَّ ثْلاَثَة.</verse>
				<verse number="20">آمَا الِّي يَبْقَاوْ يَعْمْلُوا الذْنُوبْ وَبِّخْهُمْ قُدَّامْ النَّاسْ المُوجُودِينْ الكُلْهُمْ بَاشْ الأُخْرِينْ يْخَافُوا.</verse>
				<verse number="21">وْنِتْرَجَّاكْ قُدَّامْ اللهْ وِالمَسِيحْ يَسُوعْ وِالمْلاَيْكَة المُخْتَارِينْ بَاشْ تَحْفِظْ الوْصَايَا هَاذِي مِنْ غِيرْ مَا تْعَامِلْ حَتَّى حَدْ وِلاَّ تْبَجّْلُو عْلَى الآخَرْ فِي أَيْ حَاجَة تِتْعْمَلْ.</verse>
				<verse number="22">مَا تِزْرِبْشْ وِتْحُطْ يِدِّكْ عْلَى أَيْ وَاحِدْ وْمَا تْكُونِشْ شْرِيكْ فِي ذْنُوبْ غِيرِكْ، وْخَلّي رُوحِكْ طَاهِرْ.</verse>
				<verse number="23">مَا عَادِشْ مِاليُومْ تُشْرُبْ المَاء آكَاهُو، آمَا اشْرُبْ شْوَيَّة شْرَابْ عْلَى خَاطِرْ مَعْدْتِكْ وِالأَمْرَاضْ الِّي عِنْدِكْ.</verse>
				<verse number="24">ثَمَّة نَاسْ ذْنُوبْهُمْ وَاضْحَة قْبَلْ مَا يِتْحَاسْبُوا، وْثَمَّة شْكُونْ ذْنُوبْهُمْ مَا تُظْهُرْ الِّي بَعْدْ مَا يِتْحَاسْبُوا.</verse>
				<verse number="25">وِالأَعْمَالْ الصَّالْحَة زَادَا تْبَانْ الِّي هِيَ وَاضْحَة، وْحَتَّى الأَعْمَالْ الِّي مَا هِيشْ وَاضْحَة مُوشْ مُمْكِنْ تَبْقَى مْخُبّْيَة.</verse>
			</chapter>
			<chapter number="6">
				<verse number="1">الِّي هُومَا عَبِيدْ الكُلْهُمْ يِلْزِمْهُمْ يَعْرْفُوا الِّي الأَسْيَادْ مْتَاعْهُمْ يِسْتْحَقُّوا بَاشْ يِحْتَرْمُوهُمْ، بَاشْ حَتَّى حَدْ مَا يَكْفِرْ بْإِسْمْ اللهْ وْبِالتَّعْلِيمْ مْتَاعْنَا.</verse>
				<verse number="2">وْإِذَا كَانْ الأَسْيَادْ مْتَاعْهُمْ مُؤْمْنِينْ، مَا يَحْقْرُوهُمْشْ عْلَى خَاطِرْهُمْ إِخْوَة، آمَا يِلْزِمْهُمْ يِخْدْمُوهُمْ أَكْثِرْ عْلَى خَاطِرْ الِّي قَاعْدِينْ يِسْتْفَادُوا مِالخِدْمَة مْتَاعْهُمْ هُومَا مُؤْمْنِينْ وْأَحْبَابْ. الشَّيْء هَاذَا عَلّْمُو وْوَصِّي بِيهْ</verse>
				<verse number="3">وْإِذَا كَانْ وَاحِدْ عَلِّمْ حَاجَة أُخْرَى غِيرْ الحَاجَة هَاذِي وْخَالِفْ الكْلاَمْ الصْحِيحْ، كْلاَمْ رَبّْنَا يَسُوعْ المَسِيحْ، وِالتَّعْلِيمْ الِّي يُصْلُحْ لِلتَّقْوَى،</verse>
				<verse number="4">رَاهُو رَاجِلْ عْمَاهْ التَّكَبُّرْ وْمُوشْ فَاهِمْ حَتَّى شَيْء، يْمُوتْ عْلَى النِّقَاشْ وِالعْنَادْ الِّي يْجِي مِنُّو الحُسْدْ وِالفُرْقَة وِالسَّبَّانْ وْسُوءْ الظَّنْ</verse>
				<verse number="5">وِالعَرْكْ بِينْ نَاسْ عْقُولْهُمْ فِسْدِتْ وْضَيّْعُوا الحَقْ وْرَدُّوا التَّقْوَى بَابْ مْتَاعْ رِبْحْ.</verse>
				<verse number="6">إِي نْعَمْ، التَّقْوَى فِيهَا بَرْشَة رِبْحْ اذَا كَانْ مْعَاهَا القَنَاعَة،</verse>
				<verse number="7">مَا جِينَاشْ لِلدِّنْيَا هَازِّينْ حَاجَة، وْمَا انَّجّْمُوشْ نُخْرْجُوا مِنْهَا وِمْعَانَا حَاجَة.</verse>
				<verse number="8">يِكْفِينَا إِنَّا عِنْدْنَا مَا نَاكْلُوا وْمَا نِلْبْسُوا.</verse>
				<verse number="9">آمَا الِّي يْلَوّْجُوا عْلَى الغْنَى رَاهُمْ يِتْجَرّْبُوا وْيُحْصْلُوا فِي المِنْدَافْ وْفِي بَرْشَة شْهَاوِي عَمْيَة تْضُرْ وِلِّي هِيَ تْخَلِّي النَّاسْ يِدَّمّْرُوا وْيِتْهِلْكُوا مَرَّة وَحْدَة.</verse>
				<verse number="10">رَاهِي مْحَبِّةْ الفْلُوسْ أَصْلْ الشْرُورْ الكُلْهَا، وْثَمَّة نَاسْ سْتَسْلْمُولْهَا وْبِعْدُوا عْلَى الإِيمَانْ وْسَبَبُوا بَرْشَة وْجَايِعْ لِرْوَاحْهُمْ.</verse>
				<verse number="11">آمَا إِنْتِ يَا الرَّاجِلْ الِّي يْحِبُّو اللهْ، تْجَنِّبْ الشَّيْء هَاذَا الكُلُّو. وْأَسْعَى وْرَاء البِرْ وِالتَّقْوَى وِالإِيمَانْ وِالمْحَبَّة وِالصَّبْرْ وِالطِّيبَة.</verse>
				<verse number="12">وْجَاهِدْ فِي الإِيمَانْ جِهَادْ بَاهِي وْإِرْبِحْ الحَيَاةْ الأَبَدِيَّة الِّي اللهْ دْعَاكْ لِيهَا وِشْهِدْتِلْهَا شْهَادَة بَاهْيَة فِي حْضُورْ بَرْشَة شْهُودْ.</verse>
				<verse number="13">وِنْوَصِّيكْ قُدَّامْ اللهْ الِّي يِحْيِي كُلْ شَيْء وْقُدَّامْ المَسِيحْ يَسُوعْ الِّي شْهِدْ أَحْسِنْ شْهَادَة قُدَّامْ بِيلاَطُسْ البُنْطِي،</verse>
				<verse number="14">إِنِّكْ تْحَافِظْ عْلَى الوْصِيَّة طَاهِرْ مِالعِيبْ وْمَا عْلِيكْشْ لُومْ حَتَّى لِينْ يْجِي اليُومْ الِّي يُظْهُرْ فِيهْ رَبّْنَا يَسُوعْ المَسِيحْ.</verse>
				<verse number="15">وْهُوَ بَاشْ يُظْهُرْ فِي وَقْتُو. المُبَارَكْ، مَلِكْ المُلُوكْ وْرَبْ الأَرْبَابْ،</verse>
				<verse number="16">هُوَ وَحْدُو الِّي خَالِدْ، يُسْكُنْ فِي النُّورْ الِّي مَا يِتْقْرَبْشْ، حَتَّى بَشَرْ مَا شَافُو وْمُوشْ بَاشْ يْشُوفُو، لِيهْ الكَرَامَة وِالقُوَّة لِلأَبَدْ. آمِينْ.</verse>
				<verse number="17">وْيِلْزْمِكْ تْوَصِّي النَّاسْ الغُنْيَا فِي الدِّنْيَا هَاذِي بَاشْ مَا يِتْكَبّْرُوشْ وْمَا يْعَمّْلُوشْ عْلَى الغْنَى الِّي مَا يْدُومِشْ، آمَا يِتْوَكّْلُوا عْلَى اللهْ الِّي يِرْزِقْنَا بِالحَاجَاتْ الِّي نِتْنَعّْمُوا بِيهُمْ الكُلْهُمْ،</verse>
				<verse number="18">وْبَاشْ يَعْمْلُوا الخِيرْ وِيْكُونُوا غُنْيَا بِالأَعْمَالْ الصَّالْحَة، وْيَعْمْلُوا الخِيرْ بَرْشَة وِيْخَلِّيوْ غِيرْهُمْ يْشَارْكُوهُمْ فِي الخِيرَاتْ مْتَاعْهُمْ.</verse>
				<verse number="19">وْهَكَّا يِكْنْزُوا لِرْوَاحْهُمْ كَنْزْ كِيفْ سَاسْ لِلمُسْتَقْبَلْ، ويَاخْذُوا الحَيَاةْ الأَبَدِيَّة.</verse>
				<verse number="20">يَا تِيمُوثَاوُسْ، احْفِظْ الأَمَانَة وْإِبْعِدْ عْلَى الكْلاَمْ الفَارِغْ وِالنِّقَاشْ الزَّايِدْ الِّي النَّاسْ مَاشِي فِي بَالْهُمْ الِّي هُوَ عِلْمْ،</verse>
				<verse number="21">وِالنَّاسْ الِّي تَبّْعُوهْ بَعْدُوا عْلَى الإِيمَانْ. نِعْمِةْ اللهْ مْعَاكْ.</verse>
			</chapter>
		</book>
		<book number="55">
			<chapter number="1">
				<verse number="1">مِنْ بُولُسْ رَسُولْ المَسِيحْ يَسُوعْ بْمَشِيئِةْ اللهْ، كِيفْ مَا جَا فِي الوَعْدْ بِالحَيَاةْ الِّي هِيَ فِي المَسِيحْ يَسُوعْ،</verse>
				<verse number="2">لْوِلْدِي تِيمُوثَاوُسْ الِّي نْحِبُّو: النِّعْمَة وِالرَّحْمَة وِالسَّلاَمْ عْلِيكْ مِنْ اللهْ الآبْ وْمِالمَسِيحْ يَسُوعْ رَبّْنَا.</verse>
				<verse number="3">نِحْمِدْ اللهْ الِّي نِعْبِدْ فِيهْ بْضَمِيرْ طَاهِرْ كِيفْ مَا عِبْدُوهْ جْدُودِي، وْآنَا نِتْذَكِّرْ فِيكْ دِيمَا فِي صْلاَتِي لِيلْ وِنْهَارْ.</verse>
				<verse number="4">كِي نِتْذَكِّرْ دْمُوعِكْ نِسْتَاحِجْ بَاشْ نْشُوفِكْ أَكْثِرْ بَاشْ نِتْمْلَى بِالفَرْحَة.</verse>
				<verse number="5">وْنِتْذَكِّرْ إِيمَانِكْ الصَّادِقْ الِّي كَانْ يُسْكُنْ فِي قَلْبْ جِدَّاكْ لُوئِيسْ وْقَلْبْ أُمِّكْ أَفْنِيكِي، وْآنَا وَاثِقْ الِّي هُوَ يُسْكُنْ فِي قَلْبِكْ إِنْتِ زَادَا.</verse>
				<verse number="6">هَاذَاكَا عْلاَشْ انَّبْهِكْ بَاشْ تْشَعِّلْ المَوْهْبَة الِّي عْطَاهَالِكْ اللهْ وَقْتِلِّي حَطِّيتْ عْلِيكْ يْدَيَّا.</verse>
				<verse number="7">رَاهُو اللهْ مَا عْطَانَاشْ رُوحْ الخُوفْ، آمَا عْطَانَا رُوحْ القُوَّة وِالمْحَبَّة وِالتَّحَكُّمْ فِي النَّفْسْ.</verse>
				<verse number="8">إِمَّالاَ مَا تَحْشِمْشْ بْإِنِّكْ تِشْهِدْ لْرَبّْنَا وْمَا تَحْشِمْشْ بِيَّا آنَا المَرْبُوطْ عْلَى خَاطْرُو، وْشَارِكْ فِي الوْجَايِعْ عْلَى خَاطِرْ الإِنْجِيلْ وِتْوَكِّلْ عْلَى قُدْرِةْ اللهْ</verse>
				<verse number="9">الِّي خَلِّصْنَا وِدْعَانَا دَعْوَة مُقَدّْسَة، مُوشْ بْفَضْلْ أَعْمَالْنَا، آمَا كِيفْ مَا خَطِّطْ بْنِعْمْتُو الِّي عْطَاهَالْنَا فِي المَسِيحْ يَسُوعْ مِنْ أَوِّلْ الدِّنْيَا،</verse>
				<verse number="10">وِكْشِفْهَالْنَا تَوَّا كِظْهُرْ المُخَلِّصْ مْتَاعْنَا المَسِيحْ يَسُوعْ الِّي قْضَى عْلَى المُوتْ وْنَوَّرْ الحَيَاةْ وِالخُلُودْ بِالإِنْجِيلْ</verse>
				<verse number="11">الِّي عْلَى خَاطْرُو آنَا تْحَطِّيتْ مُبَشِّرْ وْرَسُولْ وْمُعَلِّمْ،</verse>
				<verse number="12">وْنِتْحَمِّلْ التْعَبْ وْمَا نِحْشِمْشْ، عْلَى خَاطِرْنِي نَعْرِفْ عْلَى شْكُونْ تْوَكِّلْتْ وْنَاثِقْ الِّي هُوَ قَادِرْ بَاشْ يَحْفِظْ الشَّيْء الِّي امِّنِّي عْلِيهْ حَتَّى يْجِي النْهَارْ هَاذَاكَا.</verse>
				<verse number="13">إِمَّالاَ أَعْمِلْ بِالكْلاَمْ الصْحِيحْ الِّي سْمَعْتُو مِنِّي، وْإِثْبِتْ فِي الإِيمَانْ وِالمْحَبَّة الِّي فِي المَسِيحْ يَسُوعْ.</verse>
				<verse number="14">احْفِظْ الأَمَانَة الصَّالْحَة بْعُونْ الرُّوحْ القُدُسْ الِّي يُسْكُنْ فِينَا.</verse>
				<verse number="15">إِنْتِ تَعْرِفْ إِنُّو الِّي فِي أَسِيَّة الكُلْهُمْ بِعْدُوا عْلِيَّا، وْمِنْهُمْ فِيجَلُّسْ وْهَرْمُوجِينِيسْ.</verse>
				<verse number="16">اللهْ يْبَارِكْ بِيتْ أُونِيسِفُورُسْ عْلَى خَاطْرُو شَجَّعْنِي بَرْشَة وْمَا حْشِمْشْ بِالسْلاَسِلْ مْتَاعِي،</verse>
				<verse number="17">آمَا بْدَا يْلَوِّجْ عْلِيَّا بَعْدْ مَا وْصُلْ لْرُومَا حَتَّى لِينْ لْقَانِي.</verse>
				<verse number="18">الرَّبْ يِنْعِمْ عْلِيهْ بَاشْ يَلْقَى الرَّحْمَة مِنْ عِنْدْ الرَّبْ نْهَارِتْ الِّي يَرْجَعْ! وْإِنْتِ تَعْرِفْ بِالقْدَا قَدَّاشْ خْدِمْنِي وَقْتِلِّي آنَا فِي أَفَسُسْ.</verse>
			</chapter>
			<chapter number="2">
				<verse number="1">وْإِنْتِ يَا وِلْدِي، كُونْ قْوِي بِالنِّعْمَة الِّي فِي المَسِيحْ يَسُوعْ،</verse>
				<verse number="2">وْأَعْطِي الِّي سْمَعْتُو مِنِّي بِحْضُورْ بَرْشَة شْهُودْ أَمَانَة لْنَاسْ أُمَنَاءْ يْكُونُوا قَادْرِينْ بَاشْ يْعَلّْمُوا غِيرْهُمْ.</verse>
				<verse number="3">شَارِكْ فِي الصَّبْرْ عْلَى الوْجَايِعْ كِيفْ جُنْدِي صَالِحْ لِلمَسِيحْ يَسُوعْ.</verse>
				<verse number="4">رَاهُو الجُنْدِي مَا يِشْغِلْشْ رُوحُو بْأُمُورْ النَّاسْ إِذَا كَانْ يْحِبْ يْرَضِّي القَايِدْ مْتَاعُو.</verse>
				<verse number="5">وِلِّي يَلْعِبْ فِي الرِّيَاضَة مَا يِرْبِحْ الجَايْزَة كَانْ كِيَلْعِبْ بِالقَانُونْ.</verse>
				<verse number="6">والفَلاَّحْ الِّي يِتْعِبْ يِلْزْمُو يْكُونْ أَوِّلْ وَاحِدْ يَاخُذْ بَايُو مِالغَلَّة.</verse>
				<verse number="7">إِفْهِمْ الشَّيْء الِّي نْقُولْ فِيهْ لِيكْ، وِالرَّبْ يْرُدُّكْ قَادِرْ بَاشْ تِفْهِمْ كُلْ شَيْء.</verse>
				<verse number="8">وِاتْذَكِّرْ يَسُوعْ المَسِيحْ الِّي قَامْ مِنْ بِينْ المُوتَى وْكَانْ مِنْ ذُرِّيِّةْ دَاوُدْ، وْرَاهِي هِيَ البْشَارَة الِّي نْخَبِّرْ بِيهَا</verse>
				<verse number="9">وِنْقَاسِي فِي الوْجَايِعْ عْلَى خَاطِرْهَا حَتَّى لِينْ تِرْبَطّْ بِالسْلاَسِلْ كِيفْ المُجْرِمْ. آمَا كْلاَمْ اللهْ مَا يِتْرْبَطْشْ.</verse>
				<verse number="10">هَاذَاكَا عْلاَشْ نِتْحَمِّلْ فِي كُلْ شَيْء عْلَى خَاطِرْ الِّي خْتَارْهُمْ اللهْ، بَاشْ هُومَا زَادَا يَاخْذُوا الخَلاَصْ الِّي فِي المَسِيحْ يَسُوعْ مْعَ المَجْدْ الِّي يْدُومْ لِلأَبَدْ.</verse>
				<verse number="11">صْدَقْ الِّي قَالْ الِّي: اذَا كَانْ مُتْنَا مْعَاهْ بَاشْ نَحْيَاوْ مْعَاهْ</verse>
				<verse number="12">وْإِذَا كَانْ صْبَرْنَا بَاشْ نُحْكْمُوا مْعَاهْ وْإِذَا كَانْ نْكَرْنَاهْ بَاشْ يُنْكُرْنَا</verse>
				<verse number="13">وْإِذَا كَانْ خُنَّاهْ بَاشْ يَحْفِظْ الأَمَانَة رَاهُو مَا يُنْكُرْشْ رُوحُو.</verse>
				<verse number="14">ذَكِّرْهُمْ بِالشَّيْء هَاذَاكَا وْنَبِّهُّمْ قُدَّامْ اللهْ بَاشْ مَا يُدْخْلُوشْ فِي النِّقَاشَاتْ الِّي مَا فِيهَاشْ فَايْدَة، وْمَا تُصْلُحْ كَانْ بَاشْ ادَّمِّرْ الِّي يِسْمْعُوهَا.</verse>
				<verse number="15">وْأَسْعَى بَاشْ تْكُونْ رَاجِلْ مَقْبُولْ عِنْدْ اللهْ وْخَادِمْ مَا يِحْشِمْشْ بِالخِدْمَة مْتَاعُو وِتْكُونْ مُسْتَقِيمْ وَقْتِلِّي تْعَلِّمْ كِلْمِةْ الحَقْ.</verse>
				<verse number="16">وِتْجَنِّبْ النِّقَاشْ الفَارِغْ وِالفَاسِدْ، رَاهُو يْخَلِّي النَّاسْ يِبْعْدُوا عْلَى رَبِّي أَكْثِرْ،</verse>
				<verse number="17">وِكْلاَمْهُمْ يِتْنَقِّلْ كِيفْ البْرَصْ، وْمِنْهُمْ هِيمِينَايُسْ وْفِيلِيتُسْ،</verse>
				<verse number="18">الِّي بِعْدُوا عْلَى الحَقْ وَقْتِلِّي قَالُوا الِّي القْيَامَة جَاتْ، وْهَكَّا فَسّْدُوا إِيمَانْ جْمَاعَة مِالنَّاسْ.</verse>
				<verse number="19">آمَا السَّاسْ الصْحِيحْ الِّي حَطُّو اللهْ رَاهُو مَازَالْ ثَابِتْ ومَحْطُوطَة عْلِيهْ الكِلْمَة «رَاهُو الرَّبْ يَعْرِفْ النَّاسْ الِّي تَابْعِينُو» وِ «الِّي يُذْكُرْ إِسْمْ الرَّبْ يِلْزْمُو يِتْجَنِّبْ الشَّرْ.»</verse>
				<verse number="20">وْفِي الدَّارْ الكْبِيرَة ثَمَّة مَاعُونْ مِنْ ذْهَبْ وْفِضَّة، كِيمَا ثَمَّة زَادَا مِاللُّوحْ وِالطِّينْ، ثَمَّة مِنُّو الِّي نِسْتَعْمْلُوهْ فِي حَاجَاتْ عِنْدْهَا قِيمَة وْمِنُّو الِّي نِسْتَعْمْلُوهْ فِي حَاجَاتْ فَارْغَة.</verse>
				<verse number="21">الِّي يْطَهِّرْ رُوحُو مِالشْرُورْ هَاذِي الكُلْهَا، يْوَلِّي مَاعُونْ عَنْدُو قِيمَة وْمُقَدَّسْ وْنَافِعْ لْسِيدُو، مُسْتْعَدْ بَاشْ يَعْمِلْ الأَعْمَالْ الصَّالْحَة.</verse>
				<verse number="22">تْجَنِّبْ الشْهَاوِي مْتَاعْ الشَّبَابْ وْأَسْعَى لِلبِرْ وِالإِيمَانْ وِالمْحَبَّة وِالسَّلاَمْ مْعَ الِّي يِدْعِيوْ فِي الرَّبْ بْقَلْبْ طَاهِرْ.</verse>
				<verse number="23">وْإِبْعِدْ عْلَى الحْكَايَاتْ مْتَاعْ البْهَالِيلْ وِالجُهَّالْ، عْلَى خَاطِرْهَا تَعْمِلْ العَرْكْ كِيفْ مَا تَعْرِفْ.</verse>
				<verse number="24">وْخَادِمْ الرَّبْ مَا يِلْزْمُوشْ يَعْمِلْ العَرْكْ، آمَا يِلْزْمُو يْسَايِسْ النَّاسْ الكُلْهُمْ، وِيْكُونْ مِسْتْحَقْ بَاشْ يْعَلِّمْ بْصَبْرْ،</verse>
				<verse number="25">طَيِّبْ وَقْتِلِّي يْأَدِّبْ الِّي يْجِيوْ ضِدُّوا، بَالِكْشِي اللهْ يِهْدِيهُمْ لِلتَّوْبَة وْيَعْرْفُوا الحَقْ،</verse>
				<verse number="26">وْيَرْجْعُوا لِعْقُولاَتْهُمْ كِيِفْلْتُوا مِالمِنْدَافْ مْتَاعْ بْلِيسْ الِّي اطَّرْشِقْ عْلِيهُمْ وْخَلاَّهُمْ يِسْمْعُوا كْلاَمُو.</verse>
			</chapter>
			<chapter number="3">
				<verse number="1">وْأَعْرِفْ الِّي بَاشْ تْجِي أَوْقَاتْ صْعِيبَة فِي النْهَارَاتْ الإِخْرَانِينْ،</verse>
				<verse number="2">يْكُونُوا فِيها النَّاسْ أَنَانِيِّينْ، يْحِبُّوا الفْلُوسْ، مِتْكَبّْرِينْ، يِتْفُوخْرُوا، يْسِبُّوا، مَا يْطِيعُوشْ وَالْدِيهُمْ، نَاكْرِينْ لِلجْمِيلْ، مُغْشَاشِينْ،</verse>
				<verse number="3">لاَ عِنْدْهُمْ إِنْسَانِيَّة وْلاَ عَهْدْ، يْقَطّْعُوا عَرْضْ النَّاسْ، مِتْهَوّْرِينْ، مِتْوَحّْشِينْ، أَعْدَاءْ لِلخِيرْ،</verse>
				<verse number="4">خَايْنِينْ، مْسَيّْبِينْ، عْمَاهُمْ التَّكَبُّرْ، يْحِبُّو االشْهَاوِي وْمَا يْحِبُّوشْ الله،</verse>
				<verse number="5">شَادِّينْ صْحِيحْ فِي المَظَاهِرْ مْتَاعْ التَّقْوَى وْمَا يْحِبُّوشْ القُوَّة مْتَاعْهَا. إِمَّالاَ إِبْعِدْ عْلَى النَّاسْ هَاذُمْ.</verse>
				<verse number="6">وْثَمَّة شْكُونْ مِنْهُمْ يُدْخْلُوا لِلدْيَارْ وِيْغُرُّوا نْسَاء ضْعَافْ وْمِلْيَانِينْ بِالذْنُوبْ وِيْتَبّْعُوا فِي الشْهَاوِي الكُلْهَا،</verse>
				<verse number="7">دِيمَا يِتْعَلّْمُوا وِعْمُرْهُمْ مَا يْنَجّْمُوا يَعْرْفُوا الحَقْ.</verse>
				<verse number="8">وْكِيفْ مَا يَنِّيسْ وْيَمْبْرِيسْ جَاوْ ضِدْ مُوسَى، النَّاسْ هَاذُومَا زَادَا بَاشْ يْجِيوْ ضِدْ الحَقْ. رَاهُمْ نَاسْ عْقُولْهُمْ فَاسْدَة وْمَا يُصْلْحُوشْ لِلإِيمَانْ،</verse>
				<verse number="9">آمَا مَا هُمْشْ بَاشْ يُوصْلُوا لْحَتَّى شَيْء عْلَى خَاطِرْ الجَهْلْ مْتَاعْهُمْ بَاشْ يِتْكْشِفْ قُدَّامْ النَّاسْ الكُلْهُمْ كِيفْ مَا تِكْشِفْ الجَهْلْ مْتَاعْ يِنِّيسْ وْيِمْبْرِيسْ.</verse>
				<verse number="10">آمَا إِنْتِ رَاكْ تَبَّعْتْنِي فِي الشَّيْء الِّي نْعَلِّمْ فِيهْ وْسِيرْتِي وْقَصْدِي وْإِيمَانِي وْصَبْرِي وِمْحَبّْتِي وْشَدَّانِي صْحِيحْ</verse>
				<verse number="11">وْكِيفَاشْ تْحَمِّلْتْ الإِضْطِهَادْ وِالعْذَابْ وِلِّي صَارْلِي فِي أَنْطَاكْيَة وْإِيقُونْيَة وْلِسْتْرَة. وْقَدَّاشْ عَانِيتْ مِالعْذَابْ. آمَا الرَّبْ مَنَّعْنِي مِنْهَا الكُلْهَا.</verse>
				<verse number="12">رَاهُو كُلْ مِنْ يْحِبْ يْعِيشْ فِي المَسِيحْ يَسُوعْ عِيشِةْ التَّقْوَى لاَزْمُو يِتْعَذِّبْ.</verse>
				<verse number="13">آمَا الأَشْرَارْ وِالدَّجَّالِينْ رَاهُمْ شَرّْهُمْ يْزِيدْ وْهُومَا يِخْدْعُوا وْيِتْخِدْعُوا.</verse>
				<verse number="14">إِمَّالاَ إِنْتِ إِثْبِتْ فِي الشَّيْء الِّي تْعَلِّمْتُو وْمِتْأَكِّدْ مِنُّو وْإِنْتِ عَارِفْ مِنْ عِنْدْ شْكُونْ خْذِيتُو.</verse>
				<verse number="15">رَاكْ مِلِّي كُنْتْ صْغِيرْ تَعْرِفْ الكْتُبْ المُقَدّْسَة القَادْرَة بَاشْ تَعْطِيكْ الحِكْمَة الِّي تِهْدِي لِلخَلاَصْ فِي الإِيمَانْ بِالمَسِيحْ يَسُوعْ.</verse>
				<verse number="16">رَاهُو الكْتَابْ الكُلُّو وْحَى بِيهْ اللهْ، صَالِحْ بَاشْ يْعَلِّمْ وِيْوَبِّخْ وِيْصَلِّحْ وِيْأَدِّبْ فِي البِرْ،</verse>
				<verse number="17">بَاشْ الرَّاجِلْ مْتَاعْ اللهْ يْكُونْ كَامِلْ وْمُسْتْعَدْ بَاشْ يَعْمِلْ الأَعْمَالْ الصَّالْحَة الكُلْهَا.</verse>
			</chapter>
			<chapter number="4">
				<verse number="1">نِتْرَجَّاكْ قُدَّامْ اللهْ وِالمَسِيحْ يَسُوعْ الِّي بَاشْ يُحْكُمْ عْلَى الحَيِّينْ وِالمُوتَى وَقْتِلِّي يُظْهُرْ وِتْجِي مَمْلِكْتُو</verse>
				<verse number="2">إِنِّكْ تْبَشِّرْ بِكْلاَمْ اللهْ وِتْشِدْ صْحِيحْ فِي إِنِّكْ تْخَبِّرْ بِيهْ فِي وَقْتُو وْفِي غِيرْ وَقْتُو، وْإِنِّكْ تْوَبِّخْ وْتَقْنِعْ وْتُوعِظْ وْإِنْتِ تْعَلِّمْ بْكُلْ مَا عِنْدِكْ مِنْ صَبْرْ.</verse>
				<verse number="3">رَاهُو بَاشْ يْجِي وَقْتْ النَّاسْ مَا عَادِشْ يْحِبُّو التَّعْلِيمْ الصْحِيحْ، آمَا يْتَبّْعُوا الشْهَاوِي مْتَاعْهُمْ وِيْحُطُّوا مُعَلّْمِينْ يْسَمّْعُوهُمْ الشَّيْء الِّي يِعْجِبْهُمْ،</verse>
				<verse number="4">وْيِبْعْدُوا عْلَى سَمْعَانْ الحَقْ وْيِسْمْعُوا الخْرَافَاتْ.</verse>
				<verse number="5">إِمَّالاَ إِنْتِ كُونْ دِيمَا فَايِقْ، وِاتْحَمِّلْ الوْجَايِعْ وْأَعْمِلْ الخِدْمَة مْتَاعْ المُبَشِّرْ، وْ كَمِّلْ الخِدْمَة مْتَاعِكْ.</verse>
				<verse number="6">آمَا آنَا رَانِي ذْبِيحَة قَاعِدْ دَمّْهَا يِجْرِي وْسَاعْتِي قُرْبِتْ.</verse>
				<verse number="7">جَاهِدْتْ بِالبَاهِي وْتَمِّمْتْ السِّبَاقْ وْحَافِظْتْ عْلَى الإِيمَانْ،</verse>
				<verse number="8">وْتَوَّا يِسْتَنَّى فِيَّ تَاجْ البِرْ الِّي بَاشْ يْجَازِينِي بِيهْ الرَّبْ الِّي هُوَ القَاضِي العَادِلْ، مُوشْ آنَا وَحْدِي، آمَا زَادَا الِّي مِشْتَاقِينْ للنْهَارْ الِّي بَاشْ يُظْهُرْ فِيهْ.</verse>
				<verse number="9">إِيجَالِي فِيسَعْ،</verse>
				<verse number="10">رَاهُو دِيمَاسْ خَلاَّنَا وْحَبْ الدِّنْيَا هَاذِي وْسَافِرْ لِتْسَالُونِيكِي، وِكْرِيسْكِيسْ سَافِرْ لْغَلاَطْيَة وْتِيطُسْ لْدَلْمَاطْيَة،</verse>
				<verse number="11">وْلُوقَا وَحْدُو بْقَى مْعَايَا. هِزْ مَرْقُسْ وْجِيبْهُولِي عْلَى خَاطْرُو يْفِيدْنِي بَرْشَة فِي خِدْمِةْ الرَّبْ.</verse>
				<verse number="12">آمَا تِيخِيكُسْ رَانِي بْعَثْتُو لْأَفَسُسْ.</verse>
				<verse number="13">وَقْتِلِّي تْجِي جِيبْ مْعَاكْ كَبُّوطِي الِّي خَلِّيتُو فِي تَرُوَاسْ عِنْدْ كَارْبِسْ، وْجِيبْ الكْتُبْ زَادَا، وْبِالأَخَصْ الوْرَاقْ الِّي مِالجِّلْدْ.</verse>
				<verse number="14">اسْكَنْدَرْ النَّحَّاسْ عْمَلْ مْعَايَا الخَايِبْ بَرْشَة، وِالرَّبْ بَاشْ يْحَاسْبُو عْلَى عْمَايْلُو.</verse>
				<verse number="15">إِنْتِ زَادَا رُدْ بَالِكْ مِنُّو عْلَى خَاطِرْ جَا ضِدْ كْلاَمْنَا بَرْشَة.</verse>
				<verse number="16">حَتَّى حَدْ مَا وْقُفْ مْعَايَا وَقْتِلِّي دَافِعْتْ عْلَى رُوحِي فِي أَوِّلْ مَرَّة، آمَا الكُلْهُمْ خَلاَّوْنِي. إِنْ شَاءْ اللهْ رَبِّي مَا يْحَاسِبْهُمْشْ!</verse>
				<verse number="17">آمَا الرَّبْ وْقُفْ مْعَايَا وْقَوَّانِي وْنَجِّمْتْ نْخَبِّرْ بِالدَّعْوَة بَاشْ الشْعُوبْ الكُلْهُمْ يِسْمْعُوا، وِمْنَعْتْ مِنْ فُمْ الصِّيدْ،</verse>
				<verse number="18">وِالرَّبْ بَاشْ يْنَجِّينِي مِنْ كُلْ شَرْ وْيَحْفِظْنِي لْمَمْلِكْةْ السْمَاوَاتْ مْتَاعُو. المَجْدْ لِيهْ لِلأَبَدْ. آمِينْ.</verse>
				<verse number="19">سَلِّمْ عْلَى بْرِسْكِلَّة وْأَكِيلاَ وِعْلَى عَايِلْةْ أُونِيسِفُورُسْ.</verse>
				<verse number="20">أَرَسْطُوسْ بْقَى فِي كُورِنْثُوسْ، آمَا تُرُوفِيمُسْ رَانِي خَلِّيتُو فِي مِيلِيتُسْ عْلَى خَاطْرُو مْرِيضْ.</verse>
				<verse number="21">إِيجَانِي فِيسَعْ قْبَلْ الشْتَاء. يْسَلِّمْ عْلِيكْ أُوبُولُسْ وَبُودِيسْ وَلِينُسْ وَكْلُودْيَة وِالإِخْوَة الكُلْهُمْ.</verse>
				<verse number="22">الرَّبْ يْكُونْ مْعَ رُوحِكْ. النِّعْمَة مْعَاكُمْ.</verse>
			</chapter>
		</book>
		<book number="56">
			<chapter number="1">
				<verse number="1">مِنْ بُولُسْ عَبْدْ اللهْ وْرَسُولْ يَسُوعْ المَسِيحْ بَاشْ يِهْدِي الِّي خْتَارْهُمْ اللهْ لِلإِيمَانْ وِلْمَعْرِفْةْ الحَقْ الِّي تْوَافِقْ التَّقْوَى</verse>
				<verse number="2">وْهُومَا عِنْدْهُمْ رَجَاءْ فِي الحَيَاةْ الأَبَدِيَّة الِّي وْعِدْ بِيهَا اللهْ الصَّادِقْ مِنْ أَوِّلْ الدِّنْيَا،</verse>
				<verse number="3">وْظَهِّرْ كِلْمْتُو فِي وَقْتْهَا بِالبْشَارَة الِّي آنَا تِمِّنْتْ عْلِيهَا كِيفْ مَا أْمَرْ اللهْ مُخَلِّصْنَا،</verse>
				<verse number="4">لْتِيطُسْ وِلْدِي الحَقَّانِي فِي الإِيمَانْ الِّي أَحْنَا مِتْشَارْكِينْ فِيهْ. النِّعْمَة وِالسَّلاَمْ عْلِيكْ مِنْ اللهْ الآبْ وِالمَسِيحْ يَسُوعْ مُخَلِّصْنَا.</verse>
				<verse number="5">خَلِّيتِكْ فِي كْرِيتْ بَاشْ تْكَمِّلْ تْنَظِّمْ الحَاجَاتْ النَّاقْصَة وِتْحُطْ شْيُوخْ فِي كُلْ مْدِينَة كِيفْ مَا وَصِّيتِكْ،</verse>
				<verse number="6">تْحُطْ الِّي مَا عْلِيهِشْ لُومْ، ورَاجِلْ مْرَا وَحْدَة، وِوْلاَدُو مُؤْمْنِينْ وْمَا هُمْشْ مَتْهُومِينْ بِالخْلاَعَة وِالعِصْيَانْ.</verse>
				<verse number="7">الأُسْقُفْ يِلْزْمُو يْكُونْ وْكِيلْ عْلَى خِدْمِةْ اللهْ وْيِلْزْمُو يْكُونْ مَا عْلِيهِشْ لُومْ، كِيفْ إِنْسَانْ مْكَلّْفُو اللهْ وْمَا يِلْزْمُوشْ يْكُونْ مِتْكَبِّرْ وْلاَ مُغْشَاشْ وْلاَ سُكَّارْجِي وِلاَّ يِتْصَرِّفْ بْقُوَّة وِلاَّ طَامِعْ فِي الرِّبْحْ الحْرَامْ،</verse>
				<verse number="8">آمَا يِلْزْمُو يْكُونْ يْضَيِّفْ البْرَايْنِيَّة وِيْحِبْ الخِيرْ وِرْزِينْ وْعَادِلْ وْتَقِي وْيِتْحَكِّمْ فِي رُوحُو</verse>
				<verse number="9">وِيْشِدْ صْحِيحْ فِي الكْلاَمْ الصَّادِقْ الِّي يْوَافِقْ الوْصَايَا مْتَاعْنَا، بَاشْ يْكُونْ قَادِرْ بَاشْ يُوعِظْ عْلَى التَّعْلِيمْ الصْحِيحْ وِيْرُدْ عْلَى المْعَارْضِينْ.</verse>
				<verse number="10">رَاهُو ثَمَّة بَرْشَة نَاسْ مَا يِسْمْعُوشْ الكْلاَمْ، وْهُومَا يِخْدْعُوا فِي النَّاسْ بِالكْلاَمْ الفَارِغْ، وْبِالأَخَصْ مِنْ بِينْ اليْهُودْ،</verse>
				<verse number="11">يِلْزْمِكْ تْسَكّْرِلْهُمْ افَّامْهُمْ، رَاهُمْ يْدَمّْرُوا فِي بْيُوتْ بْكُلْهَا وَقْتِلِّي يْعَلّْمُوا حَاجَاتْ مَا عِنْدْهُمْشْ الحَقْ بَاشْ يْعَلّْمُوهَا عْلَى خَاطِرْ الرِّبْحْ الحْرَامْ.</verse>
				<verse number="12">وْوَاحِدْ مِنْهُمْ وْهُوَ نَبِي مْتَاعْهُمْ قَالْ عْلِيهُمْ: «الكَرِيتِيِّينْ كَذَّابِينْ وْهُومَا وُحُوشْ خَايْبَة يَاكْلُوا بَرْشَة وْيُرْقْدُوا بَرْشَة.»</verse>
				<verse number="13">وِالشّْهَادَة هَاذِي صَادْقَة، إِمَّالاَ يِلْزْمِكْ تْوَبِّخْهُمْ بْقُوَّة بَاشْ إِيمَانْهُمْ يِتْصَلِّحْ،</verse>
				<verse number="14">وْمَا يِتْلْهَاوْشْ بِخْرَافَاتْ مْتَاعْ اليْهُودْ ووْصَايَا مْتَاعْ نَاسْ بِعْدُوا عْلَى الحَقْ.</verse>
				<verse number="15">كُلْ شَيْء طَاهِرْ لِلنَّاسْ الطَّاهْرِينْ، وْحَتَّى شَيْء مَا هُو طَاهِرْ لِلمَنْزُوسِينْ وِلِّي مَا هُمْشْ مُؤْمْنِينْ، حَتَّى مِنْ عْقُولْهُمْ وْضَمَايِرْهُمْ مَنْزُوسَة.</verse>
				<verse number="16">يَدَّعِيوْ الِّي هُومَا يَعْرْفُوا اللهْ، آمَا يُنْكْرُوهْ فِي أَعْمَالْهُمْ. هُومَا مَنْزُوسِينْ عَاصِينْ مَا هُمْشْ قَادْرِينْ بَاشْ يَعْمْلُوا أَيْ حَاجَة صَالْحَة.</verse>
			</chapter>
			<chapter number="2">
				<verse number="1">آمَا إِنْتِ تْكَلِّمْ بِالشَّيْء الِّي يْوَافِقْ التَّعْلِيمْ الصْحِيحْ.</verse>
				<verse number="2">خَلِّي الكْبَارْ يْكُونُوا فَايْقِينْ وْمَحْتَرْمِينْ وِرْزَانْ، وْإِيمَانْهُمْ وِمْحَبِّتْهُمْ وْصَبْرْهُمْ صْحِيحْ.</verse>
				<verse number="3">وِالعْزَايِزْ زَادَا يِتْصَرّْفُوا كِيفْ مَا يْلِيقْ بِنْسَاء يِمْشِيوْ فِي طْرِيقْ القَدَاسَة، مَا يَحْكِيوْشْ عْلَى النَّاسْ وْمَا يِسْكْرُوشْ وْيَهْدِيوْ لِلخِيرْ،</verse>
				<verse number="4">يْعَلّْمُوا النْسَاء الصْغَارْ كِيفَاشْ يْحِبُّوا رْجَالْهُمْ وِوْلاَدْهُمْ،</verse>
				<verse number="5">رْزَانْ وْطَاهْرِينْ يَعْرْفُوا كِيفَاشْ يِتْصَرّْفُوا فِي بْيُوتْهُمْ، طَيّْبِينْ وِيْطِيعُوا رْجَالْهُمْ، بَاشْ حَتَّى وَاحِدْ مَا يَحْقِرْ كْلاَمْ اللهْ.</verse>
				<verse number="6">وْأَكِّدْ عْلَى الشَّبَابْ زَادَا بَاشْ يْكُونُوا رْزَانْ.</verse>
				<verse number="7">وْإِنْتِ بِيدِكْ كُونْ مِثَالْ لِيهُمْ فِي الأَعْمَالْ الصَّالْحَة، وْوَرِّي الِّي انْتِ رْزِينْ وِصْحِيحْ فِي التَّعْلِيمْ مْتَاعِكْ.</verse>
				<verse number="8">وْخَلِّي كْلاَمِكْ يْكُونْ صْحِيحْ مَا عْلِيهِشْ لُومْ، وِلِّي جَايْ ضِدِّكْ يِحْشِمْ عْلَى رُوحُو وْمَا يْشِدِّشْ عْلِينَا حَتَّى حَاجَة خَايْبَة.</verse>
				<verse number="9">وِالعَبِيدْ بَاشْ يْطِيعُوا سْيَادْهُمْ وِيْخَلِّيوْهُمْ يَرْضَاوْ عْلِيهُمْ فِي كُلْ شَيْء، وْمَا يْخَالْفُوهُمْشْ</verse>
				<verse number="10">وْمَا يِسْرْقُولْهُمْشْ حَتَّى شَيْء، آمَا دِيمَا يِخْدْمُوهُمْ بْأَمَانَة، وْهَكَّا يْوَرِّيوْ الِّي الوْصَايَا مْتَاعْ اللهْ مُخَلِّصْنَا عْظِيمَة فِي كُلْ شَيْء.</verse>
				<verse number="11">وْنِعْمِةْ اللهْ، العِينْ مْتَاعْ الخَلاَصْ لِلنَّاسْ الكُلْ، ظُهْرِتْ</verse>
				<verse number="12">بَاشْ تْعَلِّمْنَا إِنَّا نِبْعْدُوا عْلَى الكُفْرْ وِالشْهَاوِي مْتَاعْ الدِّنْيَا هَاذِي بَاشْ نْعِيشُوا رْزَانْ وْصَالْحِينْ وِنْخَافُوا رَبِّي فِي العَالَمْ هَاذَا،</verse>
				<verse number="13">ونِسْتَنَّاوْ الرَّجَاءْ المُبَارَكْ وْانُّو يُظْهُرْ مَجْدْ اللهْ العْظِيمْ وْمُخَلِّصْنَا يَسُوعْ المَسِيحْ</verse>
				<verse number="14">الِّي ضَحَّى بْرُوحُو عْلَى خَاطِرْنَا بَاشْ يِفْدِينَا مِنْ كُلْ شَرْ وِيْطَهِّرْنَا وِيْرُدّْنَا شَعْبْ مْتَاعُو هُوَ مِتْحَمِّسْ للأعْمَالْ الصَّالْحَة.</verse>
				<verse number="15">هَكَّا اتْكَلِّمْ وْأَوْعِظْ وْوَبِّخْ بِالسُّلْطَة الِّي عِنْدِكْ. وْمَا تْخَلِّيشْ حَتَّى وَاحِدْ يَحْقْرِكْ.</verse>
			</chapter>
			<chapter number="3">
				<verse number="1">ذَكِّرْ المُؤْمْنِينْ بَاشْ يِسْمْعُوا كْلاَمْ الحُكَّامْ وِالنَّاسْ الِّي عِنْدْهُمْ سُلْطَة وِيْطِيعُوهُمْ وِيْكُونُوا مُسْتْعَدِّينْ بَاشْ يَعْمْلُوا الأَعْمَالْ الصَّالْحَة الكُلْهَا،</verse>
				<verse number="2">وْمَا يْسِبُّوشْ حَتَّى حَدْ وْمَا يِتْعَارْكُوشْ مْعَ حَتَّى حَدْ، آمَا يْكُونُوا طَيّْبِينْ يِتْصَرّْفُوا مْعَ النَّاسْ الكُلْهُمْ بِسْيَاسَة.</verse>
				<verse number="3">رَانَا أَحْنَا زَادَا قْبَلْ كُنَّا جَاهْلِينْ عَاصِينْ وْضَالِّينْ، عَبِيدْ مْتَاعْ الشْهَاوِي وِالشِّيخَاتْ الكُلْهَا، نْعِيشُوا فِي الخُبْثْ وِالحُسْدْ، مَكْرُوهِينْ وْنَكْرْهُوا بْعَضْنَا.</verse>
				<verse number="4">وْوَقْتِلِّي ظْهُرْ لُطْفْ اللهْ مُخَلِّصْنَا وإِحْسَانُو مْعَ البَشَرْ،</verse>
				<verse number="5">خَلِّصْنَا، مُوشْ عْلَى خَاطِرْ حَاجَة صَالْحَة عْمَلْنَاهَا، آمَا عْلَى خَاطْرُو حَبْ بْرَحْمْتُو وِبْغَسْلاَنْ الوْلاَدَة الثَّانْيَة وِالرُّوحْ القُدُسْ الِّي جَدِّدْنَا</verse>
				<verse number="6">الِّي اللهْ خَلاَّهْ يْفِيضْ عْلِينَا بَرْشَة بْيَسُوعْ المَسِيحْ مُخَلِّصْنَا،</verse>
				<verse number="7">بَاشْ نِتْبَرَرُوا بْنِعْمِةْ المَسِيحْ وِنْوَلِّيوْ وَارْثِينْ بِالرَّجَاءْ مْتَاعْ الحَيَاةْ الأَبَدِيَّة.</verse>
				<verse number="8">الكْلاَمْ هَاذَا صْحِيحْ، وِنْحِبِّكْ تْكُونْ صْعِيبْ فِي الحَاجَة هَاذِي بَاشْ المُؤْمْنِينْ بِالله يِتْلْهَاوْ بِالأَعْمَالْ الصَّالْحَة، رَاهُو الشَّيْء هَاذَا بَاهِي وْفِيهْ فَايْدَة لِلنَّاسْ.</verse>
				<verse number="9">آمَا النِّقَاشَاتْ الفَارْغَة وِحْكَايَاتْ الأَصْلْ مْتَاعْ العَايْلاَتْ وِالعَرْكْ وِالنِّقَاشْ عْلَى الشَّرِيعَة تْجَنِّبْهَا عْلَى خَاطِرْهَا مَا تْفِيدِشْ وْمَا تِنْفَعْشْ.</verse>
				<verse number="10">وِلِّي يْجِيبْ حْكَايَاتْ غَالْطَة ابْعِدْ عْلِيهْ بَعْدْ مَا تْنَبّْهُو مَرَّة وْمَرّْتِينْ،</verse>
				<verse number="11">وْإِنْتِ تَعْرِفْ إِنُّو النَّاسْ الِّي كِيفُو يْضِيعُوا وْيَعْمْلُوا الذْنُوبْ وْيُحْكُمُوا عْلَى رْوَاحْهُمْ.</verse>
				<verse number="12">وْوَقْتِلِّي نَبْعِثْلِكْ أَرْتِيمَاسْ وِلاَّ تِيخِيكُسْ إِيجَا فِيسَعْ وْتَبَّعْنِي لْنِيكُوبُولِيسْ عْلَى خَاطِرْنِي قَرِرْتْ بَاشْ نْعَدِّي الشْتَاء لْغَادِي.</verse>
				<verse number="13">عَاوِنْ زِينَاسْ المُحَامِي وْأَبُلُّوسْ عْلَى قَدْرْ مَا تِقْدِرْ بَاشْ يْحَضّْرُوا رْوَاحْهُمْ لِلسْفَرْ وْمَا يُنْقُصْهُمْ حَتَّى شَيْء.</verse>
				<verse number="14">وِجْمَاعِتْنَا المُؤْمْنِينْ يِلْزِمْهُمْ يِتْعَلّْمُوا كِيفَاشْ يَعْمْلُوا الحَاجَاتْ الصَّالْحَة بِالبَاهِي بَاشْ يْتَمَمُوا الحَاجَاتْ اللاَّزْمَة، بَاشْ حْيَاتْهُمْ مَا تْكُونِشْ فَارْغَة.</verse>
				<verse number="15">يْسَلْمُوا عْلِيكْ الِّي مْعَايَا الكُلْهُمْ. سَلِّمْ عْلَى حْبَابْنَا فِي الإِيمَانْ. وِالنِّعْمَة تْكُونْ مْعَاكُمْ الكُلْكُمْ.</verse>
			</chapter>
		</book>
		<book number="57">
			<chapter number="1">
				<verse number="1">مِنْ بُولُسْ، المَرْبُوطْ فِي الحَبْسْ عْلَى خَاطِرْ المَسِيحْ يَسُوعْ وْمِالأَخْ تِيمُوثَاوُسْ لْفِلِيمُونْ المَحْبُوبْ وِشْرِيكْنَا فِي الخِدْمَة</verse>
				<verse number="2">وِلْأُخْتْنَا أَبْفِيَّة وْأَرْخِبُّوسْ الِّي يْجَاهِدْ مْعَانَا وْلِلكَنِيسَة الِّي فِي دَارِكْ.</verse>
				<verse number="3">نِعْمَة وْسَلاَمْ لِيكُمْ مِنْ عِنْدْ اللهْ بُونَا وِالرَّبْ يَسُوعْ المَسِيحْ.</verse>
				<verse number="4">آنَا دِيمَا نُشْكُرْ اللهْ فِي كُلْ مَرَّة نِتْذَكّْرِكْ فِي صْلاَتِي</verse>
				<verse number="5">عَلِّي سْمَعْتُو عْلَى مْحَبّْتِكْ لِلقِدِّيسِينْ الكُلْ وْإِيمَانِكْ بِالرَّبْ يَسُوعْ.</verse>
				<verse number="6">بَاشْ الإِيمَانْ الِّي تَحْكِي عْلِيهْ لِلأُخْرِينْ يْكُونْ قَادِرْ عْلَى إِنُّو يْظَهِّرْ الحَاجَاتْ البَاهْيَة الكُلْ الِّي عِنْدْنَا عْلَى خَاطِرْ المَسِيحْ.</verse>
				<verse number="7">عْلَى خَاطْرِكْ فَرَّحْتْنِي وْشَجِّعْتْنِي بَرْشَة بِمْحَبّْتِكْ. يَا خُويَا رَاكْ عَزِّيتْ قْلُوبْ القِدِّيسِينْ.</verse>
				<verse number="8">رَغْمِلِّي عِنْدِي ثِيقَة فِي المَسِيحْ إِنِّي انَّجِّمْ نُأْمْرِكْ بَاشْ تَعْمِلْ الشَّيْء الِّي يِلْزِمْ</verse>
				<verse number="9">آنَا نُطْلُبْ مِنِّكْ بْإِسْمْ المْحَبَّة وِبْصِيفْتِي آنَا بُولُسْ رَاجِلْ كْبِيرْ وْمَرْبُوطْ فِي الحَبْسْ عْلَى خَاطِرْ يَسُوعْ المَسِيحْ</verse>
				<verse number="10">نْأَكِّدْ عْلِيكْ فِيمَا يْخُصْ وِلْدِي أُونُسِيمُوسْ الِّي وَلَّى وِلْدِي وْآنَا مَرْبُوطْ بِالسْلاَسِلْ</verse>
				<verse number="11">الِّي قْبَلْ مَا كَانِتْشْ فِيهْ فَايْدَة لِيكْ. آمَا تَوَّا وَلاَّتْ فِيهْ فَايْدَة لِيكْ وْلِيَّ.</verse>
				<verse number="12">آنَا بْعَثْتْهُولِكْ وْهُوَ رَاهُو قَلْبِي.</verse>
				<verse number="13">وْآنَا حَبِّيتْ تْخَلِّيهْ بِحْذَايَا بَاشْ يِخْدِمْنِي فِي عُوضِكْ وْآنَا مَرْبُوطْ عْلَى خَاطِرْ الإِنْجِيلْ</verse>
				<verse number="14">آمَا مَا حَبِّيتِشْ نَعْمِلْ حَتَّى شَيْء مِنْ غِيرْ مَا نَاخُذْ رَايِكْ بَاشْ تَعْمِلْ البَاهِي بْإِرَادْتِكْ مُوشْ عْلَى خَاطْرُو وَاجِبْ عْلِيكْ</verse>
				<verse number="15">مُمْكِنْ هَاذَاكَا عْلاَشْ بْعِدْ عْلِيكْ مُدَّة قْصِيرَة بَاشْ يَرْجِعْلِكْ عْلَى طُولْ.</verse>
				<verse number="16">مُوشْ كِيمَا عَبْدْ آمَا خِيرْ مِنْ عَبْدْ. كِيفْ خُو مَحْبُوبْ. بِالأَخَصْ عِنْدِي آنَا فَمَا بَالِكْ عِنْدِكْ إِنْتِ. فِي الدِّنْيَا وْفِي الرَّبْ.</verse>
				<verse number="17">إِذَا كُنْتْ تِحْسِبْنِي شْرِيكِكْ إِقْبْلُو كِيمَا تِقْبِلْنِي آنَا.</verse>
				<verse number="18">وْإِذَا كَانْ عْمَلِّكْ حَاجَة خَايْبَة وِلاَّ مَدْيُونْ لِيكْ بْحَاجَة إِحْسِبْهَا دِينْ عْلِيَّ آنَا</verse>
				<verse number="19">وْآنَا بُولُسْ نِكْتِبْلِكْ بْخَطْ يِدِّي: آنَا نْخَلّْصِكْ. وْمُوشْ لاَزِمْ نْذَكّْرِكْ الِّي إِنْتِ مَدْيُونْ لِيَّا بِحْيَاتِكْ</verse>
				<verse number="20">هَاذَاكَا عْلاَشْ يَا خُويَا نُطْلُبْ مِنِّكْ بَاشْ تَعْمِلْ عْلِيَّ مْزِيَّهْ وِتْرَتِّحْ قَلْبِي فِي المَسِيحْ.</verse>
				<verse number="21">كْتِبْتْلِكْ الجْوَابْ هَاذَا وْآنَا وَاثِقْ الِّي إِنْتِ اطِّيعْنِي وْعَارِفْ الِّي إِنْتِ بَاشْ تَعْمِلْ أَكْثِرْ مِلِّي نُطْلْبُو مِنِّكْ.</verse>
				<verse number="22">وْمَا ذَابِيَّ تْحَضَّرْلِي بِيتْ وْنِتْمَنَّى إِنِّي نَرْجْعِلْكُمْ بِسْبَبْ صَلَوَاتْكُمْ.</verse>
				<verse number="23">يْسَلِّمْ عْلِيكُمْ أَبَفْرَاسْ المَرْبُوطْ مْعَايَ فِي الحَبْسْ عْلَى خَاطِرْ المَسِيحْ يَسُوعْ.</verse>
				<verse number="24">وْمَرْقُسْ وْأَرِسْتَرْخُسْ وْدِيمَاسْ وْلُوقَا الِّي هُومَا مْعَايَ فِي الخِدْمَة</verse>
				<verse number="25">وْنِعْمِةْ رَبّْنَا يَسُوعْ المَسِيحْ مْعَاكُمْ.</verse>
			</chapter>
		</book>
		<book number="58">
			<chapter number="1">
				<verse number="1">اللهْ قْبَلْ كَلِّمْ جْدُودْنَا بَرْشَة مَرَّاتْ ابَّرْشَة طُرُقْ عْلَى طْرِيقْ الأَنْبِيَاءْ،</verse>
				<verse number="2">آمَا تَوَّا، فِي آخِرْ الزْمَانْ، رَاهُو كَلِّمْنَا بْإِبْنُو الِّي حَطُّوا وَارِثْ لْكُلْ شَيْء وْبِيهْ هُوَ خْلَقْ العَالَمْ.</verse>
				<verse number="3">هُوَ النُّورْ مْتَاعْ مَجْدْ اللهْ الِّي يِلْمَعْ وْكِيفُو بِالضَّبْطْ، يِتْلْهَى بِالعَالَمْ بْكِلْمْتُو القْوِيَّة. وْبَعْدْ مَا طَهِّرْنَا مِنْ ذْنُوبْنَا قْعَدْ عْلَى يْمِينْ اللهْ العَالِي فِي مَجْدُو فِي السْمَاءْ.</verse>
				<verse number="4">وْهَكَّا وَلَّى أَعْظِمْ ابَّرْشَة مِالمْلاَيْكَة عْلَى قَدْرْ مَا وْرِثْ إِسْمْ أَعْظِمْ ابَّرْشَة مِنْ أَسَامِيهُمْ هُومَا الكُلْهُمْ.</verse>
				<verse number="5">إِمَّالاَ آنَاهُو المَلاَكْ الِّي قَالُّو اللهْ: إِنْتِ ابْنِي، وْآنَا اليُومْ جِبْتِكْ؟ وِلاَّ: بَاشْ نْكُونْلُو بُو وِيْكُونْلِي إِبْنْ.</verse>
				<verse number="6">وْوَقْتِلِّي دَخِّلْ وِلْدُو الكْبِيرْ لِلعَالَمْ قَالْ زَادَا: خَلِّي المْلاَيْكَة مْتَاعْ اللهْ الكُلْهُمْ يُسْجْدُولُو.</verse>
				<verse number="7">وْقَالْ عْلَى المْلاَيْكَة مْتَاعُو: يْرُدْ الأَرْيَاحْ مْلاَيِكْتُو، النَّارْ وِالجْمَرْ خُدَّامُو.</verse>
				<verse number="8">آمَا قَالْ عْلَى الإِبْنْ: العَرْشْ مْتَاعِكْ يَا اللهْ ثَابِتْ لِلأَبَدْ، وِالعَدْلْ مْتَاعِكْ يْكُونْ عْصَا المُلْكْ.</verse>
				<verse number="9">تْحِبْ الحَقْ وْتَكْرَهْ الشَّرْ، هَاذَاكَا عْلاَشْ اللهْ إِلاَهِكْ مِسْحِكْ بِالزِّيتْ مْتَاعْ فَرْحَة كْبِيرَة أَكْثِرْ مِنْ صْحَابِكْ.</verse>
				<verse number="10">وْقَالْ زَادَا: إِنْتِ يَا رَبْ، حَطِّيتْ سَاسْ الأَرْضْ مِنْ قْدِيمْ الزْمَانْ، وْصْنَعْتْ السْمَاوَاتْ بِيْدِيكْ،</verse>
				<verse number="11">هُومَا يَفْنَاوْ كِيمَا اللِّبْسَة القْدِيمَة الِّي تِتْهَرَّى آمَا إِنْتِ تَبْقَى.</verse>
				<verse number="12">تِطْوِيهُمْ كِيفْ اللِّبْسَة وْهُومَا يِتْبَدّْلُوا، وْإِنْتِ تَبْقَى وْعُمْرِكْ مَا تُوفَى.</verse>
				<verse number="13">وْآنَاهُو المَلاَكْ الِّي قَالُّو اللهْ: أُقْعُدْ عْلَى يْمِينِي حَتَّى لِينْ نْحُطْ الأَعْدَاءْ مْتَاعِكْ تَحْتْ سَاقِيكْ؟</verse>
				<verse number="14">يَاخِي المْلاَيْكَة هَاذُومَا مَا هُمْشْ أَرْوَاحْ يِخْدْمُوا فِي رَبِّي يَبْعِثْهُمْ لِلنَّاسْ الِّي يُخْلْصُوا.</verse>
			</chapter>
			<chapter number="2">
				<verse number="1">هَاذَاكَا عْلاَشْ يِلْزِمْنَا نْشِدُّوا صْحِيحْ فِي التَّعْلِيمْ الِّي تْعَلِّمْنَاهْ بَاشْ مَا نْضَيّْعُوشْ الطْرِيقْ الصْحِيحْ.</verse>
				<verse number="2">وِالرِّسَالَة الِّي تْبَعْثِتْ عْلَى طْرِيقْ المْلاَيْكَة ثِبْتِتْ الِّي هِيَ صْحِيحَة، وِلِّي حَقْرُوهَا وْمَا حَطُّوهَاشْ فِي بَالْهُمْ تْعَاقْبُوا العِقَابْ الِّي يِسْتْحَقُّوهْ.</verse>
				<verse number="3">إِمَّالاَ كِيفَاشْ أَحْنَا نِمْنْعُوا مِالعِقَابْ إِذَا مَا نَعْطُوشْ قِيمَة لْخَلاَصْ كِيمَا هَاذَا؟ الرَّبْ خَبِّرْنَا بِيهْ مِالأُوِّلْ، وْزَادُوا أَكّْدُوهُولْنَا النَّاسْ الِّي سَمْعُوهْ،</verse>
				<verse number="4">وِالله أَكِّدْ الشْهَادَاتْ مْتَاعْهُمْ بْأَمَارَاتْ وِعْجَايِبْ وْأَنْوَاعْ مْتَاعْ مُعْجْزَاتْ، وْبِالمَوَاهِبْ مْتَاعْ الرُّوحْ القُدُسْ الِّي يْفَرِّقْهَا كِيفْ مَا حَبْ.</verse>
				<verse number="5">رَاهُو اللهْ مَا حَطِّشْ العَالَمْ الِّي جَايْ وِلِّي نِحْكُوا عْلِيهْ تَحْتْ سُلْطِةْ المْلاَيْكَة،</verse>
				<verse number="6">وْثَمَّة شْكُونْ مِنْهُمْ قَالْ فِي الكْتُبْ المُقَدّْسَة: شْكُونُو هُوَ الإِنْسَانْ يَا اللهْ حَتَّى لِينْ تِتْذَكّْرُو؟ وِشْكُونْ هُوَ إِبْنْ الإِنْسَانْ حَتَّى لِينْ تْفَكِّرْ فِيهْ؟</verse>
				<verse number="7">رَدِّيتُو أَقَلْ مِالمْلاَيْكَة بِشْوَيَّة لْمُدَّة مِالزْمَانْ، وِعْطِيتُو مَجْدْ وْكَرَامَة،</verse>
				<verse number="8">وْحَطِّيتْ كُلْ شَيْء تَحْتْ سَاقِيهْ. إِذَا كَانْ اللهْ حَطْ كُلْ شَيْء تَحْتْ سُلْطْتُو رَاهُو مَا خَلاَّشْ حَتَّى حَاجَة مَا هِيشْ اطِّيعْ فِيهْ. آمَا تَوَّا رَانَا مَا نَاشْ نْشُوفُوا فِي كُلْ شَيْء تَحْتْ سُلْطْتُو</verse>
				<verse number="9">آمَا هَاكَا الِّي اللهْ رَدُّو أَقَلْ مِالمْلاَيْكَة بِشْوَيَّة لْمُدَّة مِالزْمَانْ، الِّي هُوَ يَسُوعْ، نْشُوفُوهْ حَاطْ فُوقْ رَاسُو تَاجْ المَجْدْ وِالكَرَامَة عْلَى خَاطْرُو تْحَمِّلْ الوْجَايِعْ مْتَاعْ المُوتْ، وْنْعِمْ اللهْ عْلِينَا كِخَلاَّهْ يْذُوقْ المُوتْ عْلَى خَاطِرْ النَّاسْ الكُلْ.</verse>
				<verse number="10">إِي نْعَمْ، بَاهِي إِنُّو اللهْ الِّي كُلْ شَيْء كَانْ عْلَى خَاطْرُو هُوَ وْبِيهْ هُوَ، كِحَبْ يِهْدِي بَرْشَة مِنْ وْلاَدُو لِلمَجْدْ، رَدْ رَئِيسْ خَلاَصْهُمْ كَامِلْ عْلَى طْرِيقْ الوْجَايِعْ،</verse>
				<verse number="11">رَاهُو الِّي يْقَدِّسْ وِلِّي يِتْقَدّْسُوا عِنْدْهُمْ أَصْلْ وَاحِدْ، هَاذَاكَا عْلاَشْ مَا يِحْشِمْشْ بِيهُمْ بَاشْ يْسَمِّيهُمْ إِخْوَة،</verse>
				<verse number="12">وِيْقُولْ: بَاشْ نْبَشِّرْ إِخْوْتِي بْإِسْمِكْ وْفِي وُسْطْ الجْمَاعَة نْسَبّْحِكْ.</verse>
				<verse number="13">وِيْقُولْ زَادَا: آنَا تْوَكِّلْتْ عْلَى اللهْ. وْزَادَا: هَانِي مْعَ الوْلاَدْ الِّي عْطَاهُمْلِي اللهْ.</verse>
				<verse number="14">وْكِكَانُوا الوْلاَدْ مِتْشَارْكِينْ فِي اللْحَمْ وِالدَّمْ، تْشَارِكْ مْعَاهُمْ يَسُوعْ زَادَا فِي الطْبِيعَة هَاذِي بَاشْ يِقْضِي بْدَمُّو عَلِّي عَنْدُو سُلْطِةْ المُوتْ، الِّي هُوَ بْلِيسْ،</verse>
				<verse number="15">وِيْحَرَّرْ الِّي عَدَّاوْا حْيَاتْهُمْ الكُلْهَا عَبِيدْ وْخَايْفِينْ مِالمُوتْ.</verse>
				<verse number="16">جَا مُوشْ بَاشْ يْعَاوِنْ المْلاَيْكَة، آمَا بَاشْ يْعَاوِنْ ذُرِّيِّةْ إِبْرَاهِيمْ</verse>
				<verse number="17">يَاخِي كَانْ لاَزْمُو يْكُونْ يِشْبِهْ لِخْوَاتُو فِي كُلْ شَيْء، بَاشْ يْكُونْ كْبيرْ الكُهَّانْ، رَحِيمْ وْأَمِينْ فِي خِدْمِةْ اللهْ، وِيْكَفِّرْ عْلَى ذْنُوبْ الشَّعْبْ،</verse>
				<verse number="18">وْوَلَّي قَادِرْ بَاشْ يْعَاوِنْ الِّي يِتْجَرّْبُوا عْلَى خَاطْرُو هُوَ بِيدُو تْجَرِّبْ وِتْعَذَّبْ.</verse>
			</chapter>
			<chapter number="3">
				<verse number="1">إِمَّالاَ يَا خْوَاتِي القِدِّيسِينْ الِّي مْشَارْكِينْ فِي الدَّعْوَة مْتَاعْ اللهْ، شُوفُوا يَسُوعْ الرَّسُولْ وِكْبيرْ الكُهَّانْ مْتَاعْ الإِيمَانْ الِّي نِعْتَرْفُوا بِيهْ،</verse>
				<verse number="2">رَاهُو أَمِينْ مْعَ الِّي خْتَارُو، كِيفْ مَا كَانْ مُوسَى أَمِينْ فِي بِيتْ اللهْ الكُلُّو.</verse>
				<verse number="3">رَاهُو هَاذَا وَلَّى مِسْتْحَقْ لْمَجْدْ أَكْثِرْ مِنْ مُوسَى، عْلَى قَدْ مَا هُو البَنَّايْ مْتَاعْ الدَّارْ عَنْدُو قْدَرْ أَكْثِرْ مِالدَّارْ.</verse>
				<verse number="4">كُلْ دَارْ عِنْدْهَا بَنَّايْ، وِالله هُوَ الِّي يِبْنِي كُلْ شَيْء.</verse>
				<verse number="5">وْمُوسَى كَانْ أَمِينْ فِي بِيتْ اللهْ الكُلُّو وْخَادِمْ يِشْهِدْ عْلَى الشَّيْء الِّي اللهْ بَاشْ يْخَبِّرْ بِيهْ.</verse>
				<verse number="6">آمَا المَسِيحْ، مَا دَامُو إِبْنْ اللهْ هُوَ أَمِينْ فِي بِيتْ اللهْ الِّي هِيَ أَحْنَا، إِذَا كَانْ شَدِّينَا صْحِيحْ فِي الفُخْرَة الِّي عِنْدْنَا وِالثِّيقَة والرَّجَاءْ مْتَاعْنَا.</verse>
				<verse number="7">هَاذَاكَا عْلاَشْ، كِيفْ مَا يْقُولْ الرُّوحْ القُدُسْ: اليُومْ، إِذَا سْمَعْتُوا صُوتْ اللهْ،</verse>
				<verse number="8">مَا تْكَسّْحُوشْ قْلُوبْكُمْ كِيفْ مَا عْمَلْتُوا نْهَارِتْ الِّي عْصِيتُونِي، نْهَارِتْ الِّي جَرِّبْتُونِي فِي الصَّحْرَاء،</verse>
				<verse number="9">وِينْ جَرّْبُوني جْدُودْكُمْ، وْشَافُوا الأَعْمَالْ مْتَاعِي لْمُدِّةْ أَرْبْعِينْ سْنَة.</verse>
				<verse number="10">هَاذَاكَا عْلاَشْ عِفْتْ الجِيلْ هَاذَاكَا وْقُلْتْ: قْلُوبْهُمْ بْقَاتْ فِي الضْلاَلْ وْمَا عَرْفُوشْ الثْنَايَا مْتَاعِي،</verse>
				<verse number="11">وِحْلِفْتْ وَقْتِلِّي غْضَبْتْ عْلِيهُمْ إِنّْهُمْ مَا يُدْخْلُوشْ لِلرَّاحَة مْتَاعِي.</verse>
				<verse number="12">رُدُّوا بَالْكُمْ، يَا الإِخْوَة، إِنُّو مَا يْكُونِشْ فِي وُسْطْكُمْ وَاحِدْ قَلْبُو قَاسِي وْمُوشْ مُؤْمِنْ يْبَعّْدُو عْلَى اللهْ الحَيْ،</verse>
				<verse number="13">آمَا شَجّْعُوا بْعَضْكُمْ كُلْ يُومْ، مَا دَامُو الوَقْتْ مَازَالْ يِتْسَمَّى «اليُومْ»، كِيفْ مَا يْقُولْ الكْتَابْ المُقَدَّسْ، بَاشْ حَتَّى وَاحِدْ فِيكُمْ مَا تْغُرُّو الذْنُوبْ وْقَلْبُو يْوَلِّي قَاسِي.</verse>
				<verse number="14">رَانَا أَحْنَا الكُلْنَا مِتْشَارْكِينْ مْعَ المَسِيحْ إِذَا نْشِدُّوا صْحِيحْ لِلإِخْرْ فِي الثِّيقَة الِّي عِنْدْنَا مِالأُوِّلْ.</verse>
				<verse number="15">رَاهُو الكْتَابْ المُقَدَّسْ يْقُولْ: «اليُومْ، إِذَا كَانْ سْمَعْتُوا صُوتْ اللهْ مَا تْكَسّْحُوشْ قْلُوبْكُمْ كِيفْ مَا عْمَلْتُوا يُومِتْ الِّي عْصِيتُوا.»</verse>
				<verse number="16">وِشْكُونْهُمْ الِّي ثَارُوا عْلِيهْ بَعْدْ مَا سَمْعُوا صُوتُو؟ يَاخِي مُوشْ هُومَا الِّي خَرِّجْهُمْ مُوسَى مِنْ مَصْرْ الكُلْهُمْ؟</verse>
				<verse number="17">وِعْلَى شْكُونْ اللهْ غْضَبْ لْمُدِّةْ أَرْبْعِينْ سْنَة؟ يَاخِي مُوشْ عَلِّي عَمْلُوا الذْنُوبْ وْطَاحُوا مُوتَى فِي الصَّحْرَاء؟</verse>
				<verse number="18">وِعْلَى شْكُونْ حْلِفْ «أَنّْهُمْ مَا يُدْخْلُوشْ لِلرَّاحَة مْتَاعُو؟» يَاخِي مُوشْ عَلِّي ثَارُوا عْلِيهْ؟</verse>
				<verse number="19">وِنْشُوفُوا الِّي هُومَا مَا نَجّْمُوشْ يُدْخْلُوا لِلرَّاحَة مْتَاعُو عْلَى خَاطِرْهُمْ مَا حَبُّوشْ يِمّْنُوا.</verse>
			</chapter>
			<chapter number="4">
				<verse number="1">مَا دَامُو عِنْدْنَا وَعْدْ الِّي أَحْنَا بَاشْ نُدْخْلُوا لْرَاحِةْ اللهْ، يِلْزِمْنَا نْخَافُوا لَوَاحِدْ مِنَّا يِتْخَلِّفْ وْمَا يُدْخُلْشْ.</verse>
				<verse number="2">رَاهُو سْمَعْنَا البْشَارَة كِيفْ مَا سَمْعُوهَا هُومَا، آمَا هُومَا مَا سْتْفَادُوشْ مِالكْلاَمْ الِّي سَمْعُوهْ عْلَى خَاطِرْهُمْ مَا امّْنُوشْ بِيهْ.</verse>
				<verse number="3">آمَا أَحْنَا المُؤْمْنِينْ رَانَا نُدْخْلُوا لِلرَّاحَة مْتَاعْ اللهْ. كِيفْ مَا قَالْ: «حْلِفْتْ وَقْتِلِّي غْضَبْتْ إِنّْهُمْ مَا يُدْخْلُوشْ لِلرَّاحَة مْتَاعِي!» رَغْمِلِّي الأَعْمَالْ مْتَاعُو تَمِّتْ مِلِّي تْخَلْقِتْ الدِّنْيَا.</verse>
				<verse number="4">وْقَالْ فِي بْلاَصَة فِي الكْتَابْ عْلَى النْهَارْ السَّابِعْ: «وْإِرْتَاحْ اللهْ فِي النْهَارْ السَّابِعْ مِنْ الحَاجَاتْ الِّي يَعْمِلْ فِيهُمْ الكُلْهُمْ.»</verse>
				<verse number="5">وْقَالْ زَادَا فِي الكْتَابْ: «مَا يُدْخْلُوشْ لِلرَّاحَة مْتَاعِي.»</verse>
				<verse number="6">وِلِّي سَمْعُوا البْشَارَة فِي الأُوِّلْ مَا دَخْلُوشْ لِلرَّاحَة مْتَاعْ اللهْ عْلَى خَاطِرْهُمْ عَاصِينُو، آمَا ثَمَّة أُخْرِينْ بَاشْ يُدْخْلُوا لِلرَّاحَة مْتَاعْ اللهْ</verse>
				<verse number="7">هَاذَاكَا عْلاَشْ حَطْ اللهْ مَرَّة أُخْرَى نْهَارْ آخَرْ إِسْمُو «اليُومْ» عْلَى لْسَانْ دَاوُدْ، بَعْدْ زْمَانْ طْوِيلْ، كِيفْ مَا تْقَالْ: «اليُومْ، إِذَا كَانْ سْمَعْتُوا صُوتْ اللهْ مَا تْكَسّْحُوشْ قْلُوبْكُمْ.»</verse>
				<verse number="8">لُوكَانْ يَشُوعْ دَخِّلْهُمْ لْرَاحِةْ اللهْ، تَالِي رَاهُو اللهْ مَا حْكَاشْ مْبَاعِدْ عْلَى يُومْ آخِرْ.</verse>
				<verse number="9">إِمَّالاَ، بْقَاتْ لْشَعْبْ اللهْ رَاحَة كِيفْ الرَّاحَة مْتَاعْ اللهْ فِي اليُومْ السَّابِعْ،</verse>
				<verse number="10">الِّي يُدْخُلْ لْرَاحِةْ اللهْ يَرْتَاحْ مِنْ أَعْمَالُو كِيفْ مَا اللهْ إِرْتَاحْ مِالأَعْمَالْ مْتَاعُو.</verse>
				<verse number="11">خَلِّينَا نَسْعَاوْ أَكْثِرْ مَا يُمْكِنْ بَاشْ نُدْخْلُوا لِلرَّاحَة هَاذِيكَا بَاشْ حَتَّى وَاحِدْ مِنَّا مَا يْطِيحْ كِيمَا عَمْلُوا جْدُودْنَا بِسْبَبْ المَعْصْيَة مْتَاعْهُمْ.</verse>
				<verse number="12">رَاهِي كِلْمِةْ اللهْ حَيَّة وْتَفْعِلْ، أَمْضَى مِنْ كُلْ سِيفْ مَاضِي مِالجِيهْتِينْ، تُدْخُلْ لِلبْلاَصَة الغَارْقَة الِّي مَا بِينْ النَّفْسْ وِالرُّوحْ وِالمْفَاصِلْ وِالمُخْ مْتَاعْ العْظَامْ، وْتُحْكُمْ عْلَى أَحَاسِيسْ القَلْبْ وِالأَفْكَارْ مْتَاعُو.</verse>
				<verse number="13">وْمَا ثَمَّاشْ حَتَّى خْلِيقَة تَخْفَى عْلَى رَبِّي، آمَا رَاهُو كُلْ شَيْء مَكْشُوفْ قُدَّامْ عِينِيهْ وْبِشْ يْحَاسِبْنَا.</verse>
				<verse number="14">خَلِّينَا نْشِدُّوا صْحِيحْ فِي الشَّيْء الِّي نِمّْنُوا بِيهْ وْنِعْتَرْفُو بِيهْ، رَاهُو عِنْدْنَا يَسُوعْ إِبْنْ اللهْ كْبيرْ الكُهَّانْ عْظِيمْ تْعَدَّى فِي السْمَاوَاتْ.</verse>
				<verse number="15">وِكْبيرْ الكُهَّانْ مْتَاعْنَا مُوشْ كَايْدُو بَاشْ يَرْحِمْ ضَعْفْنَا، هُوَ الِّي تْجَرِّبْ كِيفْنَا بِالتَّجَارِبْ الكُلْهَا آمَا مَا عْمَلْشْ الذْنُوبْ.</verse>
				<verse number="16">خَلِّينَا نْقَدّْمُوا بْثِيقَة لِلعَرْشْ مْتَاعْ اللهْ الِّي يَعْطِي النِّعْمَة بَاشْ نَاخْذُوا رَحْمَة وْنَلْقَاوْ نِعْمَة تْعَاوِنَّا كِنِحْتَاجُوا.</verse>
			</chapter>
			<chapter number="5">
				<verse number="1">رَاهُو كُلْ كْبيرْ كُهَّانْ يِخْتَارُوهْ مِنْ بِينْ النَّاسْ ويِتْحَطْ عْلَى خَاطِرْ النَّاسْ فِي الخِدْمَة مْتَاعْ اللهْ، بَاشْ يْقَدِّمْ القَرَابِينْ وِالذْبَايِحْ بَاشْ يْكَفِّرْ عْلَى الذْنُوبْ.</verse>
				<verse number="2">قَادِرْ بَاشْ يْحِنْ عْلَى الجُهَّالْ وِالضَّالِّينْ، عْلَى خَاطْرُو هُوَ بِيدُو ضْعِيفْ،</verse>
				<verse number="3">وْكَانْ لاَزْمُو يْقَدِّمْ كَفَّارَة عْلَى ذْنُوبُو كِيفْ مَا يْقَدِّمْ كَفَّارَة عْلَى ذْنُوبْ الشَّعْبْ.</verse>
				<verse number="4">وْحَتَّى وَاحِدْ مَا يْشِدْ بْلاَصِةْ كْبيرْ الكُهَّانْ، إِلاَّ إِذَا كَانْ اللهْ دْعَاهْ كِيفْ مَا دْعَى هَارُونْ.</verse>
				<verse number="5">وِالمَسِيحْ زَادَا مَا حَطِّشْ رُوحُو فِي البْلاَصَة مْتَاعْ كْبيرْ الكُهَّانْ، آمَا اللهْ هُوَ الِّي قَالُّو: «إِنْتِ ابْنِي وْآنَا اليُومْ جِبْتِكْ.»</verse>
				<verse number="6">وْقَالُّو فِي بْلاَصَة أُخْرَى فِي الكْتَابْ المُقَدَّسْ: «إِنْتِ كَاهِنْ لِلأَبَدْ مِنْ فِرْقِةْ مَلْكِيصَادِقْ.»</verse>
				<verse number="7">وْهُوَ الِّي وَقْتِلِّي كَانْ بَشَرْ صَلَّى وِتْشَحِّتْ رَبِّي الِّي قَادِرْ بَاشْ يْخَلّْصُو مِالمُوتْ وْهُوَ يْصِيحْ بِالقْوِي وْيِبْكِي، وْسْمَعْلُو عْلَى خَاطْرُو مُتَّقِي.</verse>
				<verse number="8">وْرَغْمِلِّي هُوَ الإِبْنْ تْعَلِّمْ الطَّاعَة بِالوْجَايِعْ الِّي عَانَاهَا.</verse>
				<verse number="9">وْوَقْتِلِّي وْصُلْ لِلكَمَالْ وَلَّى سْبَبْ فِي إِنُّو الِّي يْطِيعُوهْ الكُلْهُمْ يُخْلْصُوا لِلأَبَدْ،</verse>
				<verse number="10">وِالله سَمَّاهْ كْبيرْ الكُهَّانْ فِي الفِرْقَة مْتَاعْ مَلْكِيصَادِقْ.</verse>
				<verse number="11">وْعَنْدْنَا بَرْشَة كْلاَمْ انَّجّْمُوا نْقُولُوهْ عْلَى الرَّاجِلْ هَاذَا، آمَا صْعِيبْ بَاشْ نْفَسّْرُوهْ عْلَى خَاطِرْكُمْ تِفْهْمُوا بِصْعُوبَة،</verse>
				<verse number="12">وْكَانْ لاَزِمْكُمْ تَوَّا تْوَلِّيوْا مُعَلّْمِينْ، آمَا إِنْتُومَا مَازِلْتُوا مِحْتَاجِينْ لِشْكُونْ يْعَلِّمْكُمْ الحَاجَاتْ الأُولَى مْتَاعْ كِلْمِةْ اللهْ. إِنْتُومَا مِحْتَاجِينْ لِلحْلِيبْ، مُوشْ لْمَاكْلَة قْوِيَّة.</verse>
				<verse number="13">وِلِّي يُشْرُبْ الحْلِيبْ آكَاهُو رَاهُو طْفُلْ صْغِيرْ مَا عِنْدُوشْ خِبْرَة فِي الكْلاَمْ مْتَاعْ البِرْ.</verse>
				<verse number="14">آمَا المَاكْلَة القْوِيَّة، رَاهِي لِلكْبَارْ الِّي إِحْسَاسْهُمْ مْدَرِّبْ عْلَى إِنُّو يْفَرِّقْ مَا بِينْ الخِيرْ وِالشَّرْ.</verse>
			</chapter>
			<chapter number="6">
				<verse number="1">خَلِّينَا بَعْدْ مَا عْرَفْنَا مَبادئْ تَعْليمْ الْمسِيحْ، نِتْعَدَّاوْ لِلتَّعْلِيمْ الكَامِلْ، مَنْ غِيرْ مَا نِتْخَلّوا عْلَى التَّوْبَة عْلَى الأَعْمَالْ الخَايْبَة وِالإِيمَانْ بِالله</verse>
				<verse number="2">وِالعِبَادَاتْ مْتَاعْ المَعْمُودِيَّة وْحَطَّانْ اليْدِينْ وِقْيَامِةْ المُوتَى وِالحُكْمْ الِّي يْدُومْ لِلأَبَدْ.</verse>
				<verse number="3">وْهَاذَا هُوَ الشَّيْء الِّي بَاشْ نَعْمْلُوهْ إِنْ شَاءْ اللهْ.</verse>
				<verse number="4">رَاهُمْ الِّي شَافُوا النُّورْ مَرَّة وْذَاقُوا المَوْهْبَة مْتَاعْ السْمَاءْ وْوَلاَّوْ مْشَارْكِينْ فِي الرُّوحْ القُدُسْ،</verse>
				<verse number="5">وْذَاقُوا كِلْمِةْ اللهْ الصَّالْحَة وِالمُعْجْزَاتْ مْتَاعْ الزْمَانْ الجَّايْ،</verse>
				<verse number="6">وِمْبَاعِدْ طَاحُوا، صْعِيبْ عْلِيهُمْ بَاشْ يِتْجَدَدُوا وْيَرْجْعُوا يْتُوبُوا عْلَى خَاطِرْهُمْ يُصْلْبُوا إِبْنْ اللهْ مَرَّة أُخْرَى وِيْجِيبُولُو العَارْ.</verse>
				<verse number="7">كِيفْ كُلْ أَرْضْ شُرْبِتْ مِالمْطَرْ الِّي صَبِّتْ عْلِيهَا بَرْشَة مَرَّاتْ وْجَابِتْ خُضْرَة بَاهْيَة لِلِّي تْزُرْعِتْ عْلَى خَاطِرْهُمْ، رَاهُو اللهْ يْبَارِكْهَا.</verse>
				<verse number="8">آمَا إِذَا كَانْ جَابِتْ شُوكْ وِسْدِرْ، رَاهِي مَرْفُوضَة وِقْريبْ تِتْلْعَنْ وْعَاقْبِتْهَا هِيَ انّْهَا تِتْحْرَقْ.</verse>
				<verse number="9">وْرَغْمِلِّي أَحْنَا نْقُولُوا فِي الكْلاَمْ هَاذَا، يَا حْبَابْنَا، رَانَا مِتْأَكّْدِينْ الِّي عِنْدْكُمْ حَاجَاتْ مَا خِيرْ تْخَلِّيكُمْ تُخْلْصُوا.</verse>
				<verse number="10">رَاهُو اللهْ مُوشْ ظَالِمْ حَتَّى لِينْ يِنْسَى الشَّيْء الِّي عْمَلْتُوهْ وِالمْحَبَّة الِّي ظَهِّرْتُوهَا وَقْتِلِّي خْدِمْتُوا الإِخْوَة المُؤْمْنِينْ وْمَا زِلْتُوا تِخْدْمُوا فِيهُمْ عْلَى خَاطِرْ إِسْمُو.</verse>
				<verse number="11">آمَا أَحْنَا رَانَا نْحِبُّوا كُلْ وَاحِدْ فِيكُمْ يْوَرِّي الِّي هُوَ يَسْعَى كِيفْ مَا هَكَّا حَتَّى لِلإِخْرْ، بَاشْ الثِّيقَة الكَامْلَة الِّي فِي الرّجَاءْ مْتَاعْكُمْ اتِّمْ.</verse>
				<verse number="12">مَا نْحِبُّوكُمْشْ تْكُونُوا بُخْلِيِّينْ، آمَا تَبّْعُوا النَّاسْ الِّي يِمّْنُوا وْيُصْبْرُوا، وْيُورْثُوا الشَّيْء الِّي وْعِدْ بِيهْ اللهْ.</verse>
				<verse number="13">وْوَقْتِلِّي اللهْ وْعِدْ إِبْرَاهِيمْ حْلِفْ بْرُوحُو، عْلَى خَاطْرُو مَا عِنْدُوشْ شْكُونْ هُوَ أَعْظِمْ مِنْ رُوحُو بَاشْ يِحْلِفْ بِيهْ،</verse>
				<verse number="14">قَالْ: «بَاشْ نْبَارْكِكْ وِنْكَثِّرْ ذُرِّيتِكْ بَرْشَة.»</verse>
				<verse number="15">وْهَكَّا صْبَرْ إِبْرَاهِيمْ وْنَالْ الوَعْدْ.</verse>
				<verse number="16">وِالنَّاسْ يِحْلْفُوا بِشْكُونْ هُوَ أَعْظِمْ مِنْهُمْ، وِالحَلْفَانْ يْأَكّْدُوا بِيهْ كْلاَمْهُمْ وِيْقُصُّوا العْنَادْ.</verse>
				<verse number="17">وِالله زَادَا، زَادْ عْلَى كْلاَمُو بِالحَلْفَانْ، كِحَبْ يْأَكِّدْ لِلوَارْثِينْ الوَعْدْ بَاشْ يْتَمِّمْ الشَّيْء الِّي يْحِبْ عْلِيهْ.</verse>
				<verse number="18">وْإِحْنَا الِّي شَادِّينْ فِي رَبِّي، عِنْدْنَا مَا يْشَجِّعْنَا بَرْشَة بَاشْ نْشِدُّوا صْحِيحْ فِي الرّجَاءْ الِّي عْطَاهُولْنَا بِالوَعْدْ وِالْقَسَمْ، وْهُومَا حَاجْتِينْ ثَابْتِينْ مُوشْ مُمْكِنْ اللهْ يِكْذِبْ فِيهُمْ.</verse>
				<verse number="19">وِالثِّيقَة هَاذِي لِنْفُوسْنَا كِيفْ المُخْطَافْ القْوِي الِّي يِتْعَمِّلْ عْلِيهْ وْيُدْخُلْ لِلبْلاَصَة الدَّخْلاَنِيَّة الِّي وْرَاء الحْجَابْ.</verse>
				<verse number="20">لْوِينْ دْخَلْ يَسُوعْ عْلَى خَاطِرْنَا، كِسْبِقْنَا، وْوَلَّى كْبِيرْ الكُهَّانْ لِلأَبَدْ فِي الفِرْقَة مْتَاعْ مَلْكِيصَادِقْ.</verse>
			</chapter>
			<chapter number="7">
				<verse number="1">وْمَلْكِيصَادِقْ هَاذَا كَانْ مَلِكْ سَالِيمْ وْكَاهِنْ اللهْ العَالِي، خْرَجْ بَاشْ يْقَابِلْ إِبْرَاهِيمْ وْبَارْكُو كِرْجَعْ إِبْرَاهِيمْ بَعْدْ مَا غْلِبْ المُلُوكْ،</verse>
				<verse number="2">وِعْطَى إِبْرَاهِيمْ العْشُرْ مِنْ كُلْ شَيْء لْمَلْكِصَادِقْ. وِالمَعْنَى مْتَاعْ إِسْمْ مَلْكِصَادِقْ قْبَلْ كُلْ شَيْء هُوَ مَلِكْ العَدْلْ، وْمَعْنَاهْ زَادَا مَلِكْ سَالِيمْ، الِّي مَعْنَاهْ مَلِكْ السَّلاَمْ.</verse>
				<verse number="3">وْهُوَ لاَ عَنْدُو لاَ بُو وْلاَ أُمْ وْلاَ عَايْلَة، وْلاَ وَقْتْ تُولِدْ فِيهْ وْلاَ وَقْتْ مَاتْ فِيهْ. آمَا هُوَ، كِيفْ إِبْنْ اللهْ، يَبْقَى كَاهِنْ لِلأَبَدْ.</verse>
				<verse number="4">شُوفُوا قَدَّاشُو عْظِيمْ! إِبْرَاهِيمْ بِيدُو، عْطَاهْ العْشُرْ مِنْ خِيرِةْ الحَاجَاتْ الِّي فَكّْهُمْ فِي الحَرْبْ.</verse>
				<verse number="5">وِالكُهَّانْ الِّي هُومَا مِنْ وْلاَدْ لاَوِي تُأْمُرْهُمْ الشَّرِيعَة إِنّْهُمْ يَاخْذُوا العْشُرْ مِالشَّعْبْ، مَعْنَاهَا مِنْ وْلاَدْ العَرْشْ مْتَاعْهُمْ، رَغْمِلِّي هُومَا زَادَا جَاوْ مِنْ إِبْرَاهِيمْ.</verse>
				<verse number="6">وْمَلْكِصَادِقْ مَا كَانِشْ مِنْ ذُرِّيِّةْ لاَوِي، آمَا رَاهُو خْذَا العْشُرْ مِنْ عِنْدْ إِبْرَاهِيمْ وْبَارْكُو رَغْمِلِّي إِبْرَاهِيمْ عَنْدُو وَعْدْ مِنْ عِنْدْ اللهْ.</verse>
				<verse number="7">وْأَكِيدْ الكْبِيرْ هُوَ الِّي يْبَارِكْ الصْغِيرْ.</verse>
				<verse number="8">وِهْنَا العْشُرْ يَاخْذُوهْ نَاسْ بَاشْ يْمُوتُوا، آمَا مَلْكِصَادِقْ الِّي خْذَا العْشُرْ مِنْ عِنْدْ إِبْرَاهِيمْ رَاهُو الكْتَابْ يِشْهِدْلُو الِّي هُوَ حَيْ.</verse>
				<verse number="9">وِانَّجْمُوا نْقُولُوا الِّي لاَوِي بِيدُو، وْهُوَ الِّي يَاخُذْ فِي العْشُرْ، عْطَى العْشُرْ عْلَى طْرِيقْ إِبْرَاهِيمْ،</verse>
				<verse number="10">عْلَى خَاطِرْ لاَوِي كَانْ فِي جَسَدْ بُوهْ إِبْرَاهِيمْ وَقْتِلِّي خْرَجْ مَلْكِيصَادِقْ بَاشْ يْقَابْلُو.</verse>
				<verse number="11">وْكَانْ جَا الكَمَالْ تَمْ بِالكَهَنُوتْ مْتَاعْ اللاَّوِيِّينْ، وْبِيهْ هُوَ خْذَا الشَّعْبْ الشَّرِيعَة، إِمَّالاَ عْلاَشْ نِحْتَاجُوا بَاشْ يُظْهُرْ كَاهِنْ آخَرْ بَعْدْهُمْ فِي الفِرْقَة مْتَاعْ مَلْكِصَادِقْ وْمَا يِتْسَمَّاشْ بْإِسْمْ الفِرْقَة مْتَاعْ هَارُونْ آمَا بْإِسْمْ الفِرْقَة مْتَاعْ مَلْكِيصَادِقْ؟</verse>
				<verse number="12">رَاهُو إِذَا كَانْ الكَهَنُوتْ يِتْبَدِّلْ، لاَزِمْ الشَّرِيعَة تِتْبَدِّلْ.</verse>
				<verse number="13">وِلِّي يِتْقَالْ فِيهْ الكْلاَمْ هَاذَا رَاهُو تَابِعْ لْعَرْشْ آخَرْ، عُمْرُو مَا وَاحِدْ فِيهُمْ عْمَلْ الخِدْمَة مْتَاعْ المَذْبِحْ.</verse>
				<verse number="14">وْمَعْرُوفْ إِنُّو رَبّْنَا جَا مِنْ سْلالة يَهُوذَا، وْمُوسَى مَا حْكَاشْ عْلَى سْلاَلَة يَهُوذَا وَقْتِلِّي حْكَى عْلَى الكُهَّانْ.</verse>
				<verse number="15">وِلِّي يْخَلِّي الشَّيْء هَاذَا وَاضِحْ أَكْثِرْ هُوَ إِنُّو الكَاهِنْ الآخَرْ كِيفْ مَلْكِيصَادِقْ،</verse>
				<verse number="16">الِّي وَلَّى كَاهِنْ مُوشْ عْلَى طْرِيقْ السْلاَلَة مْتَاعْ البَشَرْ، آمَا بِالقُوَّة مْتَاعْ حَيَاةْ مَا تُوفَاشْ.</verse>
				<verse number="17">وِالكْتَابْ شْهِدْلُو: «إِنْتِ كَاهِنْ لِلأَبَدْ مِنْ فِرْقِةْ مَلْكِيصَادِقْ.»</verse>
				<verse number="18">وْهَكَّا بُطْلِتْ الوْصِيَّة القْدِيمَة الِّي كَانِتْ قْبَلْ عْلَى خَاطِرْهَا ضْعِيفَة وْمَا فِيهَاشْ فَايْدَة</verse>
				<verse number="19">رَاهِي الشَّرِيعَة مْتَاعْ مُوسَى مَا وُصْلِتْشْ لِلكَمَالْ فِي حَتَّى شَيْء، وْوَلّى جَا فِي بْلاَصِتْهَا رَجَاءْ خِيرْ مِنْهَا نِتْقَرّْبُوا بِيهْ للهْ.</verse>
				<verse number="20">وْمَا تَمِّشْ الشَّيْء هَاذَا مِنْ غِيرْ قَسَمْ. وِاللاَّوِيِّينْ هَاذُوكُمْ تْحَطُّوا كُهَّانْ مِنْ غِيرْ قَسَمْ،</verse>
				<verse number="21">آمَا يَسُوعْ رَاهُو تْحَطْ كَاهِنْ كِحْلِفْ اللهْ وْقَالْ: «الرَّبْ حْلِفْ، وْمُوشْ بَاشْ يِنْدِمْ، الِّي إِنْتِ كَاهِنْ لِلأَبَدْ.»</verse>
				<verse number="22">وْهَكَّا يَسُوعْ وَلَّى ضامِنْ لْعَهْدْ خِيرْ مِالعَهْدْ الأُوِّلْ.</verse>
				<verse number="23">وِالكُهَّانْ هَاذُوكُمْ بَرْشَة، عْلَى خَاطِرْ المُوتْ مَا يْخَلِّيهُمْشْ يْعِيشُوا.</verse>
				<verse number="24">آمَا يَسُوعْ الِّي يَبْقَى لِلأَبَدْ، رَاهُو الكَهَنُوتْ مْتَاعُو مَا يُوفَاشْ.</verse>
				<verse number="25">وْهُوَ قَادِرْ بَاشْ يْخَلِّصْ بِالكَامِلْ الِّي يِتْقَرّْبُوا بِيهْ للهْ، عْلَى خَاطْرُو دِيمَا حَيْ بَاشْ يِشْفَعْ فِيهُمْ.</verse>
				<verse number="26">إِمَّالاَ، يَسُوعْ هُوَ كْبيرْ الكُهَّانْ الِّي يُصْلْحِلْنَا، هُوَ قُدُّوسْ بَرِيءْ مَا فِيهِشْ حَتَّى عِيبْ وْحَتَّى ذَنْبْ، طْلَعْ لْفُوقْ مِالسْمَاوَاتْ.</verse>
				<verse number="27">وْعَكْسْ رَئيسْ الكُهَّانْ، مُوشْ مِحْتَاجْ بَاشْ يْقَدِّمْ ذْبَايِحْ عْلَى ذْنُوبُو هُوَ فِي الأُوِّلْ كُلْ يُومْ، وِمْبَاعِدْ ذْنُوبْ الشَّعْبْ، عْلَى خَاطْرُو عْمَلْ الشَّيْء هَاذَا مَرَّة وَحْدَة، وَقْتِلِّي قَدِّمْ رُوحُو.</verse>
				<verse number="28">وِالشَّرِيعَة مْتَاعْ مُوسَى تْحُطْ فِي نَاسْ ضْعَافْ رُؤَسَاءْ كُهَّانْ، آمَا الكِلْمَة الِّي حْلِفْ بِيهَا اللهْ الِّي جَاتْ بَعْدْ الشَّرِيعَة رَاهِي تْحُطْ إِبْنْ كَامِلْ لِلأَبَدْ.</verse>
			</chapter>
			<chapter number="8">
				<verse number="1">وْآخِرْ كِلْمَة هِيَ إِنَّا عِنْدْنَا كْبِيرْ كُهَّانْ كِيفْ هَكَّا، قْعَدْ عْلَى يْمِينْ عَرْشْ القُوَّة الِّي فِي السْمَاءْ،</verse>
				<verse number="2">يِخْدِمْ فِي قُدْسْ الأَقْدَاسْ وِالخِيمَة الحَقَّانِيَّة الِّي عْمَلْهَا الرَّبْ مُوشْ الإِنْسَانْ.</verse>
				<verse number="3">وْكُلْ كْبيرْ كُهَّانْ يِتْحَطْ بَاشْ يْقَدِّمْ القَرَابِينْ وِالذْبَايِحْ، هَاذَاكَا عْلاَشْ كْبِيرْ الكُهَّانْ مْتَاعْنَا يِلْزِمْ يْكُونْ عَنْدُو شَيْء يْقَدّْمُو.</verse>
				<verse number="4">لُوكَانْ جَا يَسُوعْ فِي الأَرْضْ تَالِي رَاهُو مَا تْحَطِّشْ كَاهِنْ، عْلَى خَاطِرْ ثَمَّة كُهَّانْ يْقَدّْمُوا القَرَابِينْ كِيفْ مَا تْقُولْ الشَّرِيعَة.</verse>
				<verse number="5">هَاذُومَا يِخْدْمُوا فِي شَيْء يِشْبِهْ لِلسْمَاوَاتْ وِالظِّلْ مْتَاعْهَا. وَقْتِلِّي مُوسَى حَبْ يَعْمِلْ الخِيمَة وْحَى لِيهْ اللهْ وْقَالْ: «أَحْرِصْ بَاشْ تَعْمِلْ كُلْ شَيْء كِيفْ مَا وَرِّيتِكْ فُوقْ الجْبَلْ.»</verse>
				<verse number="6">آمَا المَسِيحْ خْذَا خِدْمَة خِيرْ مِلِّي خْذَاوْهَا الكُهَّانْ الِّي قَبْلُو عْلَى قَدْرْ مَاهُو وْسِيطْ مْتَاعْ عَهْدْ خِيرْ مِالعَهْدْ الأُوِّلْ، عْلَى خَاطْرُو مِبْنِي عْلَى وُعُودْ خِيرْ مِنْ الوُعُودْ هَاذُوكُمْ.</verse>
				<verse number="7">لُوكَانْ جَا العَهْدْ الأُوِّلْ مَا فِيهِشْ حَتَّى عِيبْ، تَالِي رَاهُو مُوشْ لاَزِمْ يْجِي عَهْدْ ثَانِي.</verse>
				<verse number="8">وِالله يْلُومْ شَعْبُو وَقْتِلِّي يْقُولْ: «هَامْ بَاشْ يْجِيوْ أَيَّامَاتْ نَعْمِلْ فِيهُمْ عَهْدْ جْدِيدْ مْعَ بَنِي إِسْرَائِيلْ وِمْعَ بَنِي يَهُوذَا،</verse>
				<verse number="9">مُوشْ كِيفْ العَهْدْ الِّي عْمَلْتُو مْعَ جْدُودْهُمْ. مِنْ يْدِيهُمْ شَّدِّيتْهُمْ، وْمِنْ أَرْضْ مَصْرْ خَرِّجْتْهُمْ، يَاخِي مَا ثِبْتُوشْ عْلَى عَهْدِي. هَاذَاكَا عْلاَشْ هَمِّلْتْهُمْ، يْقُولْ رَبِّي.</verse>
				<verse number="10">وْهَاذَا هُوَ العَهْدْ الِّي نْعَاهِدْ بِيهْ بَنِي إِسْرَائِيلْ بَعْدْ الأَيَّامَاتْ هَاذُومَا، يْقُولْ رَبِّي: بَاشْ نْحُطْ الشَّرِيعَة مْتَاعِي فِي عْقُولْهُمْ وْنِكْتِبْهَا عْلَى قْلُوبْهُمْ، وِيْكُونُوا شَعْبِي وِنْكُونْ إِلاَهْهُمْ.</verse>
				<verse number="11">وْحَتَّى وَاحِدْ مَا هُو بَاشْ يْعَلِّمْ وِلْدْ بْلاَدُو وِلاَّ خُوهْ وِيْقُلُّو: أَعْرِفْ رَبِّي، عْلَى خَاطِرْهُمْ بَاشْ يَعْرْفُونِي الكُلْهُمْ مِنْ صْغِيرْهُمْ لِكْبِيرْهُمْ،</verse>
				<verse number="12">رَانِي نِغْفْرِلْهُمْ ذْنُوبْهُمْ وْعُمْرِي مَا نِتْذَكِّرْ غْلاَطْهُمْ.»</verse>
				<verse number="13">وِالله كِتْكَلِّمْ عْلَى عَهْدْ جْدِيدْ رَدْ العَهْدْ الأُوِّلْ قْدِيمْ، وْكُلْ شَيْء وَلَّى قْدِيمْ وِكْبِرْ وِقْريبْ يِفْنَى.</verse>
			</chapter>
			<chapter number="9">
				<verse number="1">العَهْدْ الأُوِّلْ كَانِتْ عَنْدُو فَرَايِضْ مْتَاعْ العِبَادَة وِبْلاَصَة مُقَدّْسَة فِي الأَرْضْ.</verse>
				<verse number="2">رَاهِي كَانِتْ ثَمَّة خِيمَة مَنْصُوبَة هِيَ الخِيمَة الِّي مِنْ قُدَّامْ وْتِتْسَمَّى قُدْسْ الأَقْدَاسْ، وْفِيهَا المْنَارَة وْطَاوِلْةْ الخُبْزْ مْتَاعْ القُرْبَانْ.</verse>
				<verse number="3">وْكَانْ ثَمَّة وْرَاء الحْجَابْ الثَّانِي خِيمَة أُخْرَى يِتْقَالِلْهَا قُدْسْ الأَقْدَاسْ،</verse>
				<verse number="4">وْفِيهَا الكَانُونْ مْتَاعْ الذْهَبْ وْتَابُوتْ العَهْدْ وِالكُلُّو مْغَلِّفْ بِالذْهَبْ، وْفِيهْ طَاسَة ذْهَبْ فِيهَا المَنْ وْفِيهْ عْصَا هَارُونْ الِّي طَلّْعِتْ الوْرَقْ وِاللُّوحْتِينْ مْتَاعْ العَهْدْ.</verse>
				<verse number="5">وِالكَارُوبِيمْ مْتَاعْ المَجْدْ كَانُوا فُوقْ التَّابُوتْ يْظَلَلُوا عْلَى الغْطَاءْ الِّي كَانْ يِتْسَمَّى كُرْسِي الرَّحْمَة حَاجَاتْ مَا انَّجّْمُوشْ تَوَّا نَحْكِيوْ عْلِيهُمْ بِالتَّفْصِيلْ.</verse>
				<verse number="6">كِتْكُونْ الحَاجَاتْ هَاذِي حَاضْرَة هَكَّا، يُدْخْلُوا الكُهَّانْ لِلخِيمَة الأُولَى فِي كُلْ وَقْتْ وْيَعْمْلُوا الفَرَايِضْ مْتَاعْ العِبَادَة.</verse>
				<verse number="7">آمَا كْبِيرْ الكُهَّانْ هُوَ وَحْدُو الِّي يُدْخُلْ لِلخِيمَة الثَّانْيَة مَرَّة فِي العَامْ، وْمَا يُدْخْلِلْهَا إِلاَّ إِذَا كَانْ هَازْ الدَّمْ الِّي يْقَدّْمُو كَفَّارَة عْلَى ذْنُوبُو وِعْلَى الذْنُوبْ الِّي عَمْلُوهَا الشَّعْبْ مِنْ غِيرْ مَا يُقْصْدُوا</verse>
				<verse number="8">وبِالشَّيْء هَاذَا الرُّوحْ القُدُسْ يْوَرِّي الِّي الطْرِيقْ لْقُدْسْ الأَقْدَاسْ مُوشْ مَحْلُولْ مَا دَامْهَا الخِيمَة الأُولَى مَازَالِتْ مُوجُودَة.</verse>
				<verse number="9">وِالشَّيْء هَاذَا يْلَمَّحْ لِلوَقْتْ الحَاضِرْ، وْكَانُوا يْقَدّْمُوا فِيهْ فِي قَرَابِينْ وِذْبَايِحْ مَا تْرُدِّشْ الضَّمِيرْ مْتَاعْ الِّي يْقَدِّمْ فِيهُمْ كَامِلْ.</verse>
				<verse number="10">وْهُومَا فَرَايِضْ يْخُصُّوا البْدَنْ وْمَحْصُورِينْ فِي المَاكْلَة وِالشْرَابْ وْبَرْشَة طُرُقْ مْتَاعْ غْسِيلْ، وْكَانِتْ لاَزْمَة حَتَّى لِينْ يْجِي الوَقْتْ الِّي يْصَلِّحْ فِيهْ اللهْ كُلْ شَيْء.</verse>
				<verse number="11">آمَا المَسِيحْ جَا كْبيرْ الكُهَّانْ لِلخِيرَاتْ الِّي بَاشْ تْجِي وِتْعَدَّى فِي خِيمَة أَعْظِمْ وْكَامْلَة، مَا هِيشْ مَصْنُوعَة بِيْدِينْ البَشَرْ، مَعْنَاهَا مَاهِيشْ تَابْعَة لِلخْلِيقَة هَاذِي،</verse>
				<verse number="12">وِدْخَلْ لْقُدْسْ الأَقْدَاسْ مَرَّة وَحْدَة، مُوشْ بْدَمْ العْتَارِيسْ وِالعْجُولْ، آمَا بْدَمُّو، وِفْدَانَا لِلأَبَدْ.</verse>
				<verse number="13">إِذَا كَانْ رَشَّانْ دَمْ العْتَارِيسْ وِالثِّيرَانْ وِرْمَادْ عِجْلَة يْقَدِّسْ المَنْزُوسِينْ وِيْطَهّْرِلْهُمْ بْدُونَاتْهُمْ،</verse>
				<verse number="14">إِمَّالاَ دَمْ المَسِيحْ الِّي قَدِّمْ رُوحُو للهْ بِالرُّوحْ الِّي يَبْقَى لِلأَبَدْ قُرْبَانْ مَا فِيهِشْ حَتَّى عِيبْ، قَدَّاشْ بَاشْ يْكُونْ قَادِرْ عْلَى إِنُّو يْطَهِّرْ ضَمَايِرْنَا مِالأَعْمَالْ المِيتَة بَاشْ نِعْبْدُوا اللهْ الحَيْ.</verse>
				<verse number="15">هَاذَاكَا عْلاَشْ هُوَ الوْسِيطْ الِّي جَابْ عَهْدْ جْدِيدْ لِلمِسْتَدْعِينْ لِيهْ بَاشْ يَاخْذُوا مِيرَاثْ مَوْعُودْ بِيهْ يْدُومْ لِلأَبَدْ، عْلَى خَاطْرُو مَاتْ كَفَّارَة عْلَى الذْنُوبْ الِّي عْمَلْهَا الشَّعْبْ فِي أَيَّامَاتْ العَهْدْ الأُوِّلْ.</verse>
				<verse number="16">وِينْ تْكُونْ ثَمَّة الوْصِيَّة يِلْزِمْ نْوَرِّيوْ إِنُّو الِّي وَصَّى بِيهَا مَاتْ،</verse>
				<verse number="17">الوْصِيَّة مَرْهُونَة فِي مُوتْ الِّي وَصَّى بِيهَا، مَا عِنْدْهَاشْ حَتَّى قِيمَة إِذَا كَانْ مُولاَهَا مَازَالْ حَيْ.</verse>
				<verse number="18">هَاذَاكَا عْلاَشْ حَتَّى العَهْدْ الأُوِّلْ ثْبِتْ بِالدَّمْ،</verse>
				<verse number="19">مُوسَى بَعْدْ مَا خَبِّرْ الشَّعْبْ بِالوْصَايَا الكُلْهُمْ كِيفْ مَا هُومَا مُوجُودِينْ فِي الشَّرِيعَة، خْذَا دَمْ العْجُولْ وِالعْتَارِيسْ، وِمْعَاهْ مَاء وْصُوفْ أَحْمَرْ وْعُودْ رِيحَانْ، وْرَشُّو عْلَى كْتَابْ الشَّرِيعَة بِيدُو وِعْلَى الشَّعْبْ الكُلُّو</verse>
				<verse number="20">وْقَالْ: «هَاذَا هُوَ الدَّمْ الِّي يْثَبِّتْ العَهْدْ الِّي أْمَرْكُمْ بِيهْ اللهْ.»</verse>
				<verse number="21">وْمُوسَى زَادْ رَشْ الخِيمَة وِالمَاعُونْ مْتَاعْ العِبَادَة بِالدَّمْ.</verse>
				<verse number="22">وْمَحْسُوبْ فِي الشَّرِيعَة حَتَّى شَيْء مَا يْوَلِّي طَاهِرْ كَانْ بِالدَّمْ، وْمَا ثَمَّاشْ غُفْرَانْ الذْنُوبْ إِذَا كَانْ مَا سَالِشْ الدَّمْ.</verse>
				<verse number="23">إِذَا كَانْ الأُمُورْ الِّي تِشْبِهْ لِلحَاجَاتْ الِّي فِي السْمَاءْ يِلْزِمْهَا تِطَّهِّرْ بِالفَرَايِضْ هَاذِي، رَاهِي الحَاجَاتْ الِّي فِي السْمَاءْ بِيدْهَا يِلْزِمْهَا تِطَّهِّرْ بِذْبَايِحْ خِيرْ مِنْ هَاذِيكَا،</verse>
				<verse number="24">رَاهُو المَسِيحْ مَا دْخَلْشْ لِبْلاَصَة مُقَدّْسَة عَمْلِتْهَا يْدِينْ البَشَرْ تِشْبِهْ لِلبْلاَصَة المُقَدّْسَة الحَقَّانِيَّة، آمَا رَاهُو دْخَلْ لِلسْمَاء بِيدْهَا بَاشْ تَوَّا يُظْهُرْ قُدَّامْ اللهْ عْلَى خَاطِرْنَا،</verse>
				<verse number="25">مُوشْ عْلَى خَاطْرُو بَاشْ يْقَدِّمْ رُوحُو بَرْشَة مَرَّاتْ كِيفْ مَا كْبِيرْ الكُهَّانْ يُدْخُلْ لْقُدْسْ الأَقْدَاسْ كُلْ عَامْ هَازْ دَمْ مُوشْ دَمُّو،</verse>
				<verse number="26">مَا كَانِشْ يِلْزْمُو يِتْعَذِّبْ بَرْشَة مَرَّاتْ مِلِّي تْخَلْقِتْ الدِّنْيَا. آمَا هُوَ ظْهُرْ تَوَّا مَرَّة وَحْدَة فِي آخِرْ الزْمَانْ بَاشْ يْنَحِّي الذْنُوبْ كِيْقَدِّمْ رُوحُو ذْبِيحَة للهْ.</verse>
				<verse number="27">وْكِيفْ مَا البَشَرْ مْقَدِّرْ لِيهُمْ إِنّْهُمْ يْمُوتُوا مَرَّة وَحْدَة، وِمْبَاعِدْ يِتْحَاسْبُوا،</verse>
				<verse number="28">المَسِيحْ زَادَا قَدِّمْ رُوحُو مَرَّة وَحْدَة بَاشْ يْنَحِّي ذْنُوبْ بَرْشَة نَاسْ. وْبِشْ يُظْهُرْ مَرَّة ثَانْيَة، مُوشْ عْلَى خَاطِرْ الذْنُوبْ، آمَا بَاشْ الِّي يِسْتَنُّوا فِيهْ يُخْلْصُوا.</verse>
			</chapter>
			<chapter number="10">
				<verse number="1">مَا دَامْهَا الشَّرِيعَة مَاهِي إِلاَّ ظُلْ مْتَاعْ الحَاجَاتْ البَاهْيَة الِّي بَاشْ تْجِي وْمَا هِيشْ هِيَ بِيدْهَا الحْقِيقَة، إِمَّالاَ مَا تْنَجِّمْشْ تْخَلّي الِّي يِتْقَرّْبُوا بِيهَا للهْ يْوَلُّو صَالْحِينْ بِالذْبَايِحْ هِيَ بِيدْهَا الِّي يْقَدّْمُوا فِيهَا دِيمَا عَامْ بَعْدْ عَامْ،</verse>
				<verse number="2">وِلاَّ رَاهُمْ بَطّْلُوا مَا عَادِشْ يْقَدّْمُوهَا؟ إِذَا كَانْ الِّي يِعْبْدُوا فِي اللهْ اطَّهْرُوا مَرَّة وَحْدَة، رَاهُمْ مَا عَادِشْ بَاشْ يْحِسُّوا بِالذَّنْبْ فِي ضَمَايِرْهُمْ.</verse>
				<verse number="3">آمَا الذْبَايِحْ هَاذِي تْذَكِّرْ بِالْخَطِيّة عَامْ بَعْدْ عَامْ،</verse>
				<verse number="4">عْلَى خَاطِرْ مُسْتَحِيلْ إِنُّو دَمْ الثِّيرَانْ وِالعْتَارِيسْ يْنَحِّي الذْنُوبْ.</verse>
				<verse number="5">هَاذَاكَا عْلاَشْ المَسِيحْ وَقْتِلِّي جَا لِلعَالَمْ قَالْ: مَا حَبِّيتِشْ ذْبِيحَة وْقُرْبَانْ، آمَا حَضِّرْتْلِي جَسَدْ،</verse>
				<verse number="6">وْمَا فْرَحْتِشْ بِالقُرْبَانْ الِّي يِتْحْرَقْ وْقُرْبَانْ الْخَطِيّة،</verse>
				<verse number="7">آمَا قُلْتْ: هَانِي جِيتْ يَا اللهْ، بَاشْ نَعْمِلْ الِّي تْحِبْ عْلِيهْ، كِيفْ مَا هُوَ مَكْتُوبْ عْلِيَّ فِي الكْتَابْ.</verse>
				<verse number="8">وَقْتِلِّي قَالْ: «مَا حَبِّيتِشْ ذْبَايِحْ وْقَرَابِينْ وْلاَ فْرَحْتْ بِالقَرَابِينْ المَحْرُوقَة وْلاَ بْقَرَابِينْ الذْنُوبْ.» رَغْمِلِّي هِيَ يْقَدّْمُوهَا كِيفْ مَا تْقُولْ الشَّرِيعَة.</verse>
				<verse number="9">وِمْبَاعِدْ قَالْ: «هَانِي جِيتْ بَاشْ نَعْمِلْ الشَّيْء الِّي تْحِبْ عْلِيهْ»، هُوَ طَيِّحْ العَهْدْ الأُوِّلْ بَاشْ يِبْنِي العَهْدْ الثَّانِي.</verse>
				<verse number="10">وْبِالإِرَادَة هَاذِيكَا أَحْنَا تْقَدِّسْنَا بِالقُرْبَانْ مْتَاعْ جَسَدْ يَسُوعْ المَسِيحْ فَرْدْ مَرَّة.</verse>
				<verse number="11">وْكُلْ كَاهِنْ يَاقِفْ كُلْ يُومْ وْيِخْدِمْ خِدْمْتُو وِيْقَدِّمْ الذْبِيحَة هِيَ بِيدْهَا بَرْشَة مَرَّاتْ، وْهِيَ مَا تْنَجِّمْشْ تْنَحِّي الذْنُوبْ.</verse>
				<verse number="12">آمَا وَقْتِلِّي المَسِيحْ قَدِّمْ ذْبِيحَة وَحْدَة فَرْدْ مَرَّة عْلَى خَاطِرْ الذْنُوبْ، قْعَدْ عْلَى يْمِينْ اللهْ،</verse>
				<verse number="13">وْهُوَ تَوَّا يِسْتَنَّى حَتَّى لِينْ اللهْ يْحُطْ الأَعْدَاءْ مْتَاعُو تَحْتْ سَاقِيهْ،</verse>
				<verse number="14">رَاهُو بْقُرْبَانْ وَاحِدْ رَدْ الِّي قَدِّسْهُمْ الكُلْهُمْ كَامْلِينْ لِلأَبَدْ.</verse>
				<verse number="15">وِالرُّوحْ القُدُسْ زَادَا يِشْهْدِلْنَا. بَعْدْ مَا قَالْ:</verse>
				<verse number="16">	 يْقُولْ الرَّبْ: هَاذَا هُوَ العَهْدْ الِّي بَاشْ نَعْمْلُو مْعَاهُمْ بَعْدْ الأَيَّامَاتْ هَاذُوكُمْ بَاشْ نْحُطْ الشَّرِيعَة مْتَاعِي فِي قْلُوبْهُمْ وْنِكْتِبْهَا فِي عْقُولْهُمْ</verse>
				<verse number="17">وْمَا عَادِشْ بَاشْ نِتْذَكِّرْ ذْنُوبْهُمْ وِغْلاَطْهُمْ.</verse>
				<verse number="18">كِيِتْغِفْرُوا هَاذُومَا، مُوشْ لاَزِمْ يِتْقَدِّمْ حَتَّى قُرْبَانْ عْلَى خَاطِرْ الذْنُوبْ.</verse>
				<verse number="19">هَاذَاكَا عْلاَشْ أَحْنَا وَاثْقِينْ، يَا الإِخْوَة، مَادَامْنَا عِنْدْنَا ثِيقَة الِّي أَحْنَا نُدْخْلُوا لْقُدْسْ الأَقْدَاسْ بْدَمْ يَسُوعْ،</verse>
				<verse number="20">بِالطْرِيقْ الجْدِيدْ وِالحَيْ الِّي عْمَلْهُولْنَا فِي الحْجَابْ، مَعْنَاهَا فِي جَسَدُو،</verse>
				<verse number="21">وْمَادَامْ عِنْدْنَا كَاهِنْ عْظِيمْ مَسْؤُولْ عْلَى بِيتْ اللهْ،</verse>
				<verse number="22">خَلِّينَا نُقْرْبُوا بْقَلْبْ صَادِقْ وْبِالثِّيقَة الكَامْلَة مْتَاعْ الإِيمَانْ، وِقْلُوبْنَا مِطَّهْرَة مِالنِّيَّة الخَايْبَة وِبْدُونَاتْنَا مَغْسُولَة بْمَاء طَاهِرْ،</verse>
				<verse number="23">خَلِّينَا نْشِدُّوا صْحِيحْ في الرّجَاءْ مْتَاعْنَا الِّي نِشْهْدُوا بِيهْ مِنْ غِيرْ مَا نِتْرَدَدُوا، رَاهُو اللهْ الِّي وْعِدْ أَمِينْ،</verse>
				<verse number="24">وْخَلِّينَا نَحْرْصُوا كِيفَاشْ نْشَجّْعُوا بْعَضْنَا عْلَى المْحَبَّة وِالأَعْمَالْ الصَّالْحَة،</verse>
				<verse number="25">وْمَا نْبَطّْلُوشْ نِتْقَابْلُوا كِيفْ مَا بَطّْلُوا جْمَاعَة مِنْكُمْ، آمَا نْشَجّْعُوا بْعَضْنَا، بْقَدْرْ مَا تْشُوفُوا الِّي يُومْ الرَّبْ قْرُبْ.</verse>
				<verse number="26">إِذَا كَانْ نِذْنْبُوا قَاصْدِينْ، بَعْدْ مَا عْرَفْنَا الحَقْ، رَاهِي مُوشْ بَاشْ تَبْقَى ثَمَّة ذْبِيحَة تْكَفِّرْ عْلَى الذْنُوبْ،</verse>
				<verse number="27">آمَا نِسْتَنَّاوْ الحْسَابْ وْنَارْ شَاعْلَة بَاشْ تَاكُلْ العَاصِينْ وْإِحْنَا خَايْفِينْ.</verse>
				<verse number="28">الِّي يْخَالِفْ الشَّرِيعَة مْتَاعْ مُوسَى يْمُوتْ مِنْ غِيرْ رَحْمَة بِشْهَادِةْ زُوزْ وِلاَّ ثْلاَثَة شْهُودْ،</verse>
				<verse number="29">حَسْبْ رَايْكُمْ قَدَّاشُو أَكْبِرْ العِقَابْ الِّي يِسْتْحَقُّو الرَّاجِلْ الِّي هَانْ إِبْنْ اللهْ وْنَجِّسْ الدَّمْ مْتَاعْ العَهْدْ الِّي تْقَدِّسْ بِيهْ وِحْقَرْ الرُّوحْ الِّي تْجِي مِنُّو النِّعْمَة؟</verse>
				<verse number="30">أَحْنَا نَعْرْفُوا الِّي قَالْ: «آنَا الِّي نِنْتَقَمْ، آنَا بَاشْ نْكَافِي.» وْقَالْ زَادَا: «الرَّبْ بَاشْ يُحْكُمْ عْلَى شَعْبُو.»</verse>
				<verse number="31">يَا وِيلُو الِّي يْطِيحْ فِي يْدِينْ اللهْ الحَيْ!</verse>
				<verse number="32">آمَا تْذَكّْرُوا الأَيَّامَاتْ الِّي فَاتُوا بَعْدْ مَا شُفْتُوا النُّورْ قَدَّاشْ تْحَمِّلْتُوا مِنْ حْرُوبَاتْ قْوِيَّة وِعْذَابْ،</verse>
				<verse number="33">مَرَّاتْ عَايْرُوكُمْ وْعَانِيتُوا مِالضِّيقْ قُدَّامْ النَّاسْ وْمَرَّاتْ شَارِكْتُوا الِّي وْقَعِّلْهُمْ الشَّيْء هَاذَا.</verse>
				<verse number="34">كِحَسِّيتُوا بِالمَرْبُوطِينْ وِقْبِلْتُوا إِنُّو أَمْلاَكُّمْ تِتْفَكِّلْكُمْ وْإِنْتُومَا فَرْحَانِينْ، وِعْرَفْتُوا الِّي إِنْتُومَا عِنْدْكُمْ أَمْلاَكْ مَا خِيرْ وْمَا تَفْنَاشْ.</verse>
				<verse number="35">هَاذَاكَا عْلاَشْ مَا تْخَلِّيوْشْ ثِيقِتْكُمْ تُضْعُفْ، رَاكُمْ بَاشْ تَاخْذُوا عْلِيهَا ثْوَابْ كْبِيرْ.</verse>
				<verse number="36">رَاكُمْ مِحْتَاجِينْ لِلصَّبْرْ بَاشْ تْنَجّْمُوا تَعْمْلُوا إِرَادِةْ اللهْ وْتَاخْذُوا الشَّيْء الِّي وْعِدْ بِيهْ.</verse>
				<verse number="37">	 بَعْدْ شْوَيَّة الِّي جَايْ بَاشْ يْجِي وْمُوشْ بَاشْ يَبْطَى.</verse>
				<verse number="38">البَارْ بِالإِيمَانْ بَاشْ يَحْيَى وْإِذَا كَانْ يَرْتَدْ، مَا نَرْضَاشْ عْلِيهْ.</verse>
				<verse number="39">آمَا أَحْنَا رَانَا مَا نَاشْ مِنْ هَاذُوكُمْ الِّي يَرْتَدّو وِيْضِيعُوا، آمَا رَانَا مِنْ هَاذُوكُمْ الِّي عِنْدْهُمْ إِيمَانْ وْيَحْفْظُوا رْوَاحْهُمْ.</verse>
			</chapter>
			<chapter number="11">
				<verse number="1">الإِيمَانْ هُوَ إِنَّا نَاثْقُوا فِي الشَّيْء الِّي نِتْرَجُّوهْ وِنْكُونُوا مِتْأَكّْدِينْ مِنْ حَاجَاتْ مَا نَاشْ نْشُوفُوا فِيهَا.</verse>
				<verse number="2">وْبِيهْ هُوَ شْهِدْ اللهْ لِلشْيُوخْ مْتَاعْ قْبَلْ.</verse>
				<verse number="3">بِالإِيمَانْ نِفْهْمُوا الِّي العَالَمْ تِخْلَقْ بْكِلْمِةْ اللهْ، وْهَكَّا الشَّيْء الِّي نْشُوفُوا فِيهْ تِعْمَلْ مِنْ حَاجَاتْ مَا هِيشْ ظَاهْرَة.</verse>
				<verse number="4">بِالإِيمَانْ قَدِّمْ هَابِيلْ للهْ ذْبِيحَة مَقْبُولَة أَكْثِرْ مِنْ قَايينْ، وْبِيهَا رْضَى عْلِيهْ اللهْ كِيفْ رَاجِلْ بَارْ، اللهْ شْهِدْلُو كِقْبِلْ القَرَابِينْ مْتَاعُو، هُوَ مَاتْ آمَا مَازَالْ يِتْكَلِّمْ بِالإِيمَانْ مْتَاعُو.</verse>
				<verse number="5">بِالإِيمَانْ أَخْنُوخْ تِرْفَعْ بَاشْ مَا يْشُوفِشْ المُوتْ، وْمَا لْقَاوْهِشْ عْلَى خَاطِرْ اللهْ رَفْعُو. وِقْبَلْ مَا يِتْرْفَعْ تِشْهِدْلُو الِّي هُوَ رَضَّى اللهْ.</verse>
				<verse number="6">وْمِنْ غِيرْ إِيمَانْ مُسْتَحِيلْ نْرَضِّيوْهْ. رَاهُو أَيْ وَاحِدْ يُقْرُبْ مِنْ اللهْ يِلْزْمُو يِمِّنْ الِّي هُوَ مُوجُودْ وْإِنُّو يْجَازِي الِّي يْفَرْكْسُوا عْلِيهْ.</verse>
				<verse number="7">بِالإِيمَانْ نُوحْ حَطْ فِي قَلْبُو كِنَبّْهُو اللهْ لْحَاجَاتْ مَا تِتْشَافِشْ وِصْنَعْ السْفِينَة بَاشْ يْمَنَّعْ عَايِلْتُو. وْهَكَّا حْكُمْ عْلَى العَالَمْ وْوَلَّي وَارِثْ لِلبِرْ الِّي يْجِي بِالإِيمَانْ.</verse>
				<verse number="8">بِالإِيمَانْ إِبْرَاهِيمْ طَاعْ وَقْتِلِّي دْعَاهْ اللهْ بَاشْ يُخْرُجْ وْيِمْشِي لِلبْلاَصَة الِّي كَانْ بَاشْ يُورِثْهَا، وِخْرَجْ البَرَّا وْهُوَ مُوشْ عَارِفْ عْلَى رُوحُو وِينْ مَاشِي.</verse>
				<verse number="9">بِالإِيمَانْ سْكِنْ فِي الأَرْضْ الِّي وِعْدُو بِيهَا اللهْ كَإِنُّو فِي أَرْضْ غْرِيبَة، سَاكِنْ فِي الخْيَامْ هُوَ وْإِسْحَاقْ وْيَعْقُوبْ الِّي مْشَارْكِينُو فِي الوَعْدْ هُوَ بِيدُو.</verse>
				<verse number="10">إِبْرَاهِيمْ كَانْ يِسْتَنَّى فِي المْدِينَة الِّي عِنْدْهَا سَاسْ الِّي اللهْ بْنَاهَا وِعْمَلْهَا.</verse>
				<verse number="11">بِالإِيمَانْ سَارَّة بِيدْهَا وَلاَّتْ قَادْرَة بَاشْ تْوَلِّي حِبْلَى حَتَّى بَعْدْ مَا عْمُرْهَا فَاتْ، مَا دَامْهَا عَرْفِتْ إِنُّو الِّي وْعِدْهَا أَمِينْ،</verse>
				<verse number="12">هَاذَاكَا عْلاَشْ مِنْ رَاجِلْ وَاحِدْ الِّي هُوَ إِبْرَاهِيمْ وِلِّي هُوَ قْرِيبْ يْمُوتْ تْوِلْدِتْ ذُرِّيَّة عْدَدْهُمْ كْبِيرْ قَدْ نْجُومْ السْمَاءْ وْمَا يِتْعَدُّوشْ كِالرْمَلْ مْتَاعْ شَطْ البْحَرْ.</verse>
				<verse number="13">وْهَاذُومَا الكُلْهُمْ مَاتُوا وْهُومَا مُؤْمْنِينْ مِنْ غِيرْ مَا يَاخْذُوا الشَّيْء الِّي وْعِدْهُمْ بِيهْ اللهْ، آمَا شَافُوهْ وْحَيُّوهْ مِنْ بْعِيدْ. وِاعْتَرْفُوا الِّي هُومَا كَانُوا بْرَايْنِيَّة وْمِتْعَدِّينْ عْلَى الأَرْضْ،</verse>
				<verse number="14">رَاهُمْ النَّاسْ الِّي يْقُولُوا الكْلاَمْ هَاذَا يْوَرِّيوْ الِّي هُومَا يْفَرْكْسُوا عْلَى بْلاَدْ.</verse>
				<verse number="15">كَانْ جَاوْ يْفَكّْرُوا فِي هَاكَا الأَرْضْ الِّي خَرْجُوا مِنْهَا، تَالِي رَاهِي كَانِتْ عِنْدْهُمْ الفُرْصَة بَاشْ يَرْجْعُوا.</verse>
				<verse number="16">آمَا هُومَا كَانُوا يْحِبُّوا عْلَى بْلاَدْ مَا خِيرْ، الِّي هِيَ البْلاَدْ الِّي فِي السْمَاءْ. هَاذَاكَا عْلاَشْ اللهْ مَا يِحْشِمْشْ مِنْ إِنُّو يِتْسَمَّى إِلاَهْهُمْ عْلَى خَاطْرُو حَضّْرِلْهُمْ مْدِينَة.</verse>
				<verse number="17">بِالإِيمَانْ إِبْرَاهِيمْ وَقْتِلِّي إمْتَحْنُو اللهْ قَدِّمْ إِسْحَاقْ ذْبِيحَة، وْهُوَ الِّي وِعْدُو اللهْ كَانْ مُسْتْعَدْ بَاشْ يْقَدِّمْ الوْلِدْ الوَحِيدْ الِّي عَنْدُو</verse>
				<verse number="18">الِّي تْقَالْ عْلِيهْ: «بْإِسْحَاقْ بَاشْ تْكُونْ عِنْدِكْ ذُرِّيَّة.»</verse>
				<verse number="19">إِبْرَاهِيمْ فْهِمْ إِنُّو اللهْ قَادِرْ بَاشْ يْقَيِّمْ النَّاسْ حَتَّى مِالمُوتْ وْرَجَّعْ إِسْحَاقْ مِالمُوتْ كَإِنُّو مَاتْ وْقَامْ.</verse>
				<verse number="20">بِالإِيمَانْ إِسْحَاقْ بَارِكْ يَعْقُوبْ وْعِيسُو بْحَاجَاتْ بَاشْ تَاقَعْ فِي المُسْتَقْبِلْ.</verse>
				<verse number="21">بِالإِيمَانْ يَعْقُوبْ وَقْتِلِّي قْرِيبْ يْمُوتْ بَارِكْ وْلاَدْ يُوسُفْ الإِثْنِينْ وْهُوَ سَاجِدْ عْلَى رَاسْ العْصَا مْتَاعُو</verse>
				<verse number="22">بِالإِيمَانْ يُوسُفْ فِي آخِرْ عُمْرُو حْكَى لْبَنِي إِسْرَائِيلْ كِيفَاشْ بَاشْ يُخْرْجُوا مِنْ مَصْرْ وْوَصَّاهُمْ كِيفَاشْ بَاشْ يِدْفْنُوا عْظَامُو.</verse>
				<verse number="23">بِالإِيمَانْ مُوسَى وَقْتِلِّي تُولِدْ خَبُّوهْ أُمُّو وْبُوهْ ثْلاَثَة شْهُرْ، كِشَافُوا الِّي هُوَ مِزْيَانْ وْمَا خَافُوشْ مِالقَرَارْ مْتَاعْ المَلِكْ.</verse>
				<verse number="24">بِالإِيمَانْ مُوسَى وَقْتِلِّي كْبِرْ مَا حَبِّشْ يِتْسَمَّى وِلْدْ بِنْتْ فَرْعُونْ،</verse>
				<verse number="25">وِاخْتَارْ بَاشْ يْعِيشْ ذْلِيلْ مْعَ شَعْبْ اللهْ عْلَى إِنُّو يِتْمَتَّعْ بِالشِّيخَاتْ مْتَاعْ الْخَطِيّة،</verse>
				<verse number="26">إِعْتَبِرْ الِّي العْذَابْ عْلَى خَاطِرْ المَسِيحْ ثَرْوَة أَعْظِمْ مِنْ كْنُوزْ مَصْرْ، عْلَى خَاطْرُو كَانْ يُخْزُرْ لِلثْوَابْ الِّي بَاشْ يَاخْذُوا فِي المُسْتَقْبِلْ</verse>
				<verse number="27">بِالإِيمَانْ مُوسَى خْرَجْ مِنْ مَصْرْ مُوشْ خَايِفْ مِالغُشْ مْتَاعْ المَلِكْ، عْلَى خَاطْرُو صْبَرْ كَإِنُّو يْشُوفْ فِلِّي مَا يِتْشَافِشْ.</verse>
				<verse number="28">بِالإِيمَانْ عْمَلْ الفِصْحْ وْرَشْ الدَّمْ، بَاشْ مَلاَكْ المُوتْ مَا يْمِسِّشْ الوْلَدْ البَدْرِي فِي كُلْ دَارْ.</verse>
				<verse number="29">بِالإِيمَانْ بَنِي إِسْرَائِيلْ تْعَدَّاوْ فِي البْحَرْ الأَحْمَرْ كَإِنّْهُمْ يِمْشِيوْ فِي البَرْ، آمَا وَقْتِلِّي المَصْرِيِّينْ حَبُّوا يَعْمْلُوا الشَّيْء هُوَ بِيدُو غَرْقُوا.</verse>
				<verse number="30">بِالإِيمَانْ طَاحِتْ الأَسْوَارْ مْتَاعْ أَرِيحَا بَعْدْ مَا دَارُوا بِيهَا بَنِي إِسْرَائِيلْ سَبْعَة أَيَّامْ.</verse>
				<verse number="31">بِالإِيمَانْ رَاحَابْ الِّي سِيرِتْهَا مُوشْ بَاهْيَة مَا مَاتِتْشْ مْعَ العَاصِينْ، عْلَى خَاطِرْهَا ضَيّْفِتْ الجَوَاسِيسْ.</verse>
				<verse number="32">وْآشْ بَاشْ نْقُولْ آخَرْ؟ الوَقْتْ مَا يِكْفِينِيشْ بَاشْ نَحْكِي عْلَى جِدْعُونْ وْبَارَاقْ وْشَمْشُونْ وْيَفْتَاحْ وْدَاوُدْ وْصَمُوئِيلْ وِالأَنْبِيَاءْ.</verse>
				<verse number="33">الِّي بِالإِيمَانْ غَلْبُوا بُلْدَانْ وْحُكْمُوا بِالعَدْلْ وِخْذُوا الشَّيْء الِّي وْعِدْهُمْ بِيهْ اللهْ وْسَكّْرُوا افَّامْ الصْيُودَا</verse>
				<verse number="34">وْطَفَّاوْ النَّارْ الهَايْجَة وِنْجَاوْ مِالمُوتْ بِالسْيُوفَا وِتْقَوَّاوْ بَعْدْ مَا كَانُوا ضْعَافْ وْوَلاَّوْ قْوِيِّينْ فِي الحَرْبْ وْخَلَّاوْ جْيُوشْ البْرَايْنِيَّة يُهْرْبُوا،</verse>
				<verse number="35">وِنْسَاء رَجْعُولْهُمْ الِّي مَاتُولْهُمْ بَعْدْ مَا قَامُوا. وْثَمَّة شْكُونْ تْعَذّْبُوا وْمَا حَبُّوشْ يِتْسَيّْبُوا بَاشْ يْقُومُوا مَرَّة أُخْرَى لْحَيَاةْ مَا خِيرْ،</verse>
				<verse number="36">ثَمَّة أُخْرِينْ عَانَاوْ مِالتْمِسْخِيرْ وِالضَّرْبَانْ بِالسُّوطْ، وْعَانَاوْ حَتَّى مِالسْلاَسِلْ وِالحَبْسْ.</verse>
				<verse number="37">وْثَمَّة شْكُونْ مِنْهُمْ الِّي تْرُجْمُوا وْثَمَّة شْكُونْ تْقَصُّوا عْلَى ثْنِينْ وِتْقَتْلُوا بِالسْيُوفَا وْثَمَّة شْكُونْ تْشَرّْدُوا لاَبْسِينْ جْلُودْ الغْنَمْ وِالمْعِيزْ مَحْرُومِينْ وْمَقْهُورِينْ وْمَظْلُومِينْ،</verse>
				<verse number="38">العَالَمْ مَا كَانِشْ مِسْتْحَقِّلْهُمْ، ضَايْعِينْ فِي الخْلاَء وِالجْبَالْ وِالمْغَاغِرْ وِالدْوَامِيسْ مْتَاعْ الأَرْضْ.</verse>
				<verse number="39">وْهَاذُومَا الكُلْهُمْ مَا خْذُوشْ الشَّيْء الِّي تْوَعْدُوا بِيهْ رَغْمِلِّي تِشْهِدِّلْهُمْ الِّي هُومَا مُؤْمْنِينْ،</verse>
				<verse number="40">مَا دَامُو اللهْ حَضِّرْ حَاجَة مَا خِيرْ لِينَا أَحْنَا بَاشْ مَا يْكُونُوشْ كَامْلِينْ مِنْ غِيرْنَا.</verse>
			</chapter>
			<chapter number="12">
				<verse number="1">هَاذَاكَا عْلاَشْ مَا دَامْنَا دَايْرَة بِينَا سْحَابَة كْبِيرَة مْتَاعْ شْهُودْ، خَلِّينَا انَّحِّيوْ عْلِينَا كُلْ رْزَنْ وِالذْنُوبْ الِّي لاَصْقَة فِينَا، وْخَلِّينَا نِجْرِيوْ بْصَبْرْ فِي السِّبَاقْ الِّي تْحَطِّينَا فِيهْ،</verse>
				<verse number="2">وْإِحْنَا خَازْرِينْ لْيَسُوعْ الِّي إِيمَانَّا يِبْدَى فِيهْ هُوَ وْيُوفَى فِيهْ هُوَ، الِّي صْبَرْ عْلَى الصَّلِيبْ عْلَى جَالْ الفَرْحَة الِّي تِعْطَاتْلُو وْمُوشْ عَامِلْ حْسَابْ لِلعَارْ، وِقْعَدْ عْلَى يْمِينْ العَرْشْ مْتَاعْ اللهْ.</verse>
				<verse number="3">فَكّْرُوا فِي هَاكَا الِّي صْبَرْ عْلَى العْذَابْ الِّي عَذّْبُوهْ بِيهْ النَّاسْ المِذْنْبِينْ بَاشْ مَا تِتْعْبُوشْ وِقْلُوبْكُمْ مَا تِفْشِلْشْ.</verse>
				<verse number="4">رَاكُمْ مَا زِلْتُوا مَا قَاوِمْتُوشْ الذْنُوبْ حَتَّى لِينْ دَمّْكُمْ يِجْرِي.</verse>
				<verse number="5">يَاخِي نْسِيتُوا الكْلاَمْ الِّي يْشَجَّعْ الِّي يْكَلِّمْكُمْ بِيهْ كِيفْ وْلاَدُو: يَا وِلْدِي، مَا تَحْقِرْشْ تَأْدِيبْ الرَّبْ، وْمَا تَيِّسْشْ وَقْتِلِّي يْوَبّْخِكْ،</verse>
				<verse number="6">رَاهُو الِّي يْحِبُّو الرَّبْ يْأَدّْبُوا وْيَضْرِبْ بِالسُّوطْ وِلْدُو الِّي يِقْبْلُو.</verse>
				<verse number="7">يِلْزِمْكُمْ تِتْحَمّْلُوا الوْجَايِعْ الِّي اللهْ يْأَدِّبْ فِيكُمْ بِيهُمْ. اللهْ يْعَامِلْ فِيكُمْ كِيفْ وْلاَدُو، وْآنَاهُو الوْلَدْ الِّي بُوهْ مَا يْأَدّْبُوشْ؟</verse>
				<verse number="8">إِذَا كَانْ تَبْقَاوْ مَا تِتْأَدّْبُوشْ، وِالنَّاسْ الكُلْ تْأَدّْبُوا، إِمَّالاَ رَاكُمْ وْلاَدْ زْنَى مُوشْ وْلاَدْ اللهْ.</verse>
				<verse number="9">زِيدْ عْلَى هَاذَا كَانُوا عِنْدْنَا أُبَّيَّانْ فِي الأَرْضْ يْأَدّْبُوا فِينَا وْإِحْنَا سْمَعْنَا كْلاَمْهُمْ. يَاخِي مُوشْ لاَزِمْنَا نِسْمْعُوا أَكْثِرْ كْلاَمْ بُونَا الِّي فِي السْمَاءْ وْنَحْيَاوْ؟</verse>
				<verse number="10">رَاهُمْ هَاذُومَا أَدّْبُونَا شْوَيَّة وَقْتْ كِيفْ مَا حَبُّوا، آمَا هُوَ يْأَدِّبْنَا لْمَصْلْحِتْنَا بَاشْ نْشَارْكُوهْ فِي قَدَاسْتُو.</verse>
				<verse number="11">فِي الوَقْتْ الحَاضِرْ كُلْ تَأْدِيبْ يُظْهُرْ الِّي هُوَ يْحَزِّنْ أَكْثِرْ مِنُّو يْفَرَّحْ، وْفِي الإِخِّرْ يْجِيبْ الغَلَّة مْتَاعْ البِرْ الِّي فِيهَا السَّلاَمْ لِلِّي ادَّرْبُوا عْلَى التَّأْدِيبْ هَاذَاكَا.</verse>
				<verse number="12">هَاذَاكَا عْلاَشْ إِكْبْسُوا يْدِيكُمْ المِرْخِيَّة وِرْكَايِبْكُمْ الِّي تُرْعُشْ،</verse>
				<verse number="13">وْأَعْمْلُوا ثْنَايَا مِصْوَابَة لْسَاقِيكُمْ بَاشْ العَايِبْ مَا يْوَلِّيشْ مُعَاقْ وْبِالعَكْسْ يِتْشْفَى.</verse>
				<verse number="14">اسْعَاوْ أَكْثِرْ مَا تْنَجّْمُوا بَاشْ تْكُونْ عَلاَقِتْكُمْ بَاهْيَة مْعَ النَّاسْ الكُلْ، وْأَسْعَاوْ بَرْشَة لِلقَدَاسَة الِّي مِنْ غِيرْهَا حَتَّى حَدْ مَا هُو بَاشْ يْشُوفْ اللهْ.</verse>
				<verse number="15">حِلُّوا عِينِيكُمْ بَاشْ حَتَّى وَاحِدْ مَا يِتْحْرِمْ مِنْ نِعْمِةْ اللهْ، بَاشْ مَا يِنْبِتْشْ عِرْقْ مْرَارَة وِيْسَبِبْ مَشَاكِلْ وِيْخَلِّي بَرْشَة نَاسْ يِفْسْدُوا،</verse>
				<verse number="16">بَاشْ حَتَّى وَاحِدْ مَا يْكُونْ فَاسِدْ وِلاَّ مَا عِنْدُوشْ دِينْ كِيفْ عِيسُو الِّي بَاعْ حَقُّو فِي إِنُّو هُوَ الكْبِيرْ فِي العْمُرْ بِفْطُورْ وَاحِدْ.</verse>
				<verse number="17">رَاكُمْ تَعْرْفُوا الِّي مْبَاعِدْ وَقْتِلِّي حَبْ يُورِثْ البَرْكَة مَا تِقْبِلْشْ وْمَا عَادِشْ عَنْدُو فُرْصَة بَاشْ يْتُوبْ، رَغْمِلِّي فَرْكِسْ عْلِيهَا وْهُوَ يِبْكِي بِالدْمُوعْ.</verse>
				<verse number="18">رَاكُمْ مَا جِيتُوشْ لِجْبَلْ يْنَجِّمْ يِتْمَسْ، لْنَارْ شَاعْلَة وِظْلاَمْ وِضْبَابْ وِمْطَرْ قْوِيَّة،</verse>
				<verse number="19">وْصُوتْ بُوقْ وْصُوتْ الكِلْمَاتْ خَلَّى الِّي يِسْمْعُوا فِيهْ يُطْلْبُوا بَاشْ مَا يِتْقَالِلْهُمْ حَتَّى كِلْمَة أُخْرَى.</verse>
				<verse number="20">وْهُومَا مَا نَجّْمُوشْ يِتْحَمّْلُوا الأَمْرْ الِّي تِعْطَالْهُمْ: «إِذَا كَانْ حَتَّى حَيَوَانْ يْمِسْ الجْبَلْ رَاهُو بَاشْ يْتَرْجَمْ.»</verse>
				<verse number="21">المَنْظِرْ كَانْ يِرْعِبْ حَتَّى لِينْ مُوسَى قَالْ: «رَانِي نِتْرْعِدْ مِالخُوفْ.»</verse>
				<verse number="22">آمَا رَاكُمْ جِيتُوا لِجْبَلْ صِهْيُونْ، لِمْدِينِةْ اللهْ الحَيْ، أُورْشَلِيمْ مْتَاعْ السْمَاءْ وِمْلاَيْكَة بْلاَ حْسَابْ وِلْمَحْفِلْ مْتَاعْ النَّاسْ المُجْتَمْعِينْ،</verse>
				<verse number="23">وِكْنِيسِة المُولُودِينْ اللْوَالَى الِّي أَسَامِيهُمْ مَكْتُوبَة فِي السْمَاءْ، وِالله الِّي هُوَ القَاضِي مْتَاعْ النَّاسْ الكُلْ، وِلأَرْوَاحْ الأَبْرَارْ الِّي وَلاَّوْ كَامْلِينْ،</verse>
				<verse number="24">وِلْيَسُوعْ الِّي هُوَ الوْسِيطْ الِّي يْجِيبْ السَّلاَمْ مْتَاعْ عَهْدْ جْدِيدْ، وِلْدَمْ مَرْشُوشْ يِتْكَلِّمْ خِيرْ مِنْ دَمْ هَابِيلْ.</verse>
				<verse number="25">أَحْرْصُوا عْلَى إِنّْكُمْ مَا تُرْفْضُوشْ هَاكَا الِّي يِتْكَلِّمْ. إِذَا هُومَا مَا نَجّْمُوشْ يُهْرْبُوا كِرَفْضُوا الِّي نَبِّهْهُمْ فِي الأَرْضْ، كِيفَاشْ أَحْنَا بَاشْ نُهْرْبُوا كِنُرْفْضُوا الِّي نَبِّهْنَا مِالسْمَاءْ؟</verse>
				<verse number="26">صُوتُو فِي الوَقْتْ هَاذَاكَا زَلْزِلْ الأَرْضْ، آمَا تَوَّا وْعِدْ: «مَرَّة أُخْرَى، مَا نِيشْ بَاشْ نْزَلْزِلْ الأَرْضْ آكَاهُو، آمَا بَاشْ نْزَلْزِلْ السْمَاءْ زَادَا.»</verse>
				<verse number="27">الكِلْمَة هَاذِي «مَرَّة أُخْرَى» تْوَرِّي الِّي الحَاجَاتْ الِّي تِتْزَلْزِلْ تِتْنَحَّى وِلِّي هِيَ مَخْلُوقَة، بَاشْ تَبْقَى الحَاجَاتْ الِّي مَا تِتْزَلْزِلْشْ.</verse>
				<verse number="28">هَاذَاكَا عْلاَشْ خَلِّينَا يْكُونْ عِنْدْنَا شُكْرْ للهْ وْإِحْنَا قَاعْدِينْ نَاخْذُوا فِي مَمْلْكَة مَا تِتْزَلْزِلْشْ، وِلِّي بِيهْ نِعْبْدُوا اللهْ وْنِحْتَرْمُوهْ وِنْخَافُوهْ كِيفْ مَا يْحِبْ،</verse>
				<verse number="29">رَاهُو «إِلاَهْنَا نَارْ تَاكُلْ.»</verse>
			</chapter>
			<chapter number="13">
				<verse number="1">خَلِّي المْحَبَّة الِّي بِينْ الإِخْوَة تْكُونْ دَايْمَة</verse>
				<verse number="2">وْمَا تَنْسَاوْشْ بَاشْ تْرَحّْبُوا بِالبْرَايْنِيَّة، رَاهُو بِالشَّيْء هَاذَا ثَمَّة شْكُونْ الِّي ضَيّْفُوا مْلاَيْكَة مِنْ غِيرْ مَا يَعْرْفُوا.</verse>
				<verse number="3">اذَّكّْرُوا الِّي مَرْبُوطِينْ فِي الحَبْسْ كَإِنّْكُمْ فِي الحَبْسْ مْعَاهُمْ، وِالْمَذْلُولِين كَإِنّْكُمْ مَذْلُولِينْ مْعَاهُمْ.</verse>
				<verse number="4">خَلِّي النَّاسْ الكُلْهُمْ يِحْتَرْمُوا الْحَياةْ الزَّوْجِيَّة، وْخَلِّي الفَرْشْ يْكُونْ طَاهِرْ، رَاهُو اللهْ بَاشْ يُحْكُمْ عْلَى الفَاسْدِينْ وِلِّي يَزْنُوا.</verse>
				<verse number="5">خَلِّي سِيرِتْكُمْ تْكُونْ طَاهْرَة مِنْ مْحَبِّةْ الفْلُوسْ. اقْتَنْعُوا بِلِّي عِنْدْكُمْ. رَاهُو اللهْ قَالْ: «عُمْرِي مَا نْهَمّْلِكْ وْلاَ نْخَلِّيكْ.»</verse>
				<verse number="6">وِانَّجْمُوا نْقُولُوا وْإِحْنَا وَاثْقِينْ: الرَّبْ يْعَاوِنِّي مَا نْخَافِشْ. شْنُوَّة البَشَرْ بَاشْ يَعْمِلِّي؟</verse>
				<verse number="7">اذَّكّْرُوا القَادَة مْتَاعْكُمْ الِّي حْكَاوْلْكُمْ عْلَى كِلْمِةْ اللهْ. أُخْزْرُوا لِنْهَايِةْ سِيرِتْهُمْ وْتَبّْعُوهُمْ فِي الإِيمَانْ.</verse>
				<verse number="8">يَسُوعْ المَسِيحْ هُوَ بِيدُو آمِسْ وِاليُومْ وْلِلأَبَدْ.</verse>
				<verse number="9">مَا اتَّبْعُوشْ أَيْ تَعْلِيمْ غْرِيبْ وْكِيفْ مَا جَا، رَاهُو بَاهِي إِذَا كَانْ القَلْبْ يِتْقَوَّى بِالنِّعْمَة، مُوشْ بُمَّاكِلْ مْتَاعْ عِبَادَاتْ مَا نَفْعِتْشْ الِّي تَبّْعُوهَا.</verse>
				<verse number="10">عِنْدْنَا مَذْبَحْ مَاكَانِشْ للِّي كَانُوا يِخْدْمُوا فِي الخِيمَة الحَقْ بَاشْ يَاكْلُوا مِنُّو.</verse>
				<verse number="11">رَاهُمْ الحَيَوَانَاتْ الِّي يْجِيبْ دَمّْهُمْ كْبِيرْ الكُهَّانْ لْقُدْسْ الأَقْدَاسْ عْلَى خَاطِرْ الذْنُوبْ يِتْحَرْقُوا البَرَّة مِالمْدِينَة.</verse>
				<verse number="12">وْهَكَّا يَسُوعْ زَادَا، تْعَذِّبْ لْبَرَّة مِالبِيبَانْ مْتَاعْ المْدِينَة، بَاشْ يْقَدِّسْ النَّاسْ بْدَمُّو هُوَ.</verse>
				<verse number="13">إِمَّالاَ خَلِّينَا نُخْرْجُولُو لْبَرَّا مِالمْدِينَة وِنْهِزُّوا العْذَابْ وِالعَارْ الِّي هَزُّو هُوَ.</verse>
				<verse number="14">رَانَا مَا عِنْدْنَاشْ مْدِينَة دَايْمَة لِهْنَا، آمَا رَانَا نلَوّْجُوا عْلَى المْدِينَة الِّي بَاشْ تْجِي فِي المُسْتَقْبِلْ.</verse>
				<verse number="15">خَلِّينَا دِيمَا نْقَدّْمُوا لْرَبِّي ذْبِيحَة مْتَاعْ تَسْبِيحْ عْلَى طْرِيقْ يَسُوعْ، الِّي هِيَ الغَلَّة الِّي تُخْرُجْ مِالفُمْ الِّي يِعْتَرِفْ بْإِسْمُو.</verse>
				<verse number="16">مَا تَنْسَاوْشْ بَاشْ تَعْمْلُوا الخِيرْ وْتِتْشَارْكُوا فِي الحَاجَاتْ الِّي عِنْدْكُمْ، رَاهِي الذْبَايِحْ الِّي كِيفْ هَكَّا تْرَضِّي اللهْ.</verse>
				<verse number="17">طِيعُوا القَادَة مْتَاعْكُمْ وْأَسْمْعُوا كْلاَمْهُمْ، رَاهُمْ حَارْصِينْ عْلَى رْوَاحْكُمْ كَإِنّْهُمْ بَاشْ يِتْحَاسْبُوا عْلِيهَا، بَاشْ يَعْمْلُوا الشَّيْء هَاذَا وْهُومَا فَرْحَانِينْ، مُوشْ وْهُومَا حْزَانَى مَا كَانِشْ رَاكُمْ مَا تِسْتْفَادُوشْ.</verse>
				<verse number="18">صَلِّيوْلْنَا، رَانَا مِتْأَكّْدِينْ الِّي أَحْنَا عِنْدْنَا ضَمِيرْ، نْحِبُّوا نِتْصَرّْفُوا بِالقْدَا فِي كُلْ شَيْء.</verse>
				<verse number="19">نْأَكِّدْ عْلِيكُمْ أَكْثِرْ مَا يُمْكِنْ بَاشْ تْصَلِّيو إِنِّي نَرْجْعِلْكُمْ فِيسَعْ.</verse>
				<verse number="20">وْإِلاَهْ السَّلاَمْ الِّي قَيّمْ رَبّْنَا يَسُوعْ مِنْ بِينْ المُوتَى، الِّي هُوَ الرَّاعِي العْظِيمْ مْتَاعْ الغْنَمْ، بْدَمْ العَهْدْ الِّي يَبْقَى لِلأَبَدْ،</verse>
				<verse number="21">بَاشْ يَعْطِيكُمْ كُلْ شَيْء بَاهِي بَاشْ تْنَجّْمُوا تَعْمْلُوا إِرَادْتُو ؛ وْهُوَ قَاعِدْ يَعْمِلْ فِينَا فِي الشَّيْء الِّي يْرَضِّيهْ عْلَى طْرِيقْ يَسُوعْ المَسِيحْ لِيهْ المَجْدْ لِلأَبَدْ. آمِينْ.</verse>
				<verse number="22">نُطْلُبْ مِنْكُمْ، يَا خْوَاتِي، إِنّْكُمْ تِتْحَمّْلُوا جْوَابِي الِّي شَجَّعْتْكُمْ بِيهْ، رَانِي كْتِبْتْهُولْكُمْ بْإِخْتِصَارْ.</verse>
				<verse number="23">نْخَبِّرْكُمْ الِّي خُونَا تِيمُوثَاوُسْ خْرَجْ مِالحَبْسْ. تَوْ نْجِيكُمْ آنَا وْيَاهْ إِذَا كَانْ يْجِي عْلَى قْرِيبْ.</verse>
				<verse number="24">سَلّْمُوا عْلَى القَادَة مْتَاعْكُمْ الكُلْهُمْ وِعْلَى المُؤْمْنِينْ الكُلْهُمْ. يْسَلْمُوا عْلِيكُمْ الإِخْوَة الِّي جَاوْ مِنْ إِيطَالْيَا.</verse>
				<verse number="25">النِّعْمَة مْعَاكُمْ الكُلْكُمْ. آمِينْ.</verse>
			</chapter>
		</book>
		<book number="59">
			<chapter number="1">
				<verse number="1">سَلاَمْ مِنْ يَعْقُوبْ عَبْدْ اللهْ وِالرَّبْ يَسُوعْ المَسِيحْ لِلمُؤْمْنِينْ المْفَرّْقِينْ مِنْ العْرُوشَاتْ الأَثْنَاشْ مْتَاعْ بَنِي إِسْرَائِيلْ.</verse>
				<verse number="2">أَفْرْحُوا بَرْشَة، يَا إِخْوْتِي، وَقْتِلِّي تَاقْعُوا فِي أَنْوَاعْ المَشَاكِلْ الكُلْهَا.</verse>
				<verse number="3">إِنْتُومَا تَعْرْفُوا الِّي إِيمَانْكُمْ كِيِتْجَرِّبْ فِيهَا يْجِيبْ الصَّبْرْ.</verse>
				<verse number="4">خَلِّي الصَّبْرْ تْكُونْ عَنْدُو أَعْمَالْ كَامْلَة بَاشْ تْوَلِّيوْا كَامْلِينْ مِالجِيهَاتْ الكُلْهَا، مُوشْ نَاقِصْكُمْ حَتَّى شَيْء.</verse>
				<verse number="5">وْإِذَا كَانْ وَاحِدْ فِيكُمْ تُنْقْصُو الحِكْمَة، خَلِّيهْ يُطْلُبْهَا مِنْ عِنْدْ اللهْ، رَاهُو اللهْ يَعْطِي لِلنَّاسْ الكُلْ بِالفَايِضْ وْمَا يْلُومِشْ.</verse>
				<verse number="6">وْخَلِّيهْ يُطْلُبْهَا بْإِيمَانْ مَا فِيهِشْ حَتَّى شَكْ، عْلَى خَاطِرْ الِّي يْشِكْ يِشْبِهْ لْمُوجْ البْحَرْ وَقْتِلِّي تَلْعِبْ بِيهْ الرِّيحْ وِتْحَرّْكُو.</verse>
				<verse number="7">وْوَاحِدْ كِيفْ هَاذَا مَا يِلْزْمُوشْ يِتْصَوِّرْ الِّي هُوَ بَاشْ يَاخُذْ حَاجَة مِنْ عِنْدْ الرَّبْ،</verse>
				<verse number="8">الإِنْسَانْ الِّي رَايُو مُوشْ ثَابِتْ رَاهُو يِتْرَدِدْ فِي الحَاجَاتْ الِّي يَعْمِلْهُمْ الكُلْهُمْ.</verse>
				<verse number="9">خَلِّي الخُو المِتْوَاضَعْ يِتْفُوخِرْ عْلَى خَاطْرُو قَدْرُو عَالِي</verse>
				<verse number="10">وِالغْنِي يِتْفُوخِرْ عْلَى خَاطْرُو مِتْوَاضَعْ، رَاهُو الغْنِى يِفْنَى كِيفْ النُّوَّارْ مْتَاعْ الحْشِيشْ:</verse>
				<verse number="11">الشَّمْسْ الِّي تَحْرِقْ تُطْلُعْ وِتْيَبِّسْ الحْشِيشْ، يَاخِي النُّوَّارْ مْتَاعُو يْطِيحْ وْمَا عَادِشْ يْوَلِّي جْمِيلْ. هَكَّاكَا يِذْبِلْ الغْنِي وَقْتِلِّي هُوَ لاَهِي فِي الحَاجَاتْ الِّي يَعْمِلْ فِيهُمْ.</verse>
				<verse number="12">صَحَّة لِيهْ الِّي يُصْبُرْ عْلَى التَّجْرْبَة، عْلَى خَاطْرُو كِيِنْجَحْ فِي التَّجْرْبَة يَاخُذْ التَّاجْ مْتَاعْ الحَيَاةْ الِّي وْعِدْ بِيهْ الرَّبْ النَّاسْ الِّي يْحِبُّوهْ.</verse>
				<verse number="13">وْإِذَا وَاحِدْ دْخَلْ فِي تَجْرْبَة، مَا يِلْزْمُوشْ يْقُولْ: «المِحْنَة هَاذِي مِنْ عِنْدْ اللهْ!» عْلَى خَاطِرْ اللهْ مَا يْجَرّْبُوشْ الشَّرْ وْهُوَ مَا يْجَرَّبْ حَتَّى حَدْ بِالشَّرْ،</verse>
				<verse number="14">آمَا الإِنْسَانْ يِتْجَرِّبْ وَقْتِلِّي تِخْدْعُو وِتْغُرُّو الشَّهْوَة مْتَاعُو.</verse>
				<verse number="15">وِالشَّهْوَة إِذَا تِحْبِلْ تْجِيبْ الذَّنْبْ، وِالذَّنْبْ إِذَا يِكْبِرْ يْجِيبْ المُوتْ.</verse>
				<verse number="16">يَا خْوَاتِي الِّي نْحِبّْهُمْ، مَا تِتْخِدْعُوشْ</verse>
				<verse number="17">كُلْ هْدِيَّة صَالْحَة وْكُلْ مَوْهْبَة كَامْلَة تِنْزِلْ مِنْ فُوقْ، مِنْ عِنْدْ بُو الأَنْوَارْ. وْهُوَ الِّي لاَ يِتْبَدِّلْ وْلاَ يْدُورْ وْلا عِندُو ظُّلْ،</verse>
				<verse number="18">وْلِدْنَا بْكِلْمِةْ الحَقْ كِيفْ مَا حَبْ بَاشْ نْكُونُوا الغَلَّة الأُولَى مْتَاعْ الخْلِيقَة.</verse>
				<verse number="19">أَعْرْفُوا الشَّيْء هَاذَا، يَا خْوَاتِي الِّي نْحِبّْهُمْ، خَلِّي كُلْ وَاحِدْ فِيكُمْ يِسْمَعْ فِيسَعْ وْيِتْكَلِّمْ فِي عَقْلُو، يَاخُذْ وَقْتْ بَاشْ يِتْغَشِشْ،</verse>
				<verse number="20">رَاهُو الغُشْ مْتَاعْ الإِنْسَانْ مَا يَعْمِلْشْ البِرْ مْتَاعْ اللهْ.</verse>
				<verse number="21">إِمَّالاَ أَرْمِيوْ عْلِيكُمْ النْزَاسَة الكُلْهَا وْأَيْ شَرْ مَازِلْتُوا تَعْمْلُوا فِيهْ، وْإِقْبْلُوا بِسْهُولَة الكِلْمَة الِّي مَغْرُوسَة فِيكُمْ وِلِّي قَادْرَة بَاشْ تْخَلِّصْ نْفُوسْكُمْ.</verse>
				<verse number="22">مَا تِسْمْعُوشْ كْلاَمْ اللهْ آكَاهُو مِنْ غِيرْ مَا تَعْمْلُوا بِيهْ وِتْغُشُّوا رْوَاحْكُمْ.</verse>
				<verse number="23">الِّي يِسْمَعْ الكْلاَمْ وْمَا يَعْمِلْشْ بِيهْ يْكُونْ كِيفْ الِّي يْشُوفْ وِجْهُو فِي المْرَايَة،</verse>
				<verse number="24">رَاهُو يْشُوفْ وِجْهُو وْيِمْشِي، وِمْبَاعِدْ يِنْسَى رُوحُو بِالوَقْتْ كِيفَاشْ كَانْ.</verse>
				<verse number="25">وْآمَا الِّي يْشُوفْ الشَّرِيعَة الكَامْلَة، شَرِيعِةْ الحُرِّيَّة، وِيْدَاوِمْ عْلِيهَا، مُوشْ يِسْمَعْ ويِنْسَى، آمَا يَعْمِلْ بِيهَا، صَحَّة لِيهْ فِي الشَّيْء الِّي يَعْمْلُو.</verse>
				<verse number="26">وِلِّي مَاشِي فِي بَالُو الِّي هُوَ مِدَّيِّنْ وْمَا يْشِدِّشْ لْسَانُو، رَاهُو يِخْدَعْ فِي رُوحُو وِالتَّدَيُّنْ مْتَاعُو فَارِغْ.</verse>
				<verse number="27">رَاهُو التَّدَيُّنْ الطَّاهِرْ وِالنْظِيفْ عِنْدْ اللهْ الآبْ هُوَ إِنُّو الإِنْسَانْ يِتْلْهَى بِاليْتَامَى وِالنْسَاء الِّي رْجَالْهُمْ مُوتَى فِي ضِيقْهُمْ، وْإِنُّو يْصُونْ رُوحُو مِالنْجَاسَة مْتَاعْ العَالَمْ.</verse>
			</chapter>
			<chapter number="2">
				<verse number="1">وْمَا دَامْكُمْ، يَا خْوَاتِي، مُؤْمْنِينْ بْرَبْنَا يَسُوعْ المَسِيحْ الِّي لِيهْ المَجْدْ، مَا تْمَيّْزُوشْ حَتَّى حَدْ عْلَى الآخَرْ.</verse>
				<verse number="2">إِذَا كَانْ دْخَلْ لِلمَجْمَعْ مْتَاعْكُمْ وَاحِدْ غْنِي فِي صْوَابْعُو خْوَاتِمْ ذْهَبْ وْلاَبِسْ لِبْسَة غَالْيَة، وِمْبَاعِدْ دْخَلْ وَاحِدْ فْقِيرْ لاَبِسْ لِبْسَة قْدِيمَة،</verse>
				<verse number="3">وِتْلَفِّتُّوا لِلِّي لاَبِسْ اللِّبْسَة الغَالْيَة وْقُلْتُولُو: «إِنْتِ أُقْعُدْ هْنَا فِي البْلاَصَة الأُولَى»، وْقُلْتُوا لِلفْقِيرْ: «إِنْتِ آقِفْ لْغَادِي»، وِلاَّ «أُقْعُدْ هْنَا عِنْدْ سَاقِينَا»،</verse>
				<verse number="4">إِذَا عْمَلْتُوا هَكَّا، يَاخِي مَا تْكُونُوشْ فَرِّقْتُوا مَا بِينْ بْعَضْكُمْ وْوَلِّيتُوا تُحْكْمُوا بْنِيَّة خَايْبَة؟</verse>
				<verse number="5">اسْمْعُوا، يَا إِخْوْتِي الِّي نْحِبّْهُمْ: يَاخِي مُوشْ اللهْ خْتَارْ الفُقَرَاءْ مْتَاعْ العَالَمْ هَاذَا بَاشْ يْكُونُوا غُنْيَا بِالإِيمَانْ وْيُورْثُوا المَمْلْكَة الِّي وْعِدْ بِيهَا الِّي يْحِبُّوهْ؟</verse>
				<verse number="6">وْإِنْتُومَا تَحْقْرُوا فِي الفْقِيرْ! وِشْكُونْهُمْ الِّي يُظْلْمُوا فِيكُمْ وِيْهِزُّوا فِيكُمْ لِلمْحَاكِمْ، يَاخِي مُوشْ الغُنْيَا؟</verse>
				<verse number="7">يَاخِي مُوشْ هُومَا الِّي يَكْفْرُوا بِالإِسْمْ العْظِيمْ الِّي تِدْعِيتُوا بِيهْ؟</verse>
				<verse number="8">إِذَا كَانْ تَعْمْلُوا بْأَعْظِمْ وْصِيَّة فِي الشَّرِيعَة الِّي وَصَّى بِيهَا الكْتَابْ المُقَدَّسْ، وِلِّي هِيَ: «حِبْ قْرِيبِكْ كِيفْ مَا تْحِبْ رُوحِكْ»، رَاهُو أَحْسِنْ مَا تَعْمْلُوا.</verse>
				<verse number="9">وْآمَا إِذَا كَانْ عَامِلْتُوا وَاحِدْ عْلَى الآخَرْ رَاكُمْ تَعْمْلُوا ذَنْبْ وِالشَّرِيعَة تُحْكُمْ عْلِيكُمْ الحُكْمْ مْتَاعْهَا الِّي تُحْكْمُو عْلِيكُمْ كِيفْ ظَالْمِينْ.</verse>
				<verse number="10">وِلِّي عْمَلْ بِالشَّرِيعَة الكُلْهَا وْقَصِّرْ فِي وْصِيَّة وَحْدَة مِنْهَا رَاهُو غْلُطْ فِيهَا الكُلْهَا،</verse>
				<verse number="11">رَاهُو الِّي قَالْ: «مَا تَزْنَاشْ»، قَالْ زَادَا: «مَا تُقْتُلْشْ.» وْإِذَا كَانْ قْتَلْتْ وْمَا زْنِيتِشْ، رَاكْ كَسِّرْتْ الشَّرِيعَة.</verse>
				<verse number="12">إِمَّالاَ اتْكَلّْمُوا وْأَعْمْلُوا كِيفْ النَّاسْ الِّي اللهْ بَاشْ يُحْكُمْ عْلِيهُمْ بِالشَّرِيعَة الِّي تْرُدّْنَا أَحْرَارْ،</verse>
				<verse number="13">رَاهُو الحُكْمْ مَا يَرْحِمْشْ الِّي مَا يَرْحِمْشْ، وِالرَّحْمَة تِغْلِبْ الحُكْمْ.</verse>
				<verse number="14">شْنُوَّة فَايِدْةْ الإِنْسَانْ، يَا إِخْوْتِي، كِيْقُولْ الِّي هُوَ عَنْدُو إِيمَانْ مِنْ غِيرْ مَا تْكُونْ عَنْدُو أَعْمَالْ؟ يَاخِي الإِيمَانْ هَاذَا يْنَجِّمْ يْخَلّْصُو؟</verse>
				<verse number="15">إِذَا كَانْ فِي وُسْطْكُمْ خُو وِلاَّ أُخْتْ عْرَايَا وْمَا عِنْدْهُمْشْ حَتَّى شَيْء يَاكْلُوهْ،</verse>
				<verse number="16">شْنُوَّة الفَايْدَة كِتْقُولُولْهُمْ: «امْشِيوْ مُطْمَانِينْ! أُسْخْنُوا وْأَشْبْعُوا»، إِذَا كَانْ مَا تَعْطِيوْهُمْشْ الشَّيْء الِّي مِحْتَاجِينْلُو؟</verse>
				<verse number="17">الإِيمَانْ زَادَا، إِذَا كَانُو مِنْ غِيرْ أَعْمَالْ رَاهُو مِيتْ.</verse>
				<verse number="18">وْمُمْكِنْ وَاحِدْ مِنْكُمْ يْقُولْ: «إِنْتِ عِنْدِكْ إِيمَانْ وْآنَا عِنْدِي أَعْمَالْ، وَرِّينِي كِيفَاشْ يْكُونْ إِيمَانِكْ مِنْ غِيرْ أَعْمَالْ، وْآنَا نْوَرِّيكْ إِيمَانِي بِالأَعْمَالْ مْتَاعِي.»</verse>
				<verse number="19">إِنْتِ تِمِّنْ إِنُّو اللهْ وَاحِدْ؟ هَاذَا بَاهِي. وِالشْوَاطِنْ زَادَا يِمّْنُوا بِيهْ وْيِتْرَعْدُوا.</verse>
				<verse number="20">يَا بَشَرْ يَلِّي مَا عِنْدِكْشْ عْقَلْ، يَاخِي تْحِبْ دَلِيلْ الِّي الإِيمَانْ يْكُونْ مِنْ غِيرْ فَايْدَة مِنْ غِيرْ أَعْمَالْ؟</verse>
				<verse number="21">شُوفْ بُونَا إِبْرَاهِيمْ، يَاخِي مُوشْ تْبَرِرْ بِالأَعْمَالْ وَقْتِلِّي قَدِّمْ وِلْدُو إِسْحَاقْ عْلَى المَذْبَحْ؟</verse>
				<verse number="22">إِنْتِ تْشُوفْ الِّي إِيمَانُو خْدِمْ مْعَ أَعْمَالُو، وْإِيمَانُو وَلَّى كَامِلْ بِالأَعْمَالْ،</verse>
				<verse number="23">وْهَكّا تَمْ الشَّيْء الِّي قَالُو الكْتَابْ المُقَدَّسْ: «إِبْرَاهِيمْ امِّنْ بِالله وَاللهْ رَدُّو بَارْ» وِتْسَمَّى خَلِيلْ اللهْ.</verse>
				<verse number="24">شُفْتُوا كِيفَاشْ، إِمَّالاَ، الِّي الإِنْسَانْ يِتْبَرِرْ بِالأَعْمَالْ مُوشْ بِالإِيمَانْ آكَاهُو.</verse>
				<verse number="25">كِيفْ رَاحَابْ الِّي سِيرِتْهَا مُوشْ بَاهْيَة زَادَا، يَاخِي مُوشْ تْبَرَرِتْ بِالأَعْمَالْ مْتَاعْهَا وَقْتِلِّي سْتَقْبْلِتْ الرْجَالْ المَبْعُوثِينْ وِمْبَاعِدْ بَعْثِتْهُمْ فِي ثْنِيَّة أُخْرَى؟</verse>
				<verse number="26">كِيفْ مَا البْدَنْ مِنْ غِيرْ رُوحْ مَيِّتْ، الإِيمَانْ زَادَا مِنْ غِيرْ أَعْمَالْ مَيِّتْ.</verse>
			</chapter>
			<chapter number="3">
				<verse number="1">يَا إِخْوْتِي، مَا يِلْزِمْشْ يْكُونْ مِنْكُمْ بَرْشَة مُعَلّْمِينْ. مَا كَانِشْ رَانَا بَاشْ يِتْحْكَمْ عْلِينَا أَكْثِرْ.</verse>
				<verse number="2">وقَدَّاشْنَا نُغْلْطُوا الكُلْنَا. وْإِذَا كَانْ وَاحِدْ مَا يُغْلُطْشْ فِي كْلاَمُو، رَاهُو كَامِلْ وْقَادِرْ بَاشْ يِتْحَكِّمْ فِي بَدْنُو الكُلُّو.</verse>
				<verse number="3">خُوذُوا مِثَالْ الحْصَانْ، وَقْتِلِّي نْحُطُّوا اللْجَامْ فِي فُمُّو بَاشْ يْطَاوِعْنَا، نِتْحَكّْمُوا فِي بَدْنُو الكُلُّو.</verse>
				<verse number="4">وِالسْفِينَة زَادَا رَغْمِلِّي هِيَ كْبِيرَة وِالرِّيحْ الِّي تْحَرِّكْ فِيهَا قْوِيَّة، يْسُوقْهَا دْمَانْ صْغِيرْ لْوِينْ يْحِبْ الرَّايِسْ.</verse>
				<verse number="5">وِاللْسَانْ زَادَا هَكَّا، هُوَ عُضْوْ صْغِيرْ آمَا يِتْفُوخِرْ بَرْشَة. شُوفُوا قَدَّاشْهَا صْغِيرَة النَّارْ الِّي تَحْرِقْ غَابَة كْبِيرَة!</verse>
				<verse number="6">وِاللْسَانْ نَارْ، وْمِنْ بِينْ الأَعْضَاءْ مْتَاعْ البْدَنْ هُوَ عَالَمْ مْتَاعْ الشْرُورْ يْنَجِّسْ البْدَنْ الكُلُّو وْيَحْرِقْ حْيَاتْنَا الكُلْهَا مِنْ أَوِّلْهَا لإِخِّرْهَا بْنَارْ جَايَة مِنْ جْهَنِّمْ.</verse>
				<verse number="7">الإِنْسَانْ يْنَجِّمْ يِتْحَكِّمْ فِي الوُحُوشْ وِالطْيُورْ وِالحَيَوَانَاتْ الِّي تَزْحِفْ وِلِّي فِي البْحَرْ،</verse>
				<verse number="8">آمَا اللْسَانْ مَا يْنَجِّمْشْ الإِنْسَانْ يِتْحَكِّمْ فِيهْ. رَاهُو شَرْ مَا يِتْحَازِشْ، مْعَبِّي بِالسِّمْ الْقَاتِلْ،</verse>
				<verse number="9">نْبَارْكُوا بِيهْ رَبّْنَا وْبُونَا وْنِلْعْنُوا بِيهْ النَّاسْ المَخْلُوقِينْ عْلَى صُورِةْ اللهْ.</verse>
				<verse number="10">مِالفُمْ هُوَ بِيدُو تُخْرُجْ البَرْكَة وِاللَّعْنَة، وِالشَّيْء هَاذَا مَا يِلْزْمُوشْ يْكُونْ، يَا إِخْوْتِي.</verse>
				<verse number="11">يَاخِي عِينْ وَحْدَة تْخَرِّجْ المَاء الحْلُو وِالمُرْ؟</verse>
				<verse number="12">يَاخِي الكَرْمَة، يَا إِخْوْتِي، تْجِيبْ الزِّيتُونْ وِلاَّ العِنْبَايَة تْجِيبْ الكَرْمُوسْ؟ وِالعِينْ المَالْحَة زَادَا مَا تْخَرِّجِّشْ المَاء الحْلُو.</verse>
				<verse number="13">شْكُونُو هُوَ حَكِيمْ وْعَارِفْ مَا بِينَاتْكُمْ؟ إِمَّالاَ خَلِّيهْ يْوَرِّي أَعْمَالُو الصَّالْحَة كِيَعْمِلْهَا بْتَوَاضُعْ وْحِكْمَة.</verse>
				<verse number="14">آمَا اذَا كَانْ قْلُوبْكُمْ فِيهَا الحُسْدْ وِالعَرْكْ، إِمَّالاَ مَا تِتْفُوخْرُوشْ وْمَا تِكْذْبُوشْ عْلَى الحَقْ.</verse>
				<verse number="15">الحِكْمَة الِّي كِيفْ هَاذِي رَاهِي مَا تَهْبِطْشْ مِنْ فُوقْ، آمَا رَاهِي حِكْمَة مْتَاعْ الدِّنْيَا هَاذِي مْتَاعْ البَشَرْ وِالشْوَاطِنْ.</verse>
				<verse number="16">رَاهُو وِينْ ثَمَّة الحُسْدْ وِالأَنَانِيَّة، ثَمَّة القْلَقْ وِالشْرُورْ الكُلْهَا.</verse>
				<verse number="17">آمَا الحِكْمَة الِّي تِنْزِلْ مِنْ فُوقْ رَاهِي قْبَلْ كُلْ شَيْء طَاهْرَة، وْزَادَا فِيهَا سَلاَمْ وْطَيّْبَة وِتْشَاوِرْ وْمَلْيَانَة بِالرَّحْمَة وِالثَّمَرْ البَاهِي، مَا فِيهَا حَتَّى فِكْرَة خَايْبَة وْلاَ نِفَاقْ.</verse>
				<verse number="18">وِالثَّمْرَة مْتَاعْ البِرْ تِتْزْرَعْ فِي سَلاَمْ بِيْدِينْ النَّاسْ الِّي يَعْمْلُوا السَّلاَمْ.</verse>
			</chapter>
			<chapter number="4">
				<verse number="1">شْنُوَّة الِّي يْخَلِّيكُمْ تِتْحَارْبُوا وْتِتْعَارْكُوا؟ مُوشْ الشْهَاوِي مْتَاعْكُمْ الِّي تِتْعَارِكْ فِي وُسْطْ بْدُونَاتْكُمْ؟</verse>
				<verse number="2">تِشْتْهَاوْ وْمَا تِمْلْكُوشْ يَاخِي تُقْتْلُوا. تِحْسْدُوا وْمَا تْنَجّْمُوشْ تَاخْذُوا يَاخِي تْوَلِّيوْا تِتْعَارْكُوا وِتْحَارْبُوا. إِنْتُومَا مَحْرُومِينْ عْلَى خَاطِرْكُمْ مَا تُطْلْبُوشْ،</verse>
				<verse number="3">وْكِتُطْلْبُوا مَا تَاخْذُوشْ عْلَى خَاطِرْكُمْ تُطْلْبُوا حَاجَاتْ خَايْبَة بَاشْ تُصْرْفُوهَا فِي الشْهَاوِي مْتَاعْكُمْ.</verse>
				<verse number="4">يَا خَايْنِينْ، يَاخِي مَا تَعْرْفُوشْ الِّي مْحَبِّةْ العَالَمْ تْخَلِّيكُمْ تْوَلِّيوْا أَعْدَاءْ اللهْ؟ وِلِّي يْحِبْ العَالَمْ يْوَلِّي العْدُو مْتَاعْ اللهْ.</verse>
				<verse number="5">يَاخِي مَاشِي فِي بَالْكُمْ إِنُّو الِّي قَالُو الكْتَابْ المُقَدَّسْ بَاطِلْ: «إِنُّو الرُّوحْ الِّي سَاكِنْ فِينَا يْغِيرْ؟»</verse>
				<verse number="6">آمَا هُوَ يَعْطِي نِعْمَة أَكْثِرْ. وِالكْتَابْ المُقَدَّسْ يْقُولْ: «اللهْ يْجِي ضِدْ المِتْكَبّْرِينْ وْيِنْعِمْ عْلَى المِتْوَاضْعِينْ.»</verse>
				<verse number="7">إِمَّالاَ طِيعُوا اللهْ وْقَاوْمُوا بْلِيسْ بَاشْ يُهْرُبْ مِنْكُمْ.</verse>
				<verse number="8">أُقْرْبُوا للهْ يُقْرْبِلْكُمْ. أَغْسْلُوا يْدِيكُمْ، يَا مِذْنْبِينْ، وْطَهّْرُوا قْلُوبْكُمْ يَلِّي مَا كُمْشْ ثَابْتِينْ عْلَى رَايْ وَاحِدْ.</verse>
				<verse number="9">إِحْزْنُوا عْلَى هَمّْكُمْ وْنَوّْحُوا وْإِبْكِيوْ. خَلِّي الضُّحْكْ مْتَاعْكُمْ يْوَلِّي بْكَاء وِالفَرْحَة مْتَاعْكُمْ تْوَلِّي هَمْ.</verse>
				<verse number="10">تْوَاضْعُوا قُدَّامْ الرَّبْ وِالرَّبْ يَرْفِعْكُمْ.</verse>
				<verse number="11">مَا تَحْكِيوْشْ عْلَى بْعَضْكُمْ بِالخَايِبْ، يَا إِخْوْتِي، رَاهُو الِّي يَحْكِي عْلَى خُوهْ بِالخَايِبْ وْيُحْكُمْ عْلَى خُوهْ رَاهُو يَحْكِي بِالخَايِبْ عْلَى الشَّرِيعَة وْيُحْكُمْ عْلَى الشَّرِيعَة. وْإِذَا كَانِكْ تُحْكُمْ عْلَى الشَّرِيعَة، رَاكْ مَاكِشْ قَاعِدْ تَعْمِلْ بِيهَا، آمَا قَاعِدْ تُحْكُمْ عْلِيهَا.</verse>
				<verse number="12">ثَمَّة وَاحِدْ بَرْكْ يْحُطْ الشَّرِيعَة وْوَاحِدْ بَرْكْ يُحْكُمْ، وْهُوَ الِّي يِقْدِرْ بَاشْ يْخَلِّصْ وْبَاشْ يِهْلِكْ. شْكُونِكْ إِنْتِ حَتَّى لِينْ تُحْكُمْ عْلَى خُوكْ؟</verse>
				<verse number="13">وْيَلِّي تْقُولُوا: «اليُومْ وِلاَّ غُدْوَة بَاشْ نِمْشِيوْا لِلمْدِينَة هَاذِي وِلاَّ هَاذِيكَا، وْنَبْقَاوْا عَامْ نِخْدْمُوا فِي التِّجَارَة وْنِرْبْحُوا»،</verse>
				<verse number="14">إِنْتُومَا مَا تَعْرْفُوا حَتَّى شَيْء عْلَى غُدْوَة. شْنُوَّة هِيَ حْيَاتْكُمْ؟ إِنْتُومَا ضْبَابْ يُظْهُرْ شْوَيَّة وِمْبَاعِدْ يِمْشِي.</verse>
				<verse number="15">هَاذَاكَا عْلاَشْ يِلْزِمْكُمْ تْقُولُوا: «إِنْ شَاءْ اللهْ، نْعِيشُوا وْنَعْمْلُوا الشَّيْء هَاذَا وِلاَّ الشَّيْء هَاذَاكَا!»</verse>
				<verse number="16">آمَا إِنْتُومَا تَوَّا تِتْفُوخْرُوا بِالتَّكَبُّرْ مْتَاعْكُمْ، وِالفُخْرَة الِّي كِيفْ هَكَّا الكُلْهَا شَرْ.</verse>
				<verse number="17">الِّي يَعْرِفْ كِيفَاشْ يَعْمِلْ الخِيرْ وْمَا يَعْمْلُوشْ رَاهُو عْمَلْ ذَنْبْ.</verse>
			</chapter>
			<chapter number="5">
				<verse number="1">يَا الغُنْيَا، إِبْكِيوْ وْنَوّْحُوا عْلَى المْصَايِبْ الِّي بَاشْ تَهْبِطْ عْلِيكُمْ.</verse>
				<verse number="2">خِيرَاتْكُمْ فِسْدِتْ وْلِبْسِتْكُمْ كْلاَهَا السُّوسْ.</verse>
				<verse number="3">ذْهَبْكُمْ وْفِضِّتْكُمْ كْلاَهُمْ الصْدِيدْ الِّي يِشْهِدْ عْلِيكُمْ وْيَاكُلْ بْدُونَاتْكُمْ كِيفْ النَّارْ. تِكْنْزُوا وْإِحْنَا فِي النْهَارَاتْ الإِخْرَانِينْ،</verse>
				<verse number="4">وِالخَدَّامَا الِّي حَصْدُولْكُمْ أَرْضْكُمْ وِلِّي سْرِقْتُولْهُمْ خْلاَصْهُمْ قَاعْدِينْ يْصِيحُوا، وِالصْيَاحْ مْتَاعْهُمْ وْصُلْ وْسَمْعُوا رَبْ الجُنُودْ.</verse>
				<verse number="5">عِشْتُوا عْلَى الأَرْضْ فِي الضْخَامَاتْ وِالخِيرْ وِسْمِنْتُوا لِلنْهَارْ الِّي بَاشْ تِتْذِبْحُوا فِيهْ.</verse>
				<verse number="6">حْكُمْتُوا عْلَى البَرِيءْ وِقْتَلْتُوهْ وْهُوَ مَا دَافِعْشْ عْلَى رُوحُو.</verse>
				<verse number="7">أُصْبْرُوا، يَا إِخْوْتِي، حَتَّى لِينْ يْجِي الرَّبْ. شُوفُوا الفَلاَّحْ كِيفَاشْ يُصْبُرْ وَقْتِلِّي قَاعِدْ يِسْتَنَّى فِي الغَلَّة الغَالْيَة مْتَاعْ الأَرْضْ، مْوَسِّعْ بَالُو مْعَاهَا حَتَّى لِينْ يْصُبْ المْطَرْ مْتَاعْ الخْرِيفْ وِالمْطَرْ الِّي فِي الرْبِيعْ.</verse>
				<verse number="8">إِمَّالاَ إِنْتُومَا زَادَا أُصْبْرُوا وْخَلِّيوْ قْلُوبْكُمْ تْكُونْ قْوِيَّة، رَاهُو الرَّبْ قْرِيبْ يْجِي.</verse>
				<verse number="9">مَا تِتْشَكَّاوْشْ عْلَى بْعَضْكُمْ، يَا الإِخْوَة، بَاشْ اللهْ مَا يُحْكُمْشْ عْلِيكُمْ. الِّي يُحْكُمْ عْلَى النَّاسْ وَاقِفْ قُدَّامْ البَابْ.</verse>
				<verse number="10">أَعْمْلُوا، يَا الإِخْوَة، كِيفْ الأَنْبِيَاءْ الِّي تْكَلّْمُوا بْإِسْمْ الرَّبْ وِتْعَذّْبُوا وْصُبْرُوا.</verse>
				<verse number="11">هَانَا نْقُولُوا صَحَّة لِيهُمْ الِّي صُبْرُوا. سْمَعْتُوا بْصَبْرْ أَيُّوبْ وِعْرَفْتُوا كِيفَاشْ اللهْ جَازَاهْ. رَاهُو اللهْ رَؤُوفْ رَحِيمْ.</verse>
				<verse number="12">وِقْبَلْ كُلْ شَيْء، يَا إِخْوْتِي، مَا تِحْلْفُوشْ لاَ بِالسْمَاءْ وْلاَ بِالأَرْضْ وْلاَ بْحَتَّى شَيْء آخَرْ. خَلِّيوْ الإِيهْ مْتَاعْكُمْ تْكُونْ إِيهْ وِاللاَّ مْتَاعْكُمْ تْكُونْ لاَ، بَاشْ مَا يِتْحْكَمْشْ عْلِيكُمْ.</verse>
				<verse number="13">يَاخِي ثَمَّة شْكُونْ فِيكُمْ قَاعِدْ يِتْعَذِّبْ؟ خَلِّيهْ يْصَلِّي! يَاخِي فِيكُمْ شْكُونْ فَرْحَانْ؟ خَلِّيهْ يْسَبَّحْ اللهْ!</verse>
				<verse number="14">يَاخِي ثَمَّة شْكُونْ فِيكُمْ مْرِيضْ؟ خَلِّيهْ يِسْتَدْعَي شْيُوخْ الكَنِيسَة بَاشْ يْصَلِّيوْ مِنْ أَجْلُو وْيِدْهْنُوهْ بِالزِّيتْ بْإِسْمْ الرَّبْ.</verse>
				<verse number="15">وِالصَّلاَةْ مْعَ الإِيمَانْ تِشْفِي المْرِيضْ، وِالرَّبْ يْرَجَّعْلُو صَحّْتُو. وْإِذَا كَانْ عْمَلْ ذَنْبْ يِغْفِرْهُولُو.</verse>
				<verse number="16">إِمَّالاَ إِعْتَرْفُوا لِبْعَضْكُمْ بِالذْنُوبْ، وْصَلِّيوْ عْلَى خَاطِرْ بْعَضْكُمْ بَاشْ تِتْشْفَاوْ. رَاهِي صْلاَةْ النَّاسْ الأَبْرَارْ قْوِيَّة بَرْشَة.</verse>
				<verse number="17">إِيلِيَّا كَانْ بَشَرْ كِيفْنَا فِي كُلْ شَيْء وْصَلَّى بْقُوَّة، بَاشْ المْطَرْ مَا تْصُبِّشْ، يَاخِي المْطَرْ مَا صَبِّتْشْ عْلَى الأَرْضْ لْمُدِّةْ ثْلاَثَة سْنِينْ وْسِتَّة شْهُرْ.</verse>
				<verse number="18">وِمْبَاعِدْ رْجَعْ يْصَلِّي، يَاخِي السْمَاءْ عْطَاتْ المْطَرْ وِالأَرْضْ جَابِتْ خِيرَاتْهَا.</verse>
				<verse number="19">يَا إِخْوْتِي، إِذَا كَانْ وَاحِدْ فِيكُمْ بْعِدْ عْلَى الحَقْ وْوَاحِدْ آخَرْ رَجّْعُو لِيهْ،</verse>
				<verse number="20">خَلِّيهْ يَعْرِفْ إِنُّو الِّي يْرَجَّعْ وَاحِدْ مِذْنِبْ مِنْ طْرِيقْ الضْلاَلْ رَاهُو خَلِّصْ رُوحْ مِالمُوتْ وِسْتَرْ بَرْشَة ذْنُوبْ.</verse>
			</chapter>
		</book>
		<book number="60">
			<chapter number="1">
				<verse number="1">مِنْ بُطْرُسْ، رَسُولْ يَسُوعْ المَسِيحْ، للمِتْغَرّْبِينْ وِمْفَرّْتِينْ فِي كُلْ بْلاَصَة فِي بُنْطُسْ وْغَلاَطْيَة وْكَبَّدُوكِيَّة وْأَسِيَّة وْبِثِينِيَّةَ، الِّي خْتَارْكُمْ</verse>
				<verse number="2">اللهْ الآبْ بْعِلْمُو مِنْ قْبَلْ بْرُوحُو وْبِالطّاعَة وْكِتِتْرَشُّوا بْدَمْ يَسُوعْ المَسِيحْ. بَرْشَة نِعْمَة وْسَلاَمْ عْلِيكُمْ.</verse>
				<verse number="3">مُبَارَكْ اللهْ بُو رَبّْنَا يَسُوعْ المَسِيحْ الِّي تُولِدْنَا مِنْ جْدِيدْ بْرَحْمْتُو العْظِيمَة لْرَجَاءْ حَيْ بِالقْيَامَة مْتَاعْ يَسُوعْ المَسِيحْ مِنْ بِينْ المُوتَى،</verse>
				<verse number="4">وِلْوَرْثَة مَا تَفْنَاشْ وْمَا تِفْسِدْشْ وْمَا تُوفَاشْ، مَحْفُوظَة لِيكُمْ فِي السْمَاءْ،</verse>
				<verse number="5">إِنْتُومَا الِّي تَحْفِظْكُمْ قُدْرِةْ اللهْ بِالإِيمَانْ لْخَلاَصْ بَاشْ يِتْكْشِفْ فِي آخِرْ الزْمَانْ،</verse>
				<verse number="6">تَفْرْحُوا بِالشَّيْء هَاذَا، رَغْمِلِّي تَوَّا مُمْكِنْ تِحْزْنُوا لْمُدَّة قْصِيرَة بْأَنْوَاعْ مْتَاعْ تَجَارِبْ</verse>
				<verse number="7">بَاشْ إِيمَانْكُمْ الصْحِيحْ الِّي هُوَ أَغْلَى مِالذّْهَبْ رَغْمِلِّي هُوَ فَانِي يِتْجَرِّبْ بِالنَّارْ، يْجِيبْ الشُّكْرْ وِالمَجْدْ وِالكَرَامَة نْهَارِتْ الِّي يُظْهُرْ يَسُوعْ المَسِيحْ.</verse>
				<verse number="8">الِّي تْحِبُّوهْ رَغْمِلِّي مَا رِيتُوهِشْ، وْتِمّْنُوا بِيهْ رَغْمِلِّي مَا كُمْشْ تْشُوفُوا فِيهْ تَوَّا، وْتَفْرْحُوا فَرْحَة مَجِيدَة وِعْظِيمَة مَا تِتْوْصُفْشْ</verse>
				<verse number="9">وْتُوصْلُوا لِلهَدَفْ مْتَاعْ إِيمَانْكُمْ الِّي هُوَ الخَلاَصْ مْتَاعْ نْفُوسْكُمْ.</verse>
				<verse number="10">الخَلاَصْ الِّي فَرْكْسُوا عْلِيهْ وْلَوّْجُوا عْلِيهْ الأَنْبِيَاءْ الِّي تْنَبّْأُوا عْلَى النِّعْمَة الِّي خْذِيتُوهاَ.</verse>
				<verse number="11">فَرْكْسُوا عْلَى الوَقْتْ وِالظُّرُوفْ الِّي قْصَدْهُمْ رُوحْ المَسِيحْ الِّي فِيهُمْ كِسِبْقُوا وْخَبّْرُوا عْلَى الوْجَايِعْ مْتَاعْ المَسِيحْ وِالأَمْجَادْ الِّي بَاشْ يْجِيوْ مْبَعْدْهَا.</verse>
				<verse number="12">وْتِكْشِفِّلْهُمْ الِّي مَا كَانُوشْ يِخْدْمُوا فِي رْوَاحْهُمْ آمَا يِخْدْمُوا فِيكُمْ، فِي الحَاجَاتْ الِّي خَبّْرُوكُمْ بِيهَا تَوَّا النَّاسْ الِّي بَشّْرُوكُمْ عْلَى طْرِيقْ الرُّوحْ القُدُسْ الِّي تِبْعَثْ مِالسْمَاءْ. الحَاجَاتْ الِّي المْلاَيْكَة يِشْتْهَاوْ بَاشْ يَعْرْفُوهُمْ.</verse>
				<verse number="13">هَاذَاكَا عْلاَشْ كُونُوا فَايْقِينْ لِلخِدْمَة وِاتْحَكّْمُوا فِي رْوَاحْكُمْ وْخَلِّى يْكُونْ عِنْدْكُمْ رَجَاءْ فِي النِّعْمَة الِّي تْجِيكُمْ وَقْتِلِّي يُظْهُرْ يَسُوعْ المَسِيحْ.</verse>
				<verse number="14">وْكِيفْ وْلاَدْ طَايْعِينْ، مَا اتَّبْعُوشْ الشْهَاوِي هِيَ بِيدْهَا الِّي تَبَّعْتُوهَا كِكُنْتُوا عَايْشِينْ فِي الجَهْلْ،</verse>
				<verse number="15">آمَا كُونُوا قِدِّيسِينْ فِي تَصَرُّفَاتْكُمْ الكُلْهَا كِيفْ مَا الِّي دْعَاكُمْ زَادَا قُدُّوسْ.</verse>
				<verse number="16">مَا دَامُو الكْتَابْ المُقَدَّسْ يْقُولْ: «يِلْزِمْكُمْ تْكُونُوا قِدِّيسِينْ عْلَى خَاطِرْنِي آنَا قُدُّوسْ.»</verse>
				<verse number="17">وْإِذَا كَانْكُمْ تْعَيّْطُولُو بُو، هَاكَا الِّي يُحْكُمْ عْلَى كُلْ وَاحِدْ عْلَى قَدْرْ أَعْمَالُو مِنْ غِيرْ مَا يْحَابِي حَتَّى حَدْ، إِمَّالاَ عِيشُوا مُدِّةْ غُرْبِتْكُمْ فِي الأَرْضْ وْإِنْتُومَا خَايْفِينْ مِنْ رَبِّي،</verse>
				<verse number="18">عَارْفِينْ الِّي إِنْتُومَا تِفْدِيتُوا مِالسِّيرَة البَاطْلَة الِّي وْرِثْتُوهَا مِنْ عِنْدْ جْدُودْكُمْ، مُوشْ بِالحَاجَاتْ الفَانْيَة كِيفْ الذْهَبْ وِالفِضَّة،</verse>
				<verse number="19">آمَا بْدَمْ غَالِي، دَمْ خَرُوفْ مَا فِيهِشْ عِيبْ وْمُوشْ أَجْرِبْ، دَمْ المَسِيحْ.</verse>
				<verse number="20">الِّي مَعْرُوفْ قْبَلْ مَا تِتْخْلَقْ الدِّنْيَا، آمَا ظْهُرْ فِي آخِرْ الزْمَانْ عْلَى خَاطِرْكُمْ.</verse>
				<verse number="21">وِعْلَى طْرِيقُو هُوَ عِنْدْكُمْ إِيمَانْ بِالله الِّي قَيّْمُو مِنْ بِينْ المُوتَى وِعْطَاهْ المَجْدْ، بَاشْ إِيمَانْكُمْ وِالرَّجَاءْ مْتَاعْكُمْ يْكُونُوا فِي اللهْ.</verse>
				<verse number="22">وْتَوَّا، بَعْدْ مَا طَهِّرْتُوا نْفُوسْكُمْ بِالطَّاعَة مْتَاعْكُمْ لِلحَقْ وْوَلِّيتُوا تْحِبُّوا اخْوِتْكُمْ بِحْقِيقَة، إِمَّالاَ حِبُّوا بْعَضْكُمْ حُبْ طَاهِرْ مِالقَلْبْ.</verse>
				<verse number="23">رَاكُمْ تُولِدْتُوا مِنْ جْدِيدْ، مُوشْ مِنْ زَرْعْ يِفْنَى، آمَا مِنْ زَرْعْ مَا يَفْنَاشْ، مِنْ كِلْمِةْ اللهْ الحَيَّة وِالدَّايْمَة.</verse>
				<verse number="24">رَاهُو كُلْ بَشَرْ كِيفْ الحْشِيشْ. وِالمَجْدْ مْتَاعُو الكُلُّو كِنُوَّارْ الحْشِيشْ. الحْشِيشْ يِيبِسْ وِالنُّوَّارْ يْطِيحْ،</verse>
				<verse number="25">آمَا كِلْمِةْ الرَّبْ ادُّومْ لِلأَبَدْ. الكِلْمَة هَاذِي هِيَ الِّي تْبَشِّرْتُوا بِيهَا.</verse>
			</chapter>
			<chapter number="2">
				<verse number="1">إِمَّالاَ نَحِّيوْ عْلِيكُمْ كُلْ خُبْثْ وْكُلْ تَحَيُّلْ وْنِفَاقْ وْحُسْدْ وْكُلْ سَبَّانْ،</verse>
				<verse number="2">وْكِيفْ وْلاَدْ صْغَارْ مَازَالُوا كِتْوِلْدُوا اشْتْهَاوْ الحْلِيبْ الصَّافِي مْتَاعْ الرُّوحْ، بَاشْ تِكْبْرُوا بِيهْ لِلخَلاَصْ.</verse>
				<verse number="3">إِذَا كَانْ ذُقْتُوا البْهَاوَة مْتَاعْ الرَّبْ.</verse>
				<verse number="4">الِّي جِيتُولُو، لْهَاكَا الحَجْرَة الحَيَّة الِّي النَّاسْ رَفْضُوهَا، آمَا مُخْتَارَة وْغَالْيَة عِنْدْ اللهْ.</verse>
				<verse number="5">وْكُونُوا إِنْتُومَا بِيدْكُمْ حَجْرَة حَيَّة مِبْنِيِّينْ كِيفْ دَارْ مْتَاعْ الرُّوحْ، بَاشْ تْكُونُوا كُهَّانْ مُقَدّْسِينْ بَاشْ تْقَدّْمُوا الذْبَايِحْ مْتَاعْ الرُّوحْ مَقْبُولَة عِنْدْ اللهْ بْيَسُوعْ المَسِيحْ.</verse>
				<verse number="6">رَاهُو مَكْتُوبْ فِي الكْتَابْ المُقَدَّسْ: فِي صِهْيُونْ نْحُطْ حَجْرَة حَجْرَة مْتَاعْ سَاسْ مُخْتَارَة وْغَالْيَة، وِلِّي يِمِّنْ بِيهْ مَا يْخِيبِشْ.</verse>
				<verse number="7">هَاذَاكَا عْلاَشْ إِنْتُومَا المُؤْمْنِينْ عِنْدْكُمْ قِيمَة كْبِيرَة. آمَا عِنْدْ الِّي مَا يِمّْنُوشْ رَاهِي الحَجْرَة الِّي رَفْضُوهَا البَنَّايَا وَلاَّتْ حَجْرِةْ السَّاسْ.</verse>
				<verse number="8">هَاذِي هِيَ الحَجْرَة الِّي بَاشْ تَضْرِبْ النَّاسْ، الحَجْرَة الِّي بَاشْ تْخَلِّيهُمْ يِتْعَثّْرُوا. وْهُومَا تْعَثّْرُوا عْلَى خَاطِرْهُمْ مَا امّْنُوشْ بِالكِلْمَة: هَاذَاكَا الشَّيْء الِّي تْحَطُّو فيهْ!</verse>
				<verse number="9">آمَا إِنْتُومَا رَاكُمْ ذُرِّيَّة مُخْتَارِينْ وْكُهَّانْ مُلُوكْ وْأُمَّة مُقَدّْسَة وْشَعْبْ غَالِى عْلَى اللهْ، خْتَارْكُمْ بَاشْ تْخَبّْرُوا بِالأَعْمَالْ العْظِيمَة مْتَاعْ اللهْ الِّي دْعَاكُمْ مِالظْلاَمْ لِلنُّورْ العْجِيبْ مْتَاعُو.</verse>
				<verse number="10">	 قْبَلْ مَا كُنْتُوشْ شَعْبْ، وْتَوَّا وَلِّيتُوا شَعْبْ قْبَلْ مَا عْرَفْتُوشْ رَحْمِةْ اللهْ. وْتَوَّا خْذِيتُوا رَحْمِةْ الله.</verse>
				<verse number="11">وْنُطْلُبْ مِنْكُمْ، يَا حْبَابِي، كِيفْ بْرَايْنِيَّة وِمْطَرّْدِينْ مِنْ بْلاَدْكُمْ فِي الدِّنْيَا هَاذِي، إِنّْكُمْ مَا اتَّبْعُوشْ الشْهَاوِي مْتَاعْ البْدَنْ، الِّي هِيَ دِيمَا تْحَارِبْ الرُّوحْ.</verse>
				<verse number="12">وْخَلِّيوْ سِيرِتْكُمْ تْكُونْ بَاهْيَة بَرْشَة قُدَّامْ الشْعُوبْ الِّي مَا يِمّْنُوشْ بْرَبِّي بَاشْ وَقْتِلِّي يِتْهْمُوكُمْ الِّي انْتُومَا تَعْمْلُوا فِي الشَّرْ، يْشُوفُوا أَعْمَالْكُمْ الصَّالْحَة وِيْمَجّْدُوا اللهْ فِي اليُومْ الِّي يِتْفَقِّدْكُمْ فِيهْ.</verse>
				<verse number="13">طِيعُوا السُّلْطَة مْتَاعْ البَشَرْ، عْلَى خَاطِرْ الرَّبْ: طِيعُوا الرَّئِيسْ الِّي هُوَ أَعْلَى سُلْطَة،</verse>
				<verse number="14">وِالوُلاَّةْ الِّي حَطّْهُمْ بَاشْ يْعَاقْبُوا النَّاسْ الأَشْرَارْ وْيِكْرْمُوا الِّي يَعْمْلُوا فِي الخِيرْ.</verse>
				<verse number="15">رَاهُو اللهْ يْحِبّْكُمْ تَعْمْلُوا الخِيرْ بَاشْ تْسَكّْتُوا النَّاسْ الجُهَّالْ الِّي مَا يِفْهْمُوشْ.</verse>
				<verse number="16">إِنْتُومَا أَحْرَارْ، مُوشْ كِيفْ الِّي يْرُدُّوا الحُرِّيَّة غْطَاء بَاشْ يَعْمْلُوا الشَّرْ، آمَا كِيفْ خُدَّامْ مْتَاعْ اللهْ.</verse>
				<verse number="17">إِكْرْمُوا النَّاسْ الكُلْهُمْ، حِبُّوا الإِخْوَة، خَافُوا رَبِّي، إِكْرْمُوا الرَّئِيسْ.</verse>
				<verse number="18">يَا خُدَّامْ، طِيعُوا الأَسْيَادْ مْتَاعْكُمْ وِاحْتَرْمُوهُمْ فِي كُلْ شَيْء، مُوشْ البَاهِينْ وِالطَّيّْبِينْ آكَاهُو آمَا الصْعَابْ زَادَا.</verse>
				<verse number="19">رَاهِي نِعْمَة إِذَا كَانْ الوَاحِدْ يُصْبُرْ عْلَى الوْجَايِعْ وِالعْذَابْ وِالظُّلْمْ عْلَى خَاطِرْ رَبِّي.</verse>
				<verse number="20">شْنُوَّة تِسْتْفَادُوا كِتُصْبْرُوا بَعْدْ مَا تِتْضَرْبُوا وَقْتِلِّي تُغْلْطُوا؟ آمَا إِذَا كَانْ تُصْبْرُوا وْإِنْتُومَا تِتْعَذّْبُوا عْلَى خَاطِرْكُمْ تَعْمْلُوا فِي الخِيرْ، رَاهِي نِعْمَة مِنْ عِنْدْ اللهْ.</verse>
				<verse number="21">رَاهُو اللهْ دْعَاكُمْ لِلشَّيْء هَاذَا، وِالمَسِيحْ زَادَا تْعَذِّبْ عْلَى خَاطِرْكُمْ وْرَدْ رُوحُو مِثَالْ بَاشْ تِمْشِيوْ فِي جُرّْتُو.</verse>
				<verse number="22">الِّي مَا عْمَلْشْ حَتَّى ذَنْبْ، وْمَا خْرَجْشْ مِنْ فُمُّو حَتَّى كِذْبْ.</verse>
				<verse number="23">وَقْتِلِّي تْسَبْ مَا رَجَّعْشْ السَّبَّة. وَقْتِلِّي تْعَذِّبْ مَا هَدِدْشْ حَتَّى حَدْ، آمَا سَلِّمْ أُمْرُو لِلِّي يُحْكُمْ بِالعَدْلْ،</verse>
				<verse number="24">هُوَ بِيدُو هَزْ الذْنُوبْ مْتَاعْنَا فِي جَسَدُو عْلَى الصَّلِيبْ بَاشْ نْمُوتُوا عْلَى الذْنُوبْ وْنَحْيَاوْ فِي البِرْ. إِنْتُومَا تِشْفِيتُوا بِالجْرُوحْ مْتَاعُو.</verse>
				<verse number="25">رَاكُمْ كُنْتُوا ضَايْعِينْ كِيفْ الغْنَمْ آمَا تَوَّا تِهْدِيتُوا لِلرَّاعِي وِالحَارِسْ مْتَاعْ نْفُوسْكُمْ.</verse>
			</chapter>
			<chapter number="3">
				<verse number="1">وْإِنْتُومَا زَادَا يَا نْسَاء، طِيعُوا رْجَالْكُمْ، حَتَّى إِذَا كَانْ ثَمَّة شْكُونْ مِنْهُمْ مَا هُمْشْ يْطِيعُوا فِي الكِلْمَة مْتَاعْ اللهْ، مُمْكِنْ يِتْهْدَاوْ مِنْ غِيرْ كِلْمْتُو بِالسِّيرَة مْتَاعْ نْسَاهُمْ،</verse>
				<verse number="2">وَقْتِلِّي يْتَبّْعُوا سِيرِتْكُمْ الطَّاهْرَة بْإِحْتِرَامْ.</verse>
				<verse number="3">مَا تْخَلِّيوْشْ الزِّينَة مْتَاعْكُمْ تْكُونْ مِنْ بَرَّة بِالشْعَرْ المَظْفُورْ وِالذْهَبْ وِاللِّبْسَة الغَالْيَة،</verse>
				<verse number="4">آمَا خَلِّيوهَا تْكُونْ مِنْ دَاخِلْ فِي القَلْبْ بِالرُّوحْ الطَّيْبَة وِالهَادْيَة الِّي مَا تَفْنَاشْ، وِلِّي هِيَ غَالْيَة بَرْشَة عِنْدْ رَبِّي.</verse>
				<verse number="5">رَاهُمْ هَكَّا كَانُوا قْبَلْ النْسَاء القِدِّيسَاتْ وِلِّي عِنْدْهُمْ رَجَاءْ في اللهْ يْزَيّْنُوا فِي رْوَاحْهُمْ وْكَانُوا يْطِيعُوا فِي رْجَالْهُمْ،</verse>
				<verse number="6">كِيفْ سَارَّة الِّي كَانِتْ اطِّيعْ فِي إِبْرَاهِيمْ، وِتْنَادِيلُو يَا سِيدِي. وْإِنْتُومَا تَوَّا بْنَاتْهَا إِذَا كَانْ تِتْصَرّْفُوا بِالبَاهِي وْمَا تْخَافُوشْ مِنْ حَتَّى شَيْء.</verse>
				<verse number="7">وْإِنْتُومَا زَادَا يَا رْجَالْ، عِيشُوا مْعَ نْسَاكُمْ وْرَاعُولْهُمْ الِّي هُومَا ضْعَافْ وْإِكْرْمُوهُمْ، مَا دَامْكُمْ وُرَّاثْ مِتْشَارْكِينْ فِي النِّعْمَة مْتَاعْ الحَيَاةْ، بَاشْ الصَّلَوَاتْ مْتَاعْكُمْ مَا تِتْعَطِّلْشْ.</verse>
				<verse number="8">فِي الإِخِّرْ، كُونُوا الكُلْكُمْ رَايْ وَاحِدْ وْحِسُّوا بِبْعَضْكُمْ وْحِبُّوا الإِخْوَة وِحِنُّوا عْلِيهُمْ وِاتْواضْعُوا.</verse>
				<verse number="9">مَا تْكَافْؤُوشْ الشَّرْ بِالشَّرْ وِالسَّبَّانْ بِالسَّبَّانْ، آمَا بِالعَكْسْ بَارْكُوا، عْلَى خَاطِرْكُمْ تِدْعِيتُو لِلشَّيْء هَاذَا بَاشْ تَاخْذُوا بَرْكَة.</verse>
				<verse number="10">رَاهُو الِّي يْحِبْ يِتْمَتَّعْ بِالحَيَاةْ وِيْشُوفْ نْهَارَاتْ بَاهِينْ يَحْفِظْ لْسَانُو مِالشَّرْ وْفُمُّو مِنْ الكِذْبْ</verse>
				<verse number="11">يَعْمِلْ الخِيرْ وْيِبْعِدْ عْلَى الشَّرْ يْلَوِّجْ عْلَى السَّلاَمْ وْيِجْرِي وْرَاهْ</verse>
				<verse number="12">رَاهُو الرَّبْ يُخْزُرْ لِلأَبْرَارْ وْيِسْمَعْ صْلاَتْهُمْ وِلِّي يَعْمْلُوا فِي الشَّرْ يْجِي ضِدّْهُمْ.</verse>
				<verse number="13">تَوَّا شْكُونْ بَاشْ يْضُرّْكُمْ إِذَا كَانْ تَحْرْصُوا عْلَى الخِيرْ؟</verse>
				<verse number="14">آمَا حَتَّى إِذَا كَانْ تِتْعَذّْبُوا عْلَى خَاطِرْكُمْ تْلَوّْجُوا عْلَى البِرْ، رَاكُمْ بَاشْ تِتْبَارْكُوا! مَا تْخَافُوشْ مِنْهُمْ وْمَا تِتْقَلّْقُوشْ،</verse>
				<verse number="15">آمَا قَدّْسُوا المَسِيحْ فِي قْلُوبْكُمْ كِيفْ رَبْ. حَضّْرُوا رْوَاحْكُمْ دِيمَا بَاشْ تْجَاوْبُوا أَيْ وَاحِدْ عْلَى السْبَبْ مْتَاعْ الرَّجَاءْ الِّي عِنْدْكُمْ.</verse>
				<verse number="16">وْجَاوْبُوا بِسْيَاسَة وْإِحْتِرَامْ، وْحَافْظُوا عْلَى ضَمِيرْكُمْ طَاهِرْ، بَاشْ الِّي يَحْكِيوْ بِالخَايِبْ عْلَى سِيرِتْكُمْ البَاهْيَة فِي المَسِيحْ يِحْشْمُوا عْلَى رْوَاحْهُمْ.</verse>
				<verse number="17">إِذَا كَانْ الوَاحِدْ حَبّْلُو رَبِّي بَاشْ يِتْعَذِّبْ وْهُوَ يَعْمِلْ فِي الخِيرْ، رَاهُو خِيرْلُو مِنْ يِتْعَذِّبْ وْهُوَ يَعْمِلْ فِي الشَّرْ.</verse>
				<verse number="18">المَسِيحْ زَادَا مَاتْ مَرَّة وَحْدَة عْلَى خَاطِرْ الذْنُوبْ. رَغْمِلِّي هُوَ البَارْ مَاتْ عْلَى خَاطِرْ المِذْنْبِينْ بَاشْ يْقَرِّبْنَا للهْ. جَسَدُو مَاتْ آمَا رُوحُو حَيَّة،</verse>
				<verse number="19">وْفِي الرُّوحْ هَاذِي مْشَى يْخَبِّرْ فِي الأَرْوَاحْ المَرْبُوطَة فِي الحَبْسْ</verse>
				<verse number="20">الِّي عْصَاتْ قْبَلْ، وَقْتِلِّي اللهْ كَانْ صَابِرْ عْلِيهُمْ فِي النْهَارَاتْ الِّي نُوحْ يَصْنَعْ فِيهُمْ فِي السْفِينَة الِّي مَنْعُوا بِيهَا شْوَيَّة مِالنَّاسْ مِالمَاء وِلِّي هُومَا ثْمَنْيَة.</verse>
				<verse number="21">وِالشَّيْء هَاذَا كَانْ مِثَالْ لِلمَعْمُودِيَّة بَاشْ نُخْلْصُوا، مُوشْ بْتَنْحِيتْ الوْسَخْ مِالبْدَنْ، آمَا بْطَلْبَانْ اللهْ بْضَمِيرْ طَاهِرْ عْلَى طْرِيقْ القْيَامَة مْتَاعْ يَسُوعْ المَسِيحْ</verse>
				<verse number="22">وْهُوَ قَاعِدْ عْلَى يْمِينْ اللهْ بَعْدْ مَا مْشَى لِلسْمَاء وْعِنْدُو سُلْطَة عْلَى المْلاَيْكَة وِالحَاجَاتْ الِّي عِنْدْهَا سُلْطَة وِالحَاجَاتْ القْوِيَّة الِّي فِي السْمَاءْ.</verse>
			</chapter>
			<chapter number="4">
				<verse number="1">مَا دَامُو المَسِيحْ تْعَذِّبْ فِي الْجَسَدْ، سَلّْحُوا رْوَاحْكُمْ بِالفِكْرَة هَاذِي بِيدْهَا، رَاهُو الِّي يِتْعَذِّبْ فِي جَسَدُو يْبَطِّلْ الذْنُوبْ،</verse>
				<verse number="2">بَاشْ يْعِيشْ بْقِيِّةْ العْمُرْ فِي الْجَسَدْ مُوشْ بِالشْهَاوِي مْتَاعْ البَشَرْ، آمَا بْإِرَادِةْ اللهْ.</verse>
				<verse number="3">يِزِّيكُمْ الِّي عَدِّيتُوهْ مِنْ عْمُرْكُمْ تَعْمْلُوا فِي الحَاجَاتْ الِّي يْحِبُّوا يَعْمْلُوهَا الشْعُوبْ الِّي مَا يِمّْنُوشْ بْرَبِّي، عَايْشِينْ فِي النْجَاسَة وِالشْهَاوِي وِالسُّكْرْ وِالخْلاَعَة وْقَعْدَاتْ الشْرَابْ وِعْبَادِةْ الصْنَبْ الِّي هِيَ حْرَامْ.</verse>
				<verse number="4">وْهُومَا تَوَّا مِسْتَغْرْبِينْ فِيكُمْ الِّي إِنْتُومَا مَا تِجْرِيوْشْ مْعَاهُمْ وْرَاء الخْلاَعَة المْسَيّْبَة وْهُومَا يْهِينُوا فِيكُمْ،</verse>
				<verse number="5">آمَا رَاهُمْ بَاشْ يِتْحَاسْبُوا قُدَّامْ الِّي هُوَ حَاضِرْ بَاشْ يُحْكُمْ عْلَى الحَيِّينْ وِالمُوتَى.</verse>
				<verse number="6">رَاهُو هَاذَاكَا عْلاَشْ حَتَّى المُوتَى زَادَا تْبَشّْرُوا بِالإِنْجِيلْ، بَاشْ حَتَّى إِذَا كَانْ تِحْكَمْ عْلِيهُمْ فِي الْجَسَدْ كِيفْ البَشَرْ يْعِيشُوا فِي الرُّوحْ كِيفْ اللهْ.</verse>
				<verse number="7">نْهَايِةْ كُلْ شَيْء قُرْبِتْ، هَاذَاكَا عْلاَشْ اتْحَكّْمُوا فِي رْوَاحْكُمْ وْفِيقُوا بَاشْ تْصَلِّيوْ</verse>
				<verse number="8">قْبَلْ كُلْ شَيْء خَلِّيوْ مْحَبِّتْكُمْ لِبْعَضْكُمْ تْكُونْ قْوِيَّة، رَاهِي المْحَبَّة تُسْتُرْ بَرْشَة ذْنُوبْ.</verse>
				<verse number="9">ضَيّْفُوا بْعَضْكُمْ مِنْ غِيرْ مَا تِتْشَكَّاوْ،</verse>
				<verse number="10">خَلِّي كُلْ وَاحِدْ يِسْتَعْمِلْ المَوْهْبَة الِّي خْذَاهَا بَاشْ يِخْدِمْ الأُخْرِينْ، كِيفْ وُكَلاَءْ صَالْحِينْ عْلَى نِعْمِةْ اللهْ المِتْنَوّْعَة.</verse>
				<verse number="11">أَيْ وَاحِدْ يِتْكَلِّمْ خَلِّيهْ يِتْكَلِّمْ بِكْلاَمْ اللهْ، وْأَيْ وَاحِدْ يَعْمِلْ خِدْمَة خَلِّيهْ يِخْدِمْهَا بِالقُوَّة الِّي يَعْطِيهَا اللهْ، بَاشْ اللهْ يِتْمَجِّدْ فِي كُلْ شَيْء بْيَسُوعْ المَسِيحْ، المَجْدْ وِالسُّلْطَة لِيهْ لِلأَبَدْ. آمِينْ.</verse>
				<verse number="12">يَا حْبَابِي، مَا تِسْتَغْرْبُوشْ فِي المْصِيبَة الِّي تَحْرِقْ الِّي جَايِتْكُمْ، بَاشْ تْجَرِّبْكُمْ، كَإِنّْهَا حَاجَة غْرِيبَة قَاعْدَة تَاقْعِلْكُمْ،</verse>
				<verse number="13">آمَا أَفْرْحُوا بْقَدْرْ مَا تْشَارْكُوا فِي العْذَابْ مْتَاعْ المَسِيحْ، بَاشْ زَادَا تَفْرْحُوا وْتِتْهَنُّوا وَقْتِلِّي يْظَهِّرْ المَجْدْ مْتَاعُو.</verse>
				<verse number="14">صَحَّة لِيكُمْ إِذَا كَانْ تْعَايِرْتُوا بِسْبَبْ إِسْمْ المَسِيحْ عْلَى خَاطِرْ رُوحْ اللهْ وِالمَجْدْ بَاشْ يَهْبِطْ عْلِيكُمْ.</verse>
				<verse number="15">آمَا مَا تْخَلِّيوْشْ حَتَّى وَاحِدْ فِيكُمْ يِتْعَذِّبْ كِيفْ قَاتِلْ، وِلاَّ سَارِقْ، وِلاَّ يَعْمِلْ فِي الشَّرْ وِلاَّ يِدَّخِّلْ فِي أُمُورْ غِيرُو،</verse>
				<verse number="16">آمَا إِذَا كَانْ وَاحِدْ يِتْعَذِّبْ عْلَى خَاطْرُو مَسِيحِي، خَلِّيهْ مَا يِحْشِمْشْ آمَا يْمَجِّدْ اللهْ عْلَى خَاطْرُو مِتْسَمِّى بِالإِسْمْ هَاذَا.</verse>
				<verse number="17">رَاهُو جَا الوَقْتْ الِّي بَاشْ يِبْدَى فِيهْ الحُكْمْ بْشَعْبْ اللهْ. وْإِذَا كَانْ يِبْدَى بِينَا، كِيفَاشْ بَاشْ تْكُونْ نْهَايِةْ الِّي مَا يْطِيعُوشْ إِنْجِيلْ اللهْ؟</verse>
				<verse number="18">إِذَا كَانْ الإِنْسَانْ البَارْ يُخْلُصْ بِصْعُوبَة، شْنُوَّة بَاشْ يَعْمِلْ الفَاسِدْ وِالمِذْنِبْ؟</verse>
				<verse number="19">إِمَّالاَ الِّي قَاعْدِينْ يِتْعَذّْبُوا كِيفْ مَا تْحِبْ إِرَادِةْ اللهْ خَلِّيهُمْ يَعْمْلُوا الخِيرْ وِيْحُطُّوا رْوَاحْهُمْ بِينْ يْدِينْ الخَالِقْ الأَمِينْ.</verse>
			</chapter>
			<chapter number="5">
				<verse number="1">إِمَّالاَ نُطْلُبْ مِالشْيُوخْ الِّي مَا بِينَاتْكُمْ، آنَا الِّي شِيخْ كِيفْهُمْ وْشَاهِدْ عْلَى عْذَابْ المَسِيحْ كِيفْ مَانِي شْرِيكْ فِي المَجْدْ الِّي بَاشْ يُظْهُرْ عْلَى قْرِيبْ،</verse>
				<verse number="2">إِنّْكُمْ تَرْعَاوْ شَعْبْ اللهْ الِّي إِنْتُومَا مَسْؤُولِينْ عْلِيهُمْ وْتِتْلْهَاوْ بِيهُمْ مُوشْ بِالسِّيفْ عْلِيكُمْ آمَا بْإِرَادِتْكُمْ، كِيفْ مَا يْحِبْ اللهْ، مُوشْ عْلَى خَاطِرْ الرِّبْحْ الحْرَامْ آمَا عْلَى خَاطِرْكُمْ تْحِبُّوا تَعْمْلُوا الشَّيْء هَاذَاكَا.</verse>
				<verse number="3">وْمُوشْ تِتْحَكّْمُوا فِي الِّي إِنْتُومَا مَسْؤُولِينْ عْلِيهُمْ، آمَا كُونُوا مِثَالْ لِلشَّعْبْ.</verse>
				<verse number="4">وْوَقْتِلِّي يُظْهُرْ رَئِيسْ الرُّعَاةْ مْتَاعْ الشَّعْبْ بَاشْ تَاخْذُوا تَاجْ مْتَاعْ مَجْدْ مَا يِفْسِدْشْ.</verse>
				<verse number="5">وْإِنْتُومَا زَادَا يَا شَبَابْ، طِيعُوا الشْيُوخْ وْإِسْمْعُوا كْلاَمْ بْعَضْكُمْ وِتْوَاضْعُوا اللهْ يْجِي ضِدْ المِتْكَبّْرِينْ، آمَا يَعْطِي نِعْمَة لِلمِتْوَاضْعِينْ.</verse>
				<verse number="6">هَاذَاكَا عْلاَشْ اتْوَاضْعُوا تَحْتْ يِدْ اللهْ القْوِيَّة بَاشْ يَرْفِعْكُمْ فِي وَقْتُو.</verse>
				<verse number="7">حُطُّوا عْلِيهْ هْمُومْكُمْ الكُلْ، رَاهُو يِتْلْهَى بِيكُمْ.</verse>
				<verse number="8">رُدُّوا بَالْكُمْ وْفِيقُوا، رَاهُو عْدُوكُمْ بْلِيسْ قَاعِدْ يْدُورْ وْيِزْهِرْ كِيفْ الصِّيدْ يْلَوِّجْ عْلَى شْكُونْ يِبْلْعُو.</verse>
				<verse number="9">إِيجُوا ضِدُّو وْإِنْتُومَا ثَابْتِينْ فِي إِيمَانْكُمْ، عَارْفِينْ الِّي خْوَاتْكُمْ فِي العَالَمْ الكُلُّو قَاعْدِينْ يْعَانِيوْ فِي العْذَابْ هُوَ بِيدُو.</verse>
				<verse number="10">وْبَعْدْ مَا تْعَذِّبْتُوا شْوَيَّة وَقْتْ، الإِلاَهْ الِّي عَنْدُو النِّعْمَة الكُلْهَا الِّي دْعَاكُمْ لِلمَجْدْ مْتَاعُو الِّي يْدُومْ لِلأَبَدْ فِي المَسِيحْ هُوَ بِيدُو بَاشْ يْثَبِّتْكُمْ وِيْقَوِّيكُمْ وْيِبْنِيكُمْ.</verse>
				<verse number="11">السُّلْطَة لِيهْ لِلأَبَدْ. آمِينْ.</verse>
				<verse number="12">الجْوَابْ القْصِيرْ هَاذَا تِكْتِبْ بْيِدْ سِلْوَانُسْ، وْهُوَ بِالنِّسْبَة لِيَّ كِيفْ خُو أَمِينْ، كْتِبْتِلْكُمْ بِاخْتِصَارْ نْأَكِّدْ عْلِيكُمْ وْنِشْهِدْ الِّي هَاذِي نِعْمِةْ اللهْ الحَقَّانِيَّة، إِثْبْتُوا فِيهَا.</verse>
				<verse number="13">تْسَلِّمْ عْلِيكُمْ الِّي فِي بَابِلْ وِلِّي هِيَ زَادَا مُخْتَارَة. يْسَلِّمْ عْلِيكُمْ وِلْدِي مَرْقُسْ زَادَا.</verse>
				<verse number="14">سَلّْمُوا عْلَى بْعَضْكُمْ ابُّوسِةْ المْحَبَّة. سَلاَمْ لِيكُمْ الكُلْكُمْ إِنْتُومَا الِّي فِي المَسِيحْ. آمِينْ.</verse>
			</chapter>
		</book>
		<book number="61">
			<chapter number="1">
				<verse number="1">مِنْ سِمْعَانْ بُطْرُسْ الخَادِمْ وِالرَّسُولْ مْتَاعْ يَسُوعْ المَسِيحْ، لِلِّي خْذَاوْ إِيمَانْ غَالِي قَدْ الإِيمَانْ الِّي عِنْدْنَا عْلَى طْرِيقْ البِرْ مْتَاعْ إِلاَهْنَا وِالمُخَلِّصْ مْتَاعْنَا يَسُوعْ المَسِيحْ:</verse>
				<verse number="2">إِنْ شَاءْ اللهْ النِّعْمَة وِالسَّلاَمْ يُكْثْرُولْكُمْ فِي المَعْرْفَة مْتَاعْ اللهْ وْيَسُوعْ رَبّْنَا.</verse>
				<verse number="3">القُدْرَة مْتَاعْ اللهْ عْطَاتْنَا الحَاجَاتْ الصَّالْحَة الكُلْهَا لِلحَيَاةْ وِالتَّقْوَى عْلَى طْرِيقْ المَعْرْفَة مْتَاعْ الِّي دْعَانَا لْمَجْدُو وْأَخْلاَقُو.</verse>
				<verse number="4">الِّي عْطَانَا بِيهُمْ الوُعُودْ الغَالْيَة وِالعْظِيمَة مْتَاعُو، بَاشْ عْلَى طْرِيقْ الحَاجَاتْ هَاذِي تْنَجّْمُوا تِمْنْعُوا مِالفْسَادْ الِّي فِي الدِّنْيَا بِسْبَبْ الشْهَاوِي وِتْوَلِّيوْ مْشَارْكِينْ فِي الطْبِيعَة مْتَاعْ اللهْ.</verse>
				<verse number="5">هَاذَاكَا عْلاَشْ حَاوْلُوا أَكْثِرْ مَا تْنَجّْمُوا بَاشْ إِيمَانْكُمْ يْظَهِّرْ إنْكُمْ فَاضْلِينْ، وِالْفَضِيلَة تُظْهُرْ فِيهَا مَعْرْفَة</verse>
				<verse number="6">وِالمَعْرْفَة تْوَرِّي التَّحَكُّمْ فِي النَّفْسْ، وِالتَّحَكُّمْ فِي النَّفْسْ يْوَرِّي الصَّبْرْ، وِالصَّبْرْ يْظَهِّرْ التَّقْوَى،</verse>
				<verse number="7">وِالتَّقْوَى تْظَهِّرْ المْعَزَّة الِّي بِينْ الإِخْوَة، وِالمْعَزَّة الِّي بِينْ الإِخْوَة تْظَهِّرْ المْحَبَّة.</verse>
				<verse number="8">رَاهُو إِذَا كَانْ الحَاجَاتْ هَاذُومَا عِنْدْكُمْ مِنْهُمْ بَرْشَة بَاشْ يَحْفْظُوكُمْ مِنْ إِنّْكُمْ تْكُونُوا مَا كُمْشْ نَافْعِينْ وْمَا عِنْدْكُمْشْ ثَمَرْ فِي المَعْرْفَة مْتَاعْ رَبّْنَا يَسُوعْ المَسِيحْ.</verse>
				<verse number="9">رَاهُو الِّي مَا عِنْدُوشْ الحَاجَاتْ هَاذُومَا أَعْمَى وْمَا يُخْزُرْشْ لِبْعِيدْ، وِنْسَى الِّي هُوَ اطَّهَّرْ مِنْ ذْنُوبُو الِّي كَانْ يَعْمِلْ فِيهُمْ.</verse>
				<verse number="10">هَاذَاكَا عْلاَشْ، يَا إِخْوْتِي، اسْعَاوْ أَكْثِرْ مَا يُمْكِنْ بَاشْ تْثَبّْتُوا دَعْوِةْ اللهْ وِاخْتِيَارُو لِيكُمْ. رَاكُمْ إِذَا تَعْمْلُوا الشَّيْء هَاذَاكَا عْمُرْكُمْ مَا اطِّيحُوا.</verse>
				<verse number="11">إِمَّالاَ بَاشْ يِتْحَلِّلْكُمْ بَابْ كْبِيرْ بَاشْ تُدْخْلُوا للْمَلَكُوتْ الِّي يَبْقَى لِلأَبَدْ، مْتَاعْ رَبّْنَا وْمُخَلّصْنَا يَسُوعْ المَسِيحْ.</verse>
				<verse number="12">هَاذَاكَا عْلاَشْ نْحِبْ دِيمَا نْذَكِّرْكُمْ بِالحَاجَاتْ هَاذِي، رَغْمِلِّي إِنْتُومَا تَعْرْفُوهُمْ وْثَابْتِينْ فِي الحْقِيقَة الِّي عِنْدْكُمْ.</verse>
				<verse number="13">وْيُظْهُرْلِي بَاهِي، انِّي نْشَجَّعْكُمْ كِنْذَكِّرْكُمْ بِالشَّيْء هَاذَا، مَا دَامْنِي فِي الخِيمَة مْتَاعْ البْدَنْ هَاذَا</verse>
				<verse number="14">رَانِي نَعْرِفْ الِّي آنَا بَاشْ نُخْرُجْ مِالخِيمَة مْتَاعْ البْدَنْ هَاذَا عْلَى قْرِيبْ، كِيفْ مَا ظَهِّرْلِي الرَّبْ يَسُوعْ المَسِيحْ.</verse>
				<verse number="15">وْبِشْ نَعْمِلْ الِّي نِقْدِرْ عْلِيهْ بَاشْ تْكُونُوا قَادْرِينْ فِي كُلْ وَقْتْ إِنّْكُمْ تِتْذَكّْرُوا الحَاجَاتْ هَاذُومَا بَعْدْ مَا نِمْشِي.</verse>
				<verse number="16">رَانَا مَا تَبَّعْنَاشْ خْرَافَاتْ مْلَفّْقَة وَقْتِلِّي عَرِّفْنَاكُمْ بِالقُوَّة وِالجَّيَّانْ مْتَاعْ رَبّْنَا يَسُوعْ المَسِيحْ، آمَا كُنَّا شَاهْدِينْ عْلَى القُدْرَة مْتَاعُو.</verse>
				<verse number="17">رَاهُو خْذَا كَرَامَة وْمَجْدْ مِنْ عِنْدْ اللهْ الآبْ وِالصُّوتْ جَاهْ بِالمَجْدْ العْظِيمْ: «هَاذَا هُوَ ابْنِي الِّي نْحِبُّو وِلِّي فْرَحْتْ بيه.»</verse>
				<verse number="18">سْمَعْنَا الصُّوتْ هَاذَا جَايْ مِالسْمَاءْ، وْكُنَّا مْعَاهْ فِي الجْبَلْ المُقَدَّسْ.</verse>
				<verse number="19">وْعَنْدْنَا كِلْمِةْ النُّبُوءَة، الِّي ثِبْتِتْ أَكْثِرْ، وْبَاهِي كَانْ اتَّبْعُوهَا كِيفْ فْنَارْ يِضْوِي فِي بْلاَصَة ظَلْمَة، حَتَّى لِينْ يْجِي النْهَارْ وْنِجْمِةْ الصْبَاحْ تُطْلُعْ فِي قْلُوبْكُمْ،</verse>
				<verse number="20">وِقْبَلْ كُلْ شَيْء يِلْزِمْكُمْ تَعْرْفُوا الشَّيْء هَاذَا: إِنُّو مَا ثَمَّاشْ حَتَّى نُبُوءَة مِالكْتَابْ المُقَدَّسْ يْنَجِّمْ الوَاحِدْ يْفَسِّرْهَا كِيفْ مَا يْحِبْ.</verse>
				<verse number="21">عْلَى خَاطِرْ مَا ثَمَّاشْ حَتَّى نُبُوءَة جَاتْ بِالقَرَارْ مْتَاعْ إِنْسَانْ، آمَا ثَمَّة نَاسْ الرُّوحْ القُدُسْ خَلاَّهُمْ يِتْكَلّْمُوا بِكْلاَمْ اللهْ.</verse>
			</chapter>
			<chapter number="2">
				<verse number="1">آمَا كِيفْ مَا ظُهْرُوا أَنْبِيَاءْ كَذَّابِينْ فِي وُسْطْ الشَّعْبْ قْبَلْ، رَاهُمْ بَاشْ يُظْهْرُوا زَادَا مَا بِينَاتْكُمْ مُعَلّْمِينْ كَذَّابِينْ وْبِشْ يْدَخّْلُوا تَعَالِيمْ غَالْطَة فِي الدِّينْ تِهْلِكْ النَّاسْ وْحَتَّى الرَّبْ الِّي فْدَاهُمْ بَاشْ يُنْكْرُوهْ، وْفِيسَعْ بَاشْ يِهِزُّو رْوَاحْهُمْ لِلهْلاَكْ.</verse>
				<verse number="2">وْبَرْشَة نَاسْ بَاشْ يْتَبّْعُوا الفَاحْشَة مْتَاعْهُمْ وْبِسْبَبْهُمْ بَاشْ يَكْفْرُوا بِطْرِيقْ الحَقْ.</verse>
				<verse number="3">وْبِالطّْمَعْ مْتَاعْهُمْ بَاشْ يِسْتْغَلُّوكُمْ بِكْلاَمْ حْلُو وْمِلْيَانْ بِالكِذْبْ. مِنْ قْبَلْ هْلاَكْهُمْ مُوشْ بَاشْ يُبْطُلْ وِالحُكْمْ عْلِيهُمْ مُوشْ بَاشْ يَبْطَى.</verse>
				<verse number="4">رَاهُو إِذَا كَانْ اللهْ مَا خَلاَّشْ المْلاَيْكَة فِي بْلاَصِتْهُمْ وَقْتِلِّي عَمْلُوا الذْنُوبْ، آمَا رْمَاهُمْ فِي جْهَنِّمْ وْحَطّْهُمْ فِي حُفْرِةْ الظْلاَمْ الِّي مَا يُوفَاشْ مَرْبُوطِينْ بِالسْلاَسِلْ حَتَّى لِينْ يْجِي يُومْ الحْسَابْ،</verse>
				<verse number="5">وْمَا خَلاَّشْ حَتَّى حَدْ فِي العَالَمْ القْدِيمْ، آمَا حْفَظْ نُوحْ الِّي هُوَ الثَّامِنْ وِلِّي هُوَ يْبَشِّرْ بِالبِرْ كِجَابْ الفَيَضَانَاتْ عْلَى النَّاسْ الأَشْرَارْ.</verse>
				<verse number="6">وْإِذَا كَانْ رَدْ المُدُنْ مْتَاعْ سَدُومْ وْعَمُورَة رْمَادْ وِقْلِبْهُمْ وْرَدّْهُمْ عِبْرَة لِلِّي بَاشْ يْجِيوْ مْبَعْدْهُمْ وْمَا يْخَافُوشْ رَبِّي،</verse>
				<verse number="7">وْإِذَا كَانْ مَنَّعْ لُوطْ البَارْ مِالنَّاسْ العَاصِينْ الِّي كَثّْرُوا مِنْ عَمْلاَنْ الشَّرْ</verse>
				<verse number="8">وْهَاكَا الإِنْسَانْ البَارْ كَانْ يِتْعَذِّبْ فِي رُوحُو البَارَّة بِالشَّرْ الِّي يَعْمْلُوا فِيهْ، مِالشَّيْء الِّي كَانْ يْشُوفْ فِيهْ وْيِسْمَعْ فِيهْ نْهَارْ بَعْدْ نْهَارْ كِكَانْ عَايِشْ فِي وُسْطْهُمْ.</verse>
				<verse number="9">إِمَّالاَ رَاهُو الرَّبْ يَعْرِفْ كِيفَاشْ يْمَنَّعْ الِّي يْخَافُوا رَبِّي مِالتَّجْرْبَة وِيْخَلِّي الِّي مَا يْخَافُوشْ رَبِّي فِي العْذَابْ حَتَّى لِينْ يْجِي يُومْ الحْسَابْ،</verse>
				<verse number="10">بِالأَخَصْ هَاكَا الِّي يِجْرِيوْ وْرَاء الشْهَاوِي المَنْزُوسَة مْتَاعْ البْدَنْ وِيِسْتْهَانُوا بِالسُّلْطَة. مَا يَحْشْمُوشْ وغَالْطِينْ فِي رْوَاحْهُمْ! مَا يْخَافُوشْ كِيْهِينُوا المَخْلُوقَاتْ الِّي عِنْدْهَا مَجْدْ،</verse>
				<verse number="11">وِينْ مُوجُودِينْ المْلاَيْكَة الِّي هُومَا عِنْدْهُمْ قُدْرَة وْقُوَّة أَكْثِرْ مِنْ المْلاَيْكَة الخَايْبِينْ، مَا يُحْكْمُوشْ عْلِيهُمْ حُكْمْ مْعَوِّجْ قُدَّامْ الرَّبْ.</verse>
				<verse number="12">آمَا المُعَلّْمِينْ الكَذَّابِينْ هَاذُومَا رَاهُمْ كِيفْ حَيَوَانَاتْ مَا عِنْدْهُمْشْ عْقَلْ تْحَرّكْ فيهَا الطْبِيعَة، تْجَعْلِتْ للصِّيدْ وِالمَاكْلة، يِسْتْهِينُوا بِحْوَايِجْ مَا يَعْرْفُوهَاشْ، رَاهُمْ بَاشْ يِتْهِلْكُوا بالفْسَادْ مْتَاعْهُمْ.</verse>
				<verse number="13">وْبَاشْ يْنَالُو أُجْرَة الإِثْمْ. مَاشِي فِي بَالْهُمْ الشِّيخة مْتَاعْ نْهَارْ وَاحِدْ سَعَادَة حَقِيقِيّة. فِسَادْ وعِيبْ. يِدْفِعْ فيهِمْ الْغُرُورْ وْهُومَا يَاكْلُو مْعَاكُمْ في الخِيرْ الكُلّو.</verse>
				<verse number="14">عِينِيهُمْ مِلْيَانَة بِالزْنَى، مَا يِشْبْعُوشْ مِالذْنُوبْ، يِخْدْعُوا فِي النْفُوسْ الضْعِيفَة، قْلُوبْهُمْ ادَّرْبِتْ عْلَى الطْمَعْ. هُومَا وْلاَدْ مَلْعُونِينْ.</verse>
				<verse number="15">خَلاَّوْ الطْرِيقْ المُسْتَقِيمْ وْضَاعُوا وِمْشَاوْ فِي طْرِيقْ بَلْعَامْ وِلْدْ بَعُورْ الِّي حَبْ يِرْبِحْ مِالشَّرْ،</verse>
				<verse number="16">آمَا تْوَبِّخْ عْلَى المَعْصْيَة مْتَاعُو، بْهِيمَة مَا تِتْكَلِّمْشْ نُطْقِتْ بْصُوتْ بَشَرْ وْرَجّْعِتْ النَّبِي لْعَقْلُو.</verse>
				<verse number="17">هَاذُومَا رَاهُمْ عْيُونْ مَا فِيهَاشْ مَاء وِسْحُبْ هَازِّتْهَا الرِّيحْ القْوِيَّة، وِتْحَضّْرِلْهُمْ الظْلاَمْ الِّي مَا يُوفَاشْ.</verse>
				<verse number="18">رَاهُمْ يِتْكَلّْمُوا بِكْلاَمْ كْبِيرْ وْفَارِغْ، يِخْدْعُوا بِشْهَاوِي البْدَنْ الفَاسْدَة فِي نَاسْ هُرْبُوا بِالسِّيفْ مِنْ بِينْ الِّي عَايْشِينْ فِي الغْلَطْ.</verse>
				<verse number="19">يُوعْدُوهُمْ بِالحُرِّيَّة وْهُومَا بِيدْهُمْ عَبِيدْ مْتَاعْ الفْسَادْ، عْلَى خَاطِرْ الإِنْسَانْ يْوَلِّي عَبْدْ مْتَاعْ الشَّيْء الِّي غَلْبُو!</verse>
				<verse number="20">رَاهُمْ إِذَا كَانْ بَعْدْ مَا مَنْعُوا مِنْ النْجَاسَة مْتَاعْ العَالَمْ عْلَى طْرِيقْ المَعْرْفَة مْتَاعْ رَبّْنَا وِالمُخَلِّصْ مْتَاعْنَا يَسُوعْ المَسِيحْ، وْيَرْجْعُوا يُحْصْلُوا فِيهُمْ وْيِتْغِلْبُوا، رَاهِي حَالِتْهُمْ فِي الإِخِّرْ بَاشْ تْكُونْ أَخْيِبْ مِلِّي كَانُوا عْلِيهْ فِي الأُوِّلْ،</verse>
				<verse number="21">وْلُوكَانْ مَا عَرْفُوشْ الطْرِيقْ مْتَاعْ البِرْ خِيرِلْهُمْ مِنْ إِنّْهُمْ بَعْدْ مَا عَرْفُوهْ يِبْعْدُوا عْلَى الوْصِيَّة المُقَدّْسَة الِّي تِعْطَاتِلْهُمْ.</verse>
				<verse number="22">وْيَاقْعِلْهُمْ كِيفْ مَا قَالْ المَثَلْ الِّي مَا يُغْلُطْشْ: الكَلْبْ رْجَعْ لِرْدَادُو، الحْلاَلِفْ الِّي تْغِسْلُوا رَجْعُوا لِلوْسَخْ.</verse>
			</chapter>
			<chapter number="3">
				<verse number="1">هَاذِي تَوَّا الرِّسَالَة الثَّانْيَة الِّي كْتِبْتْهَالْكُمْ، يَا حْبَابِي، وْفِيهُمْ لِثْنِينْ حَاوِلْتْ انَّبَّهْ مُخّْكُمْ النْظِيفْ.</verse>
				<verse number="2">بَاشْ تِتْذَكّْرُوا الكْلاَمْ الِّي سِبْقُوا وْقَالُوهْ الأَنْبِيَاءْ المُقَدّْسِينْ وِالوْصِيَّة مْتَاعْ الرَّبْ وِالمُخَلِّصْ عْلَى طْرِيقْ الرُّسُلْ الِّي تْبَعْثُولْكُمْ.</verse>
				<verse number="3">قْبَلْ كُلْ شَيْء يِلْزِمْكُمْ تِفْهْمُوا الشَّيْء هَاذَا إِنُّو بَاشْ يْجِيوْ نَاسْ يِتْمَسْخْرُوا بَرْشَة فِي آخِرْ الزْمَانْ وِيْتَبّْعُوا فِي الشْهَاوِي مْتَاعْهُمْ</verse>
				<verse number="4">وِيْقُولُوا: «مُوشْ وْعِدْ بَاشْ يْجِي؟ وِينُو؟ مِلِّي مَاتُوا جْدُودْنَا وْدِيمَا كُلْ شَيْء بْقَى كِيفْ مَا هُوَ مِنْ أَوِّلْ مَا تْخَلْقِتْ الدِّنْيَا!»</verse>
				<verse number="5">هُومَا مَا عَمْلُوشْ قِيمَة لِلشَّيْء هَاذَا وْبِالعَانِي نْسَاوْ الِّي السْمَاوَاتْ مِنْ قْدِيمْ الزْمَانْ تْوِجْدِتْ بْكِلْمِةْ اللهْ وِالأَرْضْ تْعَمْلِتْ مِالمَاء وْبِالمَاء،</verse>
				<verse number="6">وِالعَالَمْ الِّي تُوجِدْ الوَقْتْ هَاذَاكَا غْرُقْ فِي المَاء وْتِهْلِكْ.</verse>
				<verse number="7">آمَا بِالكِلْمَة هِيَ بِيدْهَا السْمَاوَاتْ وِالأَرْضْ الِّي مُوجُودِينْ تَوَّا بْقَاوْ لِلنَّارْ وِتْحُفْظُوا حَتَّى لِينْ يْجِي يُومْ الحْسَابْ وِالهْلاَكْ مْتَاعْ النَّاسْ الِّي مَا يَعْرْفُوشْ رَبِّي.</verse>
				<verse number="8">وْمَا تِجْهْلُوشْ الشَّيْء هَاذَا، يَا حْبَابِي، إِنُّو يُومْ وَاحِدْ عِنْدْ الرَّبْ كِيفْ أَلْفْ سْنَة، وْأَلْفْ سْنَة كِيفْ نْهَارْ وَاحِدْ.</verse>
				<verse number="9">الرَّبْ مَا يَبْطَاشْ فِي الشَّيْء الِّي وْعِدْ بِيهْ، كِيفْ مَا ثَمَّة نَاسْ يْقُولُوا عْلِيهْ، آمَا رَاهُو صَابِرْ عْلِيكُمْ وْمَا يْحِبِّشْ حَتَّى وَاحِدْ يِتْهْلِكْ، آمَا يْحِبْ النَّاسْ الكُلْهُمْ يْتُوبُوا.</verse>
				<verse number="10">آمَا رَاهُو النْهَارْ الِّي بَاشْ يْجِي فِيهْ يُومْ الرَّبْ بَاشْ يْجِي كِيفْ السَّارِقْ، وِالوَقْتْ هَاذَاكَا السْمَاوَاتْ بَاشْ يَفْنَاوْ وْيَعْمْلُوا بَرْشَة حِسْ وِالحَاجَاتْ الِّي تْعَمْلِتْ مِنْهُمْ الدِّنْيَا بَاشْ يْذُوبُوا بِالنَّارْ، وِالأَرْضْ بَاشْ تِدَّمِّرْ وِالحَاجَاتْ الِّي تْعَمْلِتْ فِيهَا بَاشْ تِتْنَحَّى.</verse>
				<verse number="11">مَا دَامْهُمْ الحَاجَاتْ هَاذُومَا الكُلْهُمْ بَاشْ يِنْحَلّو، إِمَّالاَ كِيفَاشْ يِلْزِمْكُمْ تْعِيشُوا فِي القَدَاسَة وِالخُوفْ مِالرَّبِّي،</verse>
				<verse number="12">تِسْتَنُّوا وِمْحَضّْرِينْ رْوَاحْكُمْ لِلنْهَارْ الِّي بَاشْ يْجِي فِيهْ يُومْ الرَّبْ. اليُومْ الِّي بَاشْ يْخَلِّي السْمَاوَاتْ يِتْحَرْقُوا وِالحَاجَاتْ الِّي تْعَمْلِتْ مِنْهُمْ الدِّنْيَا بَاشْ يْذُوبُوا.</verse>
				<verse number="13">لَكِنْ أَحْنَا نِسْتَنَّاوْ كِيفْ مَا وْعِدْنَا فِي سْمَاوَاتْ جْدُدْ وْأَرْضْ جْدِيدَة يُسْكُنْ فِيهَا البِرْ.</verse>
				<verse number="14">آمَا يَا حْبَابِي أَعْمْلُوا الِّي تَقْدْرُوا عْلِيهْ، مَا دَامْكُمْ تِسْتَنَّاوْ فِي الحَاجَاتْ هَاذُومَا، بَاشْ اللهْ مَا يَلْقَى فِيكُمْ حَتَّى عِيبْ وْمَا عْلِيكُمْشْ لُومْ وْيَلْقَاكُمْ سَالْمِينْ.</verse>
				<verse number="15">وْإِحْسْبُوا وِسْعْ البَالْ مْتَاعْ رَبّْنَا فُرْصَة بَاشْ تُخْلْصُوا، كِيفْ مَا كْتِبِّلْكُمْ خُونَا بُولُسْ الِّي نْحِبُّوهْ، عْلَى قَدْرْ الحِكْمَة الِّي تِعْطَاتْلُو،</verse>
				<verse number="16">وِحْكَى عْلَى الحَاجَاتْ هَاذُومَا فِي الرَّسَايِلْ مْتَاعُو الكُلْهُمْ. ثَمَّة حَاجَاتْ مِنْهُمْ صْعِيبْ بَاشْ يِتْفِهْمُوا وِلِّي الجُهَّالْ وِلِّي مَا هُمْشْ ثَابْتِينْ يْحَرّْفُوا المَعْنَى مْتَاعْهُمْ كِيفْ مَا يَعْمْلُوا لِلكْتُبْ المُقَدّْسَة الأُخْرِينْ بَاشْ يِتْهِلْكُوا بِيهُمْ.</verse>
				<verse number="17">إِمَّالاَ، إِنْتُومَا يَا حْبَابِي، مَادَامْكُمْ تَعْرْفُوا الشَّيْء هَاذَا مِالأُوِّلْ، رُدُّوا بَالْكُمْ لاَ تْضِيعُوا بِالأَغْلَاطْ مْتَاعْ نَاسْ مِتْسَيّْبِينْ وْمَا عَادِشْ تْوَلِّيوْا ثَابْتِينْ.</verse>
				<verse number="18">آمَا إِكْبْرُوا فِي النِّعْمَة وِالمَعْرْفَة مْتَاعْ رَبّْنَا وِالمُخَلِّصْ مْتَاعْنَا يَسُوعْ المَسِيحْ، المَجْدْ لِيهْ اليُومْ وْحَتَّى لِلأَبَدْ. آمِينْ.</verse>
			</chapter>
		</book>
		<book number="62">
			<chapter number="1">
				<verse number="1">نِكْتْبِلْكُمْ عْلَى كِلْمِةْ الحَيَاةْ الِّي هِيَ المَسِيحْ الِّي كَانْ مِنْ الأُوِّلْ الِّي سْمَعْنَاهْ وْشُفْنَاهْ بْعِينِينَا وْمَسِّينَاهْ بِيدِينَا.</verse>
				<verse number="2">وْرَاهِي الحَيَاةْ الِّي يَعْطِيهَا المَسِيحْ ظُهْرِتْ. وْبَعْدْ مَا شُفْنَاهَا نِشْهْدُولْهَا وْقَاعْدِينْ نْقُولُولْكُمْ فِي خْبَرْ الحَيَاةْ الأَبَدِيَّة الِّي كَانِتْ عِنْدْ الآبْ وْظُهْرِتْ قُداَّمْنَا.</verse>
				<verse number="3">وْإِحْنَا نْبَشّْرُوكُمْ بِلِّي رِينَاهْ وِسْمَعْنَاهْ بَاشْ تْشَارْكُونَا فِي الحَيَاةْ الِّي عِنْدْنَا. وْإِحْنَا رَانَا مِتْشَارْكِينْ مْعَ الآبْ وِمْعَ ابْنُو يَسُوعْ المَسِيحْ فِي الحَيَاةْ الِّي عَنْدُو.</verse>
				<verse number="4">نِكْتْبُولْكُمْ هَاذَا الكُلْ بَاشْ تِكْمِلْ فَرْحِتْنَا.</verse>
				<verse number="5">وْهَاذَا هُوَ الِّي سْمَعْنَاهْ مِالمَسِيحْ وِنْبَشّْرُوكُمْ بِيهْ: إِنُّو اللهْ نُورْ وْمَا فِيهِشْ ظْلاَمْ بِالكُلْ.</verse>
				<verse number="6">كَانْ نْقُولُوا الِّي أَحْنَا مِتَّحْدِينْ مْعَاهْ آمَا بَاقِي نْعِيشُوا فِي الظْلاَمْ رَانَا قَاعْدِينْ نِكْذْبُوا وْمَانَاشْ نَعْمْلُوا فِي الصْحِيحْ.</verse>
				<verse number="7">آمَا إِذَا كُنَّا نْعِيشُوا فِي النُّورْ كِيفْ مَا هُو فِي النُّورْ، تْكُونْ عِنْدْنَا عَلاَقَة مْعَ بْعَضْنَا وْدَمْ يَسُوعْ المَسِيحْ إِبْنْ اللهْ يْطَهِّرْنَا مِنْ ذْنُوبْنَا الكُلْ.</verse>
				<verse number="8">وْإِذَا قُلْنَا الِّي أَحْنَا مَا عِنْدْنَاشْ ذْنُوبْ نْغَلّْطُوا فِي رْوَاحْنَا وْحَقْ اللهْ مُوشْ فِينَا.</verse>
				<verse number="9">وْإِذَا سْتَعْرِفْنَا بِذْنُوبْنَا هُوَ أَمِينْ وْعَادِلْ بَاشْ يِغْفْرِلْنَا ذْنُوبْنَا وِيْطَهِّرْنَا مِنْ كُلْ شَرْ.</verse>
				<verse number="10">وْكِنْقُولُوا الِّي أَحْنَا مَا عْمَلْنَاشْ ذْنُوبْ رَانَا نْكَذّْبُوا فِي رَبِّي وْكِلْمْتُو مَا تْكُونِشْ فِينَا.</verse>
			</chapter>
			<chapter number="2">
				<verse number="1">يَا وْلاَدِي رَانِي نِكْتْبِلْكُمْ فِي الحَاجَاتْ هَاذِي الكُلْ بَاشْ مَا تُغْلْطُوشْ. آمَا إِذَا كَانْ وَاحِدْ غْلُطْ رَاهُو يَسُوعْ المَسِيحْ البَارْ يِشْفَعْ فِينَا قُدَّامْ الآبْ.</verse>
				<verse number="2">وْهُوَ الضْحِيَّة وِالكَفَّارَة عْلَى ذْنُوبْنَا وْمُوشْ ذْنُوبْنَا أَحْنَا آكَاهُو آمَا ذْنُوبْ النَّاسْ الكُلْ.</verse>
				<verse number="3">وْهَكَّا نِتْأَكّْدُوا الِّي أَحْنَا عْرَفْنَاهْ إِذَا نْطِيعُوا الوْصَايَا مْتَاعُو.</verse>
				<verse number="4">وِلِّي يْقُولْ الِّي هُوَ يَعْرْفُو وْمَا يْطِيعِشْ الوْصَايَا مْتَاعُو رَاهُو يِكْذِبْ وِالحَقْ مَا يْكُونِشْ فِيهْ.</verse>
				<verse number="5">آمَا الِّي يْطِيعْ كِلْمْتُو، مْحَبِّةْ اللهْ بَاشْ تْكُونْ بِالحَقْ كَامْلَة فِيهْ. وْهَكَّا نَعْرْفُوا الِّي أَحْنَا فِيهْ.</verse>
				<verse number="6">أَيْ وَاحِدْ يْقُولْ إِنُّو ثَابِتْ فِي اللهْ يِلْزْمُو يْعِيشْ كِيمَا عَاشْ المَسِيحْ.</verse>
				<verse number="7">يَا حْبَابِي مَانِيشْ نِكْتْبِلْكُمْ فِي وْصِيَّة جْدِيدَة آمَا رَاهِي وْصِيَّة قْدِيمَة كَانِتْ عِنْدْكُمْ مِاللُّوِّلْ وِلِّي هِيَ الكِلْمَة الِّي سْمَعْتُوهَا مِاللُّوِّلْ بِالكُلْ.</verse>
				<verse number="8">آمَا رَانِي نِكْتْبِلْكُمْ فِي وْصِيَّة جْدِيدَة وْهِيَ الحَقْ الِّي يُظْهُرْ فِي المَسِيحْ وْيُظْهُرْ فِيكُمْ عْلَى خَاطِرْ الظْلاَمْ قَاعِدْ يِتْنَحَّى وِالنُّورْ الحَقَّانِي ضْوَى.</verse>
				<verse number="9">الِّي يْقُولْ إِنُّو يْعِيشْ فِي النُّورْ وْهُوَ يَكْرَهْ خُوهْ رَاهُو مَازَالْ لْتَوَّا يْعِيشْ فِي الظْلاَمْ.</verse>
				<verse number="10">وِلِّي يْحِبْ خُوهْ هُوَ الِّي يْعِيشْ فِي النُّورْ وْحَتَّى شَيْء مَا يْعَثّْرُو.</verse>
				<verse number="11">وِلِّي يَكْرَهْ خُوهْ رَاهُو فِي الظْلاَمْ وْيِمْشِي فِي الظْلاَمْ وْمَا يَعْرِفْشْ وِينْ مَاشِي عْلَى خَاطِرْ الظْلاَمْ عْمَالُو عِينِيهْ.</verse>
				<verse number="12">يَا وْلاَدِي نِكْتْبِلْكُمْ الشَّيْء هَاذَا، عْلَى خَاطِرْ فِي اسْمْ المَسِيحْ رَبِّي غْفِرِّلْنَا ذْنُوبْنَا.</verse>
				<verse number="13">نِكْتِبْ لْكُلْ بُو فِيكُمْ، عْلَى خَاطِرْكُمْ تَعْرْفُوا المَسِيحْ المُوجُودْ مِاللُّوِّلْ. نِكْتْبِلْكُمْ يَا شَبَابْ، عْلَى خَاطِرْكُمْ غْلِبْتُوا الشِّرِّيرْ. نِكْتْبِلْكُمْ يَا وْلاَدِي، عْلَى خَاطِرْكُمْ عْرَفْتُوا الآبْ.</verse>
				<verse number="14">كْتِبْتْ لْكُلْ بُو فِيكُمْ، عْلَى خَاطِرْكُمْ عْرَفْتُوا المَسِيحْ المُوجُودْ مِاللُّوِّلْ. كْتِبْتِلْكُمْ يَا شَبَابْ، عْلَى خَاطِرْكُمْ قْوِيِّينْ وْكِلْمِةْ اللهْ ثَابْتَة فِي قْلُوبْكُمْ وِغْلِبْتُوا الشِّرِّيرْ.</verse>
				<verse number="15">مَا تْحِبُّوشْ الدِّنْيَا وِالحَاجَاتْ الِّي فِي الدِّنْيَا. الِّي يْحِبْ الدِّنْيَا مَا تْكُونِشْ مْحَبِّةْ الآبْ فِي قَلْبُو.</verse>
				<verse number="16">الحَاجَاتْ الكُلْ الِّي فِي الدِّنْيَا هُومَا شَهْوِةْ البْدَنْ وْشَهْوِةْ العِينْ وِالفُخْرَة وِالتَّكَبُّرْ وْهُومَا مَا هُمْشْ مِالآبْ آمَا رَاهُمْ مِنْ الدِّنْيَا.</verse>
				<verse number="17">وِالدِّنْيَا بَاشْ تَفْنَى هِيَ وِالشْهَاوِي الِّي فِيهَا، آمَا الِّي يَعْمِلْ الحَاجَاتْ الِّي تْرَضِّي رَبِّي بَاشْ يَحْيَي لِلأَبَدْ.</verse>
				<verse number="18">يَا وْلاَدِي نْحِبّْكُمْ تَعْرْفُوا الِّي الدِّنْيَا قْرِيبْ تُوفَى. سْمَعْتُوا إِنُّو المَسِيحْ الدَّجَّالْ بَاشْ يْجِي. رَاهُمْ تَوَّا مُوجُودِينْ بَرْشَة دَجَّالِينْ. وْهَكَّا نِتْأَكّْدُوا إِنُّو الدِّنْيَا بَاشْ تُوفَى.</verse>
				<verse number="19">الدَّجَّالِينْ هَاذُومَا خَرْجُوا مِنْ وُسْطْنَا آمَا هُومَا فِي الحْقِيقَة مَا كَانُوشْ مِنَّا وْلَوْ كَانُو مِنَّا رَاهُمْ بْقَاوْ مْعَانَا يَعْنِي خْرُوجْهُمْ مِنْ بِينَاتْنَا هُوَ دَلِيلْ إِنّْهُمْ الكُلْهُمْ مَا هُمْشْ مِنَّا.</verse>
				<verse number="20">آمَا إِنْتُومَا رَاكُمْ مَمْسُوحِينْ بْرُوحْ اللهْ القُدُّوسْ هَاذَاكَا عْلاَشْ إِنْتُومَا الكُلْكُمْ تَعْرْفُوا الحَقْ.</verse>
				<verse number="21">نِكْتْبِلْكُمْ الشَّيْء هَاذَا مُوشْ عْلَى خَاطِرْكُمْ مَا تَعْرْفُوشْ الحَقْ آمَا عْلَى خَاطِرْكُمْ تَعْرْفُوا وْمِتْأَكّْدِينْ الِّي عُمْرُو الكِذْبْ مَا يْجِي مِالحَقْ.</verse>
				<verse number="22">شْكُونُو الكَذَّابْ؟ الكَذَّابْ هُوَ الِّي يُنْكُرْ الِّي يَسُوعْ هُوَ المَسِيحْ. وْهَاذَاكَا هُوَ المَسِيحْ الدَّجَّالْ الِّي يُنْكُرْ وِيْعَارِضْ الآبْ وِالإِبْنْ مْعَ بْعَضْهُمْ.</verse>
				<verse number="23">الِّي مَا يِقْبِلْشْ الإِبْنْ مَا عِنْدُوشْ عَلاَقَة مْعَ الآبْ وِلِّي يِقْبِلْ الإِبْنْ يِقْبِلْ الآبْ زَادَا.</verse>
				<verse number="24">آمَا إِنْتُومَا خَلِّيوْ الكْلاَمْ الِّي سْمَعْتُوهْ مِاللُّوِّلْ يِثْبِتْ فِيكُمْ، رَاهُو وَقْتِلِّي يِثْبِتْ فِيكُمْ الكْلاَمْ هَاذَا تْكُونُوا مِتَّحْدِينْ مْعَ الإِبْنْ وِمْعَ الآبْ.</verse>
				<verse number="25">وِالشَّيْء الِّي وْعِدْنَا بِيهْ المَسِيحْ هُوَ الحَيَاةْ الأَبَدِيَّة.</verse>
				<verse number="26">وكْتِبْتِلْكُمْ الحَاجَاتْ هَاذِي بَاشْ نَحْكِيلْكُمْ عْلَى النَّاسْ الِّي يْحِبُّوا يِخْدْعُوكُمْ.</verse>
				<verse number="27">آمَا إِنْتُومَا مَسْحَةْ الرُّوحْ القُدُسْ الِّي خْذِيتُوهاَ مِنْ عِنْدْ اللهْ ثَابْتَة فِيكُمْ هَاذَاكَا عْلاَشْ مَا حَاجِتْكُمْشْ بِشْكُونْ يْعَلِّمْكُمْ، رَاهُو رُوحْ اللهْ نَفْسُو يْعَلِّمْكُمْ كُلْ شَيْء وْرُوحْ اللهْ هُوَ حَقْ وْمُوشْ بَاطِلْ. إِمَّالاَ شِدُّوا صْحِيحْ فِي المَسِيحْ كِيفْ مَا عَلِّمْكُمْ الرُّوحْ.</verse>
				<verse number="28">يَا وْلاَدِي شِدُّوا صْحِيحْ فِي المَسِيحْ بَاشْ تْكُونْ رُوسْنَا مَرْفُوعَة قُدَّامُو وْمَا نَحْشْمُوشْ مِنُّو وَقْتِلِّي يَرْجَعْ.</verse>
				<verse number="29">وْمَا دَامْكُمْ تَعْرْفُوا الِّي المَسِيحْ بَارْ أَعْرْفُوا زَادَا الِّي كُلْ مِنْ يَعْمِلْ الخِيرْ يْوَرِّي الِّي هُوَ مُولُودْ مِنْ اللهْ.</verse>
			</chapter>
			<chapter number="3">
				<verse number="1">شُوفُوا قَدَّاشْ الآبْ حَبّْنَا وْظَهِّرْ مْحَبّْتُو لِينَا حتّى للّي وَلّينَا نِتْسَمَّاوْ وْلاَدْ اللهْ، وْهَاذَاكَا عْلاَشْ النَّاسْ الِّي فِي الدِّنْيَا هَاذِي مَا يَعْرْفُونَاشْ عْلَى خَاطِرْهُمْ مَا عَرْفُوهِشْ هُوَ.</verse>
				<verse number="2">يَا حْبَابِي أَحْنَا تَوَّا وْلاَدْ اللهْ وْمَازَالْ مَا ظْهَرْشْ كِيفَاشْ بَاشْ نْوَلِّيوْ آمَا رَانَا نَعْرْفُوا الِّي وَقْتِلِّي يَرْجَعْ المَسِيحْ بَاشْ نْوَلِّيوْ كِيفُو عْلَى خَاطِرْنَا بَاشْ نْشُوفُوهْ كِيفْ مَا هُوَ.</verse>
				<verse number="3">كُلْ وَاحِدْ عَنْدُو الرّجَاءْ هَاذَا. يْطَهِّرْ رُوحُو مِالذْنُوبْ كِيفْ مَا المَسِيحْ طَاهِرْ</verse>
				<verse number="4">رَاهُو الِّي يْعِيشْ فِي الذْنُوبْ يَعْمِلْ الشَّرْ عْلَى خَاطِرْ الذْنُوبْ هِيَ شَرْ.</verse>
				<verse number="5">إِنْتُومَا تَعْرْفُوا الِّي المَسِيحْ جَا بَاشْ يْطَهِّرْنَا مِالذْنُوبْ وْرَاهُو هُوَ مَا عِنْدُوشْ حَتَّى ذَنْبْ.</verse>
				<verse number="6">أَيْ وَاحِدْ يِثْبِتْ فِي المَسِيحْ مَا يَعْمِلْشْ الذْنُوبْ، آمَا الِّي يَعْمِلْ الذْنُوبْ رَاهُو عُمْرُو مَا شَافُو وْعُمْرُو مَا عَرْفُو.</verse>
				<verse number="7">يَا وْلاَدِي مَا تْخَلِّيوْشْ حَتَّى حَدْ يْغَلِّطْكُمْ. الِّي يَعْمِلْ البَاهِي رَاهُو بَارْ كِيفْ مَا المَسِيحْ بَارْ.</verse>
				<verse number="8">آمَا الِّي يَعْمِلْ الشَّرْ رَاهُو يْوَرِّي الِّي هُوَ مِنْ وْلاَدْ بْلِيسْ عْلَى خَاطِرْ بْلِيسْ مِاللُّوِّلْ كَانْ يَعْمِلْ فِي الذْنُوبْ. هَاذَاكَا عْلاَشْ ظْهُرْ ابْنْ الله بَاشْ يْدَمِّرْ الأَعْمَالْ مْتَاعْ ابْلِيسْ</verse>
				<verse number="9">أَيْ وَاحِدْ مُولُودْ مِالله مَا يَعْمِلْشْ الذْنُوبْ عْلَى خَاطِرْ طْبِيعِةْ اللهْ وَلاَّتْ ثَابْتَة فِيهْ وْمَا يْنَجِّمْشْ يْكَمِّلْ يْعِيشْ فِي الذْنُوبْ عْلَى خَاطْرُو مُولُودْ مِالله.</verse>
				<verse number="10">وْهَكَّا يْبَانُوا وْلاَدْ اللهْ مِنْ وْلاَدْ بْلِيسْ. أَيْ مُولُودْ مَا يَعْمِلْشْ البَاهِي رَاهُو مُوشْ مِالله وِلِّي مَا يْحِبِّشْ خُوهْ زَادَا.</verse>
				<verse number="11">هَاذَا هُوَ الخْبَرْ الِّي سْمَعْتُوهْ مِاللُّوِّلْ الِّي يِلْزِمْنَا نْحِبُّوا بْعَضْنَا.</verse>
				<verse number="12">وْمَا نْكُونُوشْ كِيمَا قَايِينْ الِّي قْتَلْ خُوهْ. قَايِينْ كَانْ مِنْ وْلاَدْ الشِّرِّيرْ: وِعْلاَشْ قْتَلْ خُوهْ؟ عْلَى خَاطِرْ عْمَايْلُو هُوَ كَانِتْ خَايْبَة آمَا خُوهْ أَفْعَالُو كَانِتْ بَاهْيَة.</verse>
				<verse number="13">يَا خْوَاتِي مَا تِسْتَغْرْبُوشْ كَانْ النَّاسْ يَكْرْهُوكُمْ.</verse>
				<verse number="14">نَعْرْفُوا الِّي أَحْنَا كُنَّا مُوتَى وْوَلِّينَا حَيِّينْ عْلَى خَاطِرْنَا نْحِبُّو خْوَاتْنَا وِلِّي مَا يْحِبِّشْ خُوهْ يَبْقَى فِي المُوتْ.</verse>
				<verse number="15">الِّي يَكْرَهْ خُوهْ هُوَ قَاتِلْ رُوحْ وْإِنْتُومَا تَعْرْفُوا الِّي قَاتِلْ الرُّوحْ مَا عِنْدُوشْ الحَيَاةْ الأَبَدِيَّة.</verse>
				<verse number="16">وْإِحْنَا عْرَفْنَا المْحَبَّة وَقْتِلِّي ضَحَّى المَسِيحْ بِحْيَاتُو عْلَى خَاطِرْنَا، وْهَاذَاكَا عْلاَشْ أَحْنَا لاَزِمْ نْضَحِّيوْا بِحْيَاتْنَا عْلَى خَاطِرْ خْوَاتْنَا.</verse>
				<verse number="17">إِذَا كَانْ وَاحِدْ عَنْدُو خِيرَاتْ الدِّنْيَا وِيْشُوفْ وَاحِدْ مِنْ خْوَاتُو مِحْتَاجْ وْمَا يَرْحْمُوشْ كِيفَاشْ بَاشْ تِثْبِتْ مْحَبِّةْ اللهْ فِيهْ؟</verse>
				<verse number="18">يَا وْلاَدِي رَاهُو مَا يِلْزِمْشْ مْحَبِّتْنَا تْكُونْ بِالكْلاَمْ وِلاَّ بِاللْسَانْ آمَا لاَزِمْهَا تْكُونْ بِالفِعْلْ وْبِالحَقْ.</verse>
				<verse number="19">وْهَكَّا نَعْرْفُوا الِّي أَحْنَا عْلَى حَقْ وْتِطْمَانْ قْلُوبْنَا قُدَّامْ رَبِّي.</verse>
				<verse number="20">حَتَّى إِذَا كَانْ لاَمِتْنَا قْلُوبْنَا رَاهُو رَبِّي أَكْبِرْ مِنْ قْلُوبْنَا وْيَعْرِفْ كُلْ شَيْء.</verse>
				<verse number="21">يَا حْبَابِي إِذَا كَانْ مَا لَامِتْنَاشْ قْلُوبْنَا رَاهُو عِنْدْنَا ثِقَة قُدَّامْ رَبِّي.</verse>
				<verse number="22">وْأَيْ حَاجَة نُطْلْبُوهَا مِنْ عَنْدُو يَعْطِيهَالْنَا عْلَى خَاطِرْنَا نْطِيعُوا الوْصَايَا مْتَاعُو وْنَعْمْلُوا الحَاجَاتْ الِّي تِرْضِيهْ وِتْفَرّْحُو.</verse>
				<verse number="23">وِوْصِيتُو لِينَا هِيَ إِنَّا نِمّْنُوا بْإِسْمْ ابْنُو يَسُوعْ المَسِيحْ وِنْحِبُّوا بْعَضْنَا كِيمَا وَصَّانَا.</verse>
				<verse number="24">الِّي يْطِيعْ الوْصَايَا مْتَاعْ المَسِيحْ يِثْبِتْ فِيهْ وِالمَسِيحْ زَادَا يِثْبِتْ فِيهْ. وْهَكَّا نَعْرْفُو الِّي هُوَ ثَابِتْ فِينَا بِالرُّوحْ الِّي عْطَاهُولْنَا.</verse>
			</chapter>
			<chapter number="4">
				<verse number="1">يَا حْبَابِي مَا تْصَدّْقُوشْ الأَرْوَاحْ الكُلْ آمَا تْأَكّْدُوا مِنْهَا كَانْ هِيَ مِنْ عِنْدْ رَبِّي وِلاَّ لاَ، رَاهُمْ ظُهْرُوا فِي الدِّنْيَا بَرْشَة أَنْبِيَاءْ كَذَّابِينْ.</verse>
				<verse number="2">وْهَاوْ كِيفَاشْ تَعْرْفُوا رُوحْ اللهْ: كُلْ رُوحْ يِسْتَعْرِفْ بِلِّي يَسُوعْ المَسِيحْ جَا لِلأَرْضْ فِي جَسَدْ إِنْسَانْ هُوَ رُوحْ مِنْ عِنْدْ اللهْ.</verse>
				<verse number="3">وْكُلْ رُوحْ مَا يِسْتَعْرِفْشْ الِّي يَسُوعْ جَا فِي جَسَدْ إِنْسَانْ مُوشْ مِنْ عِنْدْ الله آمَا رَاهُو هُوَ رُوحْ المَسِيحْ الدَّجَّالْ الِّي سْمَعْتُوا إِنُّو بَاشْ يْجِي وْهُوَ تَوَّا مُوجُودْ فِي الدِّنْيَا.</verse>
				<verse number="4">يَا وْلاَدِي إِنْتُومَا مِنْ عِنْدْ اللهْ، هَاذَاكَا عْلاَشْ غْلِبْتُوا الأَنْبِيَاءْ الدَّجَّالِينْ، رَاهُو الِّي فِيكُمْ أَقْوَى مِلِّي فِي العَالَمْ.</verse>
				<verse number="5">وِالأَنْبِيَاءْ الدَّجَّالِينْ يِتْكَلّْمُوا كْلاَمْ الدِّنْيَا عْلَى خَاطِرْهُمْ مِالدِّنْيَا، هَاذَاكَا عْلاَشْ النَّاسْ الِّي فِي الدِّنْيَا يِسْمْعُولْهُمْ.</verse>
				<verse number="6">وْإِحْنَا مِنْ عِنْدْ اللهْ وِلِّي يَعْرِفْ اللهْ يِسْمَعْ كْلاَمْنَا وِلِّي مُوشْ مِنْ عِنْدْ اللهْ مَا يِسْمَعْشْ كْلاَمْنَا. وْهَكَّا انَّجّْمُوا نَعْرْفُوا رُوحْ الحَقْ مِنْ رُوحْ البَاطِلْ.</verse>
				<verse number="7">يَا حْبَابِي خَلِّينَا نْحِبُّوا بْعَضْنَا، رَاهِي المْحَبَّة تْجِي مِنْ عِنْدْ رَبِّي وْكُلْ وَاحِدْ يْحِبْ هُوَ مُولُودْ مِنْ اللهْ وْيَعْرِفْ اللهْ.</verse>
				<verse number="8">وِلِّي مَا يْحِبِّشْ مَا يَعْرِفْشْ اللهْ عْلَى خَاطِرْ اللهْ مْحَبَّة.</verse>
				<verse number="9">وْهَكَّا وَرَّانَا اللهْ مْحَبّْتُو وَقْتِلِّي بْعَثْ ابْنُو الوَحِيدْ لِلدِّنْيَا بَاشْ يَعْطِينَا بِيهْ هُوَ حَيَاةْ.</verse>
				<verse number="10">وْهَاذِي هِيَ المْحَبَّة إِنُّو مُوشْ أَحْنَا حَبِّينَا اللهْ آمَا هُوَ حَبّْنَا لُوِّلْ هَاذَاكَا عْلاَشْ بْعَثْ ابْنُو بَاشْ يْكَفِّرْ عْلَى ذْنُوبْنَا.</verse>
				<verse number="11">يَا حْبَابِي مَادَامْ اللهْ حَبّْنَا هَالمْحَبَّة العْظِيمَة لاَزِمْ أَحْنَا زَادَا نْحِبُّوا بْعَضْنَا.</verse>
				<verse number="12">حَتَّى وَاحِدْ مَا شَافْ اللهْ آمَا وَقْتِلِّي نْحِبُّوا بْعَضْنَا، اللهْ يِثْبِتْ فِينَا وِتْكُونْ مْحَبّْتُو كَامْلَة فِي قْلُوبْنَا.</verse>
				<verse number="13">وِلِّي يْأَكّْدِلْنَا إِنُّو أَحْنَا ثَابْتِينْ فِي اللهْ وْهُوَ ثَابِتْ فِينَا هُوَ إِنُّو عْطَانَا الرُّوحْ مْتَاعُو.</verse>
				<verse number="14">وْإِحْنَا رِينَا وْنِشْهْدُوا إِنُّو الآبْ بْعَثْ ابْنُو بَاشْ يْكُونْ المُخَلِّصْ مْتَاعْ العَالَمْ مِالذْنُوبْ.</verse>
				<verse number="15">كُلْ وَاحِدْ يِسْتَعْرِفْ إِنُّو يَسُوعْ هُوَ إِبْنْ اللهْ، يِثْبِتْ اللهْ فِيهْ وْهُوَ يِثْبِتْ فِي اللهْ.</verse>
				<verse number="16">وْإِحْنَا نَعْرْفُوا وِنْصَدّْقُوا إِنُّو اللهْ يْحِبّْنَا. اللهْ مْحَبَّة وِلِّي يِثْبِتْ فِي المْحَبَّة يِثْبِتْ فِي اللهْ وِالله يِثْبِتْ فِيهْ.</verse>
				<verse number="17">وْهَكَّا تِكْمِلْ مْحَبِّةْ اللهْ فِينَا وَقْتِلِّي تَعْطِينَا ثِقَة فِي يُومْ الحْسَابْ وْكِيفْ مَا عَاشْ المَسِيحْ فِي العَالَمْ أَحْنَا زَادَا بَاشْ نْعِيشُوا كِيفُو.</verse>
				<verse number="18">مَا ثَمَّاشْ خُوفْ فِي المْحَبَّة آمَا المْحَبَّة الكَامْلَة تْنَحِّي أَيْ خُوفْ، رَاهُو الخُوفْ يْجِي مِنْ العِقَابْ مْتَاعْ رَبِّي وِلِّي يْخَافْ مَا تْكُونِشْ مْحَبِّةْ اللهْ كَامْلَة فِيهْ.</verse>
				<verse number="19">وْإِحْنَا نْحِبُّوا عْلَى خَاطِرْ رَبِّي هُوَ الِّي حَبّْنَا لُوِّلْ.</verse>
				<verse number="20">إِذَا قَالْ وَاحِدْ: «آنَا نْحِبْ اللهْ» وْهُوَ يَكْرَهْ خُوهْ رَاهُو كَذَّابْ عْلَى خَاطِرْ الِّي مَا يْحِبِّشْ خُوهْ الِّي يْشُوفْ فِيهْ مَا يْنَجِّمْشْ يْحِبْ اللهْ الِّي عُمْرُو مَا شَافُو.</verse>
				<verse number="21">وْهَاذِي وْصِيتُو لِينَا إِنُّو الِّي يْحِبْ اللهْ لاَزْمُو يْحِبْ خُوهْ زَادَا.</verse>
			</chapter>
			<chapter number="5">
				<verse number="1">أَيْ وَاحِدْ يِمِّنْ إِنُّو يَسُوعْ هُوَ المَسِيحْ رَاهُو مُولُودْ مِنْ اللهْ وِلِّي يْحِبْ البُو لاَزْمُو يْحِبْ وْلاَدُو زَادَا.</verse>
				<verse number="2">وْهَكَّا نَعْرْفُوا الِّي أَحْنَا وْلاَدْ اللهْ إِذَا كُنَّا نْحِبُّوا اللهْ وْنَعْمْلُوا بِالوْصَايَا مْتَاعُو.</verse>
				<verse number="3">أَحْنَا نْظَهّْرُوا مْحَبِّتْنَا لْرَبِّي وَقْتِلِّي نَعْمْلُوا الوْصَايَا مْتَاعُو. وِوْصَايَاهْ مَا هِيشْ صْعِيبَة.</verse>
				<verse number="4">المُولُودْ مِنْ اللهْ يِغْلِبْ العَالَمْ. وْإِيمَانَّا هُوَ الِّي يْخَلِّينَا نِغْلْبُوا العَالَمْ.</verse>
				<verse number="5">وِشْكُونُو الِّي يْنَجِّمْ يِغْلِبْ الْعَالِمْ؟ كَانْ الِّي يِمِّنْ إِنُّو يَسُوعْ هُوَ إِبْنْ اللهْ.</verse>
				<verse number="6">وْيَسُوعْ المَسِيحْ هُوَ الِّي جَا بِالمَاء وِالدَّمْ، مُوشْ بِالمَاء آكَاهُو آمَا بِالمَاء وِالدَّمْ، وِالرُّوحْ هُوَ الِّي يِشْهِدْ عْلَى خَاطِرْ الرُّوحْ هُوَ الحَقْ.</verse>
				<verse number="7">الِّي يِشْهْدُوا هُومَا ثْلاَثَة،</verse>
				<verse number="8">الرُّوحْ وِالمَاء وِالدَّمْ، وِالثْلاَثَة هَاذُومَا مِتَّفْقِينْ.</verse>
				<verse number="9">إِذَا كَانْ نِقْبْلُوا شْهَادِةْ النَّاسْ، رَاهِي شْهَادِةْ اللهْ أَعْظِمْ ابَّرْشَة عْلَى خَاطِرْهَا شْهَادِةْ اللهْ لْإِبْنُو.</verse>
				<verse number="10">الِّي يِمِّنْ بِإِبْنْ اللهْ عَنْدُو الشّْهَادَة هَاذِي فِي قَلْبُو وِلِّي مَا يْصَدِّقْشْ اللهْ يْكَذّْبُو عْلَى خَاطْرُو مَا صَدِّقْشْ الشّْهَادَة الِّي شْهِدْ بِيهَا اللهْ لإِبْنُو.</verse>
				<verse number="11">وْهَاذِي هِيَ شْهَادِةْ اللهْ، إِنُّو اللهْ عْطَانَا حَيَاةْ أَبَدِيَّة وِالحَيَاةْ هَاذِي عْطَاهَالْنَا فِي ابْنُو.</verse>
				<verse number="12">الِّي عَنْدُو إِبْنْ اللهْ عَنْدُو الحَيَاةْ وِلِّي مَا عِنْدُوشْ إِبْنْ اللهْ مَا عِنْدُوشْ الحَيَاةْ.</verse>
				<verse number="13">كْتِبْتْ الحَاجَاتْ هَاذِي لِيكُمْ إِنْتُومَا الِّي تِمّْنُوا بْإِسْمْ إِبْنْ اللهْ بَاشْ تَعْرْفُوا الِّي عِنْدْكُمْ الحَيَاةْ الأَبَدِيَّة.</verse>
				<verse number="14">وْعَنْدْنَا الثِّقَة فِي اللهْ إِنُّو إِذَا نُطْلْبُوا مِنُّو الحَاجَة الِّي تِرْضِيهْ يَعْطِيهَالْنَا.</verse>
				<verse number="15">وْمَادَامْنَا مِتْأَكّْدِينْ إِنُّو يِسْمَعْنَا فِي أَيْ حَاجَة نُطْلْبُوهَا مِنُّو نَعْرْفُوا الِّي أَحْنَا نَاخْذُوا الحَاجَاتْ الِّي نُطْلْبُوهَا مِنُّو.</verse>
				<verse number="16">إِذَا وَاحِدْ مِنْكُمْ شَافْ خُوهْ يَعْمِلْ فِي ذَنْبْ مَا يْهِزُّوشْ لِلمُوتْ يِلْزْمُو يْصَلِّي مِنْ أَجْلُو للهْ بَاشْ يْخَلِّيهْ حَيْ، هَاذَا إِذَا كَانْ الذَّنْبْ الِّي يَعْمِلْ فِيهْ مَا يْهِزُّوشْ لِلمُوتْ. آمَا رَاهُو ثَمَّة ذَنْبْ يْهِزْ لِلمُوتْ وْآنَا لِهْنَا مَا نُقْصُدْشْ الذَّنْبْ هَاذَا.</verse>
				<verse number="17">كُلْ مَعْصْيَة هِيَ ذَنْبْ آمَا مُوشْ كُلْ ذَنْبْ يْهِزْ لِلمُوتْ.</verse>
				<verse number="18">أَحْنَا نَعْرْفُوا إِنُّو المُولُودْ مِالله مَا يْعِيشِشْ فِي الذْنُوبْ، رَاهُو إِبْنْ اللهْ يِحْمِيهْ وِالشِّرِّيرْ مَا يْنَجِّمْ يَعْمِلُّو حَتَّى شَيْء.</verse>
				<verse number="19">نَعْرْفُوا الِّي أَحْنَا وْلاَدْ اللهْ آمَا العَالَمْ الكُلُّو مْسَيْطِرْ عْلِيهْ الشِّرِّيرْ.</verse>
				<verse number="20">وْإِحْنَا نَعْرْفُوا الِّي إِبْنْ اللهْ جَا وِعْطَانَا إِنَّا نِفْهْمُوا وْنَعْرْفُوا الحَقْ وْإِحْنَا تَوَّا ثَابْتِينْ فِي اللهْ الِّي هُوَ الحَقْ عْلَى خَاطِرْنَا ثَابْتِينْ فِي ابْنُو يَسُوعْ المَسِيحْ الِّي هُوَ الإِلاَهْ الحَقْ وْهُوَ الحَيَاةْ الأَبَدِيَّة.</verse>
				<verse number="21">يَا وْلاَدِي رُدُّوا بَالْكُمْ عْلَى رْوَاحْكُمْ مِالصْنَبْ.</verse>
			</chapter>
		</book>
		<book number="63">
			<chapter number="1">
				<verse number="1">نِكْتْبِلْكُمْ آنَا الشِّيخْ لِلسَّيّْدَة كِيرِيَّة الِّي خْتَارْهَا اللهْ وْلِوْلاَدْهَا الِّي نْحِبّْهُمْ بِالحَقْ وْمُوشْ آنَا وَحْدِي نْحِبّْهُمْ آمَا كُلْ وَاحِدْ عْرَفْ الحَقْ.</verse>
				<verse number="2">بِسْبَبْ الحَقْ الِّي ثَابِتْ فِينَا وِلِّي بَاشْ يَبْقَى مْعَانَا دِيمَا.</verse>
				<verse number="3">وْإِنْ شَاء الله تْكُونْ عِنْدْنَا نِعْمَة وْرَحْمَة وْسَلاَمْ مِنْ عِنْدْ اللهْ الآبْ وِالرَّبْ يَسُوعْ المَسِيحْ إِبْنْ الآبْ فِي الحَقْ وِالمْحَبَّة.</verse>
				<verse number="4">فْرَحْتْ بَرْشَة كِلْقِيتْ شْكُونْ مِنْ وْلاَدِكْ يْتَبَّعْ فِي الحَقْ كِيمَا وَصَّانَا الآبْ.</verse>
				<verse number="5">وْتَوَّا يَا سَيّْدَة كِيرِيَّة نُطْلُبْ مِنِّكْ طَلَبْ مُوشْ وْصِيَّة جْدِيدَة آمَا هِيَ نَفْسْ الوْصِيَّة الِّي عِنْدْكُمْ مِاللُّوِّلْ وْهِيَ إِنَّا لْكُلْنَا لاَزِمْنَا نْحِبُّوا بْعَضْنَا.</verse>
				<verse number="6">وْهَاذِي هِيَ المْحَبَّة هِيَ إِنَّا نْعِيشُوا كِيمَا وَصَّانَا وْهَاذِي هِيَ الوْصِيَّة كِيمَا سْمَعْتُوهَا مِاللُّوِّلْ هِيَ إِنَّا نْعِيشُوا فِي المْحَبَّة.</verse>
				<verse number="7">بَرْشَة نَاسْ غَشَّاشِينْ فِي العَالَمْ يُنْكْرُوا إِنُّو يَسُوعْ المَسِيحْ جَا لِلأَرْضْ فِي جَسَدْ إِنْسَانْ وْكُلْ وَاحِدْ مِنْ هَاذُومَا هُوَ الغَشَّاشْ الِّي يْبَعِّدْ النَّاسْ عْلَى الحَقْ وْهُوَ بِيدُو المَسِيحْ الدَّجَّالْ.</verse>
				<verse number="8">رُدُّوا بَالْكُمْ عْلَى رْوَاحْكُمْ بَاشْ مَا تْضَيّْعُوشْ الِّي تْعِبْنَا فِيهْ عْلَى خَاطِرْكُمْ آمَا تَاخْذُوا أَجْرْكُمْ كَامِلْ.</verse>
				<verse number="9">الِّي يْزِيدْ عْلَى التَّعْلِيمْ مْتَاعْ المَسِيحْ وْمَا يِثْبِتْشْ فِيهْ رَاهُو بْعِيدْ عْلَى اللهْ آمَا الِّي يِثْبِتْ فِي التَّعْلِيمْ مْتَاعُو رَاهُو يِثْبِتْ فِي الآبْ وِالإِبْنْ مْعَ بْعَضْهُمْ.</verse>
				<verse number="10">إِذَا جَاكُمْ وَاحِدْ بْتَعْلِيمْ غِيرْ التَّعْلِيمْ هَاذَا مَا تِقْبْلُوهِشْ فِي دْيَارْكُمْ وْمَا تِتْعَامْلُوشْ مْعَاهْ.</verse>
				<verse number="11">رَاهُو الِّي يْسَلِّمْ عْلِيهْ يِتْشَارِكْ مْعَاهْ فِي عْمَايْلُو الخَايْبَة.</verse>
				<verse number="12">عِنْدِي بَرْشَة حَاجَاتْ حَبِّيتْ نِكْتِبْهَالْكُمْ آمَا مَا حَبِّيتِشْ نِكْتِبْهَا بِالحْبَارْ عْلَى الأَوْرَاقْ، عْلَى خَاطِرْنِي نِتْمَنَّى بَاشْ نْزُورْكُمْ وْوَقْتْهَا نَحْكِيوْ فِيهَا الوِجْهْ فِي الوِجْهْ بَاشْ تِكْمِلْ فَرْحِتْنَا.</verse>
				<verse number="13">يْسَلْمُوا عْلِيكْ وْلاَدْ أُخْتِكْ الِّي خْتَارْهَا اللهْ.</verse>
			</chapter>
		</book>
		<book number="64">
			<chapter number="1">
				<verse number="1">مِنِّي آنَا الشِّيخْ لِحْبِيبِي غَايُوسْ الِّي آنَا بِالحَقْ نْحِبُّو بَرْشَة.</verse>
				<verse number="2">يَا غَايُوسْ نْحِبِّكْ تْكُونْ نَاجِحْ فِي كُلْ شَيْء، وِتْكُونْ صَحِّةْ بَدْنِكْ بَاهْيَة كِيفْ مَا رُوحِكْ قْوِيَّة.</verse>
				<verse number="3">قَدَّاشْ كَانِتْ فَرْحْتِي كْبِيرَة كِجَاوْ خْوَاتِي الِّي كَانُوا بِحْذَاكْ وِحْكَاوْلِي كِيفَاشْ إِنْتِ ثَابِتْ فِي الحَقْ.</verse>
				<verse number="4">وْأَكْثِرْ شَيْء يْفَرَّحْنِي هُوَ انِّي نِسْمَعْ الِّي وْلاَدِي قَاعْدِينْ يْعِيشُوا فِي الحَقْ.</verse>
				<verse number="5">يَا حْبِيبِي إِنْتِ أَمِينْ فِي لَهْوْتِكْ بِخْوَاتْنَا المَسِيحِيِّينْ وْحَتَّى بِالبْرَايْنِيَّة مِنْهُمْ.</verse>
				<verse number="6">الِّي شِهْدُوا عْلَى مْحَبّْتِكْ هَاذِي قُدَّامْ الكَنِيسَة. مِنْ فَضْلِكْ عَاوِنْهُمْ بَاشْ يْكَمّْلُوا طْرِيقْهُمْ وْهَكَّا رَاكْ تَعْمِلْ الشَّيْء الِّي يْحِبُّو اللهْ.</verse>
				<verse number="7">رَاهُمْ خَرْجُوا يْبَشّْرُوا بْإِسْمْ المَسِيحْ وْمَا قِبْلُوشْ حَتَّى مُسَاعْدَة مِنْ عِنْدْ الِّي مَا هُمْشْ مُؤْمْنِينْ.</verse>
				<verse number="8">هَاذَاكَا عْلاَشْ لاَزِمْنَا نْضَيّْفُوا النَّاسْ الِّي كِيفْ هَاذُومَا، بَاشْ نِتْشَارْكُوا مْعَاهُمْ فِي خِدْمِةْ الحَقْ.</verse>
				<verse number="9">كْتِبْتْ لِلكَنِيسَة فِي مَا يْخُصْ المَوْضُوعْ هَاذَا، آمَا رَاهُو دِيُوتْرِيفُوسْ الِّي يْحِبْ يِتْحَكِّمْ فِيهُمْ مَا حَبِّشْ يِقْبِلْنَا.</verse>
				<verse number="10">وَقْتِلِّي نْجِيكُمْ تَوْ نَحْكِيلْكُمْ عْلَى عْمَايْلُو وْكِيفَاشْ يْشَوّْهِلْنَا فِي سُمْعِتْنَا بِكْلاَمْ مُوشْ بَاهِي وْمَا كْفَاهِشْ هَاذَاكَا الكُلْ، آمَا زَادَا مَا حَبِّشْ يِقْبِلْ خْوَاتْنَا المْسَافْرِينْ وْمَا خَلاَّشْ شْكُونْ يِقْبِلْهُمْ وِلِّي يِقْبِلْهُمْ يْطَرّْدُو مِنْ الكَنِيسَة.</verse>
				<verse number="11">يَا حْبِيبِي مَا اتَّبَّعْشْ النَّاسْ الِّي يَعْمْلُوا فِي الشَّرْ آمَا أَعْمِلْ الخِيرْ، رَاهُو الِّي يَعْمِلْ الخِيرْ هُوَ مِنْ عِنْدْ اللهْ وِلِّي يَعْمِلْ الشَّرْ عُمْرُو مَا عْرَفْ اللهْ.</verse>
				<verse number="12">النَّاسْ الكُلْ يِشْهْدُوا لْخُونَا دِيمِتْرِيُوسْ الِّي هُوَ رَاجِلْ بَاهِي، وِالحَقْ بِيدُو يِشْهِدْلُو وْإِحْنَا زَادَا نِشْهْدُولُو وْإِنْتِ تَعْرِفْ إِنُّو شْهَادِتْنَا صْحِيحَة.</verse>
				<verse number="13">مَازَالِتْ عِنْدِي بَرْشَة حَاجَاتْ نْحِبْ نْقُولْهَالِكْ آمَا مَا حَبِّيتِشْ نِكْتِبْهَا بِالقْلَمْ وِالحْبَارْ.</verse>
				<verse number="14">وْنِتْمَنَّى نْشُوفِكْ عْلَى قْرِيبْ وْنِتْقَابْلُوا وْنَحْكِيوْ الوِجْهْ فِي الوِجْهْ.</verse>
				<verse number="15">تَوَّا نْقُلِّكْ بِالسْلاَمَة، يْسَلْمُوا عْلِيكْ لْأَحْبَابْ الكُلْهُمْ. وْإِنْتِ سَلِّمْ عْلَى حْبَابْنَا الكُلْ كُلْ وَاحِدْ بْإِسْمُو.</verse>
			</chapter>
		</book>
		<book number="65">
			<chapter number="1">
				<verse number="1">مِنْ يَهُوذَا، الخَادِمْ مْتَاعْ يَسُوعْ المَسِيحْ، وْ خُو يَعْقُوبْ، لِلِّي دْعَاهُمْ اللهْ الآبْ وْحَبّْهُمْ وِحْفَظْهُمْ لْيَسُوعْ المَسِيحْ.</verse>
				<verse number="2">بَرْشَة رَحْمَة وْسَلاَمْ وِمْحَبَّة لِيكُمْ.</verse>
				<verse number="3">يَا حْبَابِي، آنَا مُشْتَاقْ بَرْشَة بَاشْ نِكْتْبِلْكُمْ عْلَى الخَلاَصْ الِّي عِنْدْنَا الكُلْنَا، حَسِّيتْ الِّي يِلْزِمْنِي نْأكِّدْ عْلِيكُمْ إِنّْكُمْ تْجَاهْدُوا عْلَى خَاطِرْ الإِيمَانْ الِّي تِعْطَى لِلقِدِّيسِينْ بِالكَامِلْ فَرْدْ مَرَّة.</verse>
				<verse number="4">رَاهُمْ ثَمَّة نَاسْ دَخْلُوا مَا بِينَاتْكُمْ فِي السِّرْ وْهُومَا تْقَدّْرِلْهُمْ مِنْ قْبَلْ بَاشْ يِتْحْكَمْ عْلِيهُمْ، نَاسْ فَاسْدِينْ يِسْتْغَلُّوا فِي نِعْمِةْ اللهْ بَاشْ يَعْمْلُوا الحَاجَاتْ الخَايْبَة الكُلْهَا وْيُنْكْرُوا سِيدْنَا وْرَبْنَا الِّي مَا عِنْدْنَاشْ غِيرُو يَسُوعْ المَسِيحْ.</verse>
				<verse number="5">تَوَّا نْحِبْ نْذَكِّرْكُمْ، رَغْمِلِّي إِنْتُومَا تَعْرْفُوا الشَّيْء هَاذَا بِالقْدَا إِنُّو الرَّبْ بَعْدْ مَا مَنَّعْ شَعْبْ إِسْرَائِيلْ مِنْ أَرْضْ مَصْرْ، هْلِكْ الِّي مَا امّْنُوشْ مِنْهُمْ،</verse>
				<verse number="6">وِالمْلاَيْكَة الِّي مَا حَافْظُوشْ عْلَى بْلاَصِتْهُمْ العَالْيَة وْخَرْجُوا مِالبْلاَصَة الِّي يُسْكْنُوا فِيهَا، رْبَطْهُمْ لِلأَبَدْ بِسْلاَسِلْ فِي قَلْبْ الظْلاَمْ حَتَّى لِينْ يْجِي الحُكْمْ مْتَاعْ اليُومْ العْظِيمْ</verse>
				<verse number="7">بِالضَّبْطْ كِيفْ سَدُومْ وْعَمُورَة وِالمُدُنْ الِّي دَايْرِينْ بِيهُمْ الِّي كَانُوا يَزْنَاوْا كِيفْهُمْ بِالضَّبْطْ وْكَثّْرُوا مِالشْهَاوِي مْتَاعْ الزْنَى الِّي مَا هِيشْ مَعْقُولَة، كَانُوا مِثَالْ كِتْعَاقْبُوا بِالنَّارْ الِّي شَاعْلَة لِلأَبَدْ.</verse>
				<verse number="8">وْكِيفْ هَكَّا النَّاسْ هَاذُومَا الِّي يْنَجّْسُوا فِي بْدُونَاتْهُمْ بِالأَحْلاَمْ مْتَاعْهُمْ وْمَا يَعْمْلُوشْ قِيمَة لِلسُّلْطَة وِيْهِينُوا المَخْلُوقَاتْ المَجِيدَة،</verse>
				<verse number="9">وْحَتَّى مِيكَائِيلْ رَئِيسْ المْلاَيْكَة كِتْعَارِكْ مْعَ بْلِيسْ عْلَى الجُثَّة مْتَاعْ مُوسَى مَا حَاوِلْشْ يْعَايْرُو وْيُحْكُمْ عْلِيهْ آمَا قَالُّو: «رَبِّي يْحَاسْبِكْ!»</verse>
				<verse number="10">النَّاسْ هَاذُومَا يْهِينُوا فِي حَاجَاتْ مَا يَعْرْفُوهَاشْ، آمَا الحَاجَاتْ الِّي يِفْهْمُوهَا بِطْبِيعِتْهُمْ رَاهُمْ يْفَسّْدُوا رْوَاحْهُمْ بِيهَا كِيفْ الحَيَوَانَاتْ الِّي مَا تْفَكِّرْشْ.</verse>
				<verse number="11">يَا وِيلْهُمْ! رَاهُمْ يِمْشِيوْ فِي طْرِيقْ قَايِينْ وسَلْمُوا رْوَاحْهُمْ لِلضْلاَلْ كِيفْ بَلْعَامْ طَامْعِينْ فِي الفْلُوسْ وِتْهِلْكُوا بِالمَعْصْيَة كِيفْ مَا تِهْلِكْ قُورَحْ.</verse>
				<verse number="12">هُومَا بْقُعْ مْتَاعْ وْسَخْ فِي الأَعْيَادْ مْتَاعْ المْحَبَّة، يِتْمَتّْعُوا مْعَ بْعَضْهُمْ مِنْ غِيرْ مَا يْخَافُوا، وِيْشْيّْخُوا فِي رْوَاحْهُمْ، سْحُبْ مَا فِيهَاشْ مْطَرْ هَازْهَا الرِّيحْ. شَجَرْ فِي آخِرْ الخْرِيفْ مَا يْجِيبِشْ الغَلَّة، مَاتْ مَرّْتِينْ وِتْقَلَّعْ بْعْرُوقُو.</verse>
				<verse number="13">مُوجْ هَايِجْ مْتَاعْ البْحَرْ، عَامْلِينْ كْشَاكِشْ العَارْ مْتَاعْهُمْ. نْجُومْ ضَايْعَة بَاشْ تَبْقَى فِي قَلْبْ الظْلاَمْ لِلأَبَدْ.</verse>
				<verse number="14">وِعْلَى النَّاسْ هَاذُومَا زَادَا تْنَبَّأ أَخْنُوخْ مِالجِيلْ السَّابِعْ بَعْدْ آدَمْ وْقَالْ: «شُوفُوا! هَاوْ الرَّبْ جَا مْعَ الآلاَفْ مِالمْلاَيْكَة القِدِّيسِينْ مْتَاعُو</verse>
				<verse number="15">بَاشْ يُحْكُمْ عْلَى النَّاسْ وِيْوَرِّي للفُسَّادْ العْمَايِلْ الفَاسْدَة الِّي عَمْلُوهَا الكُلْهَا وِالحَاجَاتْ الخَايْبَة الِّي المِذْنْبِينْ الفَاسْدِينْ قَالُوهَا عْلِيهْ.»</verse>
				<verse number="16">رَاهُمْ يِتْشَكَّاوْ وِيْلُومُوا فِي النَّاسْ وِيْتَبّْعُوا فِي الشْهَاوِي مْتَاعْهُمْ وْيَحْكِيوْ فِي حَاجَاتْ كْبِيرَة بَاشْ يِعْجْبُوا النَّاسْ وْيَقْضِيوْ مْصَالِحْهُمْ.</verse>
				<verse number="17">آمَا يِلْزِمْكُمْ تِتْذَكّْرُوا، يَا حْبَابِي، الشَّيْء الِّي سِبْقُوا وْخَبّْرُوا بِيهْ الرُّسُلْ مْتَاعْ رَبّْنَا يَسُوعْ المَسِيحْ،</verse>
				<verse number="18">رَاهُمْ قَالُولْكُمْ: «فِي آخِرْ الزْمَانْ بَاشْ يْكُونُوا ثَمَّة نَاسْ يِتْمَسْخْرُوا بَرْشَة وِيْتَبّْعُوا فِي شْهَاوِيهُمْ الفَاسْدَة.»</verse>
				<verse number="19">هُومَا الِّي يْفَرّْقُوا مَا بِينْ النَّاسْ، يِجْرِيوْ وْرَاء شْهَاوِي البْدَنْ وْمَا عِنْدْهُمْشْ الرُّوحْ.</verse>
				<verse number="20">آمَا إِنْتُومَا يَا حْبَابِي، إِبْنِيوْ رْوَاحْكُمْ عْلَى أَقْدِسْ إِيمَانْ عِنْدْكُمْ، وْإِنْتُومَا تْصَلِّيوْ بِالرُّوحْ القُدُسْ</verse>
				<verse number="21">ابْقَاوْ دِيمَا فِي المْحَبَّة مْتَاعْ اللهْ وْإِنْتُومَا تِسْتَنَّاوْ فِي رَحْمِةْ رَبّْنَا يَسُوعْ المَسِيحْ الِّي تَعْطِيكُمْ حَيَاةْ أَبَدِيَّة.</verse>
				<verse number="22">ارْحْمُوا الِّي عِنْدْهُمْ شَكْ</verse>
				<verse number="23">وْخَلّْصُوا نَاسْ أُخْرِينْ، كِتَخْطْفُوهُمْ مِالنَّارْ وْإِنْتُومَا خَايْفِينْ، آمَا أَكْرْهُوا حَتَّى اللِّبْسَة الِّي نَجّْسُوهَا بِبْدُونَاتْهُمْ.</verse>
				<verse number="24">للهْ القَادِرْ بَاشْ يَحْفِظْكُمْ مِالطْيَاحْ، وِيْجِيبْكُمْ وِانْتُومَا مَا عْلِيكُمْشْ لُومْ لِلمَحْضِرْ مْتَاعْ المَجْدْ مْتَاعُو وْإِنْتُومَا فَرْحَانِينْ،</verse>
				<verse number="25">المَجْدْ وِالقُدْرَة وِالسْيَادَة وِالسُّلْطَة للهْ الوَاحِدْ الِّي هُوَ مُخَلِّصْنَا عْلَى طْرِيقْ رَبّْنَا يَسُوعْ المَسِيحْ، مِنْ أَوِّلْ الزْمَانْ وْتَوَّا وْلِلأَبَدْ. آمِينْ.</verse>
			</chapter>
		</book>
		<book number="66">
			<chapter number="1">
				<verse number="1">هَاذِي هِيَ الرُّؤْيَا الِّي عْطَاهَا اللهْ لْيَسُوعْ المَسِيحْ بَاشْ يْوَرِّي لِلخُدَّامْ مْتَاعُو الحَاجَاتْ الِّي لاَزِمْ تْصِيرْ عْلَى قْرِيبْ، وِكْشِفْهَا كِبْعَثْ المَلاَكْ مْتَاعُو لِلخَادِمْ مْتَاعُو يُوحَنَّا،</verse>
				<verse number="2">الِّي شْهِدْ عْلَى كِلْمِةْ اللهْ وِشْهَادِةْ يَسُوعْ المَسِيحْ الِّي شَافْهَا الكُلْهَا.</verse>
				<verse number="3">صَحَّة لِيهْ الِّي يَقْرَى كْلاَمْ النُّبُوءَة قُدَّامْ النَّاسْ، وْصَحَّة لِيهُمْ الِّي يِسْمْعُوهَا وِيْطِيعُوا المَكْتُوبْ فِيهَا عْلَى خَاطِرْ الوَقْتْ قْرُبْ.</verse>
				<verse number="4">مِنْ يُوحَنَّا لِلكَنَايِسْ السَّبْعَة الِّي فِي مَنْطِقْةْ أَسِيَّة. النِّعْمَة وِالسَّلاَمْ عْلِيكُمْ مِنْ عِنْدْ المُوجُودْ تَوَّا وِلِّي كَانْ مُوجُودْ وِلِّي هُوَ جَايْ، وْمِالأَرْوَاحْ السَّبْعَة الِّي قُدَّامْ عَرْشُو،</verse>
				<verse number="5">وْمِنْ يَسُوعْ المَسِيحْ الشَّاهِدْ الأَمِينْ أَوِّلْ مِنْ قَامْ مِنْ بِينْ المُوتَى وْمَلِكْ المُلُوكْ مْتَاعْ الأَرْضْ. الِّي حَبّْنَا وْحَرِّرْنَا مِنْ ذْنُوبْنَا بْدَمُّو،</verse>
				<verse number="6">وِعْمَلْ مِنَّا مَمْلْكَة مْتَاعْ كُهَّانْ للهْ بُوهْ، المَجْدْ وِالسُّلْطَة لِيهْ لِلأَبَدْ. آمِينْ.</verse>
				<verse number="7">هَاوْ جَايْ مْعَ السْحَابْ! بَاشْ تْشُوفُو كُلْ عِينْ حَتَّى الِّي ضَرْبُوهْ بِالرُّمْحْ، عْرُوشَاتْ الأَرْضْ الكُلْهَا، تْنَوِّحْ عْلِيهْ. إِي نْعَمْ، آمِينْ.</verse>
				<verse number="8">يْقُولْ الرَّبْ الإِلاَهْ: «آنَا الأَلِفْ وِاليَاءْ» المُوجُودْ تَوَّا وِلِّي كَانْ مُوجُودْ وِلِّي هُوَ جَايْ القَادِرْ عْلَى كُلْ شَيْء.</verse>
				<verse number="9">آنَا يُوحَنَّا، خُوكُمْ وِشْرِيكُّمْ فِي المِحْنَة وِالْمَلَكُوتْ وِالصَّبْرْ فِي يَسُوعْ، كُنْتْ فِي الجَزِيرَة الِّي إِسْمْهَا بَطْمُسْ عْلَى خَاطِرْ كِلْمِةْ اللهْ وِشْهَادِةْ يَسُوعْ،</verse>
				<verse number="10">كُنْتْ فِي الرُّوحْ فِي يُومْ الرَّبْ، يَاخِي سْمَعْتْ صُوتْ وْرَايَا، قْوِي كِيفْ صُوتْ البُوقْ</verse>
				<verse number="11">يْقُولْ: «إِكْتِبْ الشَّيْء الِّي تْشُوفُو فِي كْتَابْ وْأَبْعْثُو لِلسَّبْعَة كَنَايِسْ هَاذُمْ: أَفَسُسْ وْسِمِيرْنَةَ وْبَرْغامُسَ وْثِيَاتِيرَا وْسَارْدِسْ وْفِيلاَدَلْفْيَةَ وْلاَوْدُكِيَّةَ.»</verse>
				<verse number="12">تْلَفِّتّْ بَاشْ نْشُوفْ شْكُونْ الِّي يْكَلِّمْ فِيَّ، يَاخِي شُفْتْ سَبْعَة فْنَارَاتْ ذْهَبْ</verse>
				<verse number="13">دَايْرِينْ بْوَاحِدْ يِشْبِهْ لْإِبْنْ الإِنْسَانْ، لاَبِسْ جِبَّة طْوِيلَة، وْمِتْحَزِّمْ بِحْزَامْ ذْهَبْ عْلَى سِدْرُو،</verse>
				<verse number="14">وْشَعْرُو وْرَاسُو بْيُضْ كِيفْ الصُّوفْ الأَبْيِضْ وِلاَّ الثِّلْجْ، وْعِينِيهْ كِيفْ النَّارْ الشَّاعْلَة،</verse>
				<verse number="15">وْرِجْلِيهْ كِيفْ النْحَاسْ الِّي مْسَخِّنْ فِي النَّارْ وْمَصْقُولْ، وْصُوتُو كِيفْ الصُّوتْ القْوِي مْتَاعْ المَاء.</verse>
				<verse number="16">وْفِي يِدُّو اليْمِينْ سَبْعَة نْجُومْ، وْخَارِجْ مِنْ فُمُّو سِيفْ مَاضِي مِالشِّيرْتِينْ، وْوِجْهُو كِيفْ الشَّمْسْ فِي قَلْبْ السْمَاءْ.</verse>
				<verse number="17">وْوَقْتِلِّي شُفْتُو طُحْتْ قُدَّامْ سَاقِيهْ كِيفْ المِيتْ، حَطْ عْلِيَّ يِدُّو اليْمِينْ وْقَالْ: «مَا تْخَافِشْ، آنَا الأُوِّلْ وِالإِخِّرْ،</verse>
				<verse number="18">آنَا الحَيْ! كُنْتْ مِيتْ، وْهَانِي حَيْ لِلأَبَدْ. عِنْدِي مْفَاتِحْ المُوتْ وِالهَاوْيَة.</verse>
				<verse number="19">إِمَّالاَ إِكْتِبْ الِّي شُفْتُو، وِلِّي تْشُوفْ فِيهْ تَوَّا، وِلِّي بَاشْ يَاقَعْ بَعْدْ الحَاجَاتْ هَاذُمْ.</verse>
				<verse number="20">آمَا كَانِكْ عْلَى السَّبْعَة نْجُومْ الِّي تْشُوفْ فِيهُمْ فِي يِدِّي اليْمِينْ وِالسَّبْعَة فْنَارَاتْ ذْهَبْ، رَاهُمْ السَّبْعَة نْجُومْ هُومَا المْلاَيْكَة مْتَاعْ السَّبْعَة كَنَايِسْ، وِالسَّبْعَة فْنَارَاتْ هُومَا السَّبْعَة كَنَايِسْ.»</verse>
			</chapter>
			<chapter number="2">
				<verse number="1">«إِكْتِبْ لْمَلاَكْ الكَنِيسَة مْتَاعْ أَفَسُسْ: \هَاذَا آشْ يْقُولْ الِّي شَادْ فِي يِدُّو اليْمِينْ السَّبْعَة نْجُومْ وْيِمْشِي مَا بِينَاتْ السَّبْعَة فْنَارَاتْ ذْهَبْ:</verse>
				<verse number="2">آنَا نَعْرِفْ أَعْمَالِكْ وْتَعْبِكْ وْصَبْرِكْ، وْنَعْرِفْ الِّي إِنْتِ مَا تِتْحَمِّلْشْ النَّاسْ الِّي يَعْمْلُوا فِي الشَّرْ، وْجَرِّبْتْ الِّي يْسَمِّيوْا فِي رْوَاحْهُمْ رُسُلْ وْهُومَا مَا هُمْشْ رُسُلْ، وْفِقْتْ بِيهُمْ الِّي هُومَا يِكْذْبُوا.</verse>
				<verse number="3">إِنْتِ صْبَرْتْ بَرْشَة، جَاهِدْتْ عْلَى خَاطِرْ إِسْمِي وْمَا سَلِّمْتِشْ</verse>
				<verse number="4">آمَا نْلُومِكْ الِّي مَا عَادِشْ تْحِبْ كِيفْ مَا كُنْتْ تْحِبْ فِي الأُوِّلْ.</verse>
				<verse number="5">اذَّكِّرْ وِينْ طُحْتْ وْتُوبْ وْأَرْجِعْ لْأَعْمَالِكْ الِّي كُنْتْ تَعْمِلْ فِيهُمْ فِي الأُوِّلْ، مَا كَانِشْ رَانِي نْجِيكْ وِنْقَلِّعْ المْنَارَة مْتَاعِكْ مِنْ بْلاَصِتْهَا، إذَا كَانْ مَا تْتُوبِشْ.</verse>
				<verse number="6">آمَا الحَاجَة البَاهْيَة الِّي عْمَلْتْهَا هِيَ انِّكْ تَكْرَهْ العْمَايِلْ مْتَاعْ النِّقُولاَوِيِّينْ كِيفْ مَا آنَا نَكْرِهْهَا.</verse>
				<verse number="7">الِّي عَنْدُو وِذْنِينْ خَلِّيهْ يِسْمَعْ، آشْ يْقُولْ الرُّوحْ لِلكَنَايِسْ: الِّي يِغْلِبْ بَاشْ نْخَلِّيهْ يَاكُلْ مِنْ شَجْرِةْ الحَيَاةْ الِّي فِي جَنِّةْ اللهْ.\»</verse>
				<verse number="8">«وْإِكْتِبْ لِلمَلاَكْ مْتَاعْ كَنِيسِةْ سْمِيرْنَة: \هَاذَا الِّي يْقُولُو الأُوِّلْ وِالإِخِّرْ، الِّي مَاتْ وِرْجَعْ لِلحَيَاةْ:</verse>
				<verse number="9">آنَا نَعْرِفْ المِحْنَة وِالفَقْرْ مْتَاعِكْ، رَغْمِلِّي إِنْتِ غْنِي. وْنَعْرِفْ الشَّيْء الِّي يِتْبَلُّوا بِيهْ عْلِيكْ الِّي يِنْدْعَاوْ الِّي هُومَا يْهُودْ وْهُومَا مَا هُمْشْ يْهُودْ، آمَا رَاهُمْ مَجْمَعْ الشِّيطَانْ.</verse>
				<verse number="10">مَا تْخَافِشْ مِالعْذَابْ الِّي جَايِكْ، إِسْمَعْ! رَاهُو بْلِيسْ بَاشْ يْحُطْ جْمَاعَة مِنْكُمْ فِي الحَبْسْ بَاشْ يْجَرَّبْكُمْ، وْبِشْ تِتْعَذّْبُوا عَشْرَة أَيَّامْ. كُونْ أَمِينْ حَتَّى لِلمُوتْ، وْآنَا نَعْطِيكْ تَاجْ الحَيَاةْ.</verse>
				<verse number="11">الِّي عَنْدُو وِذْنِينْ، خَلِّيهْ يِسْمَعْ آشْ يْقُولْ الرُّوحْ لِلكَنَايِسْ، الِّي يِغْلِبْ مَا يْضُرُّوشْ المُوتْ الثَّانِي.\»</verse>
				<verse number="12">«وْإِكْتِبْ لِلمَلاَكْ مْتَاعْ كَنِيسِةْ بَرْغَامُسْ: \هَاذَا هُوَ الشَّيْء الِّي يْقُولُو مُولَى السِّيفْ المَاضِي مِالشِّيرْتِينْ:</verse>
				<verse number="13">آنَا نَعْرِفْ وِينْ تُسْكُنْ. وِينْ العَرْشْ مْتَاعْ الشِّيطَانْ. شَدِّيتْ صْحِيحْ فِي إِسْمِي وْمَا نْكَرْتِشْ إِيمَانِكْ بِيَّ حَتَّى فِي النْهَارَاتْ الِّي تِقْتَلْ فِيهُمْ الشَّاهِدْ الأَمِينْ مْتَاعِي أَنْتِيبَاسْ مَا بِينَاتْكُمْ وِينْ يُسْكُنْ الشِّيطَانْ.</verse>
				<verse number="14">آمَا رَانِي نْلُومِكْ عْلَى خَاطْرِكْ عِنْدِكْ شْكُونْ يْتَبّْعُوا فِي التَّعْلِيمْ مْتَاعْ بَلْعَامْ الِّي عَلِّمْ بَالاَقْ كِيفَاشْ يْخَلِّي بَنِي إِسْرَائِيلْ يُحْصْلُوا كِيَاكْلُوا مِالمَاكْلَة الِّي يْقَدّْمُوا فِيهَا لِلصْنَبْ وْيَزْنُوا،</verse>
				<verse number="15">وْإِنْتِ زَادَا عِنْدِكْ شْكُونْ يْتَبّْعُوا فِي التَّعْلِيمْ مْتَاعْ النِّقُولاَوِيِّينْ.</verse>
				<verse number="16">إِمَّالاَ تُوبْ وِلاَّ رَانِي نْجِيكْ فِيسَعْ بَاشْ نْحَارِبْهُمْ بِالسِّيفْ الِّي فِي فُمِّي.</verse>
				<verse number="17">الِّي عَنْدُو وِذْنِينْ، خَلِّيهْ يِسْمَعْ آشْ يْقُولْ الرُّوحْ لِلكَنَايِسْ الِّي يِغْلِبْ بَاشْ نَعْطِيهْ شْوَيَّة مِالمَنْ المْخُبِّي وْبِشْ نَعْطِيهْ حَجْرَة بِيضَة مَنْقُوشْ فِيهَا إِسْمْ جْدِيدْ مَا يَعْرْفُو كَانْ الِّي تِعْطَالُو.\»</verse>
				<verse number="18">«وْإِكْتِبْ لِلمَلاَكْ مْتَاعْ كَنِيسِةْ ثِيَاتِيرَا: \هَاذَا آشْ يْقُولْ إِبْنْ اللهْ الِّي عِينِيهْ كِيفْ النَّارْ الشَّاعْلَة وْسَاقِيهْ كِيفْ النْحَاسْ المِرْحِي:</verse>
				<verse number="19">آنَا نَعْرِفْ أَعْمَالِكْ وِمْحَبّْتِكْ وْإِيمَانِكْ وْخِدْمْتِكْ وْصَبْرِكْ، وْإِنُّو أَعْمَالِكْ الإِخّْرَة أَكْثِرْ مِنْ أَعْمَالِكْ الأُولاَنِيَّة.</verse>
				<verse number="20">آمَا نْلُومِكْ عْلَى خَاطْرِكْ تْخَلِّي فِي المْرَا إِيزَابِيلْ الِّي تِدَّعِي الِّي هِيَ نَبِيَّة تْعَلِّمْ فِي الخُدَّامْ مْتَاعِي وِتْغُرْ فِيهُمْ بَاشْ يَزْنُوا وْيَاكْلُوا مِالمَاكْلَة المْقَدْمَة لِلصْنَبْ.</verse>
				<verse number="21">وِعْطِيتْهَا مُدَّة بَاشْ اتُّوبْ آمَا هِيَ مَا تْحِبِّشْ اتُّوبْ عْلَى الزْنَى مْتَاعْهَا.</verse>
				<verse number="22">هَاذَاكَا عْلاَشْ بَاشْ نْرَقِّدْهَا مْرِيضَة فِي الفَرْشْ، وْنَرْمِي الِّي يَزْنُوا مْعَاهَا فِي مِحْنَة كْبِيرَة، إِذَا كَانْ مَا يْتُوبُوشْ عْلَى عْمَايِلْهُمْ.</verse>
				<verse number="23">وْنُقْتُلْ وْلاَدْهَا، وِالكَنَايِسْ الكُلْهَا بَاشْ تَعْرِفْ الِّي آنَا هُوَ الِّي نَعْرِفْ الأَفْكَارْ وِالقْلُوبْ وْنَعْطِي لْكُلْ وَاحِدْ فِيكُمْ عْلَى قَدْ فِعْلُو.</verse>
				<verse number="24">آمَا آنَا نْقُولِلْكُمْ إِنْتُومَا البْقِيَّة الِّي فِي ثِيَاتِيرَا، إِنْتُومَا الِّي مَا تَبَّعْتُوشْ التَّعْلِيمْ هَاذَا وْمَا عْرَفْتُوشْ الشَّيْء الِّي يْسَمِّيوْهْ حْقِيقِةْ الشِّيطَانْ، رَانِي نْقُلْكُمْ، مَا نْحُطُّشْ عْلِيكُمْ حَتَّى حْمِلْ آخَرْ ثْقِيلْ.</verse>
				<verse number="25">آمَا إِسْتَحْفْظُوا عْلَى الشَّيْء الِّي عِنْدْكُمْ حَتَّى لِينْ نْجِي.</verse>
				<verse number="26">الِّي يِغْلِبْ وْيَعْمِلْ الأَعْمَالْ مْتَاعِي حَتَّى لِلإِخْرْ، نَعْطِيهْ سُلْطَة عْلَى الشْعُوبْ،</verse>
				<verse number="27">يْسُوقْهُمْ بِعْصَا مِنْ حْدِيدْ وْيِتْكَسّْرُوا كِيفْ الفُخَّارْ.</verse>
				<verse number="28">كِيفْ مَا خْذِيتْ مِنْ عِنْدْ بَابَا، وْنَعْطِيهْ نِجْمِةْ الصْبَاحْ.</verse>
				<verse number="29">الِّي عَنْدُو وِذْنِينْ، خَلِّيهْ يِسْمَعْ آشْ يْقُولْ الرُّوحْ لِلكَنَايِسْ.\»</verse>
			</chapter>
			<chapter number="3">
				<verse number="1">«وْإِكْتِبْ لِلمَلاَكْ مْتَاعْ كَنِيسِةْ سَارْدِسْ: \هَاذَا آشْ يْقُولْ الِّي عَنْدُو السَّبْعَة أَرْوَاحْ مْتَاعْ اللهْ وِالسَّبْعَة نْجُومْ: آنَا نَعْرِفْ أَعْمَالِكْ. إِنْتِ مِتْسَمِّي حَيْ آمَا رَاكْ مِيتْ.</verse>
				<verse number="2">رُدْ بَالِكْ وْقَوِّي الِّي بْقَالِكْ حَيْ وْهُوَ قَاعِدْ يْمُوتْ. رَانِي مَا نِيشْ نْشُوفْ فِي أَعْمَالِكْ كَامْلَة قُدَّامْ رَبِّي.</verse>
				<verse number="3">إِمَّالاَ اتْذَكِّرْ كِيفَاشْ خْذِيتْ وِسْمِعْتْ، إِسْتَحْفِظْ عْلِيهْ وْتُوبْ. إِذَا كَانْ مَا تَسْهِرْشْ رَانِي نْجِيكْ كِيفْ السَّارِقْ، نْجِيكْ عْلَى غَفْلَة.</verse>
				<verse number="4">آمَا مَا زَالُوا عِنْدِكْ شْوَيَّة نَاسْ فِي سَارْدِسْ مَا نَجّْسُوشْ لِبْسِتْهُمْ، وْبِشْ يِمْشِيوْ مْعَايَا فِي لِبْسَة بِيضَة عْلَى خَاطِرْهُمْ يِسْتَاهْلُوا.</verse>
				<verse number="5">الِّي يِغْلِبْ يِلْبِسْ كِيفْهُمْ لِبْسَة بِيضَة، وْمَا انَّحِّيلُوشْ إِسْمُو مِنْ كْتَابْ الحَيَاةْ، رَانِي بَاشْ نِعْتَرِفْ بْإِسْمُو قُدَّامْ بَابَا وْقُدَّامْ المْلاَيْكَة مْتَاعُو.</verse>
				<verse number="6">الِّي عَنْدُو وِذْنِينْ، خَلِّيهْ يِسْمَعْ آشْ يْقُولْ الرُّوحْ لِلكَنَايِسْ.\»</verse>
				<verse number="7">«وْإِكْتِبْ لِلمَلاَكْ مْتَاعْ كَنِيسِةْ فِيلاَدَلْفْيَة: \هَاذَا آشْ يْقُولْ القُدُّوسْ الحَقْ الِّي عَنْدُو مِفْتَاحْ دَاوُدْ، إِذَا كَانْ حَلْ حَتَّى وَاحِدْ مَا يْسَكِّرْ، وْإِذَا كَانْ سَكِّرْ حَتَّى وَاحِدْ مَا يْحِلْ:</verse>
				<verse number="8">آنَا نَعْرِفْ أَعْمَالِكْ. هَانِي حَطِّيتْ قُدَّامِكْ بَابْ مَحْلُولْ حَتَّى حَدْ مَا يْنَجِّمْ يْسَكّْرُو، مَازَالِتْ عِنْدِكْ شْوَيَّة قُوَّة وْحَافِظْتْ عْلَى كِلْمْتِي وْمَا نْكَرْتِشْ إِسْمِي</verse>
				<verse number="9">آهُومَا الِّي مِنْ مَجْمَعْ الشِّيطَانْ، الِّي يِنْدْعَاوْ الِّي هُومَا يْهُودْ. آمَا هُومَا يِكْذْبُوا وْمَا هُمْشْ يْهُودْ، بَاشْ نْخَلِّيهُمْ يْجِيوْ وْيُسْجْدُوا قُدَّامْ سَاقِيكْ وْيَعْرْفُوا الِّي آنَا حَبِّيتِكْ.</verse>
				<verse number="10">وِعْلَى خَاطْرِكْ حْفَظْتْ كِلْمْتِي الِّي تْخَلِّيكْ تِثْبِتْ، رَانِي بَاشْ نِحْمِيكْ مِنْ سَاعِةْ المِحْنَة الِّي بَاشْ تْجِي عْلَى الدِّنْيَا الكُلْهَا بَاشْ تْجَرِّبْ النَّاسْ الِّي فِي الدِّنْيَا الكُلْهُمْ.</verse>
				<verse number="11">رَانِي جَايْ عْلَى قْرِيبْ، إِسْتَحْفِظْ عْلَى الشَّيْء الِّي عِنْدِكْ بَاشْ حَتَّى وَاحِدْ مَا يْفُكّْلِكْ التَّاجْ مْتَاعِكْ.</verse>
				<verse number="12">الِّي يِغْلِبْ بَاشْ نْرُدُّو عَرْصَة فِي الهَيْكِلْ مْتَاعْ إِلاَهِي، وْعُمْرُو مَا يُخْرُجْ مِنُّو. وْنِكْتِبْ عْلِيهْ إِسْمْ إِلاَهِي وْإِسْمْ المْدِينَة مْتَاعْ إِلاَهِي أُورْشَلِيمْ الجْدِيدَة الِّي تِنْزِلْ مِالسْمَاءْ مِنْ عِنْدْ إِلاَهِي وْنِكْتِبْ عْلِيهْ إِسْمِي الجْدِيدْ.</verse>
				<verse number="13">الِّي عَنْدُو وِذْنِينْ، خَلِّيهْ يِسْمَعْ آشْ يْقُولْ الرُّوحْ لِلكَنَايِسْ.\»</verse>
				<verse number="14">«وْإِكْتِبْ لِلمَلاَكْ مْتَاعْ كَنِيسِةْ لاَوْدُكِيَّة: \هَاذَا آشْ يْقُولْ الأَمِينْ، الشَّاهِدْ الأَمِينْ وِالصَّادِقْ، الِّي هُوَ أَصْلْ الخْلِيقَة مْتَاعْ اللهْ.</verse>
				<verse number="15">آنَا نَعْرِفْ أَعْمَالِكْ، وْنَعْرِفْ الِّي إِنْتِ لاَكْ بَارِدْ وْلاَكْ سْخُونْ، وْيَا لِيتِكْ جِيتْ بَارِدْ وِلاَّ سْخُونْ!</verse>
				<verse number="16">إِمَّالاَ عْلَى خَاطْرِكْ لاَكْ بَارِدْ وْلاَكْ سْخُونْ، آمَا مْلَذْلِذْ، هَاذَاكَا عْلاَشْ بَاشْ نِتْقَيَّاكْ مِنْ فُمِّي.</verse>
				<verse number="17">تْقُولْ: آنَا غْنِي وْوَلِّيتْ لاَبَاسْ عْلِيَّ وْمَا نِحْتَاجْ لْحَتَّى شَيْء. وْمَا كِشْ عَارِفْ الِّي إِنْتِ شَاقِي وْمِسْكِينْ وِفْقِيرْ وْأَعْمَى وْعِرْيَانْ.</verse>
				<verse number="18">هَاذَاكَا عْلاَشْ نَنْصْحِكْ بَاشْ تِشْرِي مِنْ عِنْدِي ذْهَبْ مْصَفِّي بِالنَّارْ بَاشْ تِتْغْنَى، وْلِبْسَة بِيضَة تِلْبِسْهَا وْتُسْتْرِكْ وِالعْرَى مْتَاعِكْ الِّي يْحَشِّمْ مَا عَادِشْ يِتْشَافْ، وِكْحُلْ تْكَحِّلْ بِيهْ عِينِيكْ بَاشْ تْشُوفْ.</verse>
				<verse number="19">رَانِي نْوَبِّخْ وِنْأَدِّبْ الِّي نْحِبُّو، إِمَّالاَ كُونْ مِتْحَمِّسْ وْتُوبْ.</verse>
				<verse number="20">هَانِي وَاقِفْ قُدَّامْ البَابْ وِنْدُقْ، إِذَا كَانْ وَاحِدْ سْمَعْ صُوتِي وْحَلْ البَابْ، رَانِي بَاشْ نُدْخُلْ بِحْذَاهْ وْنِتْعَشَّى مْعَاهْ وْهُوَ يِتْعَشَّى مْعَايَا.</verse>
				<verse number="21">الِّي يِغْلِبْ بَاشْ نْخَلِّيهْ يُقْعُدْ مْعَايَا عْلَى العَرْشْ مْتَاعِي، كِيمَا آنَا غْلِبْتْ وِقْعَدْتْ مْعَ بَابَا عْلَى العَرْشْ مْتَاعُو.</verse>
				<verse number="22">الِّي عَنْدُو وِذْنِينْ، خَلِّيهْ يِسْمَعْ آشْ يْقُولْ الرُّوحْ لِلكَنَايِسْ.\»</verse>
			</chapter>
			<chapter number="4">
				<verse number="1">مْبَاعِدْ خْزَرْتْ وْشُفْتْ بَابْ مَحْلُولْ فِي السْمَاءْ، وِسْمِعْتْ الصُّوتْ الِّي كَلِّمْنِي قْبَلْ كِيفْ صُوتْ البُوقْ يْقُلِّي: «أَطْلِعْ لِهْنَا بَاشْ نْوَرِّيكْ الشَّيْء الِّي لاَزِمْ يَاقَعْ بَعْدْ الحَاجَاتْ هَاذُومَا.»</verse>
				<verse number="2">وْبِالوَقْتْ وَلِّيتْ فِي الرُّوحْ، وْإِذَا بِيهْ عَرْشْ فِي السْمَاءْ، وْوَاحِدْ قَاعِدْ عْلِيهْ</verse>
				<verse number="3">وِلِّي قَاعِدْ عْلَى العَرْشْ مَنْظْرُو كِيفْ اليَشْبْ وِالعْقِيقْ الأَحْمَرْ، وِالعَرْشْ دَايِرْ بِيهْ قَوْسْ قُزَحْ كِيفْ الزْمُرُّدْ.</verse>
				<verse number="4">وْأَرْبْعَة وْعِشْرِينْ عَرْشْ أُخْرِينْ دَايْرِينْ بِالعَرْشْ، وْأَرْبْعَة وْعِشْرِينْ شِيخْ قَاعْدِينْ عْلَى العْرُوشْ ولاَبْسِينْ لِبْسَة بِيضَة وِعْلَى رُوسْهُمْ تِيجَانْ ذْهَبْ.</verse>
				<verse number="5">وِالعَرْشْ خَارِجْ مِنُّو ضَوْ بَرْقْ وِصْوَاتْ مْتَاعْ رَعْدْ، وْشَاعْلَة قُدَّامُو سَبْعَة فْنَارَاتْ هِيَ أَرْوَاحْ اللهْ السَّبْعَة،</verse>
				<verse number="6">وْقُدَّامْ العَرْشْ كَإِنُّو بْحَرْ شَفَّافْ كِيفْ البُلاَّرْ، وْفِي وُسْطْ العَرْشْ وِعْلَى جْنَابُو أَرْبْعَة مَخْلُوقَاتْ مْعُبِّينْ بِالعِينِينْ مِنْ قُدَّامْ وْمِنْ تَالِي:</verse>
				<verse number="7">المَخْلُوقْ الأُوِّلْ يِشْبِهْ لِلصِّيدْ، وِالمَخْلُوقْ الثَّانِي يِشْبِهْ لِلعْجِلْ، وِالمَخْلُوقْ الثَّالِثْ وِجْهُو كِيفْ وِجْهْ الإِنْسَانْ، وِالمَخْلُوقْ الرَّابِعْ يِشْبِهْ لِلنِّسْرْ الطَّايِرْ.</verse>
				<verse number="8">وْكُلْ وَاحِدْ مِالمَخْلُوقَاتْ الأَرْبْعَة هَاذُومَا عَنْدُو سِتَّة جْوَانِحْ مْعُبِّينْ بِالعِينِينْ مِالبَرَّة وْمِنْ دَاخِلْ وْلِيلْ وِنْهَارْ وْهُومَا يْسَبّْحُوا مِنْ غِيرْ مَا يَاقْفُوا: قُدُّوسْ! قُدُّوسْ! قُدُّوسْ! الرَّبْ الإِلاَهْ القَادِرْ الِّي كَانْ مُوجُودْ وِلِّي مُوجُودْ تَوَّا وِلِّي هُوَ جَايْ.</verse>
				<verse number="9">وِالمَخْلُوقَاتْ الكُلْهُمْ يْسَبّْحُوا وِيْمَجّْدُوا وِيعَظّْموا وْيِحْمْدُوا فِلِّي قَاعِدْ عْلَى العَرْشْ الِّي هُوَ حَيْ لِلأَبَدْ،</verse>
				<verse number="10">وِالأَرْبْعَة وْعِشْرِينْ شِيخْ رَكْعُوا قُدَّامْ الِّي قَاعِدْ عْلَى العَرْشْ وْسِجْدُولُو هُوَ الِّي حَيْ لِلأَبَدْ وِرْمَاوْ التِّيجَانْ مْتَاعْهُمْ قُدَّامْ العَرْشْ وْسَبّْحُوا وْقَالُوا:</verse>
				<verse number="11">يَا رَبّْنَا وْإِلاَهْنَا، تِسْتْحَقْ بَاشْ تَاخُذْ المَجْدْ وِالكَرَامَة وِالقُدْرَة عْلَى خَاطْرِكْ خْلَقْتْ الحَاجَاتْ الكُلْهَا، وِبْإِرَادْتِكْ تْوِجْدِتْ وِانْتِ الِّي خْلَقْتْهَا.</verse>
			</chapter>
			<chapter number="5">
				<verse number="1">وْشُفْتْ عْلَى يْمِينْ الِّي قَاعِدْ عْلَى العَرْشْ كْتَابْ مَكْتُوبْ مِنْ دَاخِلْ وْمِنْ بَرَّا، وْمَخْتُومْ بْسَبْعَة خْوَاتِمْ،</verse>
				<verse number="2">وْشُفْتْ مَلاَكْ قْوِي يْنَادِي بْصُوتْ عَالِي: «شْكُونُو الِّي يِسْتَاهِلْ بَاشْ يْحِلْ الكْتَابْ وِيْنَحِّي الخْوَاتِمْ مْتَاعُو؟»</verse>
				<verse number="3">وْحَتَّى وَاحِدْ فِي السْمَاءْ وِلاَّ فِي الأَرْضْ وِلاَّ تَحْتْ الأَرْضْ مَا نَجِّمْ يْحِلْ الكْتَابْ وِيْشُوفْ الِّي فِي وُسْطُو.</verse>
				<verse number="4">وِبْكِيتْ كِمَا ثَمَّاشْ حَتَّى وَاحِدْ يِسْتَاهِلْ بَاشْ يْحِلْ الكْتَابْ وِيْشُوفْ الِّي فِي وُسْطُو.</verse>
				<verse number="5">وْقَلِّي وَاحِدْ مِالشْيُوخْ: «مَا تِبْكِيشْ. هَاوْ الصِّيدْ اللّي مِنْ أصْلْ يَهُوذَا وِلِّي هُوَ الأَصْلْ الِّي جَا مِنُّو دَاوُدْ غْلِبْ، بَاشْ يْحِلْ الكْتَابْ وِيْنَحِّي الخْوَاتِمْ السَّبْعَة مْتَاعُو.»</verse>
				<verse number="6">وْشُفْتْ مَا بِينْ العَرْشْ وِالمَخْلُوقَاتْ الأَرْبْعَة وْفِي وُسْطْ الشْيُوخْ خَرُوفْ وَاقِفْ كَإِنُّو مَذْبُوحْ، عَنْدُو سَبْعَة قْرُونْ وْسَبْعَة عِينِينْ الِّي هُومَا الأَرْوَاحْ السَّبْعَة مْتَاعْ اللهْ الِّي بْعَثْهُمْ لِلأَرْضْ الكُلْهَا.</verse>
				<verse number="7">وِمْشَى وِخْذَا الكْتَابْ مِاليِدْ اليْمِينْ مْتَاعْ الِّي قَاعِدْ عْلَى العَرْشْ.</verse>
				<verse number="8">وْكِخْذَا الكْتَابْ، سِجْدُوا المَخْلُوقَاتْ الأَرْبْعَة وِالشْيُوخْ الأَرْبْعَة وْعِشْرِينْ لِلخَرُوفْ. وْكُلْ وَاحِدْ فِيهُمْ كَانِتْ عَنْدُو قِيتَارَة وْكِيسَانْ ذْهَبْ مِلْيَانَة بِالبْخُورْ، الِّي هُومَا الصَّلَوَاتْ مْتَاعْ القِدِّيسِينْ.</verse>
				<verse number="9">وْكَانُوا يْغَنِّيوْ فِي غْنَايَة جْدِيدَة وِيْقُولُوا: إِنْتِ تِسْتَاهِلْ بَاشْ تَاخُذْ الكْتَابْ وِتْنَحِّي مِنُّو الخْوَاتِمْ! رَاكْ تِقْتَلْتْ وِفْدِيتْ نَاسْ وْبْدَمِّكْ جِبْتْهُمْ للهْ مِنْ كُلْ عَرْشْ وْلُغَة وْشَعْبْ وْأُمَّة،</verse>
				<verse number="10">	 وْرَدِّيتْهُمْ مَمْلْكَة وْكُهَّانْ مْتَاعْ إِلاَهْنَا وِالأَرْضْ بَاشْ يُحْكْمُوهَا.</verse>
				<verse number="11">وِخْزَرْتْ وِسْمَعْتْ أَصْوَاتْ مْتَاعْ بَرْشَة مْلاَيْكَة دَايْرِينْ بِالعَرْشْ وْبِالمَخْلُوقَاتْ الأَرْبْعَة وِالشْيُوخْ وِعْدَدْهُمْ مْلاَيِنْ المْلاَيِنْ وْآلاَفْ الآلاَفْ،</verse>
				<verse number="12">وْهُومَا يْقُولُوا عْلَى قُوةْ صُوتْهُمْ: الخَرُوفْ المَذْبُوحْ يِسْتَاهِلْ بَاشْ يَاخُذْ الغْنَى وِالقُدْرَة وِالحِكْمَة وِالقُوَّة وِالكَرَامَة وِالمَجْدْ وِالبَرْكَة!</verse>
				<verse number="13">وِالمَخْلُوقَاتْ الِّي فِي السْمَاءْ وِالأَرْضْ وِلِّي تَحْتْ الأَرْضْ وِلِّي فِي البْحَرْ الكُلْهُمْ سْمِعْتْهُمْ يْقُولُوا: البَرْكَة وِالكَرَامَة وِالمَجْدْ وِالقُوَّة لِلأَبَدْ لِلخَرُوفْ ولِلِّي قَاعِدْ عْلَى العَرْشْ.</verse>
				<verse number="14">وِالمَخْلُوقَاتْ الأَرْبْعَة كَانُوا يْقُولُوا: «آمِينْ!» وِالشْيُوخْ هَبْطُوا وْسِجْدُوا.</verse>
			</chapter>
			<chapter number="6">
				<verse number="1">وْشُفْتْ الخَرُوفْ كِحَلْ وَاحِدْ مِالخْوَاتِمْ السَّبْعَة، وِسْمِعْتْ وَاحِدْ مِالمَخْلُوقَاتْ الأَرْبْعَة يْقُولْ بْصُوتْ كِيفْ الرَّعْدْ: «إِيجَا!»</verse>
				<verse number="2">وِخْزَرْتْ وْإِذَا بِيهْ حْصَانْ أَبْيِضْ، وِالرَّاكِبْ عْلِيهْ هَازْ نَبْلْ، وِعْطُوهْ تَاجْ وِخْرَجْ كِيفْ غَالِبْ بَاشْ يِغْلِبْ.</verse>
				<verse number="3">كِحَلْ الخَاتِمْ الثَّانِي، سْمَعْتْ المَخْلُوقْ الثَّانِي يْقُولْ: «إِيجَا!»</verse>
				<verse number="4">وِخْرَجْ حْصَانْ آخَرْ، لُونُو أَحْمَرْ، الِّي رَاكِبْ عْلِيهْ تِعْطَاتْلُو القُدْرَة بَاشْ يْنَحِّي السَّلاَمْ مِالأَرْضْ بَاشْ النَّاسْ يْذَبّْحُوا بْعَضْهُمْ، وْتِعْطَالُو سِيفْ كْبِيرْ.</verse>
				<verse number="5">كِحَلْ الخَاتِمْ الثَّالِثْ، سْمَعْتْ المَخْلُوقْ الثَّالِثْ يْقُولْ: «إِيجَا!» خْزَرْتْ وْإِذَا بِيهْ حْصَانْ أَكْحَلْ وِالرَّاكِبْ عْلِيهْ فِي يِدُّو مِيزَانْ.</verse>
				<verse number="6">وِسْمَعْتْ حَاجَة تِشْبِهْ لْصُوتْ خَارِجْ مِنْ بِينْ المَخْلُوقَاتْ الأَرْبْعَة يْقُولْ: «كِيلُو قَمْحْ بْحَقْ نْهَارْ خِدْمَة، وِثْلاَثَة كِيلُو شْعِيرْ زَادَا، آمَا مَا تْضُرُّشْ الزِّيتْ وِالشْرَابْ.»</verse>
				<verse number="7">كِحَلْ الخَاتِمْ الرَّابِعْ، سْمَعْتْ صُوتْ المَخْلُوقْ الرَّابِعْ يْقُولْ: «إِيجَا!»</verse>
				<verse number="8">وِخْزَرْتْ وْإِذَا بِيهْ حْصَانْ أَخْضَرْ، وِالرَّاكِبْ عْلِيهْ إِسْمُو المُوتْ، وِالهَاوْيَة اتَّبَّعْ فِيهْ، وْهَاذُومَا تِعْطَاتِلْهُمْ سُلْطَة عْلَى رْبُعْ النَّاسْ الِّي فِي الدِّنْيَا بَاشْ يُقْتْلُوهُمْ بِالسْيُوفَا وِالجُّوعْ وِالمُوتْ وْبِالوُحُوشْ الِّي فِي الأَرْضْ.</verse>
				<verse number="9">كِنَحَّى الخَرُوفْ الخَاتِمْ الخَامِسْ، شُفْتْ تَحْتْ المَذْبِحْ الأَرْوَاحْ مْتَاعْ الِّي تْذِبْحُوا عْلَى خَاطِرْ كِلْمِةْ اللهْ وِالشّْهَادَة الِّي شِهْدُوا بِيهَا.</verse>
				<verse number="10">صَاحُوا بْصُوتْ عَالِي: «يَا رَبِّي القُدُّوسْ وِالحَقْ، لْوَقْتَاشْ مَا كِشْ بَاشْ تُحْكُمْ عَلِّي سَاكْنِينْ فِي الأَرْضْ وْتِنْتَقَمْ مِنْهُمْ لْدَمّْنَا؟»</verse>
				<verse number="11">وْتِعْطَاتْ لْكُلْ وَاحِدْ فِيهُمْ جِبَّة بِيضَة، وِتْقَالِلْهُمْ بَاشْ يِرْتَاحُوا شْوَيَّة حَتَّى لِينْ يِكْمِلْ العْدَدْ مْتَاعْ الخُدَّامْ الِّي كِيفْهُمْ وِخْوَاتْهُمْ الِّي بَاشْ يِتْقَتْلُوا كِيفْهُمْ.</verse>
				<verse number="12">كِحَلْ الخَاتِمْ السَّادِسْ، خْزَرْتْ وْإِذَا بِيهْ زِلْزَالْ كْبِيرْ، وِالشَّمْسْ وَلاَّتْ سُودَة كِيفْ لِبْسِةْ امَّالِي المِيتْ، وِالقَمْرَة الكُلْهَا وَلاَّتْ كِيفْ الدَّمْ،</verse>
				<verse number="13">وِنْجُومْ السْمَاءْ اطِّيحْ فُوقْ الأَرْضْ كِيفْ مَا اطَّيَّحْ الكَرْمَة كْعَبْهَا النَّيَّة وَقْتِلِّي تْهِبْ عْلِيهَا رِيحْ قْوِيَّة،</verse>
				<verse number="14">السْمَاءْ تِطّْوَى كِيفْ مَا تِطّْوَى الوَرْقَة وِالجْبَالْ وِالجُزُرْ الكُلْهَا تِتْحَرِّكْ مِنْ بْلاَيِصْهَا،</verse>
				<verse number="15">وِالمُلُوكْ مْتَاعْ الأَرْضْ وِالمَشْهُورِينْ وْقُوَّادْ الجَيْشْ وِالغْنِيِّينْ والقْوِيِّينْ وِالعَبِيدْ وِالأَحْرَارْ الكُلْهُمْ يِتْخَبَّاوْ فِي الدْوَامِيسْ وْمَا بِينْ الحْجَرْ مْتَاعْ الجْبَالْ،</verse>
				<verse number="16">وْهُومَا يْقُولُوا لِلجْبَالْ وِالحْجَرْ: «طِيحُوا عْلِينَا وْخَبِّيوْنَا عَلِّي قَاعِدْ عْلَى العَرْشْ وْمِنْ الْغَضَبْ مْتَاعْ الخَرُوفْ.</verse>
				<verse number="17">رَاهُو جَا اليُومْ العْظِيمْ مْتَاعْ الغَضَبْ مْتَاعْهُمْ، وِشْكُونُو الِّي يْنَجِّمْ يَاقِفْ قُدَّامُو؟»</verse>
			</chapter>
			<chapter number="7">
				<verse number="1">مْبَاعِدْ شُفْتْ أَرْبْعَة مْلاَيْكَة وَاقْفِينْ فِي الأَرْبْعَة جِيهَاتْ مْتَاعْ الأَرْضْ، شَادِّينْ الأَرْبْعَة رْيَاحْ مْتَاعْ الأَرْضْ بَاشْ حَتَّى رِيحْ مِنْهُمْ مَا تْهِبْ عْلَى البَرْ وِلاَّ البْحَرْ وِلاَّ الشَّجَرْ.</verse>
				<verse number="2">وِمْبَاعِدْ شُفْتْ مَلاَكْ آخَرْ طَالِعْ مْنِينْ تُطْلُعْ الشَّمْسْ. هَازْ الخَاتِمْ مْتَاعْ اللهْ الحَيْ. وْنَادَى بْصُوتْ عَالِي الأَرْبْعَة مْلاَيْكَة الِّي مْكَلّْفِينْ بَاشْ يْضُرُّوا البَرْ وِالبْحَرْ</verse>
				<verse number="3">وْقَالِلْهُمْ: «مَا تْضُرُّوشْ البَرْ وِلاَّ البْحَرْ وِلاَّ الشَّجَرْ حَتَّى لِينْ نْحُطُّوا أَمَارَة عْلَى الجْبَاهِي مْتَاعْ خُدَّامْ إِلاَهْنَا.»</verse>
				<verse number="4">وِسْمَعْتْ إِنُّو العْدَدْ مْتَاعْ المَخْتُومِينْ مْيَة وْأَرْبْعَة وْأَرْبْعِينْ أَلْفْ تْخِتْمُوا مِالعْرُوشَاتْ مْتَاعْ بَنِي إِسْرَائِيلْ الكُلْهُمْ:</verse>
				<verse number="5">ثْنَاشِنْ أَلْفْ مَخْتُومِينْ مِنْ عَرْشْ يَهُوذَا، وِثْنَاشِنْ أَلْفْ مِنْ عَرْشْ رَأُوبَيْنْ، وِثْنَاشِنْ أَلْفْ مِنْ عَرْشْ جَادْ،</verse>
				<verse number="6">وِثْنَاشِنْ أَلْفْ مِنْ عَرْشْ أَشِيرْ، وِثْنَاشِنْ أَلْفْ مِنْ عَرْشْ نَفْتَالِي، وِثْنَاشِنْ أَلْفْ مِنْ عَرْشْ مَنَسَّى،</verse>
				<verse number="7">وِثْنَاشِنْ أَلْفْ مِنْ عَرْشْ شَمْعُونْ، وِثْنَاشِنْ أَلْفْ مِنْ عَرْشْ لاَوِي، وِثْنَاشِنْ أَلْفْ مِنْ عَرْشْ يَسَّاكَرْ</verse>
				<verse number="8">وِثْنَاشِنْ أَلْفْ مِنْ عَرْشْ زَبُولُونْ، وِثْنَاشِنْ أَلْفْ مِنْ عَرْشْ يُوسُفْ، وِثْنَاشِنْ أَلْفْ مِنْ عَرْشْ بِنْيَامِينْ. الكُلْهُمْ تْخِتْمُوا.</verse>
				<verse number="9">وِمْبَاعِدْ خْزَرْتْ وْإِذَا بِيهُمْ بَرْشَة نَاسْ مَا يِتْعَدُّوشْ، مِنْ كُلْ أَمَّة وْمِنْ كُلْ عَرْشْ وْشَعْبْ وْلُغَة، وْكَانُوا وَاقْفِينْ قُدَّامْ العَرْشْ وْقُدَّامْ الخَرُوفْ، لاَبْسِينْ جْبَايِبْ بِيضْ وْهَازِّينْ فِي يْدِيهُمْ عِيدَانْ النْخَلْ،</verse>
				<verse number="10">وْهُومَا يْصِيحُوا بْصُوتْ عَالِي وِيْقُولُوا: «الخَلاَصْ يْجِي مِنْ عِنْدْ إِلاَهْنَا القَاعِدْ عْلَى العَرْشْ وْمِنْ عِنْدْ الخَرُوفْ!»</verse>
				<verse number="11">وِالمْلاَيْكَة الكُلْهُمْ دَايْرِينْ بِالعَرْشْ وْدَايْرِينْ بِالشْيُوخْ وْبِالأَرْبْعَة مَخْلُوقَاتْ، وْهَبْطُوا عْلَى وْجُوهْهُمْ قُدَّامْ العَرْشْ وْعِبْدُوا اللهْ</verse>
				<verse number="12">وْقَالُوا: آمِينْ. البَرْكَة وِالمَجْدْ وِالحِكْمَة وِالشُّكْرْ وِالكَرَامَة وِالقُوَّة وِالقُدْرَة لإِلاَهْنَا لِلأَبَدْ. آمِينْ.</verse>
				<verse number="13">وْقَلِّي وَاحِدْ مِالشْيُوخْ: «شْكُونْهُمْ هَاذُومَا الِّي لاَبْسِينْ جْبَايِبْ بْيُضْ وِمْنِينْ جَاوْ؟»</verse>
				<verse number="14">جَاوِبْتُو: «يَا سِيدِي، إِنْتِ تَعْرِفْ.» قَالِّي: «هَاذُومَا الِّي خَرْجُوا مِالمِحْنَة العْظِيمَة، غَسْلُوا الجْبَايِبْ مْتَاعْهُمْ وْرَدُّوهُمْ بِيضْ بْدَمْ الخَرُوفْ.</verse>
				<verse number="15">هَاذَاكَا عْلاَشْ هُومَا قُدَّامْ عَرْشْ اللهْ وْيِعْبْدُوا فِيهْ لِيلْ وِنْهَارْ فِي الهَيْكِلْ مْتَاعُو، وِلِّي قَاعِدْ عْلَى العَرْشْ يِحْمِيهُمْ فِي وُسْطْ خِيمْتُو،</verse>
				<verse number="16">مَا عَادُوشْ بَاشْ يْجُوعُوا وْمَا عَادُوشْ بَاشْ يَعْطْشُوا وْمَا عَادِشْ بَاشْ تَضْرِبْهُمْ لاَ شَمْسْ وْلاَ سْخَانَة</verse>
				<verse number="17">عْلَى خَاطِرْ الخَرُوفْ الِّي فِي وُسْطْ العَرْشْ يِتْلْهَى بِيهُمْ وِيْهِزّْهُمْ لِعْيُونْ مْتَاعْ مَاء حَيْ، وِالله بَاشْ يِمْسَحْ كُلْ دَمْعَة مِنْ عِينِيهُمْ.»</verse>
			</chapter>
			<chapter number="8">
				<verse number="1">كِحَلْ الخَرُوفْ الخَاتِمْ السَّابِعْ، بْقَاتْ السْمَاءْ سَاكْتَة قْرِيبْ نُصْفْ سَاعَة.</verse>
				<verse number="2">شُفْتْ المْلاَيْكَة السَّبْعَة الِّي وَاقْفِينْ قُدَّامْ اللهْ، وْتِعْطَاوْلْهُمْ سَبْعَة أَبْوَاقْ.</verse>
				<verse number="3">وْجَا مَلاَكْ آخَرْ هَازْ كَانُونْ ذْهَبْ وِوْقُفْ بِحْذَا المَذْبِحْ، وْتِعْطَالُو بَرْشَة بْخُورْ بَاشْ يْقَدّْمُو مْعَ الصَّلَوَاتْ مْتَاعْ القِدِّيسِينْ الكُلْهُمْ عْلَى مَذْبَحْ الذْهَبْ قُدَّامْ العَرْشْ.</verse>
				<verse number="4">وِطْلَعْ الدُّخَّانْ مْتَاعْ البْخُورْ وِالصَّلَوَاتْ مْتَاعْ القِدِّيسِينْ مِنْ يِدْ المَلاَكْ قُدَّامْ اللهْ</verse>
				<verse number="5">وِمْبَاعِدْ هَزْ المَلاَكْ كَانُونْ البْخُورْ وْعَبَّاهْ بِالجْمَرْ مِالمَذْبَحْ وِرْمَاهْ فِي الأَرْضْ، وْوُقْعُتْ رْعُودْ وْأَصْوَاتْ وِبْرُوقْ وِزْلاَزِلْ.</verse>
				<verse number="6">وِالمْلاَيْكَة السَّبْعَة الِّي عِنْدْهُمْ الأَبْوَاقْ السَّبْعَة حَضّْرُوا رْوَاحْهُمْ بَاشْ يْنَادِيوْ بِالأَبْوَاقْ الِّي هَازِّينْهُمْ.</verse>
				<verse number="7">نَادَى المَلاَكْ الأُوِّلْ بِالبُوقْ وِهْبَطْ تَبْرُورِي وْنَارْ مْخَلّْطِينْ بِالدَّمْ عْلَى الأَرْضْ، وْتِحْرَقْ ثْلُثْ الأَرْضْ وِثْلُثْ الشَّجَرْ وِالحْشِيشْ الأَخْضَرْ الكُلُّو.</verse>
				<verse number="8">وْنَادَى المَلاَكْ الثَّانِي بِالبُوقْ مْتَاعُو، وْحَاجَة كِيفْ جْبَلْ كْبِيرْ شَاعِلْ طَاحِتْ فِي البْحَرْ، وِثْلُثْ البْحَرْ وَلَّى دَمْ،</verse>
				<verse number="9">وْمَاتْ ثْلُثْ المَخْلُوقَاتْ الحَيَّة الِّي تْعِيشْ فِي البْحَرْ، وِتْكَسّْرِتْ ثْلُثْ السُّفُنْ.</verse>
				<verse number="10">وْنَادَى المَلاَكْ الثَّالِثْ بِالبُوقْ مْتَاعُو، وْهَبَطْ كَوْكَبْ كْبِيرْ مِالسْمَاءْ شَاعِلْ كِيفْ الفْنَارْ، طَاحْ عْلَى ثْلُثْ الوِدْيَانْ وِعْلَى عْيُونْ المَاء.</verse>
				<verse number="11">الْكَوْكِبْ إِسْمُو «الدِّفْلَة.» وِثْلُثْ المَاء وَلَّى مُرْ، وْبَرْشَة نَاسْ مَاتُوا كِشَرْبُوا مِالمَاء عْلَى خَاطْرُو وَلَّى مُرْ.</verse>
				<verse number="12">وِالمَلاَكْ الرَّابِعْ نَادَى بِالبُوقْ مْتَاعُو، وْتِضْرَبْ ثْلُثْ الشَّمْسْ وِثْلُثْ القَمْرَة وِثْلُثْ النْجُومْ حَتَّى لِينْ الثْلُثْ مْتَاعْهُمْ ظْلاَمْ، وِثْلُثْ النْهَارْ ظْلاَمْ وِثْلُثْ اللِّيلْ زَادَا.</verse>
				<verse number="13">وْشُفْتْ وِسْمَعْتْ نِسْرْ طَايِرْ فِي قَلْبْ السْمَاءْ يْصِيحْ بْصُوتْ عَالِي: «يَا وِيلْهُمْ! يَا وِيلْهُمْ! يَا وِيلْهُمْ! الِّي سَاكْنِينْ فِي الأَرْضْ مِالثْلاَثَة أَبْوَاقْ الِّي مَا زَالُوا عِنْدْ المْلاَيْكَة الثْلاَثَة، رَاهُمْ قْرِيبْ يْنَادِيوْ بِيهُمْ.»</verse>
			</chapter>
			<chapter number="9">
				<verse number="1">نَادَى المَلاَكْ الخَامِسْ بِالبُوقْ مْتَاعُو، وْشُفْتْ كَوْكَبْ طَايِحْ مِالسْمَاءْ لِلأَرْضْ وْتِعْطَالْو المِفْتَاحْ مْتَاعْ حُفْرِةْ الهَاوْيَة.</verse>
				<verse number="2">تْحَلِّتْ الحُفْرَة مْتَاعْ الهَاوْيَة، وِطْلَعْ مِنْهَا دُخَّانْ كِيفْ دُخَّانْ مْتَاعْ حْرِيقَة كْبِيرَة، وِالسْمَاءْ وِالجَّوْ ظْلاَمُوا مِالدُّخَّانْ مْتَاعْ الحُفْرَة.</verse>
				<verse number="3">وِخْرَجْ مِالدُّخَّانْ جْرَادْ وْغَطَّى الأَرْضْ، وْتِعْطَاتْلُو سُلْطَة كِيفْ سُلْطِةْ عْقَارِبْ الأَرْضْ،</verse>
				<verse number="4">وِتْقَالُّو إِنُّو مَا يْضُرِّشْ الحْشِيشْ مْتَاعْ الأَرْضْ وِلاَّ أَيْ حَاجَة خَضْرَاء وِلاَّ شَجْرَة، آمَا يْضُرْ النَّاسْ الِّي مَا عِنْدْهُمْشْ الخَاتِمْ مْتَاعْ اللهْ عْلَى جْبِينْهُمْ.</verse>
				<verse number="5">وْقَالُولُو إِنُّو مَا يُقْتُلْهُمْشْ، آمَا يْعَذِّبْهُمْ خَمْسَة شْهُرْ عْذَابْ كِيفْ قَرْصَانْ العْقَارِبْ.</verse>
				<verse number="6">وْفِي النْهَارَاتْ هَاذُوكُمْ النَّاسْ بَاشْ يُطْلْبُوا المُوتْ، وْمَا هُمْشْ بَاشْ يَلْقَاوْهَا مَهْمَا عَمْلُوا، وْبِشْ يِشْتْهَاوْ بَاشْ يْمُوتُوا وِالمُوتْ بَاشْ تُهْرُبْ مِنْهُمْ.</verse>
				<verse number="7">وِالجْرَادْ يُظْهُرْ كَإِنُّو حْصُنَّة حَاضْرَة بَاشْ تْحَارِبْ، فُوقْ رُوسْهُمْ حَاجَة تِشْبِهْ لْتِيجَانْ ذْهَبْ وِوْجُوهْهُمْ كِيفْ وْجُوهْ البَشَرْ،</verse>
				<verse number="8">عِنْدْهُمْ شْعَرْ كِشْعَرْ النْسَاء وْسِنِّيهُمْ كِسِنِّينْ الصْيُودَا،</verse>
				<verse number="9">وِالدْرُوعْ الِّي عْلَى سْدُورَاتْهُمْ كِيفْ دْرُوعْ الحْدِيدْ، وِالحِسْ مْتَاعْ جْنَاوِحْهُمْ كِيفْ حِسْ بَرْشَة كْوَالِيسْ وِحْصُنَّة مَاشِينْ لِلحَرْبْ،</verse>
				<verse number="10">وْعَنْدْهُمْ ذْيَالْ كِيفْ أَذْيَالْ العْقَارِبْ، وْعَنْدْهُمْ شُوكْ فِي آخِرْ ذْيَالْهُمْ، وْعَنْدْهُمْ سُلْطَة بَاشْ يْضُرُّوا النَّاسْ لْمُدِّةْ خَمْسَة شْهُرْ،</verse>
				<verse number="11">وْعَنْدْهُمْ مَلِكْ هُوَ مَلاَكْ الهَاوْيَة وْإِسْمُو بِالعِبْرِيَّة أَبَدُّونْ وْبِاليُونَانِي أَبُولِّيُونْ.</verse>
				<verse number="12">مْشَى الوِيلْ الأُوِّلْ وِيْجِيوْ وِيلِينْ أُخْرِينْ بَعْدُو.</verse>
				<verse number="13">وْنَادَى المَلاَكْ السَّادِسْ بِالبُوقْ مْتَاعُو، وِسْمَعْتْ صُوتْ خَارِجْ مِالأَرْبْعَة قْرُونْ مْتَاعْ مَذْبَحْ الذْهَبْ الِّي قُدَّامْ اللهْ.</verse>
				<verse number="14">وْقَالْ لِلمَلاَكْ السَّادِسْ الِّي عَنْدُو البُوقْ: «سَيِّبْ الأَرْبْعَة مْلاَيْكَة الِّي مَرْبُوطِينْ فِي نَهْرْ الفُرَاتْ!»</verse>
				<verse number="15">وِتْسَيّْبُوا المْلاَيْكَة الأَرْبْعَة الِّي كَانُوا مْحَضّْرِينْ رْوَاحْهُمْ لِلسَّاعَة وِاليُومْ وِالشْهَرْ وِالعَامْ بَاشْ يُقْتْلُوا ثْلُثْ البَشَرْ.</verse>
				<verse number="16">وِسْمَعْتْ الِّي عْدَدْ الخَيَّالَة كَانْ مِيتِينْ مَلْيُونْ.</verse>
				<verse number="17">وْهَكَّا شُفْتْ الحْصُنَّة فِي الرُّؤْيَا، وِالخَيَّالَة مْتَاعْهُمْ الِّي كَانِتْ عِنْدْهُمْ دْرُوعْ عْلَى سْدُورَاتْهُمْ لُونْهَا كِيفْ لُونْ النَّارْ وِاليَاقُوتْ الأَزْرِقْ وِالكِبْرِيتْ وِالحْصُنَّة رْيُوسْهَا كِيفْ رْيُوسْ الصْيُودَا وْخَارْجَة مِنْ فُمّْهَا النَّارْ وِالدُّخَّانْ وِالكِبْرِيتْ</verse>
				<verse number="18">وِثْلُثْ النَّاسْ قَتْلُوهُمْ المْصَايِبْ الثْلاَثَة هَاذُومَا، بِالنَّارْ وِالدُّخَّانْ وِالكِبْرِيتْ الِّي يُخْرُجْ مِنْ افَّامْ الحْصُنَّة.</verse>
				<verse number="19">وِالقُوَّة مْتَاعْ الحْصُنَّة فِي افَّامْهُمْ وْفِي ذْيَالْهُمْ. وِذْيَالْهُمْ كِيفْ الحْنَاشْ وْعَنْدْهُمْ رُوسْ يْضُرُّوا بِيهُمْ.</verse>
				<verse number="20">وِبْقِيِّةْ البَشَرْ الِّي مَا قَتْلُوهُمْشْ المْصَايِبْ هَاذُومَا، مَا تَابُوشْ مِنْ عْمَايِلْ يْدِيهُمْ وْلاَ بَطّْلُوا مِنْ عِبَادَة الشْوَاطِنْ وِصْنَبْ الذْهَبْ وِالفِضَّة وِالنْحَاسْ وِالحْجَرْ وِاللُّوحْ الِّي هِيَ لاَ تْنَجِّمْ تْشُوفْ وِلاَّ تِسْمَعْ وِلاَّ تِمْشِي،</verse>
				<verse number="21">وْلاَ تَابُوا لاَ عْلَى القَتْلْ وْلاَ عْلَى السِّحْرْ وْلاَ الزْنَى وْلاَ السِّرْقَة.</verse>
			</chapter>
			<chapter number="10">
				<verse number="1">وِمْبَاعِدْ شُفْتْ مَلاَكْ آخَرْ قْوِي نَازِلْ مِالسْمَاءْ فِي سْحَابَة، وْفُوقْ رَاسُو قَوْسْ قُزَحْ، وْوِجْهُو كِيفْ الشَّمْسْ وْسَاقِيهْ كِيفْ زُوزْ عْرُصْ مْتَاعْ نَارْ،</verse>
				<verse number="2">وْعِنْدُو كْتَابْ صْغِيرْ فِي يِدُّو مَحْلُولْ. وْحَطْ سَاقُو اليْمِينْ عْلَى البْحَرْ وْسَاقُو اليْسَارْ عْلَى البَرْ.</verse>
				<verse number="3">وْصَاحْ بْصُوتْ عَالِي كِيفْ مَا يِزْهِرْ الصِّيدْ، وْبَعْدْ مَا صَاحْ تِسْمَعْ صُوتْ الرْعُودْ السَّبْعَة</verse>
				<verse number="4">وْوَقْتِلِّي نُطْقُوا الرْعُودْ السَّبْعَة حَضِّرْتْ رُوحِي بَاشْ نِكْتِبْ يَاخِي سْمَعْتْ صُوتْ مِالسْمَاءْ يْقُلِّي: «إِخْتِمْ الشَّيْء الِّي نُطْقُوا بِيهْ الرْعُودْ السَّبْعَة وْمَا تِكْتْبُوشْ!»</verse>
				<verse number="5">وِالمَلاَكْ الِّي شُفْتُو وَاقِفْ عْلَى البْحَرْ وِالبَرْ هَزْ يِدُّو لِلسْمَاء</verse>
				<verse number="6">وِحْلِفْ بِالحَيْ لِلأَبَدْ، الِّي خْلَقْ السْمَاءْ وِلِّي فِيهَا، وِالأَرْضْ وِلِّي فِيهَا، وِالبْحَرْ وِلِّي فِيهْ، إِنُّو حَتَّى شَيْء مَا يِتْأَجِّلْ.</verse>
				<verse number="7">آمَا كِيْجِي الوَقْتْ الِّي بَاشْ يْنَادِي فِيهْ المَلاَكْ السَّابِعْ بِالبُوقْ مْتَاعُو وْوَقْتِلِّي هُوَ يْحَضِّرْ فِي رُوحُو بَاشْ يُنْفُخْ تَمْ السِّرْ مْتَاعْ اللهْ كِيمَا بَشِّرْ بِيهْ عَبِيدُو الأَنْبِيَاءْ.</verse>
				<verse number="8">وِالصُّوتْ الِّي سْمَعْتُو مِالسْمَاءْ، كَلِّمْنِي مَرَّة أُخْرَى وْقَالْ: «إِمْشِي، خُوذْ الكْتَابْ المَحْلُولْ الِّي فِي يِدْ المَلاَكْ الِّي وَاقِفْ عْلَى البْحَرْ وِالبَرْ.»</verse>
				<verse number="9">إِمَّالاَ مْشِيتْ لِلمَلاَكْ وْقُتْلُو: «أَعْطِينِي الكْتَابْ الصْغِيرْ.» يَاخِي قَالِّي: «خُوذُوا وْكُولُو وْبِشْ يْكُونْ مُرْ فِي مَعْدْتِكْ آمَا فِي فُمِّكْ بَاشْ يْكُونْ حْلُو كِيفْ العْسَلْ.»</verse>
				<verse number="10">وِخْذِيتْ الكْتَابْ الصْغِيرْ مِنْ يِدْ المَلاَكْ وِكْلِيتُو، وْكَانْ حْلُو فِي فُمِّي كِيفْ العْسَلْ، آمَا بَعْدْ مَا كْلِيتُو وَلَّى مُرْ فِي مَعْدْتِي.</verse>
				<verse number="11">وْقَالُولِي: «لاَزْمِكْ تِتْنَبَّأْ مَرَّة أُخْرَى عْلَى بَرْشَة شْعُوبْ وْأُمَمْ وْلُغَاتْ وْمُلُوكْ.»</verse>
			</chapter>
			<chapter number="11">
				<verse number="1">وْتِعْطَاتْلِي قَصْبَة كِيفْ العْصَا وِتْقَالِّي: «قُومْ! قِيسْ الهَيْكِلْ مْتَاعْ اللهْ وِالمَذْبَحْ وْإِحْسِبْ الِّي سَاجْدِينْ الغَادِي.</verse>
				<verse number="2">آمَا السَّاحَة البَرَّانِيَّة مْتَاعْ الهَيْكِلْ خَلِّيهَا مَا تْقِيسْهَاشْ عْلَى خَاطِرْهَا تِعْطَاتْ لِلأُمَمْ الِّي مَا يِمّْنُوشْ بْرَبِّي وْبِشْ يْعَفّْسُوا المْدِينَة المُقَدّْسَة لْمُدِّةْ ثْنِينْ وْأَرْبْعِينْ شْهَرْ.</verse>
				<verse number="3">وْبِشْ نَعْطِي السُّلْطَة لِلزُّوزْ شْهُودْ مْتَاعِي بَاشْ يِتْنَبّْأُوا أَلْفْ وْمِيتِينْ وْسِتِّينْ يُومْ وْهُومَا لاَبْسِينْ الشْكَايِرْ.»</verse>
				<verse number="4">وْهَاذُومَا هُومَا الزُّوزْ زِيتُونَاتْ وِالزُّوزْ مْنَارَاتْ الوَاقْفِينْ قُدَّامْ الرَّبْ مْتَاعْ الأَرْضْ.</verse>
				<verse number="5">إِذَا كَانْ وَاحِدْ حَاوِلْ بَاشْ يْضُرّْهُمْ، تُخْرُجْ نَارْ مِنْ افَّامْهُمْ وْتَاكُلْ الأَعْدَاءْ مْتَاعْهُمْ. إِذَا كَانْ أَيْ وَاحِدْ يْحِبْ يْضُرّْهُمْ رَاهُو يِلْزْمُو يِتْقْتَلْ هَكَّا.</verse>
				<verse number="6">وْعَنْدْهُمْ سُلْطَة بَاشْ يْسَكّْرُوا السْمَاءْ، بَاشْ المْطَرْ مَا تْصُبِّشْ فِي النْهَارَاتْ الِّي يِتْنَبّْأُوا فِيهُمْ، وْعَنْدْهُمْ سُلْطَة عْلَى المَاء بَاشْ يْرُدُّوهْ دَمْ وْبَاشْ يْهَبّْطُوا المْصَايِبْ الكُلْهَا عْلَى الأَرْضْ وَقْتِلِّي يْحِبُّوا.</verse>
				<verse number="7">وْوَقْتِلِّي يْكَمّْلُوا الشّْهَادَة مْتَاعْهُمْ يْجِي الوَحْشْ الِّي خَارِجْ مِالهَاوْيَة وْيِتْعَارِكْ مْعَاهُمْ وْيِغْلِبْهُمْ وْيُقْتُلْهُمْ.</verse>
				<verse number="8">وْتَبْقَى بْدُونَاتْهُمْ فِي السَّاحَة مْتَاعْ المْدِينَة العْظِيمَة وِينْ رَبّْهُمْ مَاتْ مَصْلُوبْ وْهِيَ فِي اللُّغَة مْتَاعْ الرُّوحْ تِتْسَمَّى سَدُومْ وِلاَّ مَصْرْ.</verse>
				<verse number="9">وِالنَّاسْ مِنْ كُلْ شَعْبْ وْعَرْشْ وْلُغَة وْأُمَّة يُخْزْرُوا لِبْدُونَاتْهُمْ لْمُدِّةْ ثْلاَثَة أَيَّامْ وْنُصْفْ، وْمَا خَلاَّوْشْ حَتَّى وَاحِدْ يْحُطّْهُمْ فِي قْبَرْ.</verse>
				<verse number="10">وِالنَّاسْ الِّي فِي الدِّنْيَا بَاشْ يِشْمْتُوا فِيهُمْ وْيَفْرْحُوا وْيَعْطِيوْ هْدَايَا لِبْعَضْهُمْ عْلَى خَاطِرْ الزُّوزْ أَنْبِيَاءْ هَاذُومَا عَذّْبُوا النَّاسْ الِّي فِي الدِّنْيَا بَرْشَة.</verse>
				<verse number="11">وْبَعْدْ ثْلاَثَة أَيَّامْ وْنُصْفْ دْخَلْ فِيهُمْ رُوحْ حَيَاةْ مِنْ عِنْدْ اللهْ وْوُقْفُوا عْلَى سَاقِيهُمْ. وِالنَّاسْ الِّي يُخْزْرُولْهُمْ خَافُوا بَرْشَة،</verse>
				<verse number="12">وْسَمْعُوا صُوتْ عَالِي مِالسْمَاءْ يْقُولِلْهُمْ: «أَطْلْعُوا لِهْنَا» وْطَلْعُوا لِلسْمَاء فِي سْحَابَة وْأَعْدَاءْهُمْ يُخْزْرُولْهُمْ.</verse>
				<verse number="13">وْفِي الوَقْتْ هَاذَاكَا وْقَعْ زِلْزَالْ كْبِيرْ وْطَاحْ عْشُرْ المْدِينَة وْسَبْعَة آلاَفْ بَشَرْ قْتَلْهُمْ الزِّلْزَالْ، وِالبْقِيَّة تْرِعْبُوا وْمَجّْدُوا إِلاَهْ السْمَاءْ.</verse>
				<verse number="14">الوِيلْ الثَّانِي فَاتْ، وْهَاوْ الوِيلْ الثَّالِثْ جَايْ عْلَى قْرِيبْ.</verse>
				<verse number="15">وْنَادَى المَلاَكْ السَّابِعْ فِي البُوقْ مْتَاعُو، وْكَانِتْ ثَمَّة أَصْوَاتْ عَالْيَة فِي السْمَاءْ تْقُولْ: مَمَالِكْ الْعَالَمْ وَلاَّتْ مْتَاعْ رَبّْنَا وِمْتَاعْ مَسِيحُو، وْهُوَ بَاشْ يِمْلِكْ لِلأَبَدْ.</verse>
				<verse number="16">وْرُكْعُوا الأَرْبْعَة وْعِشْرِينْ شِيخْ الِّي قَاعْدِينْ قُدَّامْ اللهْ عْلَى عْرُوشَاتْهُمْ وْهَبْطُوا عْلَى وْجُوهْهُمْ وْسِجْدُوا للهْ</verse>
				<verse number="17">وْهُومَا يْقُولُوا: نُشْكْرُوكْ يَا الرَّبْ الإِلاَهْ القَادِرْ عْلَى كُلْ شَيْء الِّي مُوجُودْ تَوَّا وِلِّي كُنْتْ مُوجُودْ قْبَلْ واللّي جَايْ رَاكْ ظَهِّرْتْ قُدْرْتِكْ العْظِيمَة وِبْدِيتْ تِمْلِكْ.</verse>
				<verse number="18">	 الشْعُوبْ تْغَشَشُوا وِالغَضَبْ مْتَاعِكْ جَا وِالوَقْتْ الِّي تُحْكُمْ فِيهْ عْلَى المُوتَى جَا وِتْجَازِي الخُدَّامْ مْتَاعِكْ وْأَنْبِيَاءِكْ وِالقِدِّيسِينْ مْتَاعِكْ وِالكْبَارْ وِالصْغَارْ الِّي يْخَافُوا إِسْمِكْ، وِادَّمِّرْ الِّي يْدَمّْرُوا فِي الأَرْضْ.</verse>
				<verse number="19">وِمْبَاعِدْ تْحَلْ الهَيْكِلْ مْتَاعْ اللهْ فِي السْمَاءْ، وِظْهُرْ تَابُوتْ العَهْدْ فِي الهَيْكِلْ، وْجَاتْ بْرُوقْ وْأَصْوَاتْ وِرْعُودْ وِزْلاَزِلْ، وْبَرْشَة تَبْرُورِي.</verse>
			</chapter>
			<chapter number="12">
				<verse number="1">وْظُهْرِتْ أَمَارَة عْجِيبَة فِي السْمَاءْ: مْرَا لاَبْسَة الشَّمْسْ، وِالقَمْرَة تَحْتْ سَاقِيهَا، وْفُوقْ رَاسْهَا تَاجْ فِيهْ ثْنَاشِنْ كَوْكِبْ.</verse>
				<verse number="2">وْكَانِتْ حِبْلَى وِتْصِيحْ مِالوْجَايِعْ مْتَاعْ الوْلاَدَة وْتِتْوَجَّعْ بَاشْ تُولِدْ.</verse>
				<verse number="3">وْظُهْرِتْ أَمَارَة أُخْرَى فِي السْمَاءْ: تِنِّينْ أَحْمَرْ عَنْدُو سَبْعَة رُوسْ وْعَشْرَة قْرُونْ وْفُوقْ الرُّوسْ هَاذُوكُمْ سَبْعَة تِيجَانْ،</verse>
				<verse number="4">وِجْبِدْ بْذِيلُو ثْلُثْ نْجُومْ السْمَاءْ وْطَيِّحْهُمْ عْلَى الأَرْضْ. وِوْقُفْ التِّنِّينْ قُدَّامْ المْرَا الِّي كَانِتْ بَاشْ تُولِدْ بَاشْ يِبْلَعْ وِلْدْهَا كِيِتْوْلِدْ.</verse>
				<verse number="5">وْجَابِتْ وْلِدْ وْهُوَ الِّي بَاشْ يُحْكُمْ فِي الشْعُوبْ الكُلْ بِعْصَا حْدِيدْ، آمَا وِلْدْهَا تِخْطَفْ وِتْهَزْ بِحْذَا اللهْ وْعَرْشُو،</verse>
				<verse number="6">وِالمْرَا هَرْبِتْ لِلخْلاَء وِينْ اللهْ حَضّْرِلْهَا بْلاَصَة وْبِشْ يِتْلْهَى بِيهَا لْمُدِّةْ أَلْفْ وْمِيتِينْ وْسِتِّينْ يُومْ.</verse>
				<verse number="7">وْوُقْعُتْ حَرْبْ فِي السْمَاءْ بِينْ مِيخَائِيلْ وِالمْلاَيْكَة مْتَاعُو وْبِينْ التِّنِّينْ، يَاخِي التِّنِّينْ وِالمْلاَيْكَة مْتَاعُو حَارْبُوهُمْ،</verse>
				<verse number="8">آمَا التِّنِّينْ وِمْلاَيِكْتُو ضُعْفُو بَرْشَة وْمَا عَادِشْ عِنْدْهُمْ حَتَّى بْلاَصَة فِي السْمَاءْ.</verse>
				<verse number="9">وْطَاحْ التِّنِّينْ العْظِيمْ الُّوطَا، هَاكَا اللَّفْعَى القْدِيمَة الِّي تِتْسَمَّى بْلِيسْ وِالشِّيطَانْ، الِّي يِخْدَعْ فِي النَّاسْ الِّي فِي الدِّنْيَا الكُلْهَا، طَاحْ فِي الأَرْضْ وِالمْلاَيْكَة مْتَاعُو طَاحُوا مْعَاهْ.</verse>
				<verse number="10">وِسْمَعْتْ صُوتْ عَالِي فِي السْمَاءْ يْقُولْ: «تَمْ الخَلاَصْ وِالقُوَّة وِالمُلْكْ مْتَاعْ إِلاَهْنَا وِالسُّلْطَة مْتَاعْ مَسِيحُو، عْلَى خَاطِرْ الِّي يِتْهِمْ فِي خْوَاتْنَا تِرْمَى الُّوطَا، هَاكَا الِّي يِتْهِمْ فِيهُمْ قُدَّامْ اللهْ نْهَارْ وْلِيلْ.</verse>
				<verse number="11">وْهُومَا غَلْبُوهْ بْدَمْ الخَرُوفْ وِبْكِلْمِةْ الشّْهَادَة مْتَاعْهُمْ، وْكَانُوا مُسْتْعَدِّينْ بَاشْ يْضَحُّوا بِحْيَاتْهُمْ وِيْمُوتُوا.</verse>
				<verse number="12">إِمَّالاَ أَفْرْحِي يَا السْمَاءْ وْأَفْرْحُوا يَلِّي سَاكْنِينْ فِيهَا! يَا وِيلُو البَرْ وِالبْحَرْ. رَاهُو بْلِيسْ هْبَطِّلْكُمْ وْهُوَ مِتْغَشِشْ بَرْشَة عْلَى خَاطْرُو يَعْرِفْ الِّي أَيَّامَاتُو قْصَارْ.»</verse>
				<verse number="13">وْكِشَافْ التِّنِّينْ رُوحُو تِرْمَى لُوطَا فِي الأَرْضْ، وَلَّى يْحَاوِزْ فِي المْرَا الِّي جَابِتْ الوْلَدْ،</verse>
				<verse number="14">آمَا المْرَا تِعْطَاوْلْهَا الزُّوزْ جْوَانِحْ مْتَاعْ النِّسْرْ الكْبِيرْ بَاشْ تُهْرُبْ مِاللَّفْعَى لِلخْلاَء، لِلبْلاَصَة وِينْ بَاشْ يِتْلْهَاوْ بِيهَا لْمُدَّة مِالزْمَانْ وِلْمُدْتِينْ وْنُصْفْ بْعِيدْ عْلَى اللَّفْعَى.</verse>
				<verse number="15">وْخَرّْجِتْ اللَّفْعَى مَاء كِيفْ الوَادْ مِنْ فُمّْهَا جْرَى وْرَاء المْرَا بَاشْ يْهِزّْهَا.</verse>
				<verse number="16">آمَا الأَرْضْ مَنّْعِتْ المْرَا، وْحَلِّتْ فُمّْهَا وْبِلْعِتْ الوَادْ الِّي خَرّْجُو التِّنِّينْ مِنْ فُمّْهَا.</verse>
				<verse number="17">وِتْغَشِشْ التِّنِّينْ عْلَى المْرَا وِمْشَى يْحَارِبْ فِي ذُرِّيِّتْهَا البَاقِينْ الِّي يَعْمْلُوا بِالوْصَايَا مْتَاعْ اللهْ وِلِّي عِنْدْهُمْ شْهَادِةْ يَسُوعْ،</verse>
				<verse number="18">وِوْقُفْ عْلَى الرْمَلْ مْتَاعْ البْحَرْ.</verse>
			</chapter>
			<chapter number="13">
				<verse number="1">وِمْبَاعِدْ شُفْتْ وَحْشْ خَارِجْ مِالبْحَرْ، وْعِنْدُو عَشْرَة قْرُونْ وْسَبْعَة رُوسْ وِالقْرُونْ فُوقْهُمْ عَشْرَة تِيجَانْ وِالرُّوسْ فُوقْهُمْ أَسَامِي مْتَاعْ كُفْرْ.</verse>
				<verse number="2">وِالوَحْشْ الِّي شُفْتُو كَانْ كِيفْ النِّمْرْ، وْعِنْدُو سَاقِينْ كِيفْ سَاقِينْ الدِّبْ وْفُمْ كِيفْ فُمْ الصِّيدْ. وِالتِّنِّينْ عْطَاهْ القُوَّة مْتَاعُو وِالعَرْشْ مْتَاعُو وْسُلْطَة كْبِيرَة.</verse>
				<verse number="3">وِظْهُرْ وَاحِدْ مِالرُّوسْ مْتَاعُو كَإِنُّو مَجْرُوحْ جُرْحْ مْتَاعْ مُوتْ آمَا تِشْفَى مِنْ جُرْحُو، وِالأَرْضْ الكُلْهَا تْعَجّْبِتْ وِمْشَاوْ يْتَبّْعُوا فِي الوَحْشْ.</verse>
				<verse number="4">وِالنَّاسْ سِجْدُوا لِلتِّنِّينْ عْلَى خَاطْرُو عْطَى السُّلْطَة مْتَاعُو لِلوَحْشْ، وْسِجْدُوا لِلوَحْشْ وْقَالُوا: «شْكُونُو الِّي كِيفْ الوَحْشْ؟ وِشْكُونُو الِّي يْنَجِّمْ يْحَارْبُو؟»</verse>
				<verse number="5">وْتِعْطَى لِلوَحْشْ فُمْ يَنْطِقْ بِكْلاَمْ مْتَاعْ تَكَبُّرْ وْكُفْرْ، وْتِعْطَاتْلُو سُلْطَة بَاشْ يُحْكُمْ ثْنِينْ وْأَرْبْعِينْ شْهَرْ.</verse>
				<verse number="6">حَلْ فُمُّو وِكْفَرْ بْرَبِّي، كْفَرْ بْإِسْمُو وْبِيتُو وْبِلِّي سَاكْنِينْ فِي السْمَاءْ.</verse>
				<verse number="7">وْتِعْطَالُو إِنُّو يْحَارِبْ القِدِّيسِينْ وْيِغْلِبْهُمْ، وْتِعْطَاتْلُو السُّلْطَة عْلَى كُلْ عَرْشْ وْشَعْبْ وْلُغَة وْأُمَّة،</verse>
				<verse number="8">وْيِسْجْدُولُو الِّي سَاكْنِينْ فِي الأَرْضْ الكُلْهُمْ، كُلْ وَاحِدْ إِسْمُو مَا تِكْتِبْشْ فِي كْتَابْ الحَيَاةْ مْتَاعْ الخَرُوفْ الِّي تِذْبَحْ قْبَلْ مَا تِتْخْلَقْ الدِّنْيَا.</verse>
				<verse number="9">	 الِّي عَنْدُو وِذْنِينْ وِيْحِبْ يِسْمَعْ، خَلِّيهْ يِسْمَعْ!</verse>
				<verse number="10">	 إِذَا كَانْ وَاحِدْ يْهِزْ رُوحُو للحَبْسْ، رَاهُو بَاشْ يُدْخُلْ الحَبْسْ، وِلِّي يُقْتُلْ بِالسِّيفْ، رَاهُو بَاشْ يْمُوتْ بالسّيفْ. هْنَا يُظْهُرْ الصَّبْرْ وِالإِيمَانْ مْتَاعْ القِدِّيسِينْ.</verse>
				<verse number="11">وِمْبَاعِدْ شُفْتْ وَحْشْ آخَرْ طَالِعْ مِالأَرْضْ، وْعِنْدُو زُوزْ قْرُونْ كِيفْ قْرُونْ الخَرُوفْ، آمَا يِتْكَلِّمْ كِيفْ التِّنِّينْ.</verse>
				<verse number="12">وِاسْتَعْمِلْ السُّلْطَة الكُلْهَا مْتَاعْ الوَحْشْ الأُوِّلْ قُدَّامُو، وْخَلَّى الأَرْضْ وِلِّي سَاكْنِينْ فِيهَا يِسْجْدُوا لِلوَحْشْ الأُوِّلْ الِّي تِشْفَى مِالجُرْحْ الِّي يُقْتُلْ،</verse>
				<verse number="13">وِعْمَلْ مُعْجْزَاتْ كْبِيرَة وْخَلَّى حَتَّى النَّارْ تِنْزِلْ مِالسْمَاءْ عْلَى الأَرْضْ قُدَّامْ عِينِينْ النَّاسْ،</verse>
				<verse number="14">وْخْدَعْ الِّي سَاكْنِينْ فِي الأَرْضْ بِالمُعْجْزَاتْ الِّي تِعْطَاوْلُو بَاشْ يَعْمِلْهُمْ قُدَّامْ الوَحْشْ. وِأْمَرْهُمْ الِّي سَاكْنِينْ فِي الأَرْضْ بَاشْ يَعْمْلُوا تَصْوِيرَة لِلوَحْشْ الِّي جَرْحُو السِّيفْ آمَا رْجَعْ حَيْ</verse>
				<verse number="15">وْتِعْطَالُو انُّو يَعْطِي رُوحْ لِلتَّصْوِيرَة مْتَاعْ الوَحْشْ حَتَّى لِينْ هِيَ بِيدْهَا وَلاَّتْ تِتتْكَلِّمْ، وِيْخَلِّي الِّي مَا سِجْدُوشْ لِلتَّصْوِيرَة مْتَاعْ الوَحْشْ يِتْقَتْلُوا،</verse>
				<verse number="16">وِيْخَلِّي النَّاسْ الكُلْهُمْ، صْغَارْ وِكْبَارْ، غُنْيَا وْفُقَرَاءْ، عَبِيدْ وْأَحْرَارْ، بَاشْ يْحُطُّوا أَمَارَة عْلَى يِدّْهُمْ اليْمِينْ وِلاَّ عْلَى جْبِينْهُمْ،</verse>
				<verse number="17">بَاشْ حَتَّى وَاحِدْ لاَ يْنَجِّمْ يْبِيعْ وِلاَّ يِشْرِي إِلاَّ إِذَا كَانْ عَنْدُو الأَمَارَة، الِّي هِيَ إِسْمْ الوَحْشْ وِلاَّ العْدَدْ مْتَاعْ إِسْمُو.</verse>
				<verse number="18">وِالشَّيْء هَاذَا لاَزْمُو حِكْمَة: وِلِّي هُوَ ذْكِي تَوْ يْطَلِّعْ العْدَدْ مْتَاعْ إِسْمْ الوَحْشْ. عْلَى خَاطْرُو عْدَدْ مْتَاعْ إِنْسَانْ. رَاهُو سِتَّة مْيَة وْسِتَّة وْسِتِّينْ.</verse>
			</chapter>
			<chapter number="14">
				<verse number="1">وِمْبَاعِدْ خْزَرْتْ وْشُفْتْ خَرُوفْ وَاقِفْ فُوقْ جْبَلْ صِهْيُونْ وِمْعَاهْ مْيَة وْأَرْبْعَة وْأَرْبْعِينْ أَلْفْ إِسْمُو وْإِسْمْ بُوهْ مَكْتُوبْ عْلَى جْبِينْهُمْ،</verse>
				<verse number="2">وِسْمَعْتْ مِالسْمَاءْ صُوتْ كِيفْ الصُّوتْ القْوِي مْتَاعْ المَاء وْكِيفْ صُوتْ الرَّعْدْ القْوِي، وِالصُّوتْ الِّي سْمَعْتُو كَإِنُّو صُوتْ مْتَاعْ نَاسْ يِعْزْفُوا فِي القِيتَارَة</verse>
				<verse number="3">وْهُومَا يْغَنِّيوْ فِي غْنَايَة جْدِيدَة قُدَّامْ العَرْشْ وْقُدَّامْ المَخْلُوقَاتْ الحَيَّة الأَرْبْعَة وْقُدَّامْ الشْيُوخْ، وْحَتَّى حَدْ مَا يْنَجِّمْ يِتْعَلِّمْ الغْنَايَة هَاذِيكَا كَانْ المْيَا وِالأَرْبْعَة وْأَرْبْعِينْ أَلْفْ الِّي تِفْدَاوْ مِالأَرْضْ.</verse>
				<verse number="4">هَاذُومَا هُومَا الِّي مَا تْنَجّْسُوشْ بِالنْسَاء وْطَاهْرِينْ، هَاذُومَا هُومَا الِّي يْتَبّْعُوا الخَرُوفْ وِينْ يِمْشِي، هَاذُومَا تِفْدَاوْ مِنْ بِينْ البَشَرْ كِيفْ أُوِّلْ الصَّابَة الِّي يِتْعْطَى للهْ وْلِلخَرُوفْ.</verse>
				<verse number="5">وْفُمّْهُمْ مَا نْطَقْشْ بِالكِذْبْ، وْرَاهُمْ مَا عْلِيهُمْشْ لُومْ.</verse>
				<verse number="6">وْشُفْتْ مَلاَكْ آخَرْ طَايِرْ فِي قَلْبْ السْمَاءْ، عَنْدُو بْشَارَة دَايْمَة لِلأَبَدْ يْبَشِّرْ بِيهَا فِلِّي سَاكْنِينْ فِي الأَرْضْ مِنْ كُلْ أُمَّة وْعَرْشْ وْلُغَة وْشَعْبْ.</verse>
				<verse number="7">وْقَالْ بْصُوتْ عَالِي: «خَافُوا اللهْ وْمَجّْدُوهْ! رَاهِي جَاتْ السَّاعَة الِّي بَاشْ يْحَاسِبْ فِيهَا النَّاسْ، وْأُسْجْدُوا لِلِّي خْلَقْ السْمَاءْ وِالأَرْضْ وِالبْحَرْ وِالعْيُونْ مْتَاعْ المَاء!»</verse>
				<verse number="8">وْتَبّْعُو مَلاَكْ ثَانِي وْقَالْ: «طَاحِتْ، طَاحِتْ بَابِلْ العْظِيمَة الِّي شَرّْبِتْ الشْعُوبْ الكُلْهُمْ مِنْ شْرَابْ الزْنَى مْتَاعْهَا!»</verse>
				<verse number="9">وْتَبَّعْهُمْ مَلاَكْ ثَالِثْ يْقُولْ بْصُوتْ عَالِي: «الِّي يُسْجُدْ لِلوَحْشْ وِالتَّصْوِيرَة مْتَاعُو وْيِتْقَمِّرْ مِنْ جِبْهْتُو وْمِنْ يِدُّو،</verse>
				<verse number="10">هُوَ زَادَا بَاشْ يُشْرُبْ مِالشْرَابْ مْتَاعْ غَضَبْ اللهْ الِّي تْصَبْ صَافِي فِي كَاسْ الغَضَبْ المَلْيَانْ، وْبِشْ يِتْعَذِّبْ بِالنَّارْ وِالكِبْرِيتْ قُدَّامْ المْلاَيْكَة المُقَدّْسِينْ وْقُدَّامْ الخَرُوفْ،</verse>
				<verse number="11">وِالدُّخَّانْ مْتَاعْ عْذَابْهُمْ يَطْلِعْ لِلأَبَدْ. لاَ يِرْتَاحُوا لاَ لِيلْ وْلاَ نْهَارْ هَاكَا الِّي يِعْبْدُوا فِي الوَحْشْ وْفِي التَّصْوِيرَة مْتَاعُو وْكُلْ وَاحِدْ يِتْقَمِّرْ بْإِسْمْ الوَحْشْ.</verse>
				<verse number="12">هْنَا يُظْهُرْ الصَّبْرْ مْتَاعْ القِدِّيسِينْ الِّي يْحَافْظُوا عْلَى الوْصَايَا مْتَاعْ اللهْ وِالإِيمَانْ بْيَسُوعْ.»</verse>
				<verse number="13">وِمْبَاعِدْ سْمَعْتْ صُوتْ مِالسْمَاءْ يْقُولْ: «إِكْتِبْ الشَّيْء هَاذَا: صَحَّة لِيهُمْ الِّي يْمُوتُوا فِي الرَّبْ!» يْجَاوِبْ الرُّوحْ: «إِي نْعَمْ، بَاشْ يِرْتَاحُوا مِنْ تْعَبْهُمْ وْأَعْمَالْهُمْ اتَّبِّعْهُمْ.»</verse>
				<verse number="14">وِمْبَاعِدْ خْزَرْتْ يَاخِي شُفْتْ سْحَابَة بِيضَة وْوَاحِدْ كِيفْ إِبْنْ الإِنْسَانْ قَاعِدْ عْلَى السْحَابَة وْفُوقْ رَاسُو تَاجْ ذْهَبْ وْفِي يِدُّو مِنْجِلْ مَاضِي.</verse>
				<verse number="15">وِخْرَجْ مَلاَكْ آخَرْ مِالهَيْكِلْ يْنَادِي بْصُوتْ عَالِي فِلِّي كَانْ قَاعِدْ فُوقْ السْحَابَة: «هِزْ المِنْجِلْ مْتَاعِكْ وْأَحْصِدْ رَاهُو وَقْتْ الحْصَادْ جَا! رَاهِي الصَّابَة مْتَاعْ الأَرْضْ حَاضْرَة!»</verse>
				<verse number="16">وِرْمَى الِّي قَاعِدْ فُوقْ السْحَابَة المِنْجِلْ مْتَاعُو عْلَى الأَرْضْ، وِالأَرْضْ تْحَصْدِتْ.</verse>
				<verse number="17">وِخْرَجْ مَلاَكْ آخَرْ مِالهَيْكِلْ الِّي فِي السْمَاءْ وْهُوَ زَادَا عَنْدُو مِنْجِلْ مَاضِي.</verse>
				<verse number="18">وِمْبَاعِدْ جَا مَلاَكْ آخَرْ مِالمَذْبَحْ عَنْدُو سُلْطَة عْلَى النَّارْ، وْنَادَى الِّي عَنْدُو المِنْجِلْ المَاضِي بْصُوتْ عَالِي وْقَالْ: «هِزْ المِنْجِلْ مْتَاعِكْ وْلِمْ عْنَاقِيدْ العْنِبْ مْتَاعْ الأَرْضْ رَاهُو عْنِبْهَا طَابْ.»</verse>
				<verse number="19">يَاخِي رْمَى المَلاَكْ المِنْجِلْ مْتَاعُو عْلَى الأَرْضْ وْلَمْ العْنِبْ مْتَاعْ الأَرْضْ وِرْمَاهْ فِي المَعْصْرَة الكْبِيرَة مْتَاعْ غَضَبْ اللهْ.</verse>
				<verse number="20">وِالمَعْصْرَة تْعَفّْسِتْ لْبَرَّا مِالمْدِينَة وِجْرَى مِنْهَا الدَّمْ فِي عِلْوْ اللْجَامْ مْتَاعْ الحْصُنَّة عْلَى طُولْ مِيتِينْ وْسِتَّة وْتِسْعِينْ كِيلُومِتْرْ.</verse>
			</chapter>
			<chapter number="15">
				<verse number="1">وِمْبَاعِدْ شُفْتْ فِي السْمَاءْ أَمَارَة كْبِيرَة وِعْجِيبَة: سَبْعَة مْلاَيْكَة جَايْبِينْ مْعَاهُمْ سَبْعَة مْصَايِبْ، وْهُومَا الإِخْرَانِينْ عْلَى خَاطِرْ بِيهُمْ هُومَا بَاشْ يْتِمْ الغَضَبْ مْتَاعْ اللهْ.</verse>
				<verse number="2">وْشُفْتْ حَاجَة تِشْبِهْ لِبْحَرْ مِالبُلاَّرْ مْخَلِّطْ بِالنَّارْ. وِالنَّاسْ الِّي غَلْبُوا الوَحْشْ وِالتَّصْوِيرَة مْتَاعُو وِالعْدَدْ مْتَاعْ إِسْمُو وَاقْفِينْ بِجْنَبْ البْحَرْ البُلاَّرْ وْقِيتَارَاتْ مِنْ عِنْدْ اللهْ فِي يْدِيهُمْ</verse>
				<verse number="3">وِيْغَنِّيوْ فِي النَّشِيدْ مْتَاعْ مُوسَى عَبْدْ اللهْ وْنَشِيدْ الخَرُوفْ وِيْقُولُوا: أَعْمَالِكْ عْظِيمَة وِعْجِيبَة، يَا الرَّبْ إِلاَهْنَا القَادِرْ عْلَى كُلْ شَيْء! الثْنَايَا مْتَاعِكْ مُسْتَقِيمَة وِصْحِيحَة، يَا المَلِكْ مْتَاعْ الأُمَمْ</verse>
				<verse number="4">	 يَا رَبْ، شْكُونْ مَا يْخَافِشْ مِنِّكْ؟ شْكُونْ مَا يْمَجِّدْشْ إِسْمِكْ؟ قُدُّوسْ إِنْتِ وَحْدِكْ الأُمَمْ الكُلْهُمْ بَاشْ يْجِيوْ وْيُسْجْدُوا قُدَّامِكْ بَعْدْ مَا ظُهْرِتْ أَحْكَامِكْ.</verse>
				<verse number="5">وِمْبَاعِدْ شُفْتْ الهَيْكِلْ مْتَاعْ خِيمِةْ الشّْهَادَة فِي السْمَاءْ مَحْلُولْ،</verse>
				<verse number="6">وِالسَّبْعَة مْلاَيْكَة الِّي جَايْبِينْ مْعَاهُمْ السَّبْعَة مْصَايِبْ خَرْجُوا مِالهَيْكِلْ، لاَبْسِينْ قْمَاشْ قْطُنْ نْظِيفْ وْيِلْمَعْ وِحْزَامَاتْ ذْهَبْ عْلَى سْدُورَاتْهُمْ.</verse>
				<verse number="7">وْوَاحِدْ مِالمَخْلُوقَاتْ الحَيَّة الأَرْبْعَة عْطَى السَّبْعَة مْلاَيْكَاتْ سَبْعَة كِيسَانْ ذْهَبْ مِلْيَانِينْ بِالغَضَبْ مْتَاعْ اللهْ الحَيْ لِلأَبَدْ.</verse>
				<verse number="8">وِالهَيْكِلْ تِمْلَى بِالدُّخَّانْ مِالمَجْدْ مْتَاعْ اللهْ وْقُدْرْتُو، وْحَتَّى حَدْ مَا يْنَجِّمْ يُدْخُلْ لِلهَيْكِلْ حَتَّى لِينْ يُوفُوا السَّبْعَة مْصَايِبْ مْتَاعْ السَّبْعَة مْلاَيْكَة.</verse>
			</chapter>
			<chapter number="16">
				<verse number="1">وِمْبَاعِدْ سْمَعْتْ صُوتْ عَالِي جَايْ مِالهَيْكِلْ يْقُولْ لِلمْلاَيْكَة السَّبْعَة: «إِمْشِيوْ وْصُبُّوا السَّبْعَة كِيسَانْ مْتَاعْ غَضَبْ اللهْ عْلَى الأَرْضْ.»</verse>
				<verse number="2">مْشَى المَلاَكْ الأُوِّلْ وْصَبْ الكَاسْ مْتَاعُو عْلَى الأَرْضْ، وْدِمَّالْ خَايِبْ وْيُوجَعْ بَرْشَة وَلَّى فِي النَّاسْ الِّي فِيهُمْ الأَمَارَة مْتَاعْ الوَحْشْ وِلِّي سِجْدُوا لِلتَّصْوِيرَة مْتَاعُو.</verse>
				<verse number="3">وْصَبْ المَلاَكْ الثَّانِي الكَاسْ مْتَاعُو فِي البْحَرْ حَتَّى وَلَّى كِيفْ الدَّمْ مْتَاعْ المِيتْ، وْمَاتِتْ المَخْلُوقَاتْ الحَيَّة الِّي فِي البْحَرْ الكُلْهَا.</verse>
				<verse number="4">وِالمَلاَكْ الثَّالِثْ صَبْ الكَاسْ مْتَاعُو فِي الوِدْيَانْ وِالعْيُونْ مْتَاعْ المَاء حَتَّاكِشْ وَلاَّوْ دَمْ.</verse>
				<verse number="5">وِسْمَعْتْ المَلاَكْ مْتَاعْ المَاء يْقُولْ: إِنْتِ عَادِلْ كِتُحْكُمْ إِنْتِ القُدُّوسْ، المُوجُودْ تَوَّا وِلِّي كُنْتْ مُوجُودْ.</verse>
				<verse number="6">	 دَمْ المُؤْمْنِينْ وِالأَنْبِيَاءْ سَيّْحُوهْ وْإِنْتِ عْطِيتْهُمْ دَمْ بَاشْ يُشْرْبُوهْ، وْهُومَا نَالُوا الشَّيْء الِّي يِسْتْحَقُّوهْ!</verse>
				<verse number="7">وِسْمَعْتْ صُوتْ مِنْ المَذْبِحْ يْقُولْ: إِي نْعَمْ، يَا الرَّبْ الإِلاَهْ القَادِرْ عْلَى كُلْ شَيْء! الأَحْكَامْ مْتَاعِكْ عَدْلْ وْحَقْ.</verse>
				<verse number="8">وْصَبْ المَلاَكْ الرَّابِعْ الكَاسْ مْتَاعُو عْلَى الشَّمْسْ وْتِعْطَاتِلْهَا السُّلْطَة بَاشْ تَحْرِقْ النَّاسْ بِالنَّارْ،</verse>
				<verse number="9">وِتْحَرْقُوا النَّاسْ بِالسْخَانَة القْوِيَّة وْكُفْرُوا بْإِسْمْ اللهْ الِّي عَنْدُو سُلْطَة عْلَى المْصَايِبْ هَاذِي، وْمَا تَابُوشْ بَاشْ يْمَجّْدُوا اللهْ.</verse>
				<verse number="10">وْصَبْ المَلاَكْ الخَامِسْ الكَاسْ مْتَاعُو عْلَى العَرْشْ مْتَاعْ الوَحْشْ، وِالمَمْلْكَة مْتَاعُو ظْلاَمِتْ وِالنَّاسْ عَظُّوا عْلَى لْسَانَاتْهُمْ مِالوْجِيعَة،</verse>
				<verse number="11">وْكُفْرُوا بْإِلاَهْ السْمَاءْ مِالوْجِيعَة وِالدِّمَّالْ مْتَاعْهُمْ، وْمَا تَابُوشْ عْلَى عْمَايِلْهُمْ.</verse>
				<verse number="12">المَلاَكْ السَّادِسْ صَبْ الكَاسْ مْتَاعُو عْلَى وَادْ الفُرَاتْ الكْبِيرْ، وِالمَاء مْتَاعُو نْشِحْ بَاشْ يِتْحَلْ طْرِيقْ لِلمُلُوكْ مْنِينْ تُشْرُقْ الشَّمْسْ.</verse>
				<verse number="13">وْشُفْتْ ثْلاَثَة أَرْوَاحْ مَنْزُوسَة خَارْجِينْ مِنْ فُمْ التِّنِّينْ وْمِنْ فُمْ الوَحْشْ وْمِنْ فُمْ النَّبِي الكَذَّابْ يِشْبْهُوا لِلجْرَانْ،</verse>
				<verse number="14">وْهُومَا رْوَاحْ مْتَاعْ شْوَاطِنْ يَعْمْلُوا فِي المُعْجْزَاتْ وْيِمْشِيوْ لِلمُلُوكْ مْتَاعْ الدِّنْيَا الكُلْهَا بَاشْ يْلِمُّوهُمْ لِلحَرْبْ الِّي بَاشْ تَاقَعْ فِي اليُومْ العْظِيمْ مْتَاعْ اللهْ القَادِرْ عْلَى كُلْ شَيْء.</verse>
				<verse number="15">هَانِي جَايْ كِيفْ السَّارِقْ! صَحَّة لِيهْ الِّي يَسْهِرْ وِيْعِسْ عْلَى دَبْشُو بَاشْ مَا يِمْشِيشْ عِرْيَانْ وِالنَّاسْ يْشُوفُولُو عْيُوبُو.</verse>
				<verse number="16">وِالأَرْوَاحْ الثْلاَثَة لَمُّوا المُلُوكْ فِي بْلاَصَة تِتْسَمَّى بِالعِبْرِيَّة هَرْمَجَدُّونْ.</verse>
				<verse number="17">وْصَبْ المَلاَكْ السَّابِعْ الكَاسْ مْتَاعُو فِي الهْوَاء وْجَا صُوتْ عَالِي مِالعَرْشْ فِي الهَيْكِلْ يْقُولْ: «الشَّيْء تَمْ!»</verse>
				<verse number="18">وْوُقْعُتْ بْرُوقْ وْأَصْوَاتْ وِرْعُودْ، وْزِلْزَالْ مَا وْقَعْشْ كِيفُو مِلِّي تُوجِدْ الإِنْسَانْ فِي الأَرْضْ وْهُوَ زِلْزَالْ قْوِي وِكْبِيرْ.</verse>
				<verse number="19">وِتْقِسْمِتْ المْدِينَة العْظِيمَة لِثْلاَثَة طْرُوفْ وْطَاحِتْ المُدُنْ مْتَاعْ الشْعُوبْ. وِتْذَكِّرْ اللهْ بَابِلْ العْظِيمَة بَاشْ يْخَلِّيهَا تُشْرُبْ كَاسْ الغَضَبْ مْتَاعُو.</verse>
				<verse number="20">وِالجُزُرْ الكُلْهَا هَرْبِتْ وِالجْبَالْ تْخَبَّاتْ،</verse>
				<verse number="21">وِهْبَطْ عْلَى العْبَادْ تَبْرُورِي كْبِيرْ مِالسْمَاءْ يُوزِنْ قْرَابِةْ أَرْبْعِينْ كِيلُو، حَتَّى لِينْ النَّاسْ كُفْرُوا بْرَبِّي بِسْبَبْ مْصِيبِةْ التَّبْرُورِي. عْلَى خَاطِرْ مْصِيبِةْ التَّبْرُورِي كَانِتْ كْبِيرَة بَرْشَة.</verse>
			</chapter>
			<chapter number="17">
				<verse number="1">وِمْبَاعِدْ جَانِي وَاحِدْ مِالسَّبْعَة مْلاَيْكَة الِّي عِنْدْهُمْ السَّبْعَة كِيسَانْ وْقَلِّي: «إِيجَا خَلِّينِي نْوَرِّيكْ العِقَابْ مْتَاعْ الزَّانْيَة الكْبِيرَة القَاعْدَة عْلَى بَرْشَة مَاء.</verse>
				<verse number="2">الِّي زْنَاوْا مْعَاهَا المُلُوكْ مْتَاعْ الدِّنْيَا، وْسِكْرُوا النَّاسْ الِّي فِي الدِّنْيَا بِشْرَابْ الزْنَى مْتَاعْهَا.»</verse>
				<verse number="3">وْهَزّْنِي فِي الرُّوحْ بْعِيدْ فِي الصَّحْرَاء، وْشُفْتْ مْرَا قَاعْدَة عْلَى وَحْشْ أَحْمَرْ مِلْيَانْ بِالأَسَامِي مْتَاعْ الكُفْرْ وْعِنْدُو سَبْعَة رُوسْ وْعَشْرَة قْرُونْ.</verse>
				<verse number="4">وِالمْرَا كَانِتْ لاَبْسَة الأُرْجُوَانْ الأَحْمَرْ وِالقْمَاشْ الأَحْمَرْ وِمْغَطّْيَة بِالذْهَبْ وِالصِّيغَة وِالدْيَامُنْتْ، هَازَّة فِي يِدّْهَا كَاسْ ذْهَبْ مَلْيَانْ بِالفْسَادْ وِالنْجَاسَة مْتَاعْ زْنَاهَا،</verse>
				<verse number="5">وْإِسْمْهَا مَكْتُوبْ عْلَى جْبِينْهَا: «بَابِلْ العْظِيمَة، أُمْ النْسَاء الِّي يَزْنَاوْا وِالنْجَاسَة الِّي فِي الأَرْضْ.»</verse>
				<verse number="6">وْشُفْتْ المْرَا سُكْرَانَة بِالدَّمْ مْتَاعْ القِدِّيسِينْ وْدَمْ الشُّهَدَاءْ مْتَاعْ يَسُوعْ. كِشُفْتْهَا تْعَجِّبْتْ بَرْشَة.</verse>
				<verse number="7">يَاخِي قَلِّي المَلاَكْ: «عْلاَشْ مِتْعَجِّبْ؟ تَوْ نْقُلِّكْ عْلَى السِّرْ الغَامِضْ مْتَاعْ المْرَا وِمْتَاعْ الوَحْشْ الِّي هَازْهَا وِلِّي عَنْدُو سَبْعَة رُوسْ وْعَشْرَة قْرُونْ.</verse>
				<verse number="8">وِالوَحْشْ الِّي شُفْتُو رَاهُو كَانْ قْبَلْ آمَا تَوَّا مَا عَادِشْ مُوجُودْ. بَعْدْ شْوَيَّة بَاشْ يَطْلِعْ مِالهَاوْيَة وْيِمْشِي لِلهْلاَكْ. وِالنَّاسْ الِّي سَاكْنِينْ فِي الأَرْضْ، الِّي هُومَا أَسَامِيهُمْ مَا هِيشْ مَكْتُوبَة فِي كْتَابْ الحَيَاةْ مِلِّي تْخَلْقِتْ الدِّنْيَا بَاشْ يتْعَجّْبُوا كِيْشُوفُوا الوَحْشْ، عْلَى خَاطْرُو كَانْ قْبَلْ وْتَوَّا مَا عَادِشْ مُوجُودْ وْبِشْ يَرْجَعْ.</verse>
				<verse number="9">وِهْنَا لاَزِمْ العْقَلْ مْتَاعْ البَشَرْ تْكُونْ عَنْدُو حِكْمَة: السَّبْعَة رُوسْ هُومَا السَّبْعَة جْبَالْ الِّي قَاعْدَة عْلِيهُمْ المْرَا. وْهُومَا زَادَا سَبْعَة مُلُوكْ،</verse>
				<verse number="10">خَمْسَة مِنْهُمْ طَاحُوا، وْوَاحِدْ مَازَالْ مُوجُودْ، وِالآخَرْ مَازَالْ مَا جَاشْ. وْكِيْجِي يِلْزْمُو يَبْقَى شْوَيَّة وَقْتْ آكَاهُو.</verse>
				<verse number="11">آمَا الوَحْشْ الِّي كَانْ قْبَلْ وْمَا عَادِشْ مُوجُودْ، رَاهُو مَلِكْ ثَامِنْ آمَا تَابِعْ لِلسَّبْعَة مُلُوكْ، وْمَاشِي لِلهْلاَكْ.</verse>
				<verse number="12">وِالعَشْرَة قْرُونْ الِّي شُفْتْهُمْ هُومَا عَشْرَة مُلُوكْ مَازَالُوا مَا بْدَاوْاشْ يِمْلْكُوا، آمَا بَاشْ تْوَلِّي عِنْدْهُمْ سُلْطَة مْعَ الوَحْشْ سَاعَة وَحْدَة.</verse>
				<verse number="13">هَاذُومَا تْفَاهْمُوا بَاشْ يَعْطِيوْ القُوَّة وِالسُّلْطَة مْتَاعْهُمْ لِلوَحْشْ.</verse>
				<verse number="14">بَاشْ يْحَارْبُوا الخَرُوفْ، وِالخَرُوفْ بَاشْ يِغْلِبْهُمْ هُوَ وِلِّي مْعَاهْ الِّي دْعَاهُمْ وِلِّي خْتَارْهُمْ وِلِّي هُومَا أُمَنَاءْ عْلَى خَاطْرُو هُوَ رَبْ الأَرْبَابْ وْمَلِكْ المُلُوكْ.»</verse>
				<verse number="15">وْقَلِّي المَلاَكْ: «المَاء الِّي شُفْتُو وِينْ قَاعْدَة المْرَا الزَّانْيَة هِيَ شْعُوبْ وِجْمُوعْ وْأُمَمْ وْلُغَاتْ.</verse>
				<verse number="16">وِالعَشْرَة قْرُونْ الِّي شُفْتْهُمْ وِالوَحْشْ بَاشْ يَكْرْهُوا المْرَا الزَّانْيَة، بَاشْ يْحُطُّوهَا وَحَّدْهَا وِيْعَرُّوهَا وْيَاكْلُولْهَا لْحَمْهَا وْيَحْرْقُوهَا بِالنَّارْ.</verse>
				<verse number="17">وِالله حَطْ فِي قْلُوبْهُمْ بَاشْ يَعْمْلُوا الشَّيْء الِّي يْحِبْ عْلِيهْ وْبَاشْ يْكُونُوا رَايْ وَاحِدْ وْيَعْطِيوْ المُلْكْ مْتَاعْهُمْ الِّي يُحْكْمُوا بِيهَا لِلوَحْشْ حَتَّى لِينْ يْتِمْ كْلاَمْ اللهْ.</verse>
				<verse number="18">وِالمْرَا هَاذِيكَا الِّي شُفْتْهَا هِيَ المْدِينَة العْظِيمَة الِّي تُحْكُمْ فِي المُلُوكْ مْتَاعْ الأَرْضْ.»</verse>
			</chapter>
			<chapter number="18">
				<verse number="1">بَعْدْ هَاذَا شُفْتْ مَلاَكْ آخَرْ هَابِطْ مِالسْمَاءْ، عَنْدُو بَرْشَة سُلْطَة، وِالأَرْضْ ضْوَاتْ مِالمَجْدْ مْتَاعُو.</verse>
				<verse number="2">وْصَاحْ بْصُوتْ عَالِي وْهُوَ يْقُولْ: طَاحِتْ! طَاحِتْ! بَابِلْ العْظِيمَة! وِالشْوَاطِنْ سِكْنِتْهَا وَلاَّتْ حَبْسْ مْتَاعْ الأَرْوَاحْ المَنْزُوسَة وِالطْيُورْ المَنْزُوسَة وِالمَكْرُوهَة!</verse>
				<verse number="3">	 رَاهُمْ الشْعُوبْ الكُلْهُمْ سِكْرُوا بِشْرَابْ زْنَاهَا، وِالمُلُوكْ مْتَاعْ الأَرْضْ زْنَاوْا مْعَاهَا، وِالتُّجَّارْ مْتَاعْ الدِّنْيَا تِغْنَاوْ مِنْ شِيخَاتْهَا!</verse>
				<verse number="4">وِسْمَعْتْ صُوتْ آخَرْ مِالسْمَاءْ يْقُولْ: يَا شَعْبِي أُخْرْجُوا مِنْهَا! بَاشْ مَا تْشَارْكُوشْ فِي ذْنُوبْهَا وْمَا تَهْبِطْشْ عْلِيكُمْ مْصَايِبْهَا.</verse>
				<verse number="5">	 رَاهِي ذْنُوبْهَا تْكَدّْسِتْ لِينْ وُصْلِتْ لِلسْمَاء وِالله تْذَكِّرْ الشْرُورْ مْتَاعْهَا.</verse>
				<verse number="6">	 خَلّْصُوهَا مَرّْتِينْ قَدْ مَا خَلّْصِتْ أَعْمْلُوا مْعَاهَا مَرّْتِينْ قَدْ مَا عَمْلِتْ وْعَبِّيوْلْهَا مَرّْتِينْ الكَاسْ الِّي عَبَّاتْ</verse>
				<verse number="7">	 عَذّْبُوهَا وْخَلُّوهَا تْنَوِّحْ عْلَى قَدْرْ مَا تْمَجّْدِتْ وِتْنَعّْمِتْ. مَا دَامْهَا فِي قَلْبْهَا قَالِتْ نُقْعُدْ كِيفْ مَلِكَة! آنَا مَا نِيشْ مْرَا مَاتْ رَاجِلْهَا وْعُمْرِي مَانِي بَاشْ انَّوَّحْ.</verse>
				<verse number="8">هَاذَاكَا عْلاَشْ فِي نْهَارْ وَاحِدْ بَاشْ تَهْبِطْ عْلِيهَا المْصَايِبْ. مُوتْ وْحُزْنْ وْجُوعْ وْبِشْ تِتْحْرَقْ بِالنَّارْ، عْلَى خَاطِرْ الِّي يُحْكُمْ عْلِيهَا هُوَ الإِلاَهْ الجَبَّارْ.</verse>
				<verse number="9">وِالمُلُوكْ مْتَاعْ الأَرْضْ الِّي زْنَاوْا مْعَاهَا وِتْمَتّْعُوا بِالشِّيخَاتْ مْعَاهَا يِبْكِيوْ عْلِيهَا وِيْنَوّْحُوا عْلِيهَا كِيْشُوفُوا دُخَّانْ الحْرِيقَة مْتَاعْهَا،</verse>
				<verse number="10">بَاشْ يَاقْفُوا بْعِيدْ خَايْفِينْ مِالعْذَابْ مْتَاعْهَا وِيْقُولُوا: يَا وِيلِكْ! يَا بَابِلْ المْدِينَة القْوِيَّة، يَا وِيلِكْ! فِي سَاعَة وَحْدَة تِحْكَمْ عْلِيكْ!</verse>
				<verse number="11">وِالتُّجَّارْ مْتَاعْ الدِّنْيَا بَاشْ يِبْكِيوْ عْلِيهَا وِيْنَوّْحُوا عْلِيهَا، عْلَى خَاطِرْ حَتَّى وَاحِدْ مَا عَادْ يِشْرِي سِلْعِتْهُمْ.</verse>
				<verse number="12">سِلْعَة مْتَاعْ ذْهَبْ وْفِضَّة وْصِيغَة وِجُوهِرْ وِقْمَاشْ غَالِي وِقْمَاشْ أَحْمَرْ وِالحْرِيرْ وِالقْمَاشْ الأَحْمَرْ وْأَنْوَاعْ الشَّجَرْ الِّي رِيحْتُو طَيّْبَة وِالحَاجَاتْ الِّي مَصْنُوعَة مِالعَاجْ الكُلْهَا، وِالحَاجَاتْ المَصْنُوعَة مِاللُّوحْ الغَالِي، وِنْحَاسْ وِحْدِيدْ وِرْخَامْ</verse>
				<verse number="13">وْقِرْفَة وُفَّاحْ وْعِطْرْ وْمُرْ وْلُوبَانْ وِشْرَابْ وْزِيتْ وِدْقِيقْ وْقَمْحْ وِبْقَرْ وِغْنَمْ وِحْصُنَّة وِكْوَالِيسْ وْعَبِيدْ وْنَاسْ.</verse>
				<verse number="14">رَاحِتْ عْلِيكْ الغَلَّة الِّي تِشْتْهَاهَا الضْخَامَاتْ والوَهْرَة مَا عَادِشْ بَاشْ تَلْقَاهَا!</verse>
				<verse number="15">التُّجَّارْ هَاذُومَا الِّي تِغْنَاوْ مِالمْدِينَة هَاذِيكَا بَاشْ يَاقْفُوا بْعِيدْ عْلِيهَا، خَايْفِينْ مِالعْذَابْ مْتَاعْهَا، يِبْكِيوْ وِيْنَوّْحُوا بْصُوتْ عَالِي</verse>
				<verse number="16">وِيْقُولُوا: يَا وِيلِكْ! يَا المْدِينَة العْظِيمَة، يَا وِيلِكْ! القْمَاشْ الغَالِي كَانِتْ تِلْبِسْ، قْمَاشْ الأُرْجُوَانْ وِالقْمَاشْ الأَحْمَرْ، وِتْزَيِّنْ فِي رُوحْهَا بِالذْهَبْ وِالصِّيغَة وِالجُوهِرْ!</verse>
				<verse number="17">	 وِالثَّرْوَة هَاذِي الكُلْهَا فِي سَاعَة مِالزْمَانْ ضَاعِتْ. وِالرُّيَّاسْ مْتَاعْ الفْلاَيِكْ وِالخَدَّامَا وِالتُّجَّارْ وِلِّي مْسَافْرِينْ فِي البْحَرْ الكُلْهُمْ بْقَاوْ بْعِيدْ</verse>
				<verse number="18">وْصَاحُوا وْهُومَا يْشُوفُوا فِي دُخَّانْ الحْرِيقَة مْتَاعْهَا وْهُومَا يْقُولُوا: «شْنُوَّة الِّي كِيفْ المْدِينَة العْظِيمَة!»</verse>
				<verse number="19">وِرْمَاوْ التْرَابْ عْلَى رُوسْهُمْ وِبْدَاوْا يِبْكِيوْ وِيْنَوّْحُوا وْيِحْزْنُوا وْهُومَا يْصِيحُوا: يَا وِيلِكْ! يَا وِيلِكْ! يَا المْدِينَة العْظِيمَة! امَّالِي السُّفُنْ الكُلْهُمْ تِغْنُوا مِالثَّرْوَة مْتَاعْهَا! فِي سَاعَة، ضَاعْ كُلْ مَا فِيهَا.</verse>
				<verse number="20">	 يَا سْمَاء أَفْرْحِي بِخْرَابْهَا! وْيَا قِدِّيسِينْ وْيَا رُسُلْ وْيَا أَنْبِيَاءْ، أَفْرْحُوا بِخْرَابْهَا! رَاهُو اللهْ حْكُمْ عْلِيهَا بِالحُكْمْ الِّي تْحِبُّوا تُحْكْمُوهْ عْلِيهَا.</verse>
				<verse number="21">وْهَزْ مَلاَكْ قْوِي حَجْرَة كِيفْ حَجْرَة مْتَاعْ طَاحُونَة كْبِيرَة وِرْمَاهَا فِي البْحَرْ وْقَالْ: «كِيفْ مَا هَكَّا بَابِلْ المْدِينَة العْظِيمَة بَاشْ تِتْرْمَى بْقُوَّة، وْمَا عَادِشْ تِتْوْجِدْ بِالكُلْ.</verse>
				<verse number="22">	 وْأَصْوَاتْ الِّي يْغَنِّيوْ بِالقِيتَارَة وِالنَّايْ وِالبُوقْ مَا عَادِشْ يِتْسِمْعُوا فِيكْ بِالكُلْ. وْمَا عَادِشْ يِتْلْقَى فِيكْ صْنَايْعِي بِالكُلْ، وْمَا عَادِشْ يِتْسْمَعْ فِيكْ صُوتْ الرْحَى،</verse>
				<verse number="23">	 ضَوْ الفْنَارْ مَا عَادِشْ يِضْوِي فِيكْ بِالكُلْ وْصُوتْ العْرِيسْ وِالعْرُوسَة مَا عَادِشْ يِتْسْمَعْ فِيكْ بِالكُلْ، أَعْظِمْ نَاسْ فِي الأَرْضْ كَانُوا التُّجَّارْ مْتَاعِكْ وِالشْعُوبْ الكُلْهُمْ تْخِدْعُوا بِالسِّحْرْ مْتَاعِكْ.</verse>
				<verse number="24">وْتِلْقَى فِي مْدِينِةْ بَابِلْ الدَّمْ مْتَاعْ الأَنْبِيَاءْ وِالقِدِّيسِينْ وِلِّي تْذِبْحُوا فِي الأَرْضْ الكُلْهُمْ.»</verse>
			</chapter>
			<chapter number="19">
				<verse number="1">بَعْدْ هَاذَا سْمَعْتْ صُوتْ عَالِي كِيفْ صُوتْ بَرْشَة نَاسْ فِي السْمَاءْ يْقُولْ: هَلِّلُويَا! الخَلاَصْ وِالمَجْدْ وِالقُوَّة لإِلاَهْنَا.</verse>
				<verse number="2">	 رَاهِي الأَحْكَامْ مْتَاعُو الكُلْهَا حَقْ وْعَادْلَة. حْكُمْ عْلَى الزَّانْيَة الكْبِيرَة الِّي فَسّْدِتْ الأَرْضْ بِزْنَاهَا، وِعْلَى خَاطِرْ دَمْ خُدَّامُو، انْتَقَمْ مِنْهَا.</verse>
				<verse number="3">وْقَالُوا مَرَّة أُخْرَى: هَلِّلُويَا! دُخَّانْهَا طْلَعْ لِلأَبَدْ.</verse>
				<verse number="4">وِالأَرْبْعَة وْعِشْرِينْ شِيخْ وِالأَرْبْعَة المَخْلُوقَاتْ الحَيَّة هَبْطُوا عْلَى رْكَايِبْهُمْ وْسِجْدُوا للهْ الِّي قَاعِدْ عْلَى العَرْشْ وْهُومَا يْقُولُوا: «آمِينْ. هَلِّلُويَا!»</verse>
				<verse number="5">وِخْرَجْ صُوتْ مِالعَرْشْ يْنَادِي: يَا الخُدَّامْ مْتَاعْ إِلاَهْنَا، سَبّْحُوهْ، يَا الصْغَارْ وِالكْبَارْ الِّي تْخَافُوهْ.</verse>
				<verse number="6">وِمْبَاعِدْ سْمَعْتْ صُوتْ يِشْبِهْ لْصُوتْ مْتَاعْ بَرْشَة نَاسْ، يِشْبِهْ لْصُوتْ مْتَاعْ بَرْشَة مَاء وْكِيفْ صُوتْ مْتَاعْ رَعْدْ قْوِي يْقُولْ: هَلِّلُويَا! رَاهُو الرَّبْ إِلاَهْنَا القَادِرْ هُوَ وَلَّى المَلِكْ!</verse>
				<verse number="7">	 هَيَّا نْمَجّْدُوهْ وْنَفْرْحُوا وْنِتْفَرْهْدُوا! رَاهُو عِرْسْ الخَرُوفْ جَا، وِعْرُوسْتُو حَضّْرِتْ رُوحْهَا</verse>
				<verse number="8">وْتِعْطَالْهَا بَاشْ تِلْبِسْ قْمَاشْ نْظِيفْ يِلْمَعْ وْغَالِي. وِالأَعْمَالْ الصَّالْحَة مْتَاعْ القِدِّيسِينْ هِيَ القْمَاشْ الغَالِي.</verse>
				<verse number="9">وْقَالِّي المَلاَكْ: «إِكْتِبْ: صَحَّة لِيهُمْ المِسْتَدْعِينْ لِلحَفْلَة مْتَاعْ عِرْسْ الخَرُوفْ!» وْقَالْ زَادَا: «هَاذَا كْلاَمْ صَادِقْ مْتَاعْ اللهْ.»</verse>
				<verse number="10">وْطُحْتْ قُدَّامْ سَاقِيهْ بَاشْ نِسْجِدْلُو، يَاخِي قَالِّي: «مَا تَعْمِلْشْ الشَّيْء هَاذَاكَا! آنَا خَادِمْ كِيفِكْ وْكِيفْ إِخْوْتِكْ الِّي يِشْهْدُوا لْيَسُوعْ. أُسْجُدْ للهْ. رَاهِي شْهَادِةْ يَسُوعْ هِيَ الرُّوحْ مْتَاعْ النُّبُوَّة.»</verse>
				<verse number="11">وْشُفْتْ السْمَاءْ مَحْلُولَة، وْإِذَا بِيهْ حْصَانْ أَبْيِضْ وِلِّي رَاكِبْ عْلِيهْ إِسْمُو الأَمِينْ وِالصَّادِقْ، يُحْكُمْ وِيْحَارِبْ بِالعَدْلْ.</verse>
				<verse number="12">عِينِيهْ كِيفْ النَّارْ الشَّاعْلَة وْبَرْشَة تِيجَانْ فُوقْ رَاسُو وْمَكْتُوبْ عْلِيهْ إِسْمْ مَا يَعْرْفُو كَانْ هُوَ.</verse>
				<verse number="13">وْلاَبِسْ لِبْسَة مْغَطّْسَة فِي الدَّمْ، وْإِسْمُو كِلْمِةْ اللهْ.</verse>
				<verse number="14">وِالجْيُوشْ مْتَاعْ السْمَاءْ يْتَبّْعُوا فِيهْ عْلَى حْصُنَّة بِيضْ لاَبْسِينْ قْمَاشْ غَالِي أَبْيِضْ وِنْظِيفْ.</verse>
				<verse number="15">وْخَارِجْ مِنْ فُمُّو سِيفْ مَاضِي يَضْرِبْ بِيهْ فِي الشْعُوبْ، وْبِشْ يُحْكُمْ فِيهُمْ بِعْصَا مِنْ حْدِيدْ وْبِشْ يَعْفِسْ فِي المَعْصْرَة مْتَاعْ نِقْمِةْ الغَضَبْ مْتَاعْ اللهْ القَادِرْ عْلَى كُلْ شَيْء.</verse>
				<verse number="16">وْكَانْ عَنْدُو إِسْمْ مَكْتُوبْ عْلَى جِبّْتُو وِعْلَى فَخْذُو: «مَلِكْ المُلُوكْ وْرَبْ الأَرْبَابْ.»</verse>
				<verse number="17">وِمْبَاعِدْ شُفْتْ مَلاَكْ وَاقِفْ فِي الشَّمْسْ وْنَادَى الطّْيُورْ الِّي اطِّيرْ فِي قَلْبْ السْمَاءْ الكُلْهَا بْصُوتْ عَالِي: «إِيجَاوْ وِاتْلَمُّوا فِي العْشَاء الكْبِيرْ مْتَاعْ اللهْ،</verse>
				<verse number="18">بَاشْ تَاكْلُوا لْحَمْ المُلُوكْ وِلْحَمْ القَادَة وِلْحَمْ الرْجَالْ القْوِيِّينْ وِلْحَمْ الحْصُنَّة وِلِّي رَاكْبِينْ عْلِيهُمْ وِلْحَمْ النَّاسْ الكُلْهُمْ عَبِيدْ وْأَحْرَارْ، كْبَارْ وِصْغَارْ!»</verse>
				<verse number="19">وْشُفْتْ الوَحْشْ وِالمُلُوكْ مْتَاعْ الأَرْضْ وِالجْيُوشْ مْتَاعْهُمْ تْلَمُّوا بَاشْ يْحَارْبُوا الِّي رَاكِبْ عْلَى الحْصَانْ وِالجَيْشْ مْتَاعُو،</verse>
				<verse number="20">وِالوَحْشْ تْشَدْ هُوَ وِالنَّبِي الكَذَّابْ الِّي عْمَلْ مُعْجْزَاتْ قُدَّامُو خْدَعْ بِيهُمْ الِّي تْقَمّْرُوا بِالأَمَارَة مْتَاعْ الوَحْشْ وِلِّي سِجْدُوا لِلتَّصْوِيرَة مْتَاعُو. وِرْمَاوْ الوَحْشْ وِالنَّبِي الكَذَّابْ حَيِّينْ فِي البُحَيْرَة مْتَاعْ النَّارْ الِّي شَاعْلَة بِالكِبْرِيتْ.</verse>
				<verse number="21">وِالبْقِيَّة تْقَتْلُوا بِالسِّيفْ الِّي خَارِجْ مِنْ فُمْ الِّي رَاكِبْ عْلَى الحْصَانْ، وِطْيُورْ السْمَاءْ شِبْعِتْ بِلْحَمْهُمْ.</verse>
			</chapter>
			<chapter number="20">
				<verse number="1">وِمْبَاعِدْ شُفْتْ مَلاَكْ هَابِطْ مِالسْمَاءْ وْهَازْ فِي يِدُّو المِفْتَاحْ مْتَاعْ الهَاوْيَة وْسِلْسْلَة كْبِيرَة.</verse>
				<verse number="2">وِالمَلاَكْ شَدْ التِّنِّينْ، هَاكَا اللَّفْعَى القْدِيمَة، الِّي هِيَ بْلِيسْ وِالشِّيطَانْ وْكَتّْفُو أَلْفْ سْنَة.</verse>
				<verse number="3">وِرْمَاهْ فِي الهَاوْيَة وْسَكِّرْهَا عْلِيهْ وِخْتِمْهَا وْهُوَ فِيهَا، بَاشْ مَا عَادِشْ يْغَلِّطْ الشْعُوبْ، حَتَّى لِينْ الأَلْفْ سْنَة يُوفُوا، مْبَاعِدْ لاَزِمْ يِتْسَيِّبْ شْوَيَّة وَقْتْ.</verse>
				<verse number="4">وِمْبَاعِدْ شُفْتْ عْرُوشْ قَعْدُوا عْلِيهُمْ الِّي تِعْطَاتِلْهُمْ السُّلْطَة بَاشْ يُحْكْمُوا. وْشُفْتْ زَادَا الأَرْوَاحْ مْتَاعْ الِّي تْقَتْلُوا عْلَى خَاطِرْ الشّْهَادَة مْتَاعْهُمْ لْيَسُوعْ وِعْلَى خَاطِرْ كِلْمِةْ اللهْ وِلِّي مَا سِجْدُوشْ لِلوَحْشْ وْلِلتَّصْوِيرَة مْتَاعُو وْمَا تْقَمّْرُوشْ بِالأَمَارَة مْتَاعُو فِي جْبِينْهُمْ وِلاَّ فِي يْدِيهُمْ. رَجْعُوا حَيِّينْ وْمِلْكُوا مْعَ المَسِيحْ أَلْفْ سْنَة.</verse>
				<verse number="5">وِبْقِيِّةْ الِّي مَاتُوا مَا رَجْعُوشْ حَيِّينْ حَتَّى لِينْ وْفُوا الأَلْفْ سْنَة. هَاذِي هِيَ القْيَامَة الأُولَى.</verse>
				<verse number="6">مُبَارْكِينْ وْمُقَدّْسِينْ الِّي عِنْدْهُمْ نْصِيبْ فِي القْيَامَة الأُولَى، رَاهُو المُوتْ الثَّانِي مَا عِنْدُوشْ سُلْطَة عْلِيهُمْ، آمَا بَاشْ يْكُونُوا كُهَّانْ مْتَاعْ اللهْ وِالمَسِيحْ وْيِمْلْكُوا مْعَاهْ أَلْفْ سْنَة.</verse>
				<verse number="7">وْبَعْدْ مَا يُوفُوا الأَلْفْ سْنَة، الشِّيطَانْ بَاشْ يِتْسَيِّبْ مِالحَبْسْ،</verse>
				<verse number="8">وْيُخْرُجْ بَاشْ يْغَلِّطْ الأُمَمْ الِّي فِي الأَرْبْعَة تْرَاكِنْ مْتَاعْ الأَرْضْ، الِّي هُومَا جُوجْ وْمَاجُوجْ، بَاشْ يْلِمّْهُمْ لِلحَرْبْ، وِعْدَدْهُمْ قَدْ رْمَلْ البْحَرْ.</verse>
				<verse number="9">وِتْنُشْرُوا فِي الأَرْضْ وْدَارُوا بِالجَيْشْ مْتَاعْ القِدِّيسِينْ وْبِالمْدِينَة المَحْبُوبَة، آمَا هَبْطِتْ نَارْ مِالسْمَاءْ وِكْلاَتْهُمْ.</verse>
				<verse number="10">وِبْلِيسْ الِّي غَلِّطْهُمْ رْمُوهْ فِي البُحَيْرَة مْتَاعْ النَّارْ وِالكِبْرِيتْ، البْلاَصَة الِّي فِيهَا الوَحْشْ وِالنَّبِي الكَذَّابْ، وْبِشْ يِتْعَذّْبُوا لِيلْ مْعَ نْهَارْ لِلأَبَدْ.</verse>
				<verse number="11">وِمْبَاعِدْ شُفْتْ عَرْشْ عْظِيمْ أَبْيِضْ، وْشُفْتْ الِّي قَاعِدْ عْلِيهْ، السْمَاءْ وِالأَرْضْ هَرْبُوا مِنْ قُدَّامُو وْمَا بْقَاتْشْ لِيهُمْ بْلاَصَة.</verse>
				<verse number="12">وْشُفْتْ المُوتَى كْبَارْ وِصْغَارْ وَاقْفِينْ قُدَّامْ العَرْشْ. وِتْحَلِّتْ كْتُبْ. وِتْحَلْ زَادَا كْتَابْ آخَرْ الِّي هُوَ كْتَابْ الحَيَاةْ وِالمُوتَى تِحْكَمْ عْلِيهُمْ بِالشَّيْء الِّي تِكْتِبْ فِي الكْتُبْ، بِالشَّيْء الِّي عَمْلُوهْ.</verse>
				<verse number="13">وْخَرِّجْ البْحَرْ المُوتَى الِّي فِيهْ، وِالمُوتْ وِالهَاوْيَة خَرّْجُوا المُوتَى الِّي فِي وُسْطْهُمْ، وِالكُلْهُمْ تْحَاسْبُوا عْلَى الشَّيْء الِّي عَمْلُوهْ.</verse>
				<verse number="14">وِمْبَاعِدْ المُوتْ وِالهَاوْيَة تِرْمَاوْ فِي البُحَيْرَة مْتَاعْ النَّارْ، وْهَاذَا المُوتْ الثَّانِي الِّي هُوَ البُحَيْرَة مْتَاعْ النَّارْ.</verse>
				<verse number="15">وْإِذَا كَانْ أَيْ وَاحِدْ إِسْمُو مَا يِتْلْقَاشْ مَكْتُوبْ فِي كْتَابْ الحَيَاةْ، رَاهُو يِتْرْمَى فِي البُحَيْرَة مْتَاعْ النَّارْ.</verse>
			</chapter>
			<chapter number="21">
				<verse number="1">وِمْبَاعِدْ شُفْتْ سْمَاء جْدِيدَة وْأَرْضْ جْدِيدَة، عْلَى خَاطِرْ السْمَاءْ الأُولَى وِالأَرْضْ لُولَى تْنَحَّاوْ وِالبْحَرْ مَا عَادِشْ مُوجُودْ،</verse>
				<verse number="2">وْشُفْتْ المْدِينَة المُقَدّْسَة، أُورْشَلِيمْ الجْدِيدَة، هَابْطَة مِالسْمَاءْ مِنْ عِنْدْ اللهْ، حَاضْرَة كِيفْ عْرُوسَة مْزَيّْنَة رُوحْهَا لْرَاجِلْهَا.</verse>
				<verse number="3">وِسْمَعْتْ صُوتْ عَالِي جَايْ مِالعَرْشْ وِيْقُولْ: «هَاهِيَ دَارْ اللهْ وِالنَّاسْ وْبِشْ يُسْكُنْ مْعَاهُمْ: بَاشْ يْكُونُوا شَعْبُو وِالله بِيدُو مْعَاهُمْ وْبِشْ يْكُونْ إِلاَهْهُمْ،</verse>
				<verse number="4">وْبِشْ يِمْسَحْ كُلْ دَمْعَة مِنْ عِينِيهُمْ وْمَا عَادِشْ بَاشْ يْكُونْ ثَمَّة مُوتْ وِلاَّ حُزْنْ وِلاَّ بْكَاءْ وِلاَّ وْجِيعَة عْلَى خَاطِرْ الحَاجَاتْ القْدِيمَة تْنَحَّاتْ.»</verse>
				<verse number="5">وْقَالْ الِّي قَاعِدْ عْلَى العَرْشْ: «هَانِي نْرُدْ كُلْ شَيْء جْدِيدْ!» وْقَالِّي زَادَا: «إِكْتِبْ الكْلاَمْ هَاذَا عْلَى خَاطْرُو صَادِقْ وْحَقْ.»</verse>
				<verse number="6">وْقَالِّي: «كُلْ شَيْء تَمْ! آنَا الأَلِفْ وِاليَاءْ، البِدَايَة وِالنِّهَايَة. بَاشْ نَعْطِي لِلعَطْشَانْ مِالعِينْ مْتَاعْ مَاء الحَيَاةْ بْلاَشْ فْلُوسْ.</verse>
				<verse number="7">الِّي يِغْلِبْ بَاشْ يَاخُذْ الوَرْثَة هَاذِي، وْآنَا بَاشْ نْكُونْ إِلاَهُو وْهُوَ بَاشْ يْكُونْ إِبْنِي.</verse>
				<verse number="8">آمَا الخَوَّافَا وِلِّي مَا عِنْدْهُمْشْ إِيمَانْ وِالفِسَّادْ وْقَتَّالِينْ الأَرْوَاحْ وِالفَاجْرِينْ وِالسَّحَّارِينْ وِلِّي يِعْبْدُوا فِي الصْنَبْ وِالكَذَّابِينْ الكُلْهُمْ، رَاهُو نْصِيبْهُمْ بَاشْ يْكُونْ فِي البُحَيْرَة الِّي شَاعْلَة بِالنَّارْ وِالكِبْرِيتْ. وْهَاذَا هُوَ المُوتْ الثَّانِي.»</verse>
				<verse number="9">وِمْبَاعِدْ جَانِي وَاحِدْ مِالسَّبْعَة مْلاَيْكَة الِّي عِنْدْهُمْ السَّبْعَة كِيسَانْ المَلْيَانِينْ بِالسَّبْعَة مْصَايِبْ الإِخْرَانِينْ وْكَلِّمْنِي وْقَالِّي: «إِيجَا تَوْ نْوَرِّيكْ العْرُوسَة مْتَاعْ الخَرُوفْ.»</verse>
				<verse number="10">وْهَزّْنِي لِبْعِيدْ فِي الرُّوحْ لِجْبَلْ كْبِيرْ وْعَالِي وْوَرَّانِي أُورْشَلِيمْ المْدِينَة المُقَدّْسَة هَابْطَة مِالسْمَاءْ مِنْ عِنْدْ اللهْ،</verse>
				<verse number="11">وْفِيهَا مَجْدْ اللهْ. وْكَانِتْ تِلْمَعْ كِيفْ صْيَاغَة غَالْيَة بَرْشَة تِشْبِهْ لِلعْقِيقْ الصَّافِي كِيفْ البُلاَّرْ،</verse>
				<verse number="12">وْفِيهَا سُورْ كْبِيرْ وْعَالِي فِيهْ ثْنَاشِنْ بَابْ وِالبِيبَانْ فِيهُمْ ثْنَاشِنْ مَلاَكْ وْمَكْتُوبْ عْلِيهُمْ أَسَامِي الأَثْنَاشِنْ عَرْشْ مْتَاعْ بَنِي إِسْرَائِيلْ:</verse>
				<verse number="13">ثْلاَثَة بِيبَانْ فِي الشَّرْقْ، وِثْلاَثَة بِيبَانْ فِي الشَّمَالْ، وِثْلاَثَة بِيبَانْ فِي الجَنُوبْ، وِثْلاَثَة بِيبَانْ فِي الغَرْبْ.</verse>
				<verse number="14">وِالسُّورْ مْتَاعْ المْدِينَة فِيهْ ثْنَاشِنْ سَاسْ مَكْتُوبْ عْلِيهُمْ الأَثْنَاشِنْ إِسْمْ مْتَاعْ الأَثْنَاشِنْ رَسُولْ مْتَاعْ الخَرُوفْ.</verse>
				<verse number="15">وِالمَلاَكْ الِّي يْكَلِّمْ فِيَّ عَنْدُو قَصْبَة ذْهَبْ يْقِيسْ بِيهَا فِي المْدِينَة وِالبِيبَانْ وِالسُّورْ مْتَاعْهَا.</verse>
				<verse number="16">وِالمْدِينَة مْرَبّْعَة، طُولْهَا قَدْ عُرْضْهَا. وْقَاسْ المْدِينَة بِالقَصْبَة مْتَاعُو وِلْقَاهَا أَلْفِينْ وْأَرْبْعَة مْيَاةْ كِيلُومِتْرْ وْطُولْهَا وْعُرْضْهَا وْعِلْوْهَا قَدْ قَدْ.</verse>
				<verse number="17">وِمْبَاعِدْ قَاسْ السُّورْ مْتَاعْهَا لْقَاهْ مْيَة وْأَرْبْعَة وْأَرْبْعِينْ ذْرَاعْ بْطُولْ ذْرَاعْ الإِنْسَانْ كِيفْ مَا قَاسُو المَلاَكْ.</verse>
				<verse number="18">وِالسُّورْ كَانْ مِبْنِي بِاليَشْبْ، وِالمْدِينَة بِالذْهَبْ الخَالِصْ الصَّافِي كِيفْ البُلاَّرْ.</verse>
				<verse number="19">العْرُصْ مْتَاعْ سُورْ المْدِينَة كَانِتْ مْزَيّْنَة بْأَنْوَاعْ الصْيَاغَة الكُلْهَا. لُولَى عْقِيقْ، وِالثَّانْيَة يَاقُوتْ أَزْرِقْ، وِالثَّالْثَة عْقِيقْ أَبْيِضْ، وِالرَّابْعَة زْمُرُّدْ،</verse>
				<verse number="20">وِالخَامْسَة عْقِيقْ غَامِقْ، وِالسَّادْسَة عْقِيقْ أَحْمَرْ، وِالسَّابْعَة زْبَرْجِدْ، وِالثَّامْنَة جَزْعْ، وِالتَّاسْعَة يَاقُوتْ أَصْفِرْ، وِالعَاشْرَة عْقِيقْ أَخْضَرْ، وِالحْدَاشْ فَيْرُوزْ، وِالثَّنَاشْ مَشْتْ.</verse>
				<verse number="21">وِالأَثْنَاشِنْ بَابْ كَانُوا ثْنَاشِنْ جُوهْرَة، كُلْ بَابْ مَصْنُوعْ مِنْ جُوهْرَة. وِالطْرِيقْ مْتَاعْ المْدِينَة ذْهَبْ خَالِصْ صَافِي كِيفْ البُلاَّرْ الشَّفَّافْ.</verse>
				<verse number="22">وْمَا شُفْتِشْ هَيْكِلْ فِي المْدِينَة، عْلَى خَاطِرْ الرَّبْ الإِلاَهْ القَادِرْ عْلَى كُلْ شَيْء وِالخَرُوفْ هُومَا الهَيْكِلْ مْتَاعْهَا.</verse>
				<verse number="23">وِالمْدِينَة مَا هِيشْ مِحْتَاجَة لِلشَّمْسْ وِلاَّ لِلقَمْرَة بَاشْ يِضْوِيوْ عْلِيهَا، عْلَى خَاطِرْ المَجْدْ مْتَاعْ اللهْ هُوَ نُورْهَا وِالخَرُوفْ هُوَ الفْنَارْ مْتَاعْهَا.</verse>
				<verse number="24">الأُمَمْ بَاشْ يِمْشِيوْ فِي نُورْهَا، وِالمُلُوكْ مْتَاعْ الأَرْضْ بَاشْ يْجِيبُولْهَا المَجْدْ مْتَاعْهُمْ.</verse>
				<verse number="25">بِيبَانْهَا مَا تِتْسَكِّرْشْ النْهَارْ وْطُولُو وْمُوشْ بَاشْ يْكُونْ فِيهَا لِيلْ.</verse>
				<verse number="26">بَاشْ يْجِيبُولْهَا المَجْدْ وِالكَرَامَة مْتَاعْ الأُمَمْ،</verse>
				<verse number="27">وْحَتَّى شَيْء مُوشْ طَاهِرْ مَا هُو بَاشْ يُدْخْلِلْهَا، وْلاَ الِّي يْعِيشُوا فِي النْجَاسَة وِالكِذْبْ، وْمَا يُدْخْلُولْهَا كَانْ الِّي أَسَامِيهُمْ مَكْتُوبَة فِي كْتَابْ الحَيَاةْ مْتَاعْ الخَرُوفْ.</verse>
			</chapter>
			<chapter number="22">
				<verse number="1">وِمْبَاعِدْ وَرَّانِي المَلاَكْ النَّهْرْ مْتَاعْ مَاء الحَيَاةْ، صَافِي وْيِلْمَعْ خَارِجْ مِالعَرْشْ مْتَاعْ اللهْ وِالخَرُوفْ</verse>
				<verse number="2">وْيِجْرِي فِي وُسْطْ الطْرِيقْ الِّي فِي المْدِينَة، وْشُجْرِةْ الحَيَاةْ نَابْتَة بْجَنْبُو عْلَى الشِّيرْتِينْ مْتَاعْ النَّهْرْ وِتْجِيبْ فِي ثْنَاشِنْ غَلَّةْ، غَلَّة فِي كُلْ شْهَرْ، وْتِشْفِي الأُمَمْ بِالوْرَقْ مْتَاعْهَا.</verse>
				<verse number="3">مِاليُومْ حَتَّى حَاجَة مَا عَادِتْ تِتْلْعَنْ. وِالعَرْشْ مْتَاعْ اللهْ وِالخَرُوفْ بَاشْ يْكُونُوا فِي المْدِينَة، وِالخُدَّامْ مْتَاعُو بَاشْ يُسْجْدُولُو</verse>
				<verse number="4">وْبِشْ يْشُوفُوا وِجْهُو وْإِسْمُو بَاشْ يْكُونْ عْلَى جْبِينْهُمْ.</verse>
				<verse number="5">وْمَا عَادِشْ بَاشْ يْكُونْ ثَمَّة لِيلْ، وْمَا هُمْشْ بَاشْ يْكُونُوا مِحْتَاجِينْ لْضَوْ الفْنَارَاتْ وِلاَّ الشَّمْسْ، عْلَى خَاطِرْ الرَّبْ الإِلاَهْ بَاشْ يْكُونْ النُّورْ مْتَاعْهُمْ وْهُومَا بَاشْ يِمْلْكُوا لِلأَبَدْ.</verse>
				<verse number="6">وْقَالِّي المَلاَكْ: «الكْلاَمْ هَاذَا صْحِيحْ وْحَقْ وِالرَّبْ إِلاَهْ أَرْوَاحْ الأَنْبِيَاءْ بْعَثْ المَلاَكْ مْتَاعُو بَاشْ يْوَرِّي الخُدَّامْ مْتَاعُو الشَّيْء الِّي لاَزِمْ يَاقَعْ عْلَى قْرِيبْ.</verse>
				<verse number="7">هَانِي جَايْ فِيسَعْ، صَحَّة لِيهْ الِّي يَعْمِلْ بِالكْلاَمْ مْتَاعْ النُّبُوَّة الِّي فِي الكْتَابْ هَاذَا.»</verse>
				<verse number="8">وْآنَا يُوحَنَّا بِيدِي الِّي شُفْتْ وِسْمَعْتْ الحَاجَاتْ هَاذُمْ. كِسْمَعْتْهُمْ وْشُفْتْهُمْ، طُحْتْ قُدَّامْ سَاقِينْ المَلاَكْ الِّي وَرَّاهُمْلِي بَاشْ نِسْجِدْلُو،</verse>
				<verse number="9">يَاخِي قَالِّي: «رُدْ بَالِكْ، مَا يِلْزْمِكْشْ تَعْمِلْ الشَّيْء هَاذَا! آنَا خَادِمْ كِيفِكْ وْكِيفْ خْوَاتِكْ الأَنْبِيَاءْ وْكِيفْ الِّي يَعْمْلُوا بِالكْلاَمْ الِّي فِي الكْتَابْ هَاذَا. أُسْجُدْ للهْ.»</verse>
				<verse number="10">وْقَالِّي: «مَا تِخْتِمْشْ كْلاَمْ النُّبُوَّة مْتَاعْ الكْتَابْ هَاذَا. رَاهُو الوَقْتْ قْرُبْ.</verse>
				<verse number="11">خَلِّي الِّي يَعْمِلْ فِي الشَّرْ يْكَمِّلْ يَعْمِلْ الشَّرْ، وِالمَنْجُوسْ يَبْقَى مَنْجُوسْ، وِالبَارْ يَبْقَى بَارْ، وِالقِدِّيسْ يَبْقَى قِدِّيسْ.»</verse>
				<verse number="12">«هَانِي جَايْ فِيسَعْ وْهَازْ الثْوَابْ مْتَاعِي بَاشْ نْجَازِي كُلْ وَاحِدْ عْلَى قَدْ أَعْمَالُو.</verse>
				<verse number="13">آنَا الأَلِفْ وِاليَاءْ، البْدَايَة وِالنْهَايَة، والأُوِّلْ وِالإِخِّرْ.»</verse>
				<verse number="14">صَحَّة لِيهُمْ الِّي يَغْسْلُوا الجْبَايِبْ مْتَاعْهُمْ بَاشْ يْكُونْ عِنْدْهُمْ حَقْ فِي شَجْرِةْ الحَيَاةْ، وْبَاشْ يُدْخْلُوا المْدِينَة مِنْ بِيبَانْهَا.</verse>
				<verse number="15">وِلِّي البَرَّة مِالمْدِينَة، هُومَا الكْلاَبْ وِالسَّحَّارِينْ وِالفُجَّارْ وْقَتَّالِينْ الأَرْوَاحْ وِلِّي يِعْبْدُوا فِي الصْنَبْ وْكُلْ وَاحِدْ يِكْذِبْ وِيْحِبْ الكِذْبْ.</verse>
				<verse number="16">«آنَا يَسُوعْ بْعَثْتْلِكْ المَلاَكْ مْتَاعِي بَاشْ يْهِزّْلِكْ الشّْهَادَة هَاذِي لِلكَنَايِسْ. آنَا الأَصْلْ وِالذُّرِّيَّة مْتَاعْ دَاوُدْ. نِجْمِةْ الصْبَاحْ الِّي تِضْوِي.»</verse>
				<verse number="17">الرُّوحْ وِالعْرُوسَة يْقُولُوا: «إِيجَا!» وِلِّي يِسْمَعْ خَلِّيهْ يْقُولْ: «إِيجَا!» وِلِّي هُوَ عَطْشَانْ خَلِّيهْ يْجِي، وِلِّي يْحِبْ خَلِّيهْ يَاخُذْ مَاء الحَيَاةْ بْلاَشْ.</verse>
				<verse number="18">وْآنَا انَّبَّهْ عْلَى كُلْ مِنْ يِسْمَعْ كْلاَمْ النُّبُوَّة مْتَاعْ الكْتَابْ هَاذَا، إِذَا كَانْ أَيْ وَاحِدْ يْزِيدْ عْلِيهْ حَاجَة، رَاهُو اللهْ بَاشْ يْزِيدُو المْصَايِبْ الِّي حْكَى عْلِيهُمْ الكْتَابْ هَاذَا.</verse>
				<verse number="19">وْإِذَا كَانْ أَيْ وَاحِدْ يْنَقِّصْ مِنْ كْلاَمْ الكْتَابْ مْتَاعْ النُّبُوَّة هَاذِي، رَاهُو اللهْ بَاشْ يْنَقِّصْلُو بَايُو مِنْ شَجْرِةْ الحَيَاةْ وْمِالمْدِينَة المُقَدّْسَة، الِّي تِكْتِبْ عْلِيهُمْ فِي الكْتَابْ هَاذَا.</verse>
				<verse number="20">يْقُولْ الِّي هُوَ شَاهِدْ عْلَى الحَاجَاتْ هَاذُومَا: «أَكِيدْ آنَا جَايْ فِيسَعْ!» آمِينْ. إِيجَا، يَا الرَّبْ يَسُوعْ.</verse>
				<verse number="21">نِعْمِةْ الرَّبْ يَسُوعْ مْعَاكُمْ الكُلْكُمْ.</verse>
			</chapter>
		</book>
	</testament>
</bible>