<?xml version="1.0" encoding="UTF-8"?>
<bible translation="Kurukh NT 2025" link="https://www.bible.com/bible/4273/MRK.2.KRU-BENG-BD" status="©️ 2025 Bible Students Fellowship of Bangladesh">
	<testament name="New">
		<book number="40">
			<chapter number="1">
				<verse number="1">যীশু খ্রীস্তাস রাঃচাস বেল দাউদেসঘী গুষ্ঠিন্তা আল আউর দাউদেস রাঃচাস আব্রাহামেসঘী গুষ্ঠিন্তা আল। যীশু খ্রীস্তাসঘী গুষ্ঠি তালিকা মান্‌জা,</verse>
				<verse number="2">আব্রাহামেসঘী খাদ্দেস ইসাহাক; ইসাহাকেসঘী খাদ্দেস যাকোব; যাকোবেসঘী খাদ্দেস যিহুদাস আউর তাং ভাইয়োর;</verse>
				<verse number="3">যিহুদাসঘী খাদ্দার পেরস আউর সেরহোস, আরঘী তাংগিয়োঘী নামে মান্‌জা তামর; পেরসেসঘী খাদ্দেস হিসরোন; হিসরোনেসঘী খাদ্দেস রাম;</verse>
				<verse number="4">রামেসঘী খাদ্দেস অম্মিনাদব; অম্মিনাদবেসঘী খাদ্দেস নহশোন; নহশোনেসঘী খাদ্দেস শালমন;</verse>
				<verse number="5">শালমনেসঘী খাদ্দেস বোয়াস, আসঘী তাংগিয়োঘী নামে রাঃচা রাহোব; বোয়াসেসঘী খাদ্দেস ওবেদ আউর আসঘী তাংগিয়ো রাঃচা রুত; আউর ওবেদেসঘী খাদ্দেস যিশয়;</verse>
				<verse number="6">যিশয়েসঘী খাদ্দেস বেল দাউদ। দাউদেসঘী খাদ্দেস শলোমনেস আসঘী তাংগিয়ো রাঃচা উরিয়েসঘী বিধুয়া যানানা;</verse>
				<verse number="7">শলোমনেসঘী খাদ্দেস রাহবিয়াম; রাহবিয়ামেসঘী খাদ্দেস অবিয়; অবিয়সঘী খাদ্দেস আসা;</verse>
				<verse number="8">আসাসঘী খাদ্দেস যিহোশাফট; যিহোশাফটেসঘী খাদ্দেস যোরাম; যোরামেসঘী খাদ্দেস উসিও;</verse>
				<verse number="9">উসিওসঘী খাদ্দেস যোথম; যোথামেসঘী খাদ্দেস আহস; আহসেসঘী খাদ্দেস হিষ্কিয়;</verse>
				<verse number="10">হিষ্কিয়সঘী খাদ্দেস মনঃশি; মনঃশিসঘী খাদ্দেস আমোন; আমোনেসঘী খাদ্দেস যোশিয়;</verse>
				<verse number="11">যোশিয়েসঘী খাদ্দেস যিকনিয় আউর আসঘী ভাইয়োর, ইস্রায়েল জাতিয়ান বাবিল রাঃজীনু আটকারকি হোওনা কাঃনা সামাই ইর রাঃচার।</verse>
				<verse number="12">যিকনিয়েসঘী খাদ্দেস শলটিয়েল ইস্রায়েল জাতিয়ান বাবিলনু আটকারকি হোওনা কাঃনা খোঃখা ইস কুন্দুরকা রাঃচাস; শলটিয়েসঘী খাদ্দেস সরুব্বাবিল;</verse>
				<verse number="13">সরুব্বাবিলেসঘী খাদ্দেস অবিহুদ; অবিহুদেসঘী খাদ্দেস ইলিয়াকিম; ইলিয়াকিমেসঘী খাদ্দেস আসোর;</verse>
				<verse number="14">আসোরেসঘী খাদ্দেস সাদোক; সাদোকেসঘী খাদ্দেস আখিম; আখিমেসঘী খাদ্দেস ইলিহুদ;</verse>
				<verse number="15">ইলিহুদেসঘী খাদ্দেস ইলিয়াসর; ইলিয়াসরেসঘী খাদ্দেস মত্তন; মত্তনেসঘী খাদ্দেস যাকোব;</verse>
				<verse number="16">যাকোবেসঘী খাদ্দেস যোসেফ, ই যোসেফেস মান্‌জাস মারীয়ামঘী মেতাস আউর ই মারীয়ামঘী কক্ষেনু যীশুস কুন্দুরাস, নেকান খ্রীস্তাস বাঃনা মানি।</verse>
				<verse number="17">ই লেখাম আব্রাহামেসতি দাউদেসঘী চোদদো গুষ্ঠি গুটি। দাউদেসতি বাবিলনু আটকারকি হোওনা কাঃনা সামাই গুটি চোদদো গুষ্ঠি; বাবিলনু আটকারকা খোঃখান্তী খ্রীস্তাসঘী চোদদো গুষ্ঠি গুটি।</verse>
				<verse number="18">ই লেখা যীশু খ্রীস্তাসঘী কুন্দুরনা মান্‌জিকি রাঃচা। যোসেফেস সাংগে যীশুসঘী তাংগিয়ো মারীয়ামঘী লোটা আম্মে মান্‌জিকি রাঃচা; মুন্দা আরঘী বেন্‌জা মান্না আউর অন সাংগে বেডেরনাঘী আগুম আখতারা যে, নেমহা বোলতাঘী সাওয়াংনু মারীয়াম ভারাকাত মান্‌জা।</verse>
				<verse number="19">আদি খাতরী যোসেফেস মারীয়ামান চুপেমসে আম্বা চিইয়া বেদ্দিয়াস। কারনে যোসেফেস ধার্মেপাত্তু আল রাঃচাস বাঃআরকি আস আলার হেদ্দে আদিন নিন্দা নানা মাল বিদ্দিয়াস।</verse>
				<verse number="20">একাবাকি আস ই হুর্মিন সোচআ লাগিয়াস, আবাকী উর্বাসঘী অন্টা দুতাস আসিন সাপ্নানু এত্থেরাসকি বাঃচাস, “যোসেফ, দাউদ খাদ্দায়ো, নিংহায় যানানা মারীয়ামান ইন্‌জিরনা খাতরী আম্বকে এল্চা, কারনে আদিঘী কক্ষেনু একা খাদ্দেস বার্চাস, আদ নেমহা বোলতাঘী সাওয়াংতিম মান্‌জা।</verse>
				<verse number="21">আউর আদ অরোত কুক্কো খাদ্দে জানাম চিও আউর নিন আসঘী নামে উইকে ‘যীশু’ (বাছাবাউুস); কারনে আস তাংহা আলারিন আরঘী গুনহান্তী বাছাবাওস।”</verse>
				<verse number="22">আক্কুন ই হুর্মি ঘাটচা যাতে নাবীরঘী মাঝিন্তী উর্বাস একা কাত্থান বাচ্কা রাঃচাস, আদ পুরা মানি।</verse>
				<verse number="23">“এরা, অরোত ডিন্ডা পেল্লো ভারাকাত মানো, আউর আদ অরোত কুক্কো খাদ্দে জানাম চিও আউর আসিন ‘ইম্মানুয়েল ’ বাঃআরকি মেখনা মানো।” আদিঘী মানে মান্‌জা, “নামহায় সাংগে ধার্মেস।”</verse>
				<verse number="24">খোঃখা যোসেফেস খান্দারাসকি চোওচাস আউর উর্বাসঘী দুতাস আসিন একাসে হুকুম চিচ্চিকা রাঃচাস আন্নেম আস তাংহা যানানা মারীয়ামান সাংগে হোওয়ারকি এড়পা চালি কেরাস,</verse>
				<verse number="25">মুন্দা খাদ্দে মাল কুন্দুরনা গুটি আদিঘী সাংগে অন সাংগে মাল বিডরিয়াস আউর আস খাদ্দেসঘী নামে উইয়াস যীশু।</verse>
			</chapter>
			<chapter number="2">
				<verse number="1">যিহুদীয়া রাঃজীঘী বেথলেহেম পাদ্দানু একাবাকি যীশুস কুন্দুরাস, আবাকী আঃ রাঃজীঘী বেলাস রাঃচাস হেরোদেস। আঃ সামাইনু পুরুব রাঃজীন্তী কায়েক’ঝান পান্ডিতগার জেরুশালেমনু বারারকি মেন্‌জার,</verse>
				<verse number="2">“যিহুদীরঘী একা পুনা বেলাস কুন্দুরাস, আস একসান? পুরুব তারা মের্খানু আসঘী বিনকো এরারকি এম আসিন গোড় লাগ্গাগে বারেচ্কাম।”</verse>
				<verse number="3">ই কাত্থান মেনারকি বেল হেরোদেস আকবাকরাস কেরাস আউর আসঘী সাংগে জেরুশালেমতা হোর্মা আলারহু আকবাকরার কেরার।</verse>
				<verse number="4">আবাকী হেরোদেস হোর্মা প্রাধান নায়গারিন আউর ধারাম গুরুরিন মেখারকি মেন্‌জাস, “খ্রীস্তাস একসান কুন্দুরোস?”</verse>
				<verse number="5">আর আসিন বাঃচার, “যিহুদীয়াঘী বেথলেহেম পাদ্দানু। কারনে নাবীর এন্নেম কাত্থা লিখচার কেরার,</verse>
				<verse number="6">“যিহুদীয়া প্রাদেশঘী বেথলেহেম, নিন যিহুদীয়া শাসানদাতারঘী মাঝিনু একা পাক্ষেন্তীহু সান্নি মালা, কারনে নিংহায় মাঝিন্তীম এন্নে অরোত শাসানদাতাস বারোস নে এংহায় ইস্রায়েল জাতিয়ান চালাবোওস। ”</verse>
				<verse number="7">আবাকী হেরোদেস আঃ পান্ডিতেরিন চুপেমসে মেখিয়াস আউর একা সামাইনু আঃ বিনকো এথিরকি রাঃচা, আদিন আখারকি হোচ্চাস,</verse>
				<verse number="8">আউর আস আরিন ই কাত্থা বাঃচাসকি বেথলেহেমনু তাইয়াস চিচ্চাস, “কালা আউর কুক্কো খাদ্দেসিন ঠিকাসে বেদ্দা। একাবাকি নিম খাদ্দেসিন বেদ্দারকি ক্ষাক্ষর, আবাকী এংগান আখতাকে, যেনু এনহু কালারকি আসিন গোড় লাগ্গা অংগোদান।”</verse>
				<verse number="9">খোঃখানু আর বেলাসঘী কাত্থান মেনারকি চালি কেরার। আর একা বিনকোন পুরুব তারা আর্গাগে ইরকা রাঃচার, আঃ বিনকো আরঘী আগু আগু কালা হেল্লেরা আউর খাদ্দেসটা একসান রাঃচাস, আঃ এড়পাঘী মাইয়া মাল বার্না গুটি আঃ বিনকো কাঃতেম রাঃচা।</verse>
				<verse number="10">আর আঃ বিনকোন এরারকি ঢের রিঝিরনানু রিঝঝিরার।</verse>
				<verse number="11">খোঃখানু আর আঃ এড়পানু কোরচারকি খাদ্দেসিন আউর তাংগিয়ো মারীয়ামান এরা অংগিয়ার। আবাকী আর কুক্কু গাড্ডার আউর আসঘী সেওয়া নান্‌জার। আর তামহা দান বাকসোন খোল্লারকি আসিন সোনা, ধুপান আউর মাহাকারনা ইসুং দান চিচ্চার।</verse>
				<verse number="12">খোঃখানু ধার্মেস আরিন সাপ্নানু হুশিয়ার নান্‌জাস চিচ্চাস, যেনু আর হেরোদেস হেদ্দে কির্রারকি মাল কাঃনার। খানে আর দোশরা ডাহারে তারু তামহা রাঃজীনু কির্রিয়ার কেরার।</verse>
				<verse number="13">পান্ডিতেরঘী চালি কেরকা খোঃখা উর্বাসঘী মের্খাদুতাস যোসেফেসিন সাপ্নানু বাঃচাস, “চোওয়া, খাদ্দেসিন আউর তাংগিয়োন হোওয়ারকি মিশার রাঃজীনু ভোংগারকি কালা। এ উল্লা গুটি এন মাল বাঃদান আঃ উল্লা গুটি নিম আসানুম রাঃকে, কারনে ই খাদ্দেসিন পিটনা খাতরী হেরোদেস ইসিন বেদ্দা লাগদাস।”</verse>
				<verse number="14">খানে যোসেফেস চোওয়ারকি আঃ মাঃখানুম খাদ্দেসিন আউর তাংগিয়োন হোওয়ারকি মিশারনু কালাগে উর্খিয়াস।</verse>
				<verse number="15">হেরোদেসঘী খেএনা গুটি আর আসানুম রাঃচার। ইবড়া হুর্মি ঘাটচা যেনু নাবীসঘী মাঝিন্তী উর্বাস একা বাচানান চিচ্চিকা রাঃচাস, আদ পুরা মানি, “এন মিশারতি এংহায় চোনহা খাদ্দেসিন মেখারকি অন্দরকান। ”</verse>
				<verse number="16">হেরোদেস একাবাকি বুঝঝুরাস যে পান্ডিতের আসিন ঠাকচার, খানে আস ঢের রাঘারাস কেরাস আউর পান্ডিতেরঘী হেদ্দেন্তী একা সামাইঘী কাত্থা মেন্‌জেকা রাঃচাস, আঃ সামাইঘী হিসাব লেখা দু’বাছার আউর আদিন্তী সান্নি এবাগ্গে কুক্কো খাদ্দার বেথলেহেমনু আউর আদিঘী আশেপাশেন্তা আড্ডানু রাঃচার, আরিন হোর্মারিন পিটনাঘী হুকুম চিচ্চাস।</verse>
				<verse number="17">এন্নেনুম নাবী যিরমিয়সঘী মাঝিন্তী বাচ্কা ধার্মেসঘী বাচান পুরা মান্‌জা;</verse>
				<verse number="18">“রামানু ঢের চিখনা অলখোনাঘী আউর গাডরারনাঘী আওয়াজ মেন্দেরা। রাহেল তাংহা খাদ্দারঘী খাতরী চিইখা লাগি, আদ ঠাকরাম মাল বেদ্দা লাগি। কারনে আর নেহু আরু উজ্জুকা মাল্লার। ”</verse>
				<verse number="19">হেরোদেসঘী কেচ্চেকা খোঃখা উর্বাসঘী অরোত মের্খাদুতাস মিশারনু যোসেফেসিন সাপ্নানু এত্থেরাসকি বাঃচাস,</verse>
				<verse number="20">“চোওয়া, ই খাদ্দেসিন আউর তাংগিয়োন হোওয়ারকি ইস্রায়েল প্রাদেশনু কির্রা কালা। কারনে খাদ্দেসিন নে পিটা বেদ্দিকা রাঃচার, আর কেচ্চার কেরার।”</verse>
				<verse number="21">আবাকী যোসেফেস চোওয়ারকি আঃ খাদ্দেসিন আউর তাংগিয়োন হোওয়ারকি ইস্রায়েল প্রাদেশনু চালি কেরাস।</verse>
				<verse number="22">মুন্দা একাবাকি যোসেফেস মেনা অংগিয়াস যে তাম্বা হেরোদেসঘী খোঃখা তাংদাস আর্খিলায়াস যিহুদীয়ান্তা বেল মান্‌জাস, আবাকী আস আসান কির্রা কালাগে এল্চিয়াস। খোঃখানু আস আরু অন্টা সাপ্নানু হুকুম ক্ষাক্ষিয়াসকি গালীল প্রাদেশনু কেরাস,</verse>
				<verse number="23">আউর নাসারত নামে অন্টা পাদ্দানু উজ্জা অক্কা লাগিয়াস। ইদ ঘাটচা যেনু নাবীরঘী মাঝিন্তী ধার্মেস এগদা বাচ্কা রাঃচাস আদ পুরা মানি, “আসিন নাসারত পাদ্দান্তা আল বাঃআরকি মেখনা মানো।”</verse>
			</chapter>
			<chapter number="3">
				<verse number="1">একাবাকি আসনান দাতা যোহানেস যিহুদীয়াঘী মরু খুরিনু বার্চাসকি ই কাত্থা বাঃআরকি প্রাচার নানা লাগিয়াস,</verse>
				<verse number="2">“গুনহান্তী কায়ান কির্তা, কারনে মের্খা রাঃজী হেদ্দে আর্সিয়া কেরা!”</verse>
				<verse number="3">ই যোহানেসঘী বারেনু নাবী যিশাইয়স বাচ্কা রাঃচাস, “মরু খুরিনু অর্তোস গাডরারারকি আখতা লাগদাস, ‘নিম উর্বাসঘী বার্না ডাহারেন সাপড়া, আসঘী বার্না ডাহারেন সোজহা নানা। ’”</verse>
				<verse number="4">যোহানেস উটঘী লোমতী কামেচ্কা কিচরী আত্তা লাগিয়াস আউর কাড়মানু চাপটাঘী পেটোয়ার আত্তা লাগিয়াস। আস বোকখো আউর জাংগালতা তিনী রাশি অনা মোঃখা লাগিয়াস।</verse>
				<verse number="5">যিহুদীয়ান্তা, জেরুশালেমতা আউর যার্দান খাড়ঘী আশেপাশেন্তা হোর্মা আলার আসঘী হেদ্দে বারা লাগিয়ার।</verse>
				<verse number="6">আর তাংগা তিংগা গুনহান তেংগেরারকি যার্দান খাড়নু আসনান হোওয়া হেল্লেরার।</verse>
				<verse number="7">যোহানেস একাবাকি এরিয়াস যে, ঢের ফারীশীর আউর সদ্দুকীর আসঘী হেদ্দে আসনান হোওনা খাতরী বার্চার, আবাকী যোহানেস আরিন বাঃচাস, “নেররেঘী গুষ্ঠিন্তা আলারো! ধার্মেসঘী একা দান্ডে এত্তারকি বারা লাগি, আদিন্তী ভোংগারকি কালাগে ই লুর নিমাগে নে চিচ্চা?</verse>
				<verse number="8">নিম যে গুনহান্তী কায়া কির্তাচ্কার, আদিঘী দাও খান্‌জপা নিমহা জীয়ানু এদা।</verse>
				<verse number="9">নিম ইয়াদ আম্বা নানা যে, নিম আব্রাহামেসঘী গুষ্ঠিন্তা আল। এন নিমান বাঃআ লাগদান, ই পাখনা গুটঠিন্তীহু ধার্মেস আব্রাহামেসঘী গুষ্ঠিন কামআ অংগোদাস।</verse>
				<verse number="10">মান্নেঘী মুলিনু টোংগে লাগাবাচ্কাম রাঃয়ী। একা মান্নেনু দাও খান্‌জপা মাল খান্‌জি, আদিন খান্ডারকি চিচ্চিনু লেভেরনা চিইনা মানো।</verse>
				<verse number="11">নিম কায়া কির্তাচ্কার বাঃআরকি এন নিমান আম্মেনু আসনান চিইয়া লাগদান, মুন্দা নে এংগানতিহু সাওয়াংগিয়া, আস বারা লাগদাস। এন আসঘী নাগরানহু চেডনাঘী লায়েক মালদান। আস নেমহা বোলতানু আউর চিচ্চিনু নিমান আসনান চিওস।</verse>
				<verse number="12">আসঘী ক্ষেক্ষানুম কেতের রাঃয়ী; আস তাংহা খান্‌জপা নাবনা আড্ডান পারিস্কার নানোস আউর খান্‌জপান ডোলনু খোড়োস, মুন্দা একাবাকিহু মাল তিভরী আন্নে চিচ্চিনু আস কুড়ডোন অল্দোস চিওস।”</verse>
				<verse number="13">আঃ সামাই যীশুস আসনান ইন্‌জিরনা খাতরী গালীলতি যার্দান খাড়ঘী ধাসড়েনু যোহানেস হেদ্দে বার্চাস।</verse>
				<verse number="14">মুন্দা যোহানেস আসিন ই বাঃআরকি মানা নানা লাগিয়াস, “এংগানুম নিংহায় হেদ্দে আসনান ইন্‌জিরনা দারকার; আউর নিন বারেচ্কায় এংহা হেদ্দে?”</verse>
				<verse number="15">আবাকী যীশুস যোহানেসিন বাঃচাস, “আক্কুন এন্নেম মানা চিইয়া, কারনে ধার্মে পাত্তাচ্কান ই লেখাম নামান পুরা নান্না দারকার।” আবাকী যোহানেস যীশুসিন আসনান চিইনা খাতরী রাজি মান্‌জাস।</verse>
				<verse number="16">যীশুস একাবাকি আসনান হোওয়ারকি চোওচাস আবাকীম মের্খা খোল্লোরা কেরা। আঃ সামাই ধার্মেসঘী নেমহা বোলতাস পেরোয়াঘী লেখা এত্তার বারারকি আসঘী মাইয়া অক্কিয়া,</verse>
				<verse number="17">আবাকী মের্খান্তী ই বাচান মেন্দরা, “ইসিম এংহায় চোনহা খাদ্দেস, ইসঘী মাইয়া এন ঢের খুশমারকান।”</verse>
			</chapter>
			<chapter number="4">
				<verse number="1">ইদিঘী খোঃখা নেমহা বোলতাস যীশুসিন মরু খুরিনু হোচ্চাস কেরাস, যেনু শায়তানেস আসিন পারীক্ষা নানা অংগোদাস।</verse>
				<verse number="2">আসান চাল্লিশ উল্লা আউর চাল্লিশ মাঃখা উপাস নান্নাঘী খোঃখা যীশুসগে ঢের কিড়া লাগ্গিয়া।</verse>
				<verse number="3">আবাকী শায়তানেস বারারকি আসিন বাঃচাস, “নিন যদি ধার্মেসঘী খাদ্দায় হিকদায় হলে ই পাখনা গুটঠিন আসমা মানাগে হুকুম চিইয়া।”</verse>
				<verse number="4">মুন্দা যীশুস উত্তারনু বাঃচাস, “নেমহা পুথিনু লিখিচ্কা রাঃয়ী, “‘আলার খিলা আসমানুম মাল উজ্জুনার, মুন্দা ধার্মেসঘী বাইতা হুর্মি কাত্থানুম উজ্জুনার। ’”</verse>
				<verse number="5">আবাকী শায়তানেস যীশুসিন নেমহা শাহার জেরুশালেমনু হোচ্চাস কেরাস আউর মান্দিরঘী হুর্মিন্তী মেচ্ছা আড্ডানু আসিন ইজতাচাসকি বাঃচাস,</verse>
				<verse number="6">নিন যদি ধার্মেসঘী খাদ্দায় হিকদায় হলে কিইয়া ডেগা, কারনে নেমহা পুথিনু লিখিচ্কা রাঃয়ী, “ধার্মেস তাংহা মের্খা দুতারিন নিংহায় বারেনু হুকুম চিওস, আর নিংগান ক্ষেক্ষা তারু ঝোকোরকি ধারোর, যেনু নিংহায় ক্ষেড্ডেনু পাখনাঘী চোট মাল লাগ্গি। ”</verse>
				<verse number="7">যীশুস শায়তানেসিন বাঃচাস, “পুথিনু লিখিচ্কা রাঃয়ী, “নিন নিংহায় উর্বা ধার্মেসিন পারীক্ষা নানা আম্বকে। ”</verse>
				<verse number="8">আরু অংহোন শায়তানেস যীশুসিন ঢের মেচ্ছা অন্টা পার্তানু হোচ্চাস কেরাস আউর রাঃজীন্তা হুর্মি জাকজমাকান এদচাসকি বাঃচাস,</verse>
				<verse number="9">“নিন যদি মুক লিদরারকি এংগান গোড় লাগ্গাদায় আউর এংহায়দিম সেওয়া নান্দায় হলে ই হুর্মিন এন নিংগাগে চিওন।”</verse>
				<verse number="10">আবাকী যীশুস আসিন বাঃচাস, “গেচ্ছা মানা, শায়তান! নেমহা পুথিনু লিখিচ্কা রাঃয়ী, “নিন নিংহায় উর্বা ধার্মেসিন গোড় লাগ্গোয়, খিলা আসঘীদিম সেওয়া নানোয়। ”</verse>
				<verse number="11">আবাকী শায়তানেস আসিন আম্বারকি চালি কেরাস, আউর মের্খাদুতার বারারকি আসঘী তেতার শুসার নানা হেল্লেরার।</verse>
				<verse number="12">একাবাকি যীশুস মেন্‌জাস যোহানেসিন জেহেলনু আটকারকি উইনা মান্‌জা, আবাকী আস গালীলনু চালি কেরাস।</verse>
				<verse number="13">নাসারত পাদ্দান আম্বারকি সবুলুন আউর নাপ্তালী আড্ডাঘী মাঝি তারু গালীল সামুদার ধাসড়েন্তা কাফারনাহুম শাহারনু কেরাসকি রাঃচাস।</verse>
				<verse number="14">ইদ মান্‌জা যাতে নাবী যিশাইয়সঘী মাঝিন্তী একা কাত্থা বাঃনা মান্‌জিকি রাঃচা, আদ পুরা মানি,</verse>
				<verse number="15">সবুলুন আউর নাপ্তালী প্রাদেশঘী সামুদার তারা, যার্দানঘী দোশরা ধাসড়েনু অযিহুদীরঘী গালীল,</verse>
				<verse number="16">একা আলার উখানু উজ্জা অক্কোনার, আর মাহা বিল্লি এরা অংগোর। নে নে ঘুটঘুটা উখা রাঃজীনু উজ্জা অক্কোনার, আরঘী হেদ্দে বিল্লি এত্থেরা।</verse>
				<verse number="17">আঃ সামাইতি যীশুস ই বাঃআরকি প্রাচার নানা হেল্লেরাস, “গুনহান্তী কায়ান কির্তা, কারনে মের্খা রাঃজী হেদ্দে আর্সিয়া কেরা!”</verse>
				<verse number="18">একাবাকি যীশুস গালীলঘী সামুদার ধাসড়েনু একা লাগিয়াস, আঃ সামাই শিমোন নেকান পাত্রাস বাঃনা মানি, আউর আসঘী ভাইয়োস আন্দ্রিয়াসিন এরা অংগিয়াস। আর সামুদারনু জাল্লি লেবড়া লাগিয়ার, কারনে আর জালুয়া রাঃচার।</verse>
				<verse number="19">যীশুস আরিন বাঃচাস, “এংহা সাংগে বারা, এন নিমান আল ধার্না জালুয়া কামোন।”</verse>
				<verse number="20">আবাকীম আর তামহায় জাল্লিন লিভড়িয়ারকি যীশুস সাংগে কেরার।</verse>
				<verse number="21">আসতেক আগুয়ারাস কেরাসকি আস যাকোব আউর যোহান নামেনু দোশরা দুই ভাইয়োরিন এরা অংগিয়াস। আর রাঃচার সিবদিয়সঘী খাদ্দার। আরঘী তাম্বাস সিবদিয়সঘী সাংগে ডোংগানু অক্কারকি জাল্লি ঠিকা নানা লাগিয়ার। যীশুস আঃ দু’ভাইয়ারিনহু মেখিয়াস।</verse>
				<verse number="22">আর আবাকীম আরঘী ডোংগা আউর তাম্বাসিন আম্বারকি যীশুস সাংগে কেরার।</verse>
				<verse number="23">গালীল প্রাদেশঘী হুর্মি আড্ডানু কির্রা কির্রারকি যিহুদীয়ারঘী দোশরা সামাজ এড়পানু যীশুস শিরষা চিইয়া লাগিয়াস। ইদিন আম্বারকিহু আস মের্খা রাঃজীঘী দাও বাচান প্রাচার নান্না আউর হুর্মি রাকাম বেরামতি আলারিন কড়ে নানা হেল্লেরাস।</verse>
				<verse number="24">সিরিয়া রাঃজীন্তা হুর্মি আড্ডানু আসঘী কাত্থা ছোড়ারা কেরা। একা হোর্মা আলার নানান রাকাম বেরামনু আউর বেশ্যেম কালপারনানু তাপলিক ক্ষাক্ষা লাগিয়ার। নেকান মালদাও বোলতা ধারিচ্কি রাঃচা, আউর নে মিরগি বেরামনু আউর লুলহা বেরামনু ভোগআ লাগিয়ার, আলার আন্নে বেরামিরিন যীশুস হেদ্দে অন্দরার। আস আঃ হোর্মা বেরামিরিন কড়ে নান্‌জাস।</verse>
				<verse number="25">গালীল, জেরুশালেম, যিহুদীয়া, দিকাপুলি আউর যার্দানঘী দোশরা পাক্ষেন্তী ঢের আলার যীশুসঘী সাংগে সাংগে চাল্লেরার।</verse>
			</chapter>
			<chapter number="5">
				<verse number="1">যীশুস এরিয়াস ঢের আলার আসঘী হেদ্দে বারা লাগনার, খানে আস অন্টা পার্তাঘী মাইয়া চালি কেরাস আউর উক্কিয়াস, তাংহায় চেলারহু আসঘী হেদ্দেম উক্কিয়ার।</verse>
				<verse number="2">আবাকী আস এন্নে বাঃআরকি আরিন শিরষা চিইয়া হেল্লেরাস,</verse>
				<verse number="3">“আরিম ধান্যা, নে নে ধার্মেসঘী হেদ্দে তাংগা তিংগান বোলতানু গারীব ইয়াদ নান্নার, কারনে মের্খা রাঃজী আরঘীদিম।</verse>
				<verse number="4">আরিম ধান্যা, নে নে দুখ নান্নার, কারনে আর খাতির ক্ষাক্ষর।</verse>
				<verse number="5">আরিম ধান্যা, নেখায় চাইল বাইল নারমিয়া, কারনে ধার্তী আরঘীদিম মানো।</verse>
				<verse number="6">আরিম ধান্যা, নে নে জীয়া কায়ানু ধার্মে পাত্তাচ্কানু চালরা বেদ্দেনার, কারনে আরঘী আঃ চাহানা পুরা মানো।</verse>
				<verse number="7">আরিম ধান্যা, নে নে দায়ালু, কারনে আর দায়া ক্ষাক্ষর।</verse>
				<verse number="8">আরিম ধান্যা, নেখায় কুহি খুত মালকা, কারনে আর ধার্মেসিন এরা অংগোর।</verse>
				<verse number="9">আরিম ধান্যা, নে নে আলারঘী জীয়ানু শালসান্ত অন্দরনা খাতরী ঢের খাটনার, কারনে ধার্মেস আরিন তাংহা খাদ্দে বাঃআরকি মেখোস।</verse>
				<verse number="10">আরিম ধান্যা, নে ধার্মে পাত্তাচ্কা খাতরী খিলপাত সাহানার, কারনে মের্খা রাঃজী আরঘীদিম।</verse>
				<verse number="11">“নিমিম ধান্যা, একাবাকি আলার এংহায় খাতরী নিমান অপমান নান্নার আউর খিলপাত নান্নার আউর ঝুট কাত্থা বাঃআরকি নিমহায় নামেনু হুর্মি রাকাম মালদাও কাত্থা বাঃনার।</verse>
				<verse number="12">নিম রিঝঝি নানকে আউর খুশমারকে, কারনে মের্খানু নিমহায় খাতরী মাহা পুরুস্কার রাঃয়ী, নিমহায় আগু একা নাবীর রাঃচার, আলার আরিনহু ই লেখাম খিলপাত নানা লাগিয়ার।”</verse>
				<verse number="13">“নিম ধার্তীন্তা বেক লেখা। মুন্দা যদি বেকঘী এম্বা চালি কালি হলে একাসেনু আদিন ফির বেক লেখা নানরো? আঃ বেক আরু একা নালাখনুহু মাল লাগ্গি। আদিন খিলা বাহিরি লেভেরনা আউর আলারঘী ক্ষেড্ডেনু মাড়াবাঃগেম মানি।</verse>
				<verse number="14">“নিম ধার্তীঘী বিল্লি লেখা। পার্তাঘী মাইয়া একাম শাহার নুখরারকি রাঃআ পোল্লি।</verse>
				<verse number="15">নেকিম লেমফো ধার্তারকি ডাউড়া কিইয়া মাল উইনার, মুন্দা বিল্লি উইনাঘী থাক মাইয়াম উইনার, যাতে এড়পান্তা হোর্মা আলারদিম বিল্লি ক্ষাক্ষানার।</verse>
				<verse number="16">“আঃ লেখাম নিমহায় বিল্লি আলারঘী মুন্দভারে লাঘরুক, যেনু আর নিমহায় দাও নালাখ এরারকি নিমহায় মের্খান্তা বাঙ্গাসঘী অহমা নান্নার।”</verse>
				<verse number="17">“এন মোসেসঘী আনকা পেশকান আউর নাবীরঘী লিখিচ্কান বাতিল নানাগে বারেচ্কান, ই কাত্থান আম্বকে সোচআ; এন আবড়ান বাতিল নানাগে মালা, মুন্দা পুরা নানাগেম বারেচ্কান।</verse>
				<verse number="18">এন নিমান মানিম বাঃআ লাগদান, এ উল্লা গুটি মের্খা আউর ধার্তী মাল মুন্‌জুরো, আঃ উল্লা গুটি আনকা পেশকাঘী অন্টা অক্ষরহু মাল চিচরো, আনকা পেশকাঘী হুর্মি কাত্থা পুরা মানো।</verse>
				<verse number="19">“খানে হুকুম গুটঠিঘী মাঝিনু নেকিম সান্নি অন্টা হুকুমান মাল মান্নার আউর আঃ লেখা আলারিন শিরষা চিইনার, হলে আসিন মের্খা রাঃজীনু হুর্মিন্তী সান্নি বাঃনা মানো। মুন্দা নেকিম আঃ হুকুম গুটঠিন মান্নার আউর আঃ লেখা শিরষা চিইনার, হলে আসিন মের্খা রাঃজীনু কোহা বাঃনা মানো।</verse>
				<verse number="20">খানেম এন নিমান বাঃআ লাগদান, ধারাম গুরুর আউর ফারীশীরঘী ধার্মে পাত্তাচ্কান্তী নিমহায় যদি বাগ্গে এন্দরাদিম মাল রাঃয়ী, হলে নিম একাসেনুহু মের্খা রাঃজীনু কোরআ পোল্লোর।”</verse>
				<verse number="21">“নিম মেন্‌জেকার, নামহায় পুর্খারঘী হেদ্দে বাঃনা মান্‌জিকি রাঃচা, ‘আল আম্বা পিটা; ’ আউর নেকিম পিটোর হলে আসিন রায়বাড়ীনু আদিঘী উত্তার চিইয়া লাগ্গো।</verse>
				<verse number="22">মুন্দা এন নিমান বাঃআ লাগদান, নেকিম তাংহা ভাইয়োসঘী মাইয়া রাঘারদাস, আস রায়বাড়ীঘী শাসাননু খাতরোস। আউর নেকিম তাংহা ভাইয়োসিন বাঃনার, ‘নিংহায় তারু একাম নালাখহু মাল মানো’, আস মাহাসাভান্তা রায়বাড়ীঘী শাসাননু খাতরোস। আউর নে তাংহা ভাইয়োসিন বাঃনার, ‘নিন চেত মালকা’, আস নারাগঘী চিচ্চিনু খাতরোস।</verse>
				<verse number="23">“খানে ধার্মেসঘী খাতরী বেদীঘী মাইয়া নিংহায় দান দাড়ে আর্গানা সামাই যদি ইয়াদ মানি যে, নিংহায় বিড়দোনু নিংহা ভাইয়োসঘী একাম কাত্থা বাঃনা রাঃয়ী,</verse>
				<verse number="24">হলে নিংহায় দান আঃ বেদীঘী মুন্দভারে উইয়ারকি চালি কালা। পাহিলা নিংহায় ভাইয়োস সাংগে ফির অন মানা আউর খোঃখা বারারকি নিংহায় দানান দাড়ে আর্গা।</verse>
				<verse number="25">“নেকিম নিংহায় বিড়দোনু মামলা নান্নার হলে রায়বাড়ীনু কাঃনাঘী আগুম আসঘী সাংগে চাড়েম হুর্মিন মিটাবাঃকে। আদি মালা হলে আস নিংগান শালিসনানুসঘী ক্ষেক্ষানু চোওদোস চিওস, আউর শালিসনানুস নিংগান ক্ষাপুসঘী ক্ষেক্ষানু চিওস, আউর জেহেলতা শাসানদাতাস নিংগান জেহেলনু চিওস।</verse>
				<verse number="26">এন নিংগান মানিম বাঃআ লাগদান, এ গুটি নিন নিংহায় হুর্মি পায়সান মাল শোধদায়, আঃ গুটি নিন আসতেক একাসেনুহু মাল আম্বরোয়।”</verse>
				<verse number="27">“নিম মেন্‌জেকার, ই কাত্থা বাঃনা মান্‌জা, ‘লাজ্জে নালাখ আম্বকে নানা। ’</verse>
				<verse number="28">“মুন্দা এন নিমান বাঃআ লাগদান নেকিম যদি একাম যানানাঘী তারা লালিচঘী খান্নেনু এরনার হলে আস কুহি কুহিনু আদিঘী সাংগে লাজ্জে নালাখ নান্না লেখা গুনহা নান্দাস।</verse>
				<verse number="29">“আন্নেম নিংহা মাড়ি খান্নে যদি নিংগান গুনহাঘী ডাহারেনু টানি হলে আদিন চোওদারকি গেচ্ছা লেভড়া চিইয়া। নিংহায় গোট্টা দেহা নারাগনু খাতারনান্তী খিলা অন্টা অংশ বেগড়ারনা নিংহায় পাক্ষে দাওলে মানো।</verse>
				<verse number="30">যদি নিংহায় মাড়ি ক্ষেক্ষা নিংগান গুনহাঘী ডাহারেনু টানি হলে আদিন খান্ডারকি লেভড়া চিইয়া। নিংহায় গোট্টা দেহা নারাগনু খাতারনান্তী খিলা অন্টা অংশ বেগড়ারনা নিংহায় পাক্ষে দাওলে মানো।”</verse>
				<verse number="31">“ফির ইদিনহু বাঃনা মান্‌জা, ‘নেকিম যদি তাংহা যানানান আম্বা বেদ্দেনার, হলে আদিগে তালাক কাগজ চিইয়া লাগ্গো। ’</verse>
				<verse number="32">মুন্দা এন নিমান বাঃআ লাগদান, একাম লাজ্জে নালাখ নান্না লেখা গুনহাঘী দোশ আম্বারকি দোশরা একাম কারনে নেকিম যদি তাংহা যানানান আম্বানার, হলে আস আদিন লাজ্জে নালাখ নান্নাঘী ডাহারেনু এত্তাদাস চিইদাস। আউর নেকিম আঃ যানানান বেন্‌জেরনার হলে আসহু লাজ্জে নালাখ নান্দাস।”</verse>
				<verse number="33">“নিম ই কাত্থানহু মেন্‌জেকার, ‘নিমহায় পুর্খারিন বাঃনা মান্‌জিকি রাঃচা, নিংহায় কাত্থা চিচ্চিকা কাত্থান আম্বকে তোড়আ, মুন্দা উর্বাসঘী মাতলাবনু নিংহায় হুর্মি কাত্থা চিচ্চিকা কাত্থান মানকে।’</verse>
				<verse number="34">মুন্দা এন নিমান বাঃআ লাগদান, নিম নেকানহু একাম কাত্থা আম্বকে চিইয়া। মের্খাঘী নামেনুহু আম্বকে নানা, কারনে আদ ধার্মেসঘী বেলকান্ডো।</verse>
				<verse number="35">“ধার্তীঘী নামেনুহু কাত্থা আম্বকে চিইয়া, কারনে আদ ধার্মেসঘী খেডমুলিঘী এখের্না আড্ডা। জেরুশালেমঘী নামেনুহু কাত্থা আম্বকে চিইয়া, কারনে আদ মাহান বেলাসঘী শাহার।</verse>
				<verse number="36">“নিংহায় কুক্কুঘী নামেনুহু কাত্থা আম্বকে চিইয়া, কারনে অন্টা চুটটিনহু পান্ডরু কা মোখারো নান্নাঘী ক্ষেমতা নিংহায় মাল্লা।</verse>
				<verse number="37">নিমহায় কাত্থা ‘হাঃয়ী’ যেনু হাঃয়ী আউর ‘মালা’ যেনু ‘মালা’ মানি; ইদিঘী বাগ্গু এগদা, আদ শায়তানঘী হেদ্দেন্তী বারি।”</verse>
				<verse number="38">“নিম মেন্‌জেকার, ই কাত্থা বাঃনা মান্‌জা, ‘খান্নেঘী বাদলা খান্নে আউর পাল্লেঘী বাদলা পাল্লে।’</verse>
				<verse number="39">মুন্দা এন নিমান বাঃআ লাগদান, নিমহায় সাংগে নেকিম মালদাও চাইল বাইল নান্নার, আসঘী বিড়দোনু এন্দরাহু আম্বকে নানা; আউর নেকিম নিংহা মাড়ি গাল্লেনু চাটকানার হলে আসগে লেংগা গাল্লেনহু চাটকাগে চিইকে।</verse>
				<verse number="40">“নেকিম নিংহায় ঝুলান হোওনা খাতরী মামলা নানা বেদ্দেদার হলে আসগে নিংহায় চাদোরানহু হোওয়াগে চিইকে।</verse>
				<verse number="41">নেকিম নিংগান তাংহায় বোঝহান হোওয়ারকি অন মাইল কালাগে জোর নান্নার; হলে নিন আসঘী সাংগে দু’মাইল কালকে।</verse>
				<verse number="42">নেকিম যদি নিংহায় হেদ্দে এন্দরাদিম নেএনার, হলে আদিন আসগে চিইকে আউর নে নিংহায় হেদ্দে হাওলাত নেএনার, আসগে চিইয়াগে বাই আম্বকে কির্তা।”</verse>
				<verse number="43">“নিম মেন্‌জেকার এগদান বাঃনা মান্‌জা, ‘নিম পাদ্দা খেপ্পারিন তাংগা তিংগা লেখাম দুলার নানকে’ আউর মুদাইয়েরিন এরা সাহা আম্বকে।</verse>
				<verse number="44">মুন্দা এন নিমান বাঃআ লাগদান, নিমহায় মুদাইয়েরিনহু দুলার নানকে। নে নিমান খিলপাত চিইনার আরঘী খাতরী বিন্তী নানকে,</verse>
				<verse number="45">যেনু আলার এরা অংগোনার, নিম মানিম নিমহায় মের্খান্তা বাঙ্গাসঘী খাদ্দার। আস তো দাও আউর মালদাও হোর্মারঘী মাইয়া তাংহা বিইড়ীন আর্গাদাস আউর ধার্মেপাত্তু আউর ধার্মে মালপাত্তু হোর্মা আলারঘী মাইয়া চেপ চিইদাস।</verse>
				<verse number="46">নে নে নিমান দুলার নান্নার, নিম যদি আরিনুম দুলার নানোর হলে নিম এন্দরা পুরুস্কার ক্ষাক্ষর? খাজনা চোওদুরহু কা আন্নেম মাল নান্নার?</verse>
				<verse number="47">“নিম যদি খিলা তাংগা তিংগা ভাইয়োরিন দাওহাল আখতাদার, হলে দোশরারতি বাগ্গে আরু এন্দরা নান্‌জাকার? অযিহুদীরহু তো এন্নেম নান্নার।</verse>
				<verse number="48">ই খাতরী নিমান বাঃআ লাগদান, নিমহায় মের্খান্তা বাঙ্গাস একাসে খুত মালকা, নিমহু আন্নেম খুত মালকা মানা।”</verse>
			</chapter>
			<chapter number="6">
				<verse number="1">“হুশিয়ার রাঃকে, আলারিন এদনা খাতরী নিম ধারাম কারাম আম্বকে নানা; আদিন নানোর হলে মের্খান্তা ধার্মে বাঙ্গাসঘী হেদ্দেন্তী একাম পুরুস্কার মাল ক্ষাক্ষর।</verse>
				<verse number="2">“ইদি খাতরী একাবাকি নিন গারীবিরগে এন্দরাদিম দান নান্দায়, আবাকী ভন্ড আলার লেখা আম্বকে নানা, কারনে আর তো আলার হেদ্দে অহমা ক্ষাক্ষানা খাতরী সামাজ এড়পানু আউর ডাহারে ডাহারেনু বাইজ আস্সারকি আলারগে দান নান্নার। এন নিমান মানিম বাঃআ লাগদান, আর তামহা পুরুস্কার ক্ষাক্ষিয়ার কেরার।</verse>
				<verse number="3">মুন্দা নিন একাবাকি গারীবিরগে এন্দরাদিম দান নান্দায়, আবাকী আদিন যেনু নেহু মাল আখনার।</verse>
				<verse number="4">একাবাকি নিন দান নান্দায়, আদ যেনু ছাছেমসে মানি। আদি হলে নিম্বাস, নে ছাছেমসে হুর্মিনুম এরদাস, আস নিংগাগে পুরুস্কার চিওস।”</verse>
				<verse number="5">“একাবাকি নিম বিন্তী নান্দার, আবাকী নিম ভন্ড আলার লেখা আম্বকে নানা, কারনে আর তো তাংগান আলারঘী মুন্দভারে এদনা খাতরী সামাজ এড়পানু আউর ডাহারেঘী তেপতিনু ইজারকি বিন্তী নানতে দুলার নান্নার। এন নিমান মানিম বাঃআ লাগদান, আর আরঘী পুরুস্কার ক্ষাক্ষিয়ার কেরার।</verse>
				<verse number="6">মুন্দা নিন একাবাকি বিন্তী নান্দায়, আবাকী এড়পা ভিতরা কালারকি বালি মুচ্চুকে আউর নিংহায় নিম্বাস, নে মাল এথেরদাস, মুন্দা আস হাজির রাঃদাস, আসঘী হেদ্দে বিন্তী নানা। নিম্বাস, নে ছাছেমসে হুর্মিনুম এরদাস, আসিম নিংগাগে পুরুস্কার চিওস।</verse>
				<verse number="7">“আউর নিম একাবাকি বিন্তী নান্দার, আবাকী অযিহুদীর লেখা একাম মানে মালকা বিন্তী ঘারি ঘারি আম্বকে বাঃআ। ই খাতরী আর ইয়াদ নান্নার যে আর বাগ্গে নানারকি বাঃচার, হলেম আরঘী বিন্তীঘী উত্তার ক্ষাক্ষর।</verse>
				<verse number="8">নিম আরঘী লেখা আম্বকে নানা, কারনে নিমহায় এন্দরা এন্দরা দারকার, আদিন নেএনাঘী আগুম নিম্বাস আখদাস।</verse>
				<verse number="9">ই খাতরী নিম ই লেখা বিন্তী নানকে, “এ এমহায় মের্খান্তা বাঙ্গায়ো, নিংহায় নামে নেমহা মানা নেকআ।</verse>
				<verse number="10">নিংহায় রাঃজী বারা নেকআ। নিংহায় চাহানা একাসে মের্খানু আন্নেম ধার্তীনুহু পুরা মানা নেকআ।</verse>
				<verse number="11">হুর্মি উল্লান্তা অন্না মোখনান নিন এমাগে হুর্মি উল্লানু চিইয়া।</verse>
				<verse number="12">নে এমহায় মাইয়া গুনহা নান্নার, এম একাসে আরিন ছেমা নান্‌জেকাম, আন্নেম নিনহু এমহায় হুর্মি গুনহান ছেমা নানা।</verse>
				<verse number="13">নিন এমান পারীক্ষানু আম্বকে খাতরা চিইয়া, মুন্দা এমান শায়তানঘী ফান্দেন্তী বাছাবাঃআ।</verse>
				<verse number="14">“নিম যদি দোশরারঘী দোশান ছেমা নান্দার, হলে নিমহায় মের্খান্তা বাঙ্গাসহু নিমান ছেমা নানোস।</verse>
				<verse number="15">মুন্দা নিম যদি দোশরারঘী দোশান ছেমা মাল নান্দার, হলে নিম্বাসহু নিমান ছেমা মাল নানোস।”</verse>
				<verse number="16">“আউর নিম একাবাকি উপাস নান্দার, আবাকী ভন্ড আলার লেখা গাল্লেন মোখারো নানারকি আম্বকে উইয়া। কারনে আর একা উপাস নান্নার, আদিন আলারিন এদনা খাতরী আর কুক্কুনু আউর গাল্লেনু চিন্দিন মাখারকি উইনার। এন নিমান মানিম বাঃআ লাগদান, আর তামহা পুরুস্কার ক্ষাক্ষিয়ার কেরার।</verse>
				<verse number="17">মুন্দা নিন একাবাকি উপাস নান্দায়, আবাকী নিংহায় কুক্কুনু ইসুং ক্ষাসেরকে আউর বাই নোডোরকে,</verse>
				<verse number="18">যেনু দোশরা আলার আঃখা পোলনার যে, নিন উপাস নানা লাগদায়। মুন্দা নিম্বাস, নে চুপেমসে হাজির রাঃদাস, খিলা আসিম এরা অংগোদাস; নিম্বাস, নে চুপেমসে হুর্মিনুম এরা লাগদাস, আসিম নিংগাগে পুরুস্কার চিওস।”</verse>
				<verse number="19">“নিম ই ধার্তীনু তাংগা তিংগা খাতরী খুর্জিন পুন্‌জি নানা আম্বকে। কারনে ইসান তো পোচকো আউর জং ধারি, আউর চোরার সিং খান্ডারকি খাড়নার।</verse>
				<verse number="20">মুন্দা মের্খানু নিংহায় খুর্জিন পুন্‌জি নানা, আসান তো পোচকো আউর জংহু ধারা পোল্লি আউর চোরারহু খাড়আগে পোলনার।</verse>
				<verse number="21">কারনে এসান নিমহা খুর্জি রাঃয়ী, আসানুম নিমহা কায়াহু রাও।”</verse>
				<verse number="22">“নিংহায় খান্নে মান্‌জা নিংহায় দেহাঘী বিল্লি। খানে নিংহায় খান্নে যদি দাওলে মানি হলে নিংহায় গোট্টা দেহাদিম বিল্লিনু পুরা মানো।</verse>
				<verse number="23">মুন্দা নিংহায় খান্নে যদি মালদাও মানি হলে নিংহায় গোট্টা দেহা উখানু ঢাপরো কালো। খানে নিংহায় একা বিল্লি রাঃয়ী, আদ যদি উখা মানি হলে আঃ উখা মানিম ঘুটঘুটা উখা লেখা মানি।</verse>
				<verse number="24">“একাম লাউড়ীস দু’ঝান মালিকেসঘী আধিননু নালাখ নানা পোলনার, আস মানা অংগি অর্তোসিন ঘিন্না নানোস আউর দোশরাসিন দুলার নানোস। নাখলে আস অর্তোসঘী মাইয়া কায়া চিওস আউর দোশরাসঘী মাইতেক কায়ান কির্তারকি হোওস। ধার্মেসঘী আউর খুর্জিঘী ই দু’নোঘী সেওয়া নিম অন সাংগেম নানা পোলদার।”</verse>
				<verse number="25">“ইদি খাতরী এন নিমান বাঃআ লাগদান, ‘এন্দরা অনোম মোখোম’ বাঃআরকি উজ্জারকি রাঃনা বারেনু বা ‘এন্দরা আত্তোম’ বাঃআরকি দেহাঘী বারেনু বাগ্গে সোচআ আম্বকে। কারনে জীয়া খিলা অন্না মোখনাঘী বারে মালা, আউর দেহাহু খিলা কিচরী ডোড্ডোঘী বারে মালা।</verse>
				<verse number="26">মের্খান্তা ওঁড়া তারা এরা; আর বিহিনীহু মাল ছিটনার, খান্ডাহু মাল খান্ডানার, ফির গুদাম এড়পানুহু মাল খোড়নার, আন্নুহু নিমহায় মের্খান্তা বাঙ্গাস আরঘী অন্নান খোড়দাস চিইদাস। নিম কা আরতিহু আরু দামী মালদার?</verse>
				<verse number="27">নিমহায় মাঝিনু কা এন্নে নেকিম রাঃনার, নে বাগ্গে সোচআরকি তাংহা উমার অন ঘান্টা বাড়াবাঃআ অংগোনার?</verse>
				<verse number="28">“এন্দেরগে নিম কিচরী ডোড্ডোঘী বারেনু বাগ্গে সোচদার? খাল্লেন্তা পুঁপঘী বারেনু সোচআরকি এরা, আবড়া একাসেনু পারদারকি চোওয়া লাগি। আর খাটআহু মাল খাটনার, মেরহু মাল খান্ডেনার।</verse>
				<verse number="29">মুন্দা এন নিমান মানিম বাঃআ লাগদান, বেল শলোমনেস মাহিমাঘী ঝাকামাকারনাঘী মাঝিনু রাঃআরকিহু অন্টা পুঁপ লেখা তাংগান সাপড়া পোল্লাস।</verse>
				<verse number="30">ইন্না খাল্লেনু একা ঘাসি রাঃয়ী, নেলা আদিন চুলহানু লেভেড়না চিইনা মানো, ধার্মেস যদি আরিন এন্নে দাওলেসে সাপড়াদাস হলে এ থোরে পাত্তু আলারো, আস কা নিমান আরু ঢের দাওলেসে মাল সাপড়োস?</verse>
				<verse number="31">“খানে ই হুর্মি বারেনু এন্নে বাঃআরকি বাগ্গে সোচআ আম্বকে, ‘এম এন্দরা অনোম মোখোম’? আউর ‘এন্দরা আত্তোম’?</verse>
				<verse number="32">কারনে অযিহুদীরহু তো ই হুর্মি বারেনু বাগ্গে সোচনার; আউর নিমহায় মের্খান্তা বাঙ্গাস আদিন আখদাস যে, ই হুর্মি সান্‌জগিন নিমহায় দারকার রাঃয়ী।</verse>
				<verse number="33">মুন্দা পাহিলানু নিম ধার্মেসঘী রাঃজী আউর আসঘী ডাহারেনু চালেরনা তারা কায়া চিইয়া, হলে আসহু আবড়া হুর্মিন নিমাগে চিওস।</verse>
				<verse number="34">খানে নেলান্তা বারেনু বাগ্গে সোচআ আম্বকে, নেলান্তা সোচনা নেলাম রাউুক। উল্লান্তা তাপলিক উল্লান্তা খাতরীম ঠিকা রাঃয়ী।”</verse>
			</chapter>
			<chapter number="7">
				<verse number="1">“নিম দোশরারঘী শালিস আম্বকে নানা, হলে নিমহায়হু শালিস মাল নান্না মানো।</verse>
				<verse number="2">কারনে নিম একাসে দোশরারঘী শালিস নান্দার, ঠিকা আন্নেম নিমহায়হু শালিস নান্না মানো। আউর নিম একাসে মাপদার চিইদার, ঠিকা আন্নেম নিমাগেহু মাপারকি চিইনা মানো।</verse>
				<verse number="3">নিংহায় ভাইয়াসঘী একা খান্নেনু মাইলা রাঃয়ী, আদিনুম খিলা এরা লাগদায়, মুন্দা নিংহায় একা খান্নেনু কোহা কাংকে রাঃয়ী, আদিন এন্দেরগে মাল এরা লাগদায়?</verse>
				<verse number="4">নিংহায় একা খান্নেনু কোহা কাংকে রাঃয়ী হলে, আবাকী একাসেনু নিংহায় ভাইয়োসিন বাঃআ অংগোদায়, ‘বারা, নিংহায় একা খান্নেনু মাইলা রাঃয়ী, আদিন অথরদান চিইদান।’</verse>
				<verse number="5">ভন্ড! পাহিলানু নিন নিংহায় খান্নেন্তী কোহা কাংকেন অথরারকি লেভড়া, হলেম নিন নিংহায় ভাইয়োসঘী একা খান্নেনু মাইলা রাঃয়ী, আদিন অথরনা খাতরী নিন দাওলে এরা অংগোয়।</verse>
				<verse number="6">“এগদা নেমহা হিকো, আদিন আল্লাগে আম্বকে চিইয়া, আদ কির্রার বারারকি নিমান চাবারকি খাচ্চো চিও আউর নিমহায় মুতিন কিস্সীঘী মুন্দভারে আম্বকে লেভড়া। মানা অংগি, আঃ কিস্সী গুটঠি আদিন ক্ষেড্ডে তারু তিরখো নাবো।”</verse>
				<verse number="7">“নেএয়া, নিমাগে চিইনা মানো; বেদ্দা, হলে নিম ক্ষাক্ষর; বালিন তুক্কা, নিমহায় খাতরী বালিন তিসগানা মানো।</verse>
				<verse number="8">নে নেএদাস, আস ক্ষাক্ষাদাস; নে বেদ্দেদাস, আস ক্ষাক্ষাদাস আউর নে বালিন তুক্কুদাস, আস খাতরী বালিন তিসগানা মানি।</verse>
				<verse number="9">নিমহায় মাঝিনু কা এন্নে আল রাঃনার, তাংদাস আসমা নেএদাস হলে আসগে পাখনা চিইদাস?</verse>
				<verse number="10">নাখলে ইনজো নেএদাস হলে আসগে নেররে চিইদাস?</verse>
				<verse number="11">নিম মালদাও আল মানারকিহু তাংগা তিংগা খাদ্দে খার্রারগে দাওলে সান্‌জগিন চিইদার, হলে ইদ একড়হে মানিম যে, নিম নে মের্খান্তা বাঙ্গাস গুসান নেওর, আরগেহু আস দাওলে সান্‌জগিন চিওস!</verse>
				<verse number="12">নিম আলারঘী হেদ্দে একাসে চাইল বাইল ক্ষাক্ষা বেদ্দেদার, আন্নেম চাইল বাইল নিমহু নানা। ইদিম মান্‌জা মোসেসঘী নিয়াম আউর নাবীরঘী শিরষাঘী মুলি কাত্থা।”</verse>
				<verse number="13">“সারুয়া বালি তারু কোরআ, কারনে একা বালি নাশঘী তারা হোঃয়ী কালি আদিঘী বালিহু কোহা আউর ডাহারেহু চাকাড়। ঢের আলারদিম আইয়ান্তীম কোরনার।</verse>
				<verse number="14">মুন্দা একা বালি জীয়াঘী তারা হোঃয়ী কালি আদিঘী বালিহু সারুয়া আউর ডাহারেহু সারুয়া। খিলা থোরে আলারদিম আদিন বেদ্দারকি ক্ষাক্ষানার।”</verse>
				<verse number="15">“ভন্ড নাবীরতি হুশিয়ার রাঃকে; আর নিমহায় হেদ্দে মেড়হোঘী রুপেনু বার্নার, মুন্দা ভিতরে আর নেকড়ে লাকড়া লেখা।</verse>
				<verse number="16">আরঘী জীয়ানু একা খান্‌জপা এথরী আবড়া তারুম আরিন চিনহাগে অংগোর। আচ্চে ঝুপ্পিনু টোটক খান্‌জপা মাল খান্‌জি আউর আচ্চে মান্নেনু ডুমারী খান্‌জপা মাল খান্‌জি।</verse>
				<verse number="17">ঠিকা আন্নেম দাওলে মান্নেনু দাওলে খান্‌জপাদিম খান্‌জি আউর মালদাও মান্নেনু মালদাও খান্‌জপাদিম খান্‌জি।</verse>
				<verse number="18">একাসে দাওলে মান্নেনু মালদাও খান্‌জপা মাল খান্‌জি, আন্নেম মালদাও মান্নেনু দাওলে খান্‌জপা মাল খান্‌জি।</verse>
				<verse number="19">একা মান্নেনু দাওলে খান্‌জপা মাল খান্‌জি, আবড়ান খান্ডারকি চিচ্চিনু লেভেড়না মানি।</verse>
				<verse number="20">ই খাতরীম বাঃদান, ভন্ড নাবীরঘী জীয়ানু একা খান্‌জপা এথরী, আবড়া তারুম আরিন চিনহা অংগোর।”</verse>
				<verse number="21">“নে নে এংগান ‘উর্বায়ো, উর্বায়ো’ বাঃআরকি মেখনার আর হোর্মার মের্খা রাঃজীনু কোরআ অংগোর, আদ মালা, মুন্দা নে নে এংহায় মের্খান্তা বাঙ্গাসঘী চাহানান মান্নার আরিম কোরআ অংগোর।</verse>
				<verse number="22">ধার্মেস ইকলা আলারিন শালিস নানোস আঃ উল্লা ঢেরিম এংগান বোওর, ‘উর্বায়ো, উর্বায়ো! নিংহায় নামেনু এম কা হুল্লু বাচান মাল বাচ্কাম? নিংহায় নামেনু এম কা মালদাও বোলতান মাল আম্বাতাচ্কাম? নিংহায় নামেনু এম কা ঢের হায়কাট নালাখ মাল নান্‌জাকাম?’</verse>
				<verse number="23">আবাকী এন আরিন সোজহা সুঝিম বোওন, ‘নিম নে নে ধার্মেসঘী আনকা পেশকান মাল মানেচ্কার, এন নিমান মাল চিন্দান। নিম এংহায় হেদ্দেন্তী চালি কালা।’ ”</verse>
				<verse number="24">“আঃ খাতরীম বাঃদান, নে এংহায় ই হুর্মি কাত্থান মেন্নার আর অরোত লুর রাচ্কা আল লেখা, নে তাংহায় এড়পান পাখনাঘী মাইয়া কামদাস।</verse>
				<verse number="25">খোঃখানু চেপ বার্চা, বান বার্চা, ঝাড় তাকা বার্চা আউর আঃ এড়পাঘী মাইয়া হানচা; মুন্দা আঃ এড়পাটা মাল খাত্তারা, কারনে আঃ এড়পা পাখনা মাইয়া কামেচ্কা রাঃচা।</verse>
				<verse number="26">আউর নে এংহায় কাত্থান মেন্নার, মুন্দা মাল মান্নার আর অরোত ভোদলা আল লেখা, নে তাংহায় এড়পান বালুঘী মাইয়া কামদাস।</verse>
				<verse number="27">খোঃখানু চেপ বার্চা, বান বার্চা, ঝাড় তাকা বার্চা আউর আঃ এড়পাঘী মাইয়া হানচা; এন্নেনু আঃ এড়পাটা ধাসসেরা কেরা। ঢের বেশ্যেমসে আঃ এড়পাটা খাত্তারাকি ধাসসেরা কেরা।”</verse>
				<verse number="28">একাবাকি যীশুস তাংহায় কাত্থা বাঃনা মুন্‌জিয়াস, আবাকী আলার আসঘী শিরষানু হায়কাট মান্‌জার কেরার,</verse>
				<verse number="29">কারনে আস ধারাম গুরুর লেখা শিরষা মাল চিইয়া লাগিয়াস, মুন্দা আস সাওয়াংতি শিরষা চিইয়া লাগিয়াস।</verse>
			</chapter>
			<chapter number="8">
				<verse number="1">যীশুস একাবাকি পার্তান্তীক এত্তিয়াস বার্চাস, আবাকী ঢের আলার আসঘী খোঃখা খোঃখা কালা হেল্লেরার।</verse>
				<verse number="2">আঃ সামাই অরোত কুষ্ঠ বেরামিস যীশুস হেদ্দে বার্চাসকি মুক লিদরাসকি বাঃচাস, “এ উর্বায়ো, নিন চাহাদায় হলেম, এংগান কড়ে আউর পাক নানা অংগোদায়।”</verse>
				<verse number="3">যীশুস ক্ষেক্ষান বাড়াবাঃচাস আউর আসিন অত্তিয়াসকি বাঃচাস, “এনহু চাহাদান, নিন কড়ে আউর পাক মানা।” আবাকীম আঃ কুষ্ঠ বেরামিস কড়ে আউর পাক মান্‌জাস কেরাস।</verse>
				<verse number="4">আবাকী যীশুস আসিন বাঃচাস, “এরা, ই কাত্থান নেকানহু আম্বকে তেংগা। নিন নায়গারঘী হেদ্দে কালারকি নিংগান এদকে আউর মোসেসঘী নিয়ামনু ধার্মেসগে এগদান দাড়ে আর্গাগে লাগ্গো আদিন নানা। এন্নেনু আলার আঃখা অংগোর, নিন কড়ে মান্‌জাকায়।”</verse>
				<verse number="5">ইদিঘী খোঃখা যীশুস কাফারনাহুম শাহারনু কেরাস। আবাকী অন্টা রোমান তেলেংগারঘী প্রাধান মাহাতোস যীশুস হেদ্দে বার্চাস আউর গোহরারাসকি বাঃচাস,</verse>
				<verse number="6">“উর্বায়ো, এংহা লাউড়ীস এড়পান্তা পিটরিনু খাতেরকা রাঃদাস। আস খাইকা বেরামনু ঢের তাপলিক ক্ষাক্ষা লাগদাস।”</verse>
				<verse number="7">যীশুস আসিন বাঃচাস, “এন কালোনকি আসিন কড়ে নানোন।”</verse>
				<verse number="8">আঃ তেলেংগারঘী প্রাধান মাহাতোস যীশুসিন গোহরারকি বাঃচাস “উর্বায়ো, নিন যে এংহা এড়পানু বারোয় এন আদিঘী লায়েক মালদান। নিন খিলা বাইনুম বাঃআ, তাতেম এংহা লাউড়ীস কড়ে মানোস কালোস।</verse>
				<verse number="9">এন ই কাত্থান আখদান কারনে এংগানহু অর্তোসঘী আধিননু চালরা লাগ্গি আউর তেলেংগারহু এংহা কাত্থা লেখা চালেরনার। এন অর্তোসিন ‘কালা’ বাঃদান হলে আস কাঃদাস, দোশরা ঝানারিন ‘বারা’ বাঃদান হলে আস বার্দাস। এংহা লাউড়ীসিন ‘ইদিন নানা’ বাঃদান হলে আস আদিন নান্দাস।”</verse>
				<verse number="10">যীশুস ই কাত্থান মেনারকি হায়কাট মান্‌জাস আউর নে নে আসঘী খোঃখা খোঃখা কালা লাগিয়ার আরিন বাঃচাস, “এন নিমান মানিম বাঃআ লাগদান, এন্নে বিশুয়াস এন ইস্রায়েলেরঘী মাঝিনু একাবাকিহু মাল ইরকান।</verse>
				<verse number="11">এন নিমান বাঃআ লাগদান যে, পুরুব আউর পাছিমেন্তীক ঢের অযিহুদী আলার বারোর আউর আব্রাহাম, ইসাহাক আউর যাকোবেস সাংগে মের্খা রাঃজীনু অনা অক্কোর।</verse>
				<verse number="12">মুন্দা ঢের ইস্রায়েলিয়র, নেখায় মের্খা রাঃজীনু রাঃনা কাত্থা আরিন বাহিরি উখানু লেভেরনা মানো। আসান আলার চিখোর অলখোর আউর তাপলিকনু পাল্লে পাল্লেনু কাটরারতেম রাওর।”</verse>
				<verse number="13">খোঃখা যীশুস আঃ তেলেংগারঘী প্রাধান মাহাতোসিন বাঃচাস, “নিন কালা, নিন একান্নে বিশুয়াস নান্‌জাকায় আন্নেম মানুক।” ঠিকা আবাকীম আসঘী লাউড়ীস কড়ে মান্‌জাস কেরাস।</verse>
				<verse number="14">ইদিঘী খোঃখা যীশুস পাত্রাসঘী এড়পানু কেরাসকি এরিয়াস, পাত্রাসঘী তাং শাইস নাড়িয়ারা আউর আদ পিটরিনু বিডিরকি রাঃয়ী।</verse>
				<verse number="15">যীশুস আদিঘী ক্ষেক্ষান অত্তিয়াস, খানে সাংগে সাংগেম আদিঘী নাড়ি আম্বিয়া কেরা আউর আদ চোওচাকি যীশুসিন সেওয়া নানা হেল্লেরা।</verse>
				<verse number="16">বিইড়ী মুনখারকি কেরকা খোঃখা আলার মালদাও বোলতা ক্ষাক্ষিকা ঢের আলারিন যীশুস হেদ্দে অন্দরার বার্চার। আস বাইতা কাত্থা তারুম আঃ মালদাও বোলতা গুটঠিন খেদচাস আউর নে নে বেরামি রাঃচার আরিন হোর্মারিন কড়ে নান্‌জাস।</verse>
				<verse number="17">ইবড়া হুর্মি ঘাটচা যাতে নাবী যিশাইয়সঘী মাঝিন্তীক একা কাত্থা বাঃনা মান্‌জিকি রাঃচা আদ পুরা মানি, “আস নামহা হুর্মি কামজুড়িন চোদচাস হোচ্চাস, আউর নামহা বেরামান কড়ে নান্‌জাস। ”</verse>
				<verse number="18">যীশুস তাংহা চাইরো পাক্ষে ঢের আলারঘী ভীড় এরিয়াসকি চেলারিন সামুদারঘী দোশরা ধাসড়েনু কালাগে হুকুম চিচ্চাস।</verse>
				<verse number="19">আবাকী অরোত ধারাম গুরুস যীশুস হেদ্দে বার্চাসকি বাঃচাস, “গুরু, নিন একসান কালোয়, এনহু নিংহায় সাংগে আসানুম কালোন।”</verse>
				<verse number="20">যীশুস আসিন বাঃচাস, “চিগলাঘী লাতরা রাঃয়ী আউর মের্খান্তা ওঁড়া গুটঠিঘীহু খোতা রাঃয়ী, মুন্দা আল খাদ্দেসঘী কুক্কু উইনাঘীহু আড্ডা একসানহু মাল্লা।”</verse>
				<verse number="21">আবাকী যীশু খ্রীস্তাসনু পাত্তু অরোত আলাস বার্চাসকি বাঃচাস, “উর্বায়ো, এন আগু কালারকি এম্বাসিন কাবুর চিইয়ারকি বার্দান।”</verse>
				<verse number="22">যীশুস আসিন বাঃচাস, “কেচ্চেকা আলারদিম কেচ্চেকারিন কাবুর চিউুক, আউর নিন এংহা সাংগেম বারা।”</verse>
				<verse number="23">খোঃখা যীশুস অন্টা ডোংগানু আর্গিয়াস আউর তাংহা চেলারহু আসঘী সাংগে কেরার।</verse>
				<verse number="24">ডোংগা একাবাকি সামুদার মাঝিনু বার্চা, আবাকীম ঝাড় তাকা চোওচা আউর সামুদারতা ঢেউ ডোংগা মাইয়া খাতরা হেল্লেরা, এন্নেনু ডোংগানু আম্মে ভার্তি মানা হেল্লেরা। আঃ সামাই যীশুস খান্দরা লাগিয়াস।</verse>
				<verse number="25">আবাকী চেলার আসঘী গুসান কেরারকি আসিন গাডরারারকি খান্দারনান্তী চোওদারকি বাঃচার, “উর্বায়ো, এম সামুদারনু মুনখা লাগদাম, ইত্তারা নিংহায় খান্নে মাল্লা?”</verse>
				<verse number="26">আবাকী যীশুস আরিন বাঃচাস, “থোরে বিশুয়াসী আলারো, নিম এন্দেরগে এল্চা লাগদার?” ইদিঘী খোঃখা চোওচাসকি তাকান আউর সামুদারঘী ঢেউয়ান ধাম্কাচাসকি বাঃচাস, “থামকারায়, থিরারায়।” খানে আবাকীম ঝাড় তাকা থামকারা কেরা আউর হুর্মিদিম শান্ত মান্‌জা কেরা।</verse>
				<verse number="27">ইদিন এরারকি চেলার ঢের হায়কাট মান্‌জারকি তামহা ভিতরেম কাছনাখরা লাগিয়ার, “ইস নে, তাকা আউর সামুদারহু ইসঘী কাত্থান মিনি?”</verse>
				<verse number="28">ইদিঘী খোঃখা যীশুস আউর তাংহা চেলার গালীল সামুদার কাট্টারকি গাদারীয়ারঘী প্রাদেশনু আর্সিয়ার। আবাকী মালদাও বোলতা ক্ষাক্ষিকা দু’ঝান আলার কাবুর আড্ডান্তী উর্খিয়ারকি আসঘী মুন্দভারে বার্চার। আর এন্নে ঢের এল্চেকা লেখা রাঃচার যে, আঃ ডাহারে তারু নেহু কালা পোল্লা লাগিয়ার।</verse>
				<verse number="29">আর গাডরারারকি বাঃচার, “হে ধার্মেসঘী খাদ্দায়, এমহা সাংগে নিংহা এন্দেরা নালাখ? সামাই মাল মান্নুম নিন এমান দান্ডে আউর কালপাগে ইসান বারেচ্কায়?”</verse>
				<verse number="30">আরঘী হেদ্দেন্তী থোরেটা গেচ্ছা অন্টা কোহালে কিস্সীঘী পাল মেনা লাগিয়া।</verse>
				<verse number="31">আবাকী মালদাও বোলতা গুটঠি যীশুসিন গোহরারারকি বাঃচার, “নিন যদি এমান গেচ্ছা নানা বেদ্দেদায় হলে আঃ কিস্সী পালঘী মাঝিনু তাইয়া চিইয়া।”</verse>
				<verse number="32">যীশুস আরিন বাঃচাস, “আন্নেম কালা।” আবাকীম মালদাও বোলতার আরঘী মাঝিন্তীক উর্খারকি কিস্সীঘী মাঝিনু কেরার আউর হুর্মি কিস্সী গুটঠি পার্তাঘী ধাসড়েন্তী ভোংগোতে কালারকি সামুদারঘী মাঝিনু মুনখারকি কেচ্চা কেরা।</verse>
				<verse number="33">আবাকী নে নে কিস্সীঘী পালান মেন্তা লাগিয়ার আর ভোংগোতে শাহারনু কেরারকি এন্দরা ঘাটচা আঃ বারেনু আউর মালদাও বোলতা ক্ষাক্ষিকা আলারঘী বারেনু হোর্মারিন আখতাচার।</verse>
				<verse number="34">আবাকী শাহারতা হোর্মা আলার যীশুস সাংগে মিলিরনা খাতরী কেরার। যীশুস সাংগে মিলিরনাঘী খোঃখা আলার গোহরারারকি আসিন আরঘী আড্ডান্তী চালি কালা গানিয়ার।</verse>
			</chapter>
			<chapter number="9">
				<verse number="1">খোঃখা যীশুস ডোংগানু আর্গিয়াসকি সামুদার কাট্টারকি তাংহায় শাহারনু বার্চাস।</verse>
				<verse number="2">আবাকী কায়েক’ঝান আলার পিটরিনু বেডিরকা রাচ্কা অরোত অবশ বেরামিসিন আসঘী হেদ্দে অন্দরার। আঃ আলারঘী বিশুয়াস এরারকি যীশুস আঃ বেরামিসিন বাঃচাস, “এ খাদ্দায়ো, সাহাস নানা। নিংহা হুর্মি গুনহান ছেমা নান্না মান্‌জা।”</verse>
				<verse number="3">আবাকী কায়েক’ঝান ধারাম গুরুর কায়া কায়ানু বাঃআ লাগিয়ার, “ই আলাসটা ধার্মেসিন দুশা লাগদাস।”</verse>
				<verse number="4">যীশুস আরঘী কায়ান্তা সোচনান আঃখা অংগিয়াসকি বাঃচাস, “নিম এন্দেরগে কায়া কায়ানু মালদাও সোচআ লাগদার?</verse>
				<verse number="5">এগদা বাঃনা সোজহা, ‘নিংহা গুনহা ছেমা নান্না মান্‌জা,’ নাকা ‘নিন চোওয়ারকি একা কুদ্দা’?</verse>
				<verse number="6">মুন্দা নিম যেনু আঃখা অংগোদার, ই ধার্তীনু গুনহা ছেমা নান্নাঘী ক্ষেমতা আল খাদ্দেসঘী রাঃয়ী” ই গুটি বাঃআরকি আস আঃ অবশ বেরামিসিন বাঃচাস, “চোওয়া, নিংহা পিটরিন চোওদারকি এড়পা চালি কালা।”</verse>
				<verse number="7">আবাকী আস চোওয়ারকি তাংহা এড়পানু চালি কেরাস।</verse>
				<verse number="8">আলার ই ঘাটনান এরারকি এল্চিয়ার, আরু ধার্মেস আলারিন এন্নে ক্ষেমতা চিচ্চাস বাঃআরকি ধার্মেসঘী অহমা নানা লাগনার।</verse>
				<verse number="9">যীশুস একাবাকি আসতেক কালা লাগিয়াস আবাকী ডাহারেনু মাথিয়াস নামেনু অরোত আলাসিন খাজনা চোওদনা এড়পানু অক্কোনান এরিয়াস। যীশুস আসিন বাঃচাস, “এংহা সাংগে বারা, এংহা চেলা মানা।” মাথিয়াস আবাকীম চোওচাসকি আসঘী সাংগে কেরাস।</verse>
				<verse number="10">ইদিঘী খোঃখা যীশুস মাথিয়াসঘী এড়পানু অনা উক্কিয়াস। আবাকী ঢের খাজনা চোওদুর আউর গুনহা আলার বারারকি যীশুস আউর আসঘী চেলার সাংগে অনা মোঃখা উক্কিয়ার।</verse>
				<verse number="11">আদিন এরিয়ারকি ফারীশীগার যীশুসঘী চেলারিন মেন্‌জার, “নিমহা গুরুস এন্দেরগে খাজনা চোওদুর আউর গুনহা আলারঘী সাংগে অন্দাস মোখদাস?”</verse>
				<verse number="12">ই কাত্থা মেনারকি যীশুস বাঃচাস, “কড়ে আলার খাতরী ডাক্তারেরঘী দারকার মাল্লা, মুন্দা বেরামি আলার খাতরীম ডাক্তারেরঘী দারকার রাঃয়ী।</verse>
				<verse number="13">‘এন দায়া এরাগে বেদ্দেদান, ওঁড়া খাখান দাড়ে আর্গানা মালা’ নেমহা পুথিন্তা ই কাত্থাঘী মানে এন্দরা, আদিন কালারকি বেদ্দাকি অথরা। নে ধার্মেপাত্তু, আরিন এন মেখাগে মাল বারেচ্কান, মুন্দা গুনহা আলারিন এন মেখাগে বারেচ্কান।”</verse>
				<verse number="14">খোঃখা যোহানেসঘী চেলার যীশুস হেদ্দে বারারকি বাঃচার, “এম আউর ফারীশীর এতো উপাস নান্দাম, মুন্দা নিংহা চেলার এন্দেরগে উপাস মাল নান্নার?”</verse>
				<verse number="15">যীশুস আরিন বাঃচাস, “গাবরুস সাংগে রাঃতে কা বেন্‌জা এড়পান্তা পাহিয়ার তাপলিক নানাগে অংগোনার? মুন্দা সামাই বারা লাগি, একাবাকি গাবরুসিন আরঘী হেদ্দেন্তী হোওনা কাঃনা মানো। আঃ সামাই আর উপাস নানোর।</verse>
				<verse number="16">পাচ্চা কিচরীনু নেকিম পুনা কিচরীঘী টুকরা তারু তালি মাল চিইনার, কারনে খোঃখা আঃ পাচ্চা কিচরীন্তী পুনা তালি খাচরী কালি, আউর আন্নেনু আঃ খাচেরকা আড্ডা’ঠু আরু কোহা মানি কালি।</verse>
				<verse number="17">পাচ্চা চাপটাঘী বেগনু নেহু রক্কা দ্রাক্ষারাশি মাল উইনার। উইনার হলে বেগ গুটঠি চাররারকি আঃ দ্রাক্ষারাশি খাতরি কালি আউর বেগ গুটঠিহু বেগড়ারি কালি। আলার পুনা চাপটাঘী বেগনুম রক্কা দ্রাক্ষারাশি উইনার; আন্নেনু দু’নোদিম বাছরি।”</verse>
				<verse number="18">যীশুস আলারিন একাবাকি ই হুর্মি কাত্থা বাঃআ লাগিয়াস, আবাকী অরোত যিহুদী মাহাতোস আসঘী হেদ্দে বার্চাস আউর আসিন গোড় লাগ্গিয়াসকি বাঃচাস, “এংহা কুকোয় অংগুর আগুম কেচ্চা কেরা। মুন্দা নিন বারারকি আদিঘী মাইয়া ক্ষেক্ষা উইয়া, তাতেম আদ উজ্জা চোও।”</verse>
				<verse number="19">আবাকী যীশুস আউর আসঘী চেলার চোওচারকি আসঘী সাংগে কেরার।</verse>
				<verse number="20">আঃ সামাই অরোত যানানা খোঃখা তারতিক যীশুস হেদ্দে বার্চাকি আসঘী চাদোরঘী কোড়ান কাপ্পিয়া। যানানাটা বারো বাছারতি খেশোস্রাব বেরামনু ভোগআ লাগিয়া।</verse>
				<verse number="21">আদ কায়া কায়ানু সোচআ লাগিয়া, যদি আদ খিলা আসঘী কিচরীন অত্তা অংগি হলেম কড়ে মানো কালো।</verse>
				<verse number="22">যীশুস কির্রারকি আদিন এরা অংগিয়াসকি বাঃচাস, “আয়ো, সাহাস নানায়। নিন বিশুয়াস নান্‌জিকি বাঃআরকি কড়ে মান্‌জিকি।” আঃ সামাইতিম যানানাটা কড়ে মান্‌জা।</verse>
				<verse number="23">ইদিঘী খোঃখা যীশুস আঃ যিহুদী মাহাতোসঘী এড়পানু কেরাস। আসান আস এরিয়াস, মুরলি আস্সুর আসান রাঃনার আউর আলার হই চই নানা লাগনার।</verse>
				<verse number="24">খানে যীশুস বাঃচাস, “নিম বাহিরি কালা। কুকোয়টা মাল কেচ্চা, আদ খান্দরা লাগি।” ই কাত্থান মেনারকি আর আলখা আলখি নানা লাগিয়ার।</verse>
				<verse number="25">আলারিন অথরনা চিইনা খোঃখা আস ভিতরা কেরাসকি কুকোয়ঘী ক্ষেক্ষান ধার্চাস, আন্নেনু আদ চোওয়ারকি উক্কিয়া।</verse>
				<verse number="26">ই ঘাটনাঘী কাত্থা আঃ প্রাদেশঘী হুর্মি আড্ডানু ছোড়ারা কেরা।</verse>
				<verse number="27">যীশুস আঃ আড্ডান আম্বারকি কাঃনা সামাই দু’ঝান আন্ধরা আলার আসঘী খোঃখা খোঃখা একা হেল্লেরা। আর গাডরারারকি বাঃআ লাগনার, “এ দাউদেসঘী গুষ্ঠিন্তা আল, এমান দায়া নানা।”</verse>
				<verse number="28">যীশুস এড়পা কোরনা খোঃখা আঃ আন্ধরা আলার আসঘী হেদ্দে বার্চার। আবাকী আস আরিন বাঃচাস, “নিম কা বিশুয়াস নান্দার, এন ই নালাখান নানাগে অংগোদান?” আর বাঃচার, “হাঃয়ী উর্বায়ো, নান্দাম।”</verse>
				<verse number="29">আস আরঘী খান্নে অত্তিয়াসকি বাঃচাস, “নিম একান্নে বিশুয়াস নান্‌জেকার, নিমহা মাইয়া আন্নেম মানুক।”</verse>
				<verse number="30">আউর আবাকীম আরঘী খান্নে খোল্লোরা কেরা। যীশুস আরিন বেশ্যেম মানা নান্‌জাস আউর বাঃচাস,</verse>
				<verse number="31">“এরা, নেহু যেনু আঃখা পোল্লোনার।” মুন্দা আর বাহিরি কেরারকি আঃ প্রাদেশঘী হুর্মি আড্ডানু আসঘী কাত্থান আখতাচার।</verse>
				<verse number="32">আঃ দু’ঝান আলার একাবাকি চালি কালা লাগিয়ার, আবাকী আলার মালদাও বোলতানু ক্ষাক্ষিকা অরোত কংকা আলাসিন যীশুস হেদ্দে অন্দরার।</verse>
				<verse number="33">যীশুস আঃ মালদাও বোলতান খেদনাঘী খোঃখা আঃ আলাসটা কাত্থা বাঃআ লাগদাস। আন্নেনু হোর্মার হায়কাট মান্‌জারকি বাঃচার, “ইস্রায়েল রাঃজীনু ইকলাহু ই রাকাম মাল এত্থেরা।”</verse>
				<verse number="34">আবাকী ফারীশীর বাঃচার, “আস মালদাও বোলতাঘী বেলাসঘী সাহাড়ানু মালদাও বোলতান খেদ্দাস।”</verse>
				<verse number="35">যীশুস শাহার শাহারনু আউর পাদ্দা পাদ্দানু কেরাসকি যিহুদীরঘী সামাজ এড়পানু শিরষা চিইয়া লাগিয়াস আউর মের্খা রাঃজীঘী বারেনু দাও বাচান প্রাচার নানা লাগিয়াস। আদিন আম্বারকিহু আস আলারঘী হুর্মি রাকাম বেরামানহু কড়ে নান্‌জাস।</verse>
				<verse number="36">আলারঘী ভীড় এরারকি আরঘী খাতরী আসঘী মায়া মান্‌জা, কারনে আর মাহড়াস মালকা মেড়হো পাল হাবড়ারকা আউর মাউড়িয়ার লেখা রাঃচার।</verse>
				<verse number="37">আবাকী যীশুস আসঘী চেলারিন বাঃচাস, “মানিম খান্‌জপা ঢের, মুন্দা নালাখনানু আলার থোরে।</verse>
				<verse number="38">আদি খাতরী খান্‌জপাঘী মালিকেস হেদ্দে নিম গোহরারা, যেনু আস তাংহা খান্‌জপা খোয়না খাতরী নালাখনানুরিন তাইদাস চিইদাস।”</verse>
			</chapter>
			<chapter number="10">
				<verse number="1">যীশুস তাংহা বারো’ঝান চেলারিন মেখিয়াস আউর মালদাও বোলতান খেদাগে আউর ঢের রাকাম বেরামান কড়ে নানাগে ক্ষেমতা চিচ্চাসকি তাইয়াস।</verse>
				<verse number="2">আঃ বারো’ঝান তাইকারঘী নামে মান্‌জা; পাহিলা শিমোন, নেকান পাত্রাস বাঃনা মানি, ইদিঘী খোঃখা আসঘী ভাইয়োস আন্দ্রিয়াস, সিবদিয়সঘী কুক্কোস যাকোব আউর আসঘী ভাইয়োস যোহান;</verse>
				<verse number="3">ফিলিপ আউর বার্থলোমিয়, থোমাস আউর খাজনা চোওদু মাথিয়াস; আলফ্রেডেসঘী কুক্কোস যাকোব আউর থাদেয়;</verse>
				<verse number="4">রাঃজী দুলারু শিমোন আউর যীশুসিন নে মুদাইয়েরঘী ক্ষেক্ষানু ধার্তারকি চিচ্চিকা রাঃচাস আঃ যিহুদা ইস্কারিয়।</verse>
				<verse number="5">যীশুস বারো’ঝানারিন ই হুকুম চিচ্চাসকি তাইয়াস, নিম অযিহুদীরঘী খুরিনু বা শামারিয়াঘী একাম নাগারনু কালা আম্বকে।</verse>
				<verse number="6">মুন্দা ইস্রায়েল জাতিয়ারঘী এবসেরকা মেড়হোরঘী হেদ্দে কালা।</verse>
				<verse number="7">নিম আরঘী হেদ্দে কাঃতে কাঃতে ই কাত্থা প্রাচার নানা, মের্খা রাঃজী হেদ্দে আর্সিয়া কেরা।</verse>
				<verse number="8">নিম কালারকি বেরামিরিন কড়ে নানা, কেচ্চেকারিন জীয়া চিইয়া, কুষ্ঠ বেরামিরিন কড়ে নানা আউর মালদাও বোলতারিন খেদাবাঃআ। নিম ই হুর্মি নালাখ মাংনাম নানা, কারনে নিম আঃ ক্ষেমতা মাংনাম ক্ষাক্ষিকার।</verse>
				<verse number="9">নিমহা কাড়মান্তা পেটোয়ারনু নিম সোনা, রুপা বা পায়সা কাউড়ি সাংগে আম্বকে হোওয়া।</verse>
				<verse number="10">ডাহারেনু একো বারি একাম বেগ, বাগ্গে কিচরী আউর নাগরা আম্বকে হোওয়া। একাম টেম্পাহু মালা, কারনে এন বাঃআ লাগদান নালাখনানুস আসঘী অন্না মোখনা ক্ষাক্ষস।</verse>
				<verse number="11">নিম একাম শাহার আউর পাদ্দানু কাঃদার আসান অরোত ঠিকা আল বেদ্দারকি হোওকে আউর দোশরা এসানুম মাল কাঃনা গুটি আসঘী এড়পানুম রাঃকে।</verse>
				<verse number="12">একাবাকি নিম আঃ এড়পাঘী ভিতরা কোরোর আঃ সামাই আরিন দাওহাল আখতাকে আউর বাঃকে, “নিমহা শালসান্ত মানুক।”</verse>
				<verse number="13">আঃ এড়পান্তা আলার যদি নিমান দাওহাল আখতানার হলে আর আঃ শালসান্ত ক্ষাক্ষানাঘী লায়েক আল। মুন্দা আর যদি নিমান মাল ইন্‌জিরনার হলে শালসান্ত নিমহা হেদ্দে কির্রারকি বারুক।</verse>
				<verse number="14">যদি নেকিম নিমান মাল ইন্‌জিরোর বা নিমহা কাত্থান মাল মেনোর হলে আঃ এড়পা বা পাদ্দান্তী চালি কালো বাকি আসানুম নিমহা ক্ষেড্ডেন্তা ধুলিন খেত্তেকে।</verse>
				<verse number="15">এন নিমান মানিম বাঃআ লাগদান, মাহা রায়বাড়ীঘী উল্লানু আঃ পাদ্দান্তা দাশা সদোম আউর ঘোমরা শাহারঘী আলারতিহু ঢের এল্চেনা লেখা মানো।</verse>
				<verse number="16">হুশিয়ার! এরা, নেকড়ে লাকড়াঘী মাঝিনু মেড়হো লেখাম এন নিমান তাইয়া লাগদান। ই খাতরী নেররে লেখা হুশিয়ার আউর পেরোয়া লেখা নারমিয়া মানা।</verse>
				<verse number="17">মুন্দা আলারতি হুশিয়ার রাঃকে, কারনে আলার রায়বাড়ীন্তা আলার হেদ্দে নিমান ধার্তারকি নিমান সামাজ এড়পানু টেম্পা তারু লোওর।</verse>
				<verse number="18">এংহা চেলা মান্না খাতরী শাসানদাতা আউর বেলারঘী মুন্দভারে নিমান হোওনা মানো, আঃ সামাই আরঘী হেদ্দে আউর অযিহুদীরঘী হেদ্দে নিম এংহা বারেনু গাওয়াহী চিইয়াগে মোকা ক্ষাক্ষর।</verse>
				<verse number="19">আলার একাবাকি নিমান ধারারকি হোওর কালোর, আবাকী একাসে বাঃআগে লাগ্গো বা এন্দরা বাঃআগে লাগ্গো, আদিন হোওয়ারকি আম্বা সোচআ, কারনে এন্দরা বাঃআ লাগ্গো আদিন ঠিকা সামাইনু নিমহা বাইনু যোগাবাঃআরকি চিইনা মানো।</verse>
				<verse number="20">নিমিম যে বাওর আদ মালা, মুন্দা নিমহা ধার্মে বাঙ্গাসঘী বোলতাস নিমহা মাঝিন্তী কাত্থা বাওস।</verse>
				<verse number="21">ভাইয়োস ভাইয়োসিন আউর তাম্বাস তাংদাসিন পিটনা খাতরী ধার্তোস চিওস। খাদ্দে খার্রার তাংগিয়ো তাম্বারঘী বিড়দোনু ইজোরকি আরিন পিটতোর।</verse>
				<verse number="22">এংহা নামে খাতরী হোর্মার নিমান ঘিন্না নানোর, মুন্দা মুন্‌জুরনা গুটি নে থিরারোরকি রাওর, আরিম বাছরোর।</verse>
				<verse number="23">একাম পাদ্দান্তা আলার একাবাকি নিমহা মাইয়া খিলপাত নানোর, আবাকী নিম দোশরা পাদ্দানু ভোংগারকি কালকে। এন নিমান মানিম বাঃআ লাগদান, ইস্রায়েল রাঃজীঘী হুর্মি শাহার আউর পাদ্দানু নিমহা প্রাচার নালাখ মুন্‌জুনাঘী আগুম আল খাদ্দেস বারোস।</verse>
				<verse number="24">গুরুসতি চেলাস কোহা মালা, আউর মালিকেতিহু লাউড়ীস কোহা মালা।</verse>
				<verse number="25">চেলাস যদি গুরুস লেখা মানা অংগোদাস আউর লাউড়ীস যদি মালিকেস লেখা মানা অংগোদাস, হলেম দাওলে। এড়পান্তা মালিকেসিন একাবাকি আর বেলসবুল বাওর, আবাকী এড়পান্তা দোশরা আলারিন আরু একড়হেম বেলসবুল বাওর।</verse>
				<verse number="26">নে নিমান তাপলিক চিইনার আরিন আম্বা এল্চা, কারনে নুড্ডুকা হুর্মিদিম এদনা মানো আউর মাল আখনা হুর্মিন আখতানা মানো।</verse>
				<verse number="27">উখানু এন এগদান বাচ্কান, এন চাহাদান আদিন নিম বিল্লিনু বাঃআ। আউর এন নিমান এগদান খেব্দানু বাচ্কান, এন চাহাদান আদিন নিম ছাদঘী মাইয়ান্তী গাডরারারকি আখতা।</verse>
				<verse number="28">নে নিমহা দেহান পিটা অংগোনার, আরিন আম্বা এল্চা, কারনে আর নিমহা বোলতান নাশ নানা পোলনার। মুন্দা নে দেহা আউর বোলতা দু’নোনুম নারাগনু নাশ নানা অংগোদাস, খিলা আসিনুম এল্চা।</verse>
				<verse number="29">দু’ঠু চোরো ওঁড়া কা অন পায়সানু মাল বিশরি? আন্নুহু নিমহায় বাঙ্গাসঘী হুকুম আম্বারকি আবড়াঘী অন্টাহু খাজ্জেনু মাল খাতরি।</verse>
				<verse number="30">এন্নে কা, নিমহা কুক্কুন্তা চুটটি গুটঠিহু আসঘী গানেচ্কা রাঃয়ী।</verse>
				<verse number="31">আদি খাতরী নিম আম্বা এল্চা। কারনে ঢের চোরো ওঁড়ান্তীহু নিম ঢের বাগ্গু দামী।</verse>
				<verse number="32">নেকিম আলারঘী মুন্দভারে এংগান তেংগেরনার, এনহু মের্খান্তা বাঙ্গাসঘী মুন্দভারে আসিন তেংগোরোন।</verse>
				<verse number="33">মুন্দা নেকিম আলারঘী মুন্দভারে এংগান মাল তেংগেরনার, এনহু মের্খান্তা ধার্মে বাঙ্গাসঘী মুন্দভারে আসিন মাল তেংগোরোন।</verse>
				<verse number="34">ই কাত্থা আম্বকে সোচআ যে এন ধার্তীনু শালসান্ত চিইয়াগে বারেচ্কান, মুন্দা আলারিন আলারঘী বিড়দোনু ইজতাগে বারেচ্কান।</verse>
				<verse number="35">ই ঘাটনান ঘাটাবাঃগে বারেচ্কান, “কুক্কোসিন তাম্বাসঘী বিড়দোনু, কুকোয়ান তাংগিয়োঘী বিড়দোনু আউর পুতোওয়িন শাইসঘী বিড়দোনু ইজতাগে বারেচ্কান।</verse>
				<verse number="36">তাংহা পাহিয়ারদিম মানোর অরোত আলারঘী হুর্মিন্তী কোহা মুদাই। ”</verse>
				<verse number="37">নেকিম এংগানতি তাংহায় তাংগিয়ো তাম্বারিন বাগ্গু দুলার নান্দাস, আস এংহা চেলা মানাগে লায়েক মালদাস। আউর নে তাংহায় কুক্কোসিন বা কুকোয়ান এংগানতি বাগ্গু দুলার নান্দাস, আস এংহা চেলা মানাগে লায়েক মালদাস।</verse>
				<verse number="38">নেকিম তাংহা ক্রুশান চোওদারকি এংহা ডাহারেনু মাল একনার, আস এংহা চেলা মানাগে লায়েক মালদাস।</verse>
				<verse number="39">নে তাংহা জীয়ান বাছাবাঃআ বেদ্দাস, আস আদিন এবসোস; মুন্দা নে এংহা খাতরী আসঘী জীয়ান দাড়ে আর্গোস, আস তাংহায় জীয়ান কির্রারকি ক্ষাক্ষস।</verse>
				<verse number="40">নেকিম নিমান ইন্‌জিরনার, আস এংগানুম ইন্‌জিরদাস। আউর নে এংগান ইন্‌জিরোস, আস তো নে এংগান তাইয়াস আঃ ধার্মেসিনুম ইন্‌জিরদাস।</verse>
				<verse number="41">নেকিম যদি নাবীসিন নাবী বাঃআরকি ইন্‌জিরদাস, হলে আঃ নাবীস একা পুরুস্কার ক্ষাক্ষস আসহু আঃ পুরুস্কার ক্ষাক্ষস। অরোত ধার্মেপাত্তু আলাসিন যদি নেকিম ধার্মেপাত্তু বাঃআরকি ইন্‌জিরদাস, হলে ধার্মেপাত্তুস একা পুরুস্কার ক্ষাক্ষস আসহু আঃ পুরুস্কার ক্ষাক্ষস।</verse>
				<verse number="42">ই সান্নি আলারঘী মাঝিনু নেকানুম যদি এংহা চেলা বাঃআরকি নেকিম খিলা অন গিলাস কিরনা আম্মে চিইনার, এন মানিম বাঃআ লাগদান, আসহু তাংহায় পুরুস্কার ক্ষাক্ষস।</verse>
			</chapter>
			<chapter number="11">
				<verse number="1">ই লেখা যীশুস তাংহা বারো’ঝান চেলারিন হুকুম চিইনা মুন্‌জুকা খোঃখা যিহুদীরঘী পাদ্দা পাদ্দানু আলারিন শিরষা চিইনা আউর প্রাচার নান্না খাতরী আঃ আড্ডান আম্বারকি চালি কেরাস।</verse>
				<verse number="2">একাবাকি আসনানদাতা যোহানেস জেহেলতি খ্রীস্তাসঘী নালাখ বারেনু মেনা অংগিয়াস, আবাকী তাংহা চেলারতি আসিন মেনাগে তাইয়াস,</verse>
				<verse number="3">“নিনিম কা আঃ খ্রীস্তায়, নেখায় খাতরী এম খাঃপা লাগদাম? নাকা এম আরু দোশরা নেখাদিম বার্নান ক্ষাপোম?”</verse>
				<verse number="4">যীশুস উত্তারনু আরিন বাঃচাস, “কালা, নিম এন্দরা মেন্‌জেকার আউর ইরকার আদিন যোহানেসিন তেংগা;</verse>
				<verse number="5">আন্ধরার এরা অংগা লাগনার, লাংড়ার একা অংগা লাগনার, কুষ্ঠ বেরামির কড়ে মানা লাগনার, বাহিরার মেনা অংগা লাগনার, কেচ্চেকা আলার উজ্জারকি চোওয়া লাগনার; আউর গারীবির হেদ্দে দাও বাচান প্রাচার নান্না মানা লাগি।</verse>
				<verse number="6">আউর আরিম ধান্যা, নে এংগান ইন্‌জিরনা খাতরী কায়ানু একাম মাল ধুকচুকুরনার।”</verse>
				<verse number="7">একাবাকি যোহানেসঘী চেলার চালি কালা লাগিয়ার, আবাকী যীশুস আলার হেদ্দে যোহানেসঘী বারেনু বাঃআ হেল্লেরাস, “নিম একাবাকি যোহানেসিন মরু খুরিনু এরাগে কেরকা রাচ্কার, আবাকী এন্দরা এরা বিদ্দিকা রাচ্কার, অরোত কামজুড়ি আলাসিন? একাবাকিহু মালা।</verse>
				<verse number="8">হলে এন্দরা এরা কেরকা রাচ্কার? অন্টা দাওলে কিচরী আত্তিকা আলাসিন? একাবাকিহু মালা! নে দাওলে কিচরী আত্তানার, আর তো বেলারঘী এড়পানু রাঃনার।</verse>
				<verse number="9">হলে এন্দেরগে কেরকা রাচ্কার? অরোত নাবীসিন এরনা খাতরী? হাঃয়ী, এন নিমান বাঃআ লাগদান, আস অরোত নাবীরতি মাহান।</verse>
				<verse number="10">ইসিম আঃ আলাস, নেখায় বারেনু পুথিনু লিখিচ্কা রাঃয়ী, “মেনা, এন নিংহায় আগুম এংহায় কাত্থা চেডুসিন তাইয়া লাগদান। আস নিংহায় আগু কালারকি নিংহায় ডাহারেন সাপড়োস। ”</verse>
				<verse number="11">এন নিমান মানিম বাঃআ লাগদান, যানানা আলারঘী কক্ষেনু কুন্দুরকা আলারঘী মাঝিনু আসনানদাতা যোহানেসতি মাহান আর নেহু মাল্লার, মুন্দা মের্খা রাঃজীনু নে হোর্মারতি সান্নি আলাস, আস আসতিহু মাহান।</verse>
				<verse number="12">আউর আসনানদাতা যোহানেসঘী সামাইতি আক্কুন গুটি মের্খা রাঃজী ঢের সাওয়াং সাংগে আগুয়ারারকি বারা লাগি, আউর সাওয়াংগিয়া আলার আদিন জেদ নানারকি পাটকার ধারারকি আধিকার নানা লাগনার।</verse>
				<verse number="13">যোহানেসঘী বার্নাঘী আগু গুটি এন্দরা এন্দরা ঘাটো, আবড়া হুর্মিঘী বারেনু হোর্মা নাবীর আউর মোসেসঘী আনকা পেশকাঘী মাঝিনু হুল্লু বাচান গুটঠি বাঃনা মান্‌জিকি রাঃচা।</verse>
				<verse number="14">আউর নিম যদি বিশুয়াস নান্না খাতরী রাজি মান্দার, হলে আখোর যে, একা এলিওসঘী বার্না কাত্থা রাঃচা, ইসিম আঃ আলাস।</verse>
				<verse number="15">নেখায় মেন্না লেখা খেব্দা রাঃয়ী, আর মেনুক।</verse>
				<verse number="16">মুন্দা এন ই সামাইতা আলারিন নেখায় সাংগে তুলনা নানোন? ইর এন্নে খাদ্দে খার্রার লেখা, নে হাটখোলানু অক্কারকি তামহা সাংগুয়ারিরিন নালিশ চিইনারকি বাঃনার,</verse>
				<verse number="17">“এম নিমহায় খাতরী রিঝিরনাঘী পেড়ে উরকাম, মুন্দা নিম মাল বিচ্চিকার; এম নিমহা খাতরী তাপলিকঘী ডান্ডী পাড়কাম, মুন্দা নিম মাল চিখকার।”</verse>
				<verse number="18">কারনে যোহানেস বার্চাসকি মাল অন্ডাস মোক্ষাস; খানে আলার বাঃনার যে, আসিন মালদাও বোলতা ধার্চা।</verse>
				<verse number="19">আল খাদ্দেস বার্চাসকি আসমা আউর দ্রাক্ষারাশিন অন্ডাস মোক্ষাস, খানে আলার বাঃনার, “আদা এরা, অরোত হারগিল্লাস আউর মদারুস। আস খাজনা চোওদুরঘী আউর গুনহা আলারঘী সাংগুয়ারি হিকদাস।” মুন্দা নেখায় জীয়ানু ধার্মেসঘী লুর রাঃয়ী, ধার্মেসঘী লুর আরঘী নালাখতি সাচ বাঃআরকি সাবুত মানি।</verse>
				<verse number="20">যীশুস একা একা শাহারনু তাংহায় হুর্মিন্তী বাগ্গে হায়কাট নালাখ নান্‌জাকা রাঃচাস, আঃ হুর্মি শাহারতা আলারিন ছি্ ছি্ নানা হেল্লেরার, কারনে আর তামহা কায়া মাল কির্তাচার।</verse>
				<verse number="21">ছি্ কোরাসিন শাহারতা আলারো! ছি্ বেতসেদা শাহারতা আলারো! কারনে নিমহায় মাঝিনু একা হুর্মি হায়কাট নালাখ নান্না মান্‌জিকি রাঃচা, আবড়া হুর্মি যদি সোর আউর সিদোন শাহারনু নান্না হলে, ঢের উল্লা আগুম আর চট আত্তারকি চিন্দিঘী মাইয়া অক্কারকি গুনহান্তী তামহা কায়ান কির্তোর দানেক।</verse>
				<verse number="22">মুন্দা এন নিমান বাঃআ লাগদান, শালিস উল্লানু সোরতা আউর সিদোনতা আলারঘী দাশা নিমহায়তি বাগ্গে সাহানা লেখা মানো। কারনে নিম এংহায় হায়কাট নালাখ ইরকার, মুন্দা নিম কায়া মাল কির্তাচ্কার।</verse>
				<verse number="23">আউর এ কাফারনাহুমতা আলারো, নিম নাকা মের্খা গুটি মাইয়া আর্গোর? মালা, নিম কেচ্চেকারঘী রাঃনা আড্ডানু এত্তোর কালোর; কারনে একা হুর্মি হায়কাট নালাখ নিমহায় মাঝিনু নান্না মান্‌জা, আঃ হুর্মি নালাখান সদোমনু নান্না হলে আসতালান্তা আলার ইন্না গুটি টিকারকি রাওর পাকেন।</verse>
				<verse number="24">মুন্দা এন নিমান বাঃআ লাগদান, “শালিসঘী উল্লানু নিমহায় দাশান্তী সদোম শাহারতা আলারঘী দাশা বাগ্গে সাহানা মানো।”</verse>
				<verse number="25">আঃ সামাই যীশুস বাঃচাস, “এ বাঙ্গায়ো, নিনিম মের্খা আউর ধার্তীঘী উর্বায়ো। এন নিংহায় ধানিয়াবাদ নানা লাগদান, কারনে নিন জ্ঞায়ানী আউর লুর রাচ্কা আলারঘী হেদ্দেন্তী ই বারে গুটঠি নুডারকি উইকায়, মুন্দা খাদ্দে খার্রার লেখা আলার হেদ্দে আখতাচ্কায়।”</verse>
				<verse number="26">হাঃয়ী বাঙ্গায়ো, নিংহায় চাহানা লেখাম ইদ মান্‌জা।</verse>
				<verse number="27">“এংহায় বাঙ্গাস হুর্মি নালাখঘী ভারান এংগাগে চিচ্চাস। বাঙ্গাস আম্বারকি খাদ্দেসিন আরু নেহু মাল আখনার, আউর খাদ্দেস আম্বারকি আরু নেহু বাঙ্গাসিন মাল আখনার। খাদ্দেস নেখায় হেদ্দে বাঙ্গাসিন আখতাগে বেদ্দিয়াস, খিলা আরিম আসিন আখনার।</verse>
				<verse number="28">“এ খাড়দিকা বিড়দিকা হোর্মা আলারো, এংহায় হেদ্দে বারা, এন নিমাগে খান্নে এখরাগে চিওন।</verse>
				<verse number="29">আড্ডো একাসে তাংহায় ঘাড়নু পাগসি চিইডী, ঠিকা আঃ লেখাম নিন নিংগান এংহা মাইয়া সোপআ চিইয়া আউর এংহা হেদ্দেন্তী শিরষা হোওয়া, কারনে এংহায় চাইল বাইল নারাম আউর নারমিয়া কায়া; এন্নেনু নিম তাংগা তিংগা কায়া খাতরী খান্নে এখের্নান ক্ষাক্ষর।</verse>
				<verse number="30">কারনে একা পাগসিন এন নিংহায় মাইয়া চিচ্চিকান, আদ আলঘেম চেড়আ অংগোর আউর একা বোঝহা এন নিংগাগে চিওন, আইয়া অত্থা মালা।”</verse>
			</chapter>
			<chapter number="12">
				<verse number="1">আঃ সামাই যীশুস খান্নে এখের্না উল্লানু গোহম খাল্লেঘী মাঝিন্তী কালা লাগিয়াস। তাংহা চেলারঘী কিড়া লাগ্গিকি রাঃচা, খানে আর গোহমঘী বাইল খাচ্চারকি মোঃখা লাগিয়ার।</verse>
				<verse number="2">আদিন এরারকি ফারীশীর যীশুসিন বাঃচার, “ধারামঘী নিয়াম লেখা খান্নে এখের্না উল্লানু এগদা নান্না দারকার মালা, এরা, নিংহায় চেলার আদিনুম নানা লাগনার।”</verse>
				<verse number="3">যীশুস আরিন বাঃচাস, “দাউদেস আউর তাংহা সাংগুয়ারিরঘী একাবাকি কিড়া লাগ্গিকি রাঃচা, আবাকী আর এন্দরা নান্‌জাকা রাঃচার, আদিন কা নিম মাল আখদার?</verse>
				<verse number="4">আস তো ধার্মেসঘী এড়পানু বারারকি মুন্দভারেন্তা আসমান মোক্কা রাঃচাস। দাউদেসঘী আউর তাংহা সাংগুয়ারিরঘী আদিন মোখনা ঠিকা মাল রাঃচা, কারনে আদিন খিলা নায়গারদিম মোঃখা লাগিয়ার।</verse>
				<verse number="5">ইদিন আম্বারকিহু নিম কা মোসেসঘী লিখিচ্কা পুথিন মাল পাড়েচ্কার, খান্নে এখের্না উল্লানু মান্দিরতা নায়গার এখের্না উল্লান্তা নিয়ামান তোড়নার, আন্নুহু আরঘী দোশ মাল মানি?</verse>
				<verse number="6">এন নিমান বাঃআ লাগদান, মান্দিরতিহু মাহান অর্তোস ইসান রাঃদাস।</verse>
				<verse number="7">‘এন দায়া এরাগে বেদ্দেদান, ওঁড়া খাখান দাড়ে আর্গাগে মালা’ পুথিন্তা ই কাত্থাঘী মানে আখনা হলে নিম এংহায় দোশ মালকা চেলারিন দুশা পোল্লোর দানকান।</verse>
				<verse number="8">আখারকি উইয়া, আল খাদ্দেসদিম খান্নে এখের্না উল্লাঘী উর্বাস।”</verse>
				<verse number="9">খোঃখানু যীশুস আঃ খাল্লেন আম্বিয়াসকি আঃ ফারীশীরঘী সামাজ এড়পানু কেরাস।</verse>
				<verse number="10">আসান অরোত আল রাঃচাস, নেখায় ক্ষেক্ষা খাইকি রাঃচা। দোশান ধার্না খাতরী ফারীশীর যীশুসিন মেন্‌জার, “যিহুদীরঘী ধারামঘী নিয়াম লেখা কা খান্নে এখের্না উল্লানু নেকানহু কড়ে নান্না দারকার?”</verse>
				<verse number="11">যীশুস আরিন উত্তার চিচ্চাস, “ধারা, নিমহায় মাঝিনু নেখায়হু অন্টা ভেন্ডো রাঃয়ী। আঃ ভেন্ডো যদি খান্নে এখের্না উল্লানু অন্টা কুবীনু খাতরি কালি হলে আস কা আদিন মাল চোওদোস?</verse>
				<verse number="12">আলারঘী দাম মেড়হোন্তী ঢের বাগ্গু। হলে এথরী, ধারামঘী নিয়াম লেখা খান্নে এখের্না উল্লানু দাওলে নালাখ নান্না দারকার।”</verse>
				<verse number="13">ইদিঘী খোঃখা নেখায় ক্ষেক্ষা খাইকি রাঃচা, আঃ আলাসিন যীশুস বাঃচাস, “নিংহায় ক্ষেক্ষা বাড়াবাঃআ চিইয়া।” আস তাংহা ক্ষেক্ষান বাড়াবাঃআ চিচ্চিকা খোঃখাম কড়ে মানারকি দোশরা ক্ষেক্ষা লেখা মান্‌জা কেরা।</verse>
				<verse number="14">আবাকী ফারীশীর বাহিরি কেরার আউর যীশুসিন পিটনা খাতরী আসঘী বিড়দোনু আর্ঝাগে কাছনাখরা হেল্লেরার।</verse>
				<verse number="15">আঃ আর্ঝানাঘী বারেনু আঃখা অংগিয়াসকি যীশুস আসতেক চালি কেরাস। আবাকী ঢের আলার আসঘী খোঃখা খোঃখানু কেরার। আরঘী মাঝিনু নে বেরামি রাঃচার, যীশুস আঃ হোর্মারিন কড়ে নান্‌জাস,</verse>
				<verse number="16">আউর হুকুম চিচ্চাস, যেনু আসঘী বারেনু আর মাল কাছনাখেরনার।</verse>
				<verse number="17">ইদ ঘাটচা যাতে নাবী যিশাইয়েসঘী মাঝিন্তী একা কাত্থান বাঃনা মান্‌জিকি রাঃচা আদ পুরা মানি;</verse>
				<verse number="18">“এরা, এংহায় লাউড়ীসিন, নেকান এন চাজ্জিকান। ইসিম আঃ আলাস, নেকান এন দুলার নান্দান, নেখায় মাইয়া এন খুশমারকান। এন আসঘী মাইয়া এংহায় বোলতান তাইয়োন, আউর আস হোর্মা জাতিয়ার হেদ্দে উজগু শালিস প্রাচার নানোস।</verse>
				<verse number="19">আস ঝাগড়া মাল নানোস আউর মাল গাডরারোস; আস ডাহারে ডাহারেনু তাংহা আওয়াজান মাল মেন্তোস।</verse>
				<verse number="20">উজগু শালিসান মাল জিতনা গুটি, নে কামজুড়ি, থেথলাচ্কা বেতমান্নে লেখা আস আরিন মাল এসোস, আউর নে মাউড়িয়া, টিম টিম লাঘেরকা পালতা লেখা আস আরিন মাল তেভোস।</verse>
				<verse number="21">আসঘী মাইয়াম হোর্মা জাতিয়ান্তা আলার আশেরা উইয়োর।”</verse>
				<verse number="22">খোঃখানু আলার মালদাও বোলতা ক্ষাক্ষিকা অরোত আলাসিন যীশুস হেদ্দে অন্দরার। আলাসটা আন্ধরা আউর কংকা রাঃচাস। যীশুস আসিন কড়ে নান্‌জাস। আন্নেনু আঃ আলাসটা কাত্থা বাঃআ হেল্লেরাস আউর এরনাঘী সাওয়াং ক্ষাক্ষিয়াস।</verse>
				<verse number="23">আবাকী হোর্মা আলার হায়কাট মানারকি বাঃচার, “ইস কা দাউদেসঘী আঃ গুষ্ঠিন্তা খাদ্দাস মানা অংগোদাস?”</verse>
				<verse number="24">ফারীশীর ইদিন মেনারকি বাঃচার, “আস তো খিলা মালদাও বোলতারঘী বেল বেলসবুলেসঘী সাওয়াংনু মালদাও বোলতান আম্বাতাদাস।”</verse>
				<verse number="25">ফারীশীরঘী কুহিন্তা কাত্থান বুঝরা অংগিয়াসকি যীশুস আরিন বাঃচাস, “একা রাঃজী তামহা মাঝিনু যুদা মানি, আঃ রাঃজী নাশ মানি কালি। আউর একা শাহার বা এড়পান্তা আলার তামহা মাঝিনু যুদা মান্নার, আঃ শাহার বা এড়পান্তা আলার মাল টিকনার।</verse>
				<verse number="26">শায়তান যদি শায়তানান অথরী চিইয়ী হলে আদ তো তামহা মাঝিনুম যুদা মানি। হলে আরঘী রাঃজী একাসেনু টিকো?</verse>
				<verse number="27">যদি এন বেলসবুলেসঘী সাহাড়ানু মালদাও বোলতান আম্বাতাদান, হলে নিমহা আলার নেখায় সাহাড়ানু আরিন আম্বাতানার? নিম ঠিকা কাত্থান কাছনাখারদার কা মালা, নিমহা আলারদিম আদিন শালিস নানোর।</verse>
				<verse number="28">মুন্দা এন যদি ধার্মেসঘী বোলতাঘী সাহাড়ানু মালদাও বোলতারিন আম্বাতাদান হলে ধার্মেসঘী রাঃজী তো নিমহায় হেদ্দে আর্সিয়া কেরা।</verse>
				<verse number="29">একা আলাসঘী দেহানু সাওয়াং রাঃয়ী, পাহিলানু আসিন মাল খুটোর হলে নেহু কা আসঘী এড়পানু কোরআরকি সান্‌জগি গুটঠিন হোওয়া অংগোনার? খুটনাঘী খোঃখাম আস আদিন নানাগে অংগোদাস।</verse>
				<verse number="30">নে এংহায় তারা মাল রাঃদাস, হলে আস তো এংহায় বিড়দোনু রাঃদাস আউর নে এংহায় সাংগে মাল পেশদাস, আস তো ছিটদাস চিইদাস।</verse>
				<verse number="31">খানেম এন নিমান বাঃআ লাগদান, আলারঘী হুর্মি গুনহান আউর ধার্মেসঘী বিড়দো অপমানঘী কাত্থান ছেমা নান্না মানো, মুন্দা নেমহা বোলতাঘী বিড়দো অপমানঘী কাত্থান ছেমা নান্না মাল মানো।</verse>
				<verse number="32">আল খাদ্দেসঘী বিড়দোনু নেহু একাম কাত্থা বাওর হলে আসিন ছেমা নান্না মানো। মুন্দা নেমহা বোলতাঘী বিড়দোনু কাত্থা বোওর হলে আসিন ছেমা নান্না মাল মানো। ই সামাইনুহু মালা আউর একা সামাই বারো আঃ সামাইনুহু মালা।”</verse>
				<verse number="33">“ই কাত্থান মানারকি হোওয়া যে, মান্নে দাওলে মানো হলে খান্‌জপাহু দাওলেম মানো। ফির মান্নে মালদাও মানো হলে আদিঘী খান্‌জপাহু মালদাও মানো; কারনে খান্‌জপা তারুম মান্নে চিনরি।</verse>
				<verse number="34">নেররেঘী গুষ্ঠিন্তা আলারো! নিম মালদাও মানারকিহু নিম একাসেনু দাওলে কাত্থান বাঃআ অংগোদার? আলারঘী কুহিনু এগদা রাঃয়ী, বাই তারু তো আঃ কাত্থাদিম উর্খি।</verse>
				<verse number="35">দাওলে আলার তামহায় কুহিনতি দাওলে কাত্থান অথরনার, আউর মালদাও আলার তামহায় কুহিতি মালদাও কাত্থান অথরনার।</verse>
				<verse number="36">মুন্দা এন নিমান বাঃআ লাগদান, ‘আলার একাবড়া মানে মালকা কাত্থান বাঃনার, শালিসঘী উল্লানু আবড়া হুর্মি কাত্থাঘী হিসাবান আরগেম চিইয়াগে লাগ্গো।</verse>
				<verse number="37">নিংহায় কাত্থা তারুম নিংগান দোশ মালকা বাঃনা মানো আউর নিংহায় কাত্থা তারুম নিংগান দুশনা মানো।’”</verse>
				<verse number="38">ইদিঘী খোঃখা কায়েক’ঝান ধারাম গুরুর আউর ফারীশীর যীশুসিন বাঃচার, “গুরু, এম নিংহায় হেদ্দেন্তী অন্টা হায়কাট চিনহা এরা বেদ্দাম।”</verse>
				<verse number="39">যীশুস আরিন বাঃচাস, “নিমহায় লেখাম বাগ্গে চালতার আউর মালপাত্তু আলার হায়কাট চিনহান এরা বেদ্দেনার, মুন্দা নাবী যোনাসঘী চিনহা আম্বারকি একাম চিনহা আরিন এদনা মাল মানো।</verse>
				<verse number="40">যোনাস একাসে আঃ কোহা ইনজোঘী কুলনু তিন উল্লা আউর মাঃখা রাঃচাস, ঠিকা আন্নেম আল খাদ্দেসহু তিন উল্লা আউর মাঃখা কাবুর ভিতরা রাওস।</verse>
				<verse number="41">শালিসঘী উল্লানু নীনবী শাহারতা আলার চোওয়ারকি ই সামাইতা আলারঘী দোশান এদোর চিওর। কারনে যোনাসঘী প্রাচার খাতরী নীনবী শাহারতা আলার গুনহান্তী তামহা কায়ান কির্তাচ্কা রাঃচার। আউর এরা, ইসান যোনাসতিহু আরু মাহান অর্তোস রাঃদাস।</verse>
				<verse number="42">শালিসঘী উল্লানু দাক্ষিন রাঃজীন্তা বিন্ডড়ী চোওয়ারকি ই সামাইতা আলারঘী দোশান এদো চিও। কারনে আদ ধার্তীঘী গেচ্ছা সীমান্তী বেল শলোমনেসঘী লুরঘী কাত্থান মেন্না খাতরী বারিচ্কি রাঃচা। আউর এরা, ইসান শলোমনেসতিহু আরু মাহান অর্তোস রাঃদাস।</verse>
				<verse number="43">“একাবাকি একাম অন্টা মালদাও বোলতা একাম আলারতি উর্খি আউর অন্টা খাইকা আড্ডানু কালি, আবাকী আদ উজ্জা অক্কোনা খাতরী অন্টা আড্ডা বিদ্দি, মুন্দা আদ আদিন মাল ক্ষাক্ষি।</verse>
				<verse number="44">আবাকী আদ বাঃয়ী, ‘এন এসতেক বারেচ্কান, এংহায় আঃ এড়পানুম এন কির্রোন কালোন।’ আদ কির্রার বারারকি আঃ এড়পান সামশুম, পারিস্কার আউর গোছাবাচ্কা এরা অংগি।</verse>
				<verse number="45">খোঃখানু আদ কালারকি তাংহায়তিহু আরু মালদাও সাত’ঠু মালদাও বোলতান সাংগে অন্দরি বারি আউর আসান কোরআরকি উজ্জা অক্কোতেম রাঃয়ী। আন্নেনু আঃ আলাসঘী পাহিলান্তা দাশান্তী খোঃখান্তা দাশা আরু বাগ্গে মালদাও মানি। নিমহায় দাশাহু আসঘী লেখাম মানো।”</verse>
				<verse number="46">একাবাকি যীশুস আলারঘী সাংগে কাছনাখরা লাগিয়াস, আবাকী তাংগিয়ো আউর তাং ভাইয়োর আসঘী সাংগে কাত্থা বাঃনা খাতরী এড়পাঘী বাহিরি ইজারকি রাঃচার।</verse>
				<verse number="47">একাম অর্তোর আসিন বাঃচার, “মেনা, নিংগীয়ো আউর নিংহায় ভাইয়োর নিংহায় সাংগে কাত্থা বাঃনা খাতরী বাহিরি ইজারকি রাঃনার।”</verse>
				<verse number="48">আবাকী যীশুস আরিন উত্তার চিচ্চাস, “নে এংহায় এংগিয়ো আউর নে এংহায় ভাইয়োর?”</verse>
				<verse number="49">খোঃখানু আস তাংহা চেলারিন এদচাসকি বাঃচাস, “ইদা এরা, এংহায় এংগিয়ো আউর এংহায় ভাইয়োর;</verse>
				<verse number="50">কারনে নে এংহায় মের্খান্তা বাঙ্গাসঘী চাহানান মান্নার, আরিম এংহায় আয়ো, ভাইয়া আউর বাহিন।”</verse>
			</chapter>
			<chapter number="13">
				<verse number="1">আঃ উল্লানু যীশুস এড়পান্তীক উর্খিয়াস কেরাসকি শিরষা চিইনা খাতরী সামুদার ধাসড়েনু উক্কিয়াস।</verse>
				<verse number="2">আসঘী হেদ্দে ঢের আলার খোড়রার, খানে যীশুস অন্টা ডোংগানু আর্গিয়াসকি উক্কিয়াস আউর আসতা হোর্মা আলার সামুদারঘী ধাসড়েনু ইজ্জিকা রাঃচার।</verse>
				<verse number="3">আবাকী যীশুস ঢের বারেনু আরিন শিরষা চিইনা খাতরী ই খিরী গুটঠিন তিংগিয়াস। ই খিরী গুটঠিঘী মাঝিনু অন্টা খিরী মান্‌জা, “অরোত বিহিনী চাঃখুস বিহিনী চাঃখাগে কেরাস।</verse>
				<verse number="4">বিহিনী চাঃখো বাকি থোরে বিহিনী খাল্লেঘী আড়ি মাইয়া খাত্তারা, আবাকী ওঁড়া গুটঠি বারারকি আবড়ান মোঃখা চিচ্চা।</verse>
				<verse number="5">ফির থোরে বিহিনী পাখনা খাল্লেনু খাত্তারা। আসান বাগ্গে খাজ্জে মাল রাঃচা, আদি খাতরী আঃ বিহিনী জালদিম কুন্দিয়া।</verse>
				<verse number="6">মুন্দা বিইড়ী আর্গানাঘী খোঃখাম আঃ কুন্দুকা বিহিনী গুটঠি বিড়নাঘী রামফেনু খাইয়া কেরা, কারনে আঃ কুন্দুকা বিহিনী গুটঠিঘী পাঃদা কোহা মাল রাঃচা।</verse>
				<verse number="7">ফির থোরে বিহিনী আচ্চে ঝুপ্পিনু খাত্তারা, আঃ আচ্চে ঝুপ্পি গুটঠি কোহা পার্দিয়াকি কুন্দুকা বিহিনীন আরবারকি ধার্চা।</verse>
				<verse number="8">ফির থোরে বিহিনী দাও খাল্লেনু খাত্তারা আউর আবড়া বিহিনী গুটঠি কড়েম কুন্দিয়া। আবড়া পার্দিয়াকি অনশো গুন, শাইট গুন আউর তিরিশ গুন গুটি দাও খান্‌জপা চিচ্চা।</verse>
				<verse number="9">নেখায় মেন্না লেখা খেব্দা রাঃয়ী, আর মেনুক।”</verse>
				<verse number="10">খোঃখা চেলার যীশুস হেদ্দে বার্চারকি আসিন বাঃচার, “নিন এন্দেরগে খিরীঘী মাঝিন্তী আলারিন শিরষা চিইদায়?”</verse>
				<verse number="11">উত্তারনু যীশুস চেলারিন বাঃচাস, “মেনা, মের্খা রাঃজীন্তা নুড্ডুকা কাত্থান নিমান আখতাগে চিইনা মান্‌জা, মুন্দা আরগে আখতাগে চিইনা মাল মান্‌জা।</verse>
				<verse number="12">কারনে নেখায় রাঃয়ী আসগে আরু চিইনা মানো, আসঘী আরু বাগ্গে মানো। মুন্দা নেখায় মাল্লা আসঘী হেদ্দে এগদা রাঃয়ী, আদিনহু আসঘী হেদ্দেন্তীক বাচ্চারকি হোওনা মানো।</verse>
				<verse number="13">ইদিঘী খাতরীম এন শিরষা চিইনা খাতরী ই খিরীন তিংগিকান, কারনে আর এরারকিহু মাল এরনার, মেনারকিহু মাল মেন্নার আউর বুঝরারকিহু মাল বুঝুরনার।</verse>
				<verse number="14">আরঘী বারেনু নাবী যিশাইয়সঘী ই কাত্থা পুরা মান্‌জা, “নিম খেব্দানু মেনোর, মুন্দা এন্দরাহু বুঝরা পোল্লোর, খান্নে তারু এরতে রাওর, মুন্দা এন্দরাহু আঃখা পোল্লোর।</verse>
				<verse number="15">কারনে ই আলারঘী কুহি বাড়িয়ার আউর খেব্দা উটটুরা কেরা, আউর আর তামহা খান্নেনহু মিনখিয়ারকি উইয়ার, যেনু আর খান্নে তারু মাল এরনার, খেব্দা তারু মাল মেন্নার, কায়া তারু মাল বুঝুরনার, আউর কড়ে মান্না খাতরী এংহা হেদ্দে কির্রারকি মাল বার্নার। ”</verse>
				<verse number="16">“মুন্দা ধান্যা নিমহায় খান্নে, কারনে আদ এরা অংগি। ধান্যা নিমহায় খেব্দা, কারনে আদ মেনা অংগি।</verse>
				<verse number="17">এন নিমান মানিম বাঃআ লাগদান, কারনে নিম এগদান ইরকার, আদিন ঢের নাবীর আউর ধার্মেপাত্তু আলার এরা বিদ্দিয়ারকিহু আদিন এরা পোল্লার; আউর নিম এগদান মেনা লাগদার, আর আদিন মেনা বিদ্দিয়ারকিহু মেনা পোল্লার।”</verse>
				<verse number="18">“হলে নিম আক্কুন বিহিনী চাঃখু আলাসঘী খিরীঘী মানে মেনা।</verse>
				<verse number="19">একাবাকি নেকিম মের্খা রাঃজীঘী কাত্থান মেনারকিহু বুঝরা পোলনার, আবাকী শায়তান বারারকি আরঘী কুহিনু একা বাচান চাখনা মান্‌জিকি রাঃচা, আদিন চোওদারকি হোঃয়ী কালি, ইদ মান্‌জা খাল্লেঘী আড়ি মাইয়া খাতেরকা বিহিনীঘী কাত্থা।</verse>
				<verse number="20">আউর পাখনা খাল্লেন, এন্নে আলার সাংগে তুলনা নান্না মান্‌জা, নে রিঝিরনাঘী সাংগে বাচানান ইন্‌জিরনার, মুন্দা পাঃদা দাওলে নানারকি কুন্দুরা পোল্লি বাঃআরকি আদ অংগুর খাতরী থিরারি।</verse>
				<verse number="21">খোঃখা আঃ বাচানান ইন্‌জিরনা খাতরী একাবাকি তাপলিক আউর খিলপাত বারি, আবাকী আর পাউছারনার কাঃনার।</verse>
				<verse number="22">আউর আচ্চে ঝুপ্পিন এন্নে আলারিন বাঃনা মান্‌জা, নে বাচান মেন্নার মুন্দা একাবাকি জীয়ানু ঢের সোচনা আউর খুর্জিঘী মায়া বারারকি আঃ বাচানান চিপারকি ধারি, ইদি খাতরী আরঘী জীয়ানু একাম খান্‌জপা মাল ধারি।</verse>
				<verse number="23">আউর দাওলে খাল্লেন এন্নে আলারিন বাঃনা মান্‌জা, নে আঃ বাচানান মেনারকি বুঝুরনার আউর খান্‌জপা চিইনার, নেহু অনশো গুন, নেহু শাইট গুন আউর নেহু তিরিশ গুন।”</verse>
				<verse number="24">খোঃখা যীশুস আরঘী হেদ্দে আরু অন্টা খিরী তিংগিয়াস, মের্খা রাঃজী ই খিরী লেখা; অন্টা আলাস তাংহায় খাল্লেনু দাও বিহিনী চাখচাস।</verse>
				<verse number="25">মুন্দা আলার একাবাকি খান্দেরার কেরার, খোঃখা আসঘী মুদাইয়েস বার্চাসকি আঃ গোহম খাল্লেনু শ্যামা ঘাসিঘী বিহিনীন চাখচাসকি চালি কেরাস।</verse>
				<verse number="26">একাবাকি বিহিনী কুন্দুরাকি খান্‌জপা চিচ্চা, আবাকী শ্যামা ঘাসিহু এত্থেরা।</verse>
				<verse number="27">আবাকী আঃ খাল্লেন্তা মালিকেসঘী কামলার বার্চারকি আসিন বাঃচার, “উর্বায়ো, নিন কা খাল্লেনু দাওলে বিহিনী মাল চাখেচ্কায়? হলে একাসেনু শ্যামা ঘাসি মান্‌জা?”</verse>
				<verse number="28">আবাকী আস আরিন বাঃচাস, “একাম অরোত মুদাইয়েস ই নালাখান নান্‌জাস।” আসঘী কামলার আসিন বাঃচার, “নিন এন্দরা বাঃদায়, এম কা কালারকি শ্যামা ঘাসিন চাডোম?”</verse>
				<verse number="29">“আস আরিন বাঃচাস, ‘মালা, মানা অংগি নিম একাবাকি শ্যামা ঘাসিন চাড়আ কালোর, আবাকী আদি সাংগে গোহমঘী মান্নেহু চাডোরকি লেবড়োর।</verse>
				<verse number="30">গোহম খোয়নাঘী সামাই মাল মান্না গুটি আদিন অন সাংগেম পারদা চিইয়া। খোঃখা খোয়না সামাইনু এন কামলারিন বাওন, পাহিলা নিম শ্যামা ঘাসিন খোড়আ আউর আটি হেএয়ারকি অল্দা চিইয়া আউর গোহম গুটঠিন এংহায় ডোলনু মাংখা।’ ”</verse>
				<verse number="31">আরঘী হেদ্দে আস আরু খিরী তিংগিয়াস, “মের্খা রাঃজী এন্নে অন্টা মানী বিহিনী লেখা, এগদান অর্তোস হোচ্চাসকি তাংহা খাল্লেনু ইদ্দাস।</verse>
				<verse number="32">হুর্মি রাকাম বিহিনীন্তী আঃ বিহিনী ঢের সান্নি; মুন্দা কুন্দুনাঘী খোঃখা আদ আড়ক্ষান্তীহু কোহা মানি আউর এন্নে মান্নে মানারকি চোওয়ী যে, মের্খান্তা ওঁড়া গুটঠি বারারকি আদিঘী ডাড়ানু খোতা কামি।”</verse>
				<verse number="33">যীশুস আরু অন্টা খিরী তিংগিয়াস, “মের্খা রাঃজী মান্‌জা সোডা লেখা, এগদা একাম অরোত যানানা হোওয়ারকি অন মন মায়দানু আদিন মেশাবাঃচা, আদিঘী খোঃখা হুর্মি মায়দা ফুল্লুরাকি চোওচা।”</verse>
				<verse number="34">ই হুর্মিনুম যীশুস খিরীঘী মাঝিন্তীক আলারিন শিরষা চিচ্চাস, খিরী আম্বারকি আরু এন্দরাহু মাল বাঃচাস,</verse>
				<verse number="35">যেনু নাবীসতি বাচ্কা কাত্থা পুরা মানি, “এন খিরীঘী মাঝিন্তী এংহায় গাল্লেন খোল্লোন, ধার্তীঘী কামনান্তী একাবড়া আক্কুন গুটিহু নুড্ডুকা রাঃয়ী, আবড়া হুর্মিন আখতোন। ”</verse>
				<verse number="36">খোঃখা আলারিন বিদা চিইয়ারকি এড়পানু কির্রিয়াস বার্চাস। আবাকী আসঘী চেলার আসঘী হেদ্দে বার্চারকি আসিন বাঃচার, “আঃ খাল্লে আউর শ্যামা ঘাসি খিরীঘী মানেন এমান দাওলেসে বুঝাবা।”</verse>
				<verse number="37">উত্তারনু আস বাঃচাস, “নে দাওলে বিহিনী চাখদাস, আস মান্‌জাস আল খাদ্দেস।</verse>
				<verse number="38">খাল্লে মান্‌জা ই ধার্তী, দাওলে বিহিনী মান্‌জা মের্খা রাঃজীন্তা আলার আউর শ্যামা ঘাসি মান্‌জা শায়তান আলার।</verse>
				<verse number="39">একা মুদাইয়েস আদিন চাখেচ্কা রাঃচাস, আস শায়তান; আউর খান্‌জপা খোয়নাঘী সামাই মান্‌জা ই ধার্তীঘী মুন্‌জুরনা সামাই, আউর নে খান্‌জপা খোয়নার আর মান্‌জার মের্খাদুতার।</verse>
				<verse number="40">“শ্যামা ঘাসিন একাসে খোড়আরকি চিচ্চিনু অল্দোনা মানি, ধার্তীঘী মুন্‌জুরনা সামাইনুহু আন্নেম মানো।</verse>
				<verse number="41">আল খাদ্দেস তাংহা মের্খাদুতারিন তাইয়োস, আউর নে গুনহা নান্নার আউর দোশরারিন মালদাও ডাহারেনু তুক্কুনার চিইনার, মের্খাদুতার আল খাদ্দেসঘী রাঃজীন্তী আঃ হোর্মারিন অনগুসান খোড়োর,</verse>
				<verse number="42">আউর আরিন চিচ্চি গাড্ডিনু লেবড়োর চিওর। আসান আর চিখোর অলখোর আউর পাল্লে পাল্লেনু কাটরারোর।</verse>
				<verse number="43">আবাকী ধার্মেপাত্তু আলার তাম্বাসঘী রাঃজীনু বিইড়ী লেখা বিল্লি মানারকি এথরোর। নেখায় মেন্না লেখা খেব্দা রাঃয়ী, আর মেনুক।</verse>
				<verse number="44">“মের্খা রাঃজী মান্‌জা খাল্লে মাঝিনু নুড্ডুকা উইকা খুর্জি লেখা। এগদান অন্টা আলাস এরা অংগিয়াসকি আদিন নুডারকি উইয়াস, খোঃখা রিঝিরনাঘী সাংগে কালারকি হুর্মিন বিশারকি খাল্লে খিন্দিয়াস।</verse>
				<verse number="45">“ফির মের্খা রাঃজী ই রাকাম অরোত বিশুস লেখা, নে দাওলে মুতিন বেদ্দা লাগিয়াস,</verse>
				<verse number="46">একাবাকি আস অন্টা মাহা দামী মুতিন এরা অংগিয়াস আউর কালারকি আসঘী হুর্মিন বিশারকি আদিন খিন্দিয়াস।”</verse>
				<verse number="47">“মের্খা রাঃজী ই রাকাম অন্টা নাতকানা জাল্লি, এগদান সামুদারনু লেভেড়না খোঃখা আইয়া হুর্মি রাকাম ইনজো ধারা খাত্তারা।</verse>
				<verse number="48">আউর জাল্লি ভার্তি মান্‌জাকা খোঃখা আলার ধাসড়েনু টানারকি চোদচার, আউর অক্কারকি দাওলে গুটঠিন খোড়আরকি সান্‌জগিনু উইয়ার, আউর মালদাও গুটঠিন লেভিড়িয়ার চিচ্চার।</verse>
				<verse number="49">ধার্তীঘী মুন্‌জুরনা সামাই এন্নেম মানো। মের্খাদুতার বারারকি ধার্মেপাত্তু আলারঘী মাঝিন্তী বাগ্গে চালতার আলারিন যুদা নানোর,</verse>
				<verse number="50">আউর আরিন চিচ্চি গাড্ডিনু লেবড়োর চিওর; আসান আর চিখোর অলখোর আউর পাল্লে পাল্লেনু কাটরারোর।”</verse>
				<verse number="51">আস আরিন বাঃচাস, “নিম কা ইবড়ান বুঝুরকার?” আর বাঃচার, “হাঃয়ী।”</verse>
				<verse number="52">আবাকী আস আরিন বাঃচাস, “হোর্মা ধারাম গুরুর, নে মের্খা রাঃজীঘী বারেনু শিখিরকা খোঃখা চেলা মান্‌জার, আর অন্টা এড়পান্তা মালিকেস লেখা, নে তাংহায় ভান্ডান্তী পুনা আউর পাচ্চা সান্‌জগিন অথোরদাস।”</verse>
				<verse number="53">যীশুস ই খিরীন মুন্‌জিয়াসকি আসতেক চালি কেরাস।</verse>
				<verse number="54">খোঃখা আস তাংহায় শাহার নাসারতনু বার্চাসকি সামাজ এড়পানু আলারিন শিরষা চিইয়া হেল্লেরাস, আসঘী শিরষান মেনারকি আর হায়কাট মানারকি বাঃচার, “ইস এন্নে লুর আউর হায়কাট নালাখ নান্নাঘী হুর্মি ক্ষেমতা এসতেক ক্ষাক্ষিয়াস?</verse>
				<verse number="55">ইস কা কাঠ মিসতিরিসঘী খাদ্দেস মাল হিকদাস? ইসঘী তাংগিয়োঘী নামে কা মারীয়াম মালা? আউর যাকোব, যোসেফ, শিমোন আউর যুদাস কা আসঘী ভাইয়োর মাল হিকনার?</verse>
				<verse number="56">আউর ইসঘী হোর্মা বাহিনার কা নামহায় হেদ্দে মাল্লার? হলে ইস এসতেক ই হুর্মিন ক্ষাক্ষিয়াস?”</verse>
				<verse number="57">ইদি খাতরী আর আসিন মানারকি হোওয়া পোল্লার। মুন্দা যীশুস আরিন বাঃচাস, “তামহায় শাহার আউর এড়পা আম্বারকি হুর্মি আড্ডানুম নাবীর সাম্মান ক্ষাক্ষানার।”</verse>
				<verse number="58">মালপাত্তু আলারঘী কারনে আসান আস খিলা থোরেটা হায়কাট নালাখ নান্‌জাস।</verse>
			</chapter>
			<chapter number="14">
				<verse number="1">আঃ সামাই গালীলতা শাসানদাতা হেরোদেস যীশুসঘী বারেনু মেনা অংগিয়াস।</verse>
				<verse number="2">আস আসঘী লাউড়ীরিন বাঃচাস, “ইসিম আসনান দাতা যোহান; নে কেচ্চেকা আলারঘী মাঝিন্তী উজ্জারকি চোওচাস। আদিঘী খাতরীম আস ই হুর্মি হায়কাট নালাখ নানা লাগদাস।”</verse>
				<verse number="3">হেরোদেস তাং ভাইয়োস ফিলিপেস উজ্জুকা রাঃতেম তাং ভাইয়োসঘী যানানা হেরোদিয়ান বেন্‌জেরকা রাঃচাস। ইদ ধারামঘী নিয়ামনু মাল রাঃচা, আদি খাতরী যোহানেস আদিন ঘারি ঘারি হেরোদেসিন বাচ্কা রাঃচাস। ইদিঘী খাতরী হেরোদেস যোহানেসিন জেহেলনু আটকাচ্কা রাঃচাস।</verse>
				<verse number="4"></verse>
				<verse number="5">হেরোদেস যোহানেসিন পিটা বেদ্দিকা রাঃচাস, মুন্দা আস আলারিন এল্চা লাগিয়াস, কারনে আলার যোহানেসিন সাম্মান নানা লাগিয়ার আউর নাবী লেখা মানা লাগিয়ার।</verse>
				<verse number="6">ইদিঘী খোঃখা হেরোদেসঘী কুন্দুরকা উল্লানু হেরোদিয়াঘী কুকোয় হাজির মান্‌জাকা আলারঘী মুন্দভারে বেচ্চিয়াকি হেরোদেসিন ঢের খুশমাচা।</verse>
				<verse number="7">আদিঘী খাতরী হেরোদেস কাত্থা চিইয়ারকি বাঃচাস আদ এগদা নেএঅ আদিনুম আস আদিগে চিওস।</verse>
				<verse number="8">আবাকী কুকোয়টা আদিঘী তাংগিয়ো হেদ্দেন্তী কাছনাখরারকি বারারকি বাঃচা, “অন্টা থাড়িয়ানু আসনান দাতা যোহানেসঘী কুক্কুন এংহায় হেদ্দে অন্দরা চিইয়া।”</verse>
				<verse number="9">এন্নেনু বেল হেরোদেসঘী তাপলিক মান্‌জা, মুন্দা মাইন মার্যাদাঘী খাতরী নেখায় সাংগে আস অনা উক্কা রাঃচাস, আরঘী মুন্দভারে কাত্থা চিচ্চিকা রাঃচাস বাঃআরকি আস আদিন চিইয়াগে হুকুম নান্‌জাস।</verse>
				<verse number="10">আস আল তাইয়াসকি জেহেলনুম যোহানেসঘী কুক্কুন খান্ডাতাচাস।</verse>
				<verse number="11">খোঃখানু অন্টা থাড়িয়ানু কুক্কুন অন্দরারকি কুকোয়গে চিচ্চার আউর আদ আদিন তাংগিয়ো হেদ্দে হোচ্চা কেরা।</verse>
				<verse number="12">আবাকী যোহানেসঘী চেলার বারারকি আসঘী কেচ্চেকা মুর্দান হোওয়ারকি কাবুর চিচ্চার আউর আঃ কাত্থান যীশুস হেদ্দে কেরারকি আখতাচার।</verse>
				<verse number="13">যোহানেসঘী খেএনা কাত্থান মেনারকি যীশুস অতখাস আসতেক ডোংগানু আর্গিয়াসকি সামশুম অন্টা আড্ডানু চালি কেরাস। ই কাত্থা মেনারকি দোশরা দোশরা পাদ্দান্তী যীশুস গুসান কাঃনা খাতরী একারকি কালাগে আলার ডাহারে ধার্চার।</verse>
				<verse number="14">আস ডোংগান্তী ধাসড়েনু এত্তারকি আলারঘী ঢের কোহা ভীড় এরা অংগিয়াস আউর মায়ানু পুরা মানারকি আরঘী মাঝিনু নে নে বেরামি রাঃচার আরিন কড়ে নান্‌জাস।</verse>
				<verse number="15">একাবাকি বিইড়ী পুত্তা লাগিয়া আবাকী চেলার আসঘী হেদ্দে বারারকি বাঃচার, “ইদ সামশুম অন্টা আড্ডা আউর বিইড়ীহু চালি কেরা। আলারিন বিদা চিইয়া যাতে আর পাদ্দানু কালারকি তাংগা তিংগা খাতরী অন্না মোখনান খেন্দাগে অংগোনার।”</verse>
				<verse number="16">মুন্দা যীশুস আরিন বাঃচাস, “আরঘী কাঃনাঘী দারকার মাল্লা, নিমিম আরগে অনা মোঃখাগে চিইয়া।”</verse>
				<verse number="17">চেলার আসঘী উত্তারনু বাঃচার, “এমহায় হেদ্দে পাচ’ঠু আসমা আউর দু’ঠু ইনজো আম্বারকি এন্দরাহু মাল্লা।”</verse>
				<verse number="18">আস আরিন বাঃচাস, “আবড়া এংহায় হেদ্দে অন্দরা বারা।”</verse>
				<verse number="19">খোঃখা আস আলারিন ঘাসিঘী মাইয়া অক্তাগে হুকুম নান্‌জাস, আউর পাচ’ঠু আসমা আউর দু’ঠু ইনজো হোওয়ারকি মের্খা তারা এরিয়াসকি ধার্মেসিন ধানিয়াবাদ চিচ্চাস। ইদিঘী খোঃখা আস আসমান টুকরা টুকরা নানারকি চেলারঘী ক্ষেক্ষানু চিচ্চাস আউর চেলার আদিন আলারগে চিচ্চার। আর হোর্মার কুল উরদাচারকি মোক্ষার।</verse>
				<verse number="20">মোখনাঘী খোঃখা চেলার খাতেরকা রাচ্কা টাকরা টুকরান পেত্তার। আন্নেনু বারো’ঠু কোহা ডাউড়া ভার্তি মান্‌জা কেরা।</verse>
				<verse number="21">নে নে মোক্কা রাঃচার আরঘী মাঝিনু যানানার আউর সান্নি সান্নি খাদ্দে খার্রার আম্বারকি পাচ হাজার মেতার রাঃচার।</verse>
				<verse number="22">ইদিঘী খোঃখা যীশুস চেলারিন সাংগে সাংগেম বাঃচাস, “নিম এংহা আগুম ডোংগানু আর্গারকি সামুদারঘী আঃ পাক্ষে কালা।” আউর আস আলারিন বিদা নান্‌জাস।</verse>
				<verse number="23">খোঃখা আলারিন বিদা নানারকি বিন্তী নান্না খাতরী আস অতখাস পার্তা মাইয়া কেরাস। একাবাকি উখা মানারকি বার্চা আবাকীহু আস আসানুম অতখাস রাঃচাস।</verse>
				<verse number="24">মুন্দা ডোংগা ধাসড়েন্তী ঢের গেচ্ছা কিরকি রাঃচা আউর তাকা দোশরা তারা রাঃতেম ডোংগাটা ঢেউনু ঢেরিম নুকরা লাগিয়া।</verse>
				<verse number="25">মুন্‌জুরনা মাঃখানু যীশুস সামুদারতা আম্মেঘী মাইয়ান্তী একারকি চেলারঘী হেদ্দে বারা লাগিয়াস।</verse>
				<verse number="26">চেলার অর্তোসিন সামুদারনু একতে বার্নান এরারকি ঢের এল্চিয়ারকি “নাদ, নাদ,” বাঃআরকি গাডরারার।</verse>
				<verse number="27">যীশুস আবাকীম আরিন বাঃচাস, “আম্বা এল্চা! সাহাস নানা! ইদা এন।”</verse>
				<verse number="28">আবাকী পাত্রাস আসিন বাঃচাস, “উর্বায়ো, যদি নিনিম হিকদায় হলে আম্মে মাইয়ান্তী নিংহায় হেদ্দে একারকি কালাগে এংগান হুকুম চিইয়া।”</verse>
				<verse number="29">যীশুস বাঃচাস, “বারা।” আবাকী পাত্রাস ডোংগান্তী এত্তারকি আম্মে মাইয়ান্তী যীশুস হেদ্দে কালা লাগিয়াস।</verse>
				<verse number="30">মুন্দা জোরসে তাকা এরারকি আস এল্চিয়াসকি মুনখা কালা লাগিয়াস আউর গাডরারাসকি বাঃচাস, “উর্বায়ো, এংগান বাছাবাঃআ!”</verse>
				<verse number="31">আবাকীম যীশুস ক্ষেক্ষান বাড়াবাঃচাসকি আসিন ধারারকি বাঃচাস, “এ থোরে পাত্তু আলায়ো, নিন এন্দেরগে ধুকচুকুরকায়?”</verse>
				<verse number="32">আর ডোংগানু আর্গানাঘী খোঃখা তাকা থামকারা কেরা।</verse>
				<verse number="33">নে নে ডোংগানু রাঃচার আর যীশুসিন মুক লিদরারকি বাঃচার, “মানিম নিন ধার্মেসঘী খাদ্দায়।”</verse>
				<verse number="34">খোঃখা আর সামুদার কাট্টারকি গিনেসরত আড্ডানু বারারকি এত্তিয়ার।</verse>
				<verse number="35">আসতালান্তা আলার যীশুসিন চিনহা অংগিয়ারকি হুর্মি আড্ডানু যীশুসঘী বার্নাঘী কাত্থান আখতাচার চিচ্চার।</verse>
				<verse number="36">খানে আলার বেরামিরিন যীশুস হেদ্দে অন্দরার আউর আসিন গোহরারার, যেনু আঃ বেরামির খিলা আসঘী চাদোরঘী কোড়ান অত্তা অংগোনার; আউর একা আলার আদিন অত্তিয়ার, আর হোর্মার কড়ে মান্‌জার।</verse>
			</chapter>
			<chapter number="15">
				<verse number="1">আবাকী জেরুশালেমতি কায়েক’ঝান ফারীশীর আউর ধারাম গুরুর যীশুস হেদ্দে বারারকি বাঃচার,</verse>
				<verse number="2">“পাচ্চা উল্লাঘী ধারাম গুরুরঘী চিচ্চিকা একা নিয়াম চালেরতেম বারা লাগি, নিংহায় চেলার এন্দেরগে আদিন মানারকি মাল চালেরনার? অন্না মোখনাঘী আগু আর ক্ষেক্ষা মাল নোডরনার।”</verse>
				<verse number="3">উত্তারনু যীশুস আরিন বাঃচাস, “একা নিয়াম চালেরতেম বারা লাগি, আঃ চালেরকা নিয়াম খাতরী এন্দেরগে নিম ধার্মেসঘী পেশকান মাল মান্দার?</verse>
				<verse number="4">কারনে ধার্মেস বাঃচাস, ‘নিন নিংগীয়ো নিম্বারিন সাম্মান নানকে। ’ আউর ‘নেকিম তাংগিয়ো তাম্বারিন মালদাও কাত্থা বাঃনার হলে মানিম আসঘী খেএনা দান্ডে মানো। ’</verse>
				<verse number="5">মুন্দা নিমিম বাঃদার, যদি নেকিম তাংগিয়ো তাম্বারিন বাঃনার, ‘এংহায় একা সান্‌জগি তারু নিংহায় সাহাড়া মানা অংগি, আদিন ধার্মেসঘী হেদ্দে দাড়ে আর্গাচ্কান।</verse>
				<verse number="6">হলে তাংগিয়ো তাম্বারিন আসঘী আরু সাম্মান নান্নাঘী দারকার মাল্লা,’ নিমহা ই চালেরতে রাঃনা পাচ্চা নিয়ামঘী খাতরী নিম ধার্মেসঘী শিরষা বাতিল নান্‌জেকার।</verse>
				<verse number="7">নিম ভন্ড! নিমহায় বারেনু নাবী যিশাইয়স ঠিকা হুল্লু বাচান বাচ্কা রাঃচাস,</verse>
				<verse number="8">“ই আলার এংগান খিলা বাইনুম সাম্মান নান্নার, মুন্দা আরঘী কুহি এংহায় হেদ্দেন্তীক ঢের গেচ্ছা রাঃয়ী।</verse>
				<verse number="9">ইর এংহায় আয়ধাম সেওয়া নান্নার; ইর আলারঘী নিয়ামান ধার্মেসঘী হুকুম বাঃআরকি আলার হেদ্দে শিরষা চিইনার। ”</verse>
				<verse number="10">খোঃখা যীশুস আলারিন তাংহা হেদ্দে মেখিয়াসকি বাঃচাস, “এংহায় কাত্থান মেনা আউর বুঝরা।</verse>
				<verse number="11">বাই ভিতরা এগদা কালি, আদ আলারিন নাপাক মাল নানি। মুন্দা বাইতি এগদা উর্খারকি বারি, আদিম আলারিন নাপাক নানি।”</verse>
				<verse number="12">আবাকী আসঘী চেলার বারারকি আসিন বাঃচার, “নিন কা আখদায়, ফারীশীর নিংহায় ই কাত্থা মেনারকি একড়হে তাপলিক ক্ষাক্ষিয়ার?”</verse>
				<verse number="13">উত্তারনু আস বাঃচাস, “একা চারান এংহায় মের্খান্তা বাঙ্গাস মাল ইদ্দাস, আবড়া হুর্মিনুম চোওদারকি লেভেরনা মানো।</verse>
				<verse number="14">আরঘী কাত্থান আম্বা চিইয়া, আর তামিম আন্ধরা। মেনা, আন্ধরাস যদি আন্ধরারিন ডাহারে এদ্দাস হলে আর দু’নো ঝানারদিম গাড্ডিনু খাতেরনার।”</verse>
				<verse number="15">আবাকী পাত্রাস যীশুসিন বাঃচাস, “নিন একা খিরীন তিংগিকায়, আদিন এমান বুঝাবা চিইয়া।”</verse>
				<verse number="16">যীশুস আরিন বাঃচাস, “নিমহু কা আক্কুন গুটিহু বুঝরা পোলকার?</verse>
				<verse number="17">নিম কা মাল বুঝুরদার, একাবড়া বাইনু কালি, খোঃখানু আদ কুলনু কালি আউর ইদিঘী খোঃখানু উর্খি কালি?</verse>
				<verse number="18">মুন্দা একা কাত্থা বাইতি উর্খারকি বারি, আদ কুহিন্তী বারি, আউর আবড়াদিম আলারিন নাপাক নানি।</verse>
				<verse number="19">এন ই কাত্থা বাঃআ লাগদান কারনে আলারঘী কুহিন্তীম মালদাও সোচনা, পিটনা, হুর্মি রাকাম লাজ্জে নালাখ, দেহাঘী মালদাও চাহানানু উজ্জা অক্কোনা, খাডনা, ঝুট গাওয়াহী চিইনা আউর নিন্দা উর্খারকি বারি।</verse>
				<verse number="20">ই হুর্মি আলারিন নাপাক নানি, মুন্দা নেকিম ক্ষেক্ষা মাল নোডরারকি অন্নার মোখনার হলে আলার নাপাক মাল মান্নার।”</verse>
				<verse number="21">খোঃখা যীশুস আঃ আড্ডান আম্বারকি সোর আউর সিদোন আড্ডানু কেরাস।</verse>
				<verse number="22">আসতালান্তা অরোত অযিহুদী কানানীয়ান্তা যানানা বারারকি গাডরারারকি বাঃআ হেল্লেরা, “হে উর্বায়ো, দাউদেসঘী গুষ্ঠিন্তা আল, এংগান দায়া নানা। এংহায় কুকোয়ান মালদাও বোলতা ধার্চা, খানে আদ ঢের তাপলিক ক্ষাক্ষা লাগি।”</verse>
				<verse number="23">মুন্দা যীশুস আদিন একাম উত্তার মাল চিচ্চাস, আবাকী আসঘী চেলার বারারকি যীশুসিন গোহরারারকি বাঃচার, “আদিন বিদা নানা চিইয়া, কারনে আদ নামহায় খোঃখা খোঃখা গাডরারা লাগি।”</verse>
				<verse number="24">উত্তারনু যীশুস বাঃচাস, “এংগান খিলা ইস্রায়েলঘী গুষ্ঠিন্তা এবসেরকা মেড়হোঘী হেদ্দেম তাইনা মান্‌জা।”</verse>
				<verse number="25">মুন্দা আঃ যানানা বারারকি যীশুসিন মুক লিদরাকি বাঃচা, “উর্বায়ো, এংগান সাহাড়া নানা।”</verse>
				<verse number="26">যীশুস উত্তারনু আদিন বাঃচাস, “খাদ্দে খার্রারঘী অন্না মোখনা হোওয়ারকি আল্লাঘী মুন্দভারে লেভেরনা দাওলে মালা।”</verse>
				<verse number="27">আদ বাঃচা, “উর্বায়ো, নিন ঠিকা কাত্থাম বাচ্কায়। মুন্দা মালিকেসঘী অন্না মোখনা টিবিলতি একাবড়া কিইয়া খাতরি, আবড়া তো আল্লাদিম মুখি।”</verse>
				<verse number="28">আবাকী যীশুস আঃ যানানান বাঃচাস, “মানিম নিংহায় বিশুয়াস ঢের বাগ্গে। নিন একাসে বিদ্দিকি আন্নেম মানুক।” আউর আবাকীম আদিঘী কুকোয়টা কড়ে মান্‌জা কেরা।</verse>
				<verse number="29">খোঃখা যীশুস আঃ আড্ডান আম্বারকি গালীল সামুদারঘী ধাসড়েন্তী একতে একতে অন্টা পার্তাঘী মাইয়া আর্গিয়াসকি আসান উক্কিয়াস।</verse>
				<verse number="30">আউর ঢের আলার আসান বারারকি খোড়রার, আর লাংড়া, আন্ধরা, নুলহা, কংকা আরু ঢের আলারিন সাংগে অন্দরারকি আস গুসান বার্চার। আর আঃ হোর্মা আলারিন আসঘী মুন্দভারে উইয়ার আউর আস আরিন কড়ে নান্‌জাস।</verse>
				<verse number="31">আলার একাবাকি এরিয়ার কংকার কাত্থা বাঃআ হেল্লেরার, নুলহার কড়ে মানা লাগনার, লাংড়ার একা কুদ্দা লাগনার আউর আন্ধরার এরা অংগা লাগনার। আবাকী আর হায়কাট মান্‌জার আউর ইস্রায়েলিরঘী ধার্মেসঘী অহমা নানা লাগনার।</verse>
				<verse number="32">ইদিঘী খোঃখা যীশুস তাংহা চেলারিন মেখারকি বাঃচাস, “ই আলারঘী খাতরী এংহায় মায়া মানা লাগি, কারনে ইন্না তিশরা উল্লা মান্‌জা ইর এংহায় সাংগে সাংগে রাঃনার, আউর আরঘী হেদ্দে এন্দরাহু অন্না মোখনা মাল্লা। ই দাশানু এন আরিন বিদা চিইয়া মাল বেদ্দেদান, বিদা চিওন হলে আর ডাহারেনু হুস মালকা মানোরকি খাতরোর।”</verse>
				<verse number="33">চেলার আসিন বাঃচার, “ই সামশুম আড্ডানু ইবাগ্গে আলারিন অন্তনা মোখতানা খাতরী ইবাগ্গু আসমা এম এসান ক্ষাক্ষম?”</verse>
				<verse number="34">যীশুস আরিন বাঃচাস, “নিমহায় হেদ্দে এটা আসমা রাঃয়ী?” চেলার বাঃচার, “সাত’ঠু আসমা আউর কায়েক’ঠু সান্নি ইনজো রাঃয়ী।”</verse>
				<verse number="35">আবাকী যীশুস আঃ আলারিন খেখেলনু অক্কাগে হুকুম চিচ্চাস।</verse>
				<verse number="36">আদিঘী খোঃখা আস সাত’ঠু আসমান আউর ইনজো গুটঠিন হোচ্চাসকি ধার্মেসিন ধানিয়াবাদ চিইয়ারকি আবড়ান টুকরা টুকরা নান্‌জাস আউর চেলারঘী ক্ষেক্ষানু চিচ্চাস, আউর চেলার আদিন আলারগে চিচ্চার।</verse>
				<verse number="37">হোর্মা আলার কুল উরদারকি মোক্ষার। খোঃখা একা টুকরা গুটঠি খাতিরকি রাঃচা, চেলার আবড়ান পেশারকি সাত’ঠু কোহা ডাউড়ানু ভার্তি নান্‌জার।</verse>
				<verse number="38">নে নে মোক্কা রাঃচার, আরঘী মাঝিনু যানানা আউর সান্নি খাদ্দে খার্রার আম্বারকি আসান হারদাম চাইর হাজার মেতার রাঃচার।</verse>
				<verse number="39">আদিঘী খোঃখা যীশুস আলারিন বিদা চিইয়ারকি ডোংগানু আর্গারকি মগদান আড্ডানু কেরাস।</verse>
			</chapter>
			<chapter number="16">
				<verse number="1">কায়েক’ঝান ফারীশী আউর সদ্দুকীর যীশুস হেদ্দে বার্চারকি আসিন পারীক্ষা নান্না খাতরী মের্খান্তী একাম চিনহা এদাগে বাঃচার।</verse>
				<verse number="2">মুন্দা আস আরিন উত্তারনু বাঃচাস, “একাবাকি উখা মানি আবাকী বাঃদার, ‘নেলা পারিস্কার মানো, কারনে মের্খা খেশো রাংগে মান্‌জা।’</verse>
				<verse number="3">আউর পাইরি বাকি নিম বাঃদার, ‘ইন্না ঝাড় তাকা মানো, কারনে মের্খা খেশো রাংগে আউর উখা মান্‌জা।’ নিম মের্খান্তা দাশান এরারকি বুঝরা অংগোদার, মুন্দা মুন্‌জুরনা সামাইতা চিনহান এরারকি বুঝরা পোলদার।</verse>
				<verse number="4">নিম মালদাও আউর মালপাত্তু গুষ্ঠিন্তা আল, নিম হুর্মি সামাই চিনহা এরাগে বেদ্দেদার, মুন্দা যোনাসঘী চিনহা আম্বারকি আরু একাম চিনহা নিমান এদনা মাল মানো।” খোঃখা যীশুস আরিন আম্বিয়াসকি চালি কেরাস।</verse>
				<verse number="5">একাবাকি যীশুসঘী চেলার গালীল সামুদারঘী দোশরা পাক্ষে কালা লাগিয়ার, আবাকী আর আসমা হোওয়াগে মোধরার কেরার।</verse>
				<verse number="6">আবাকী যীশুস আরিন বাঃচাস, “নিম ফারীশী আউর সদ্দুকীরঘী সোডান্তী হুশিয়ার রাঃকে।”</verse>
				<verse number="7">চেলার আসঘী কাত্থা মাল বুঝুরারকি তামহায় মাঝিনু কাছনাখরা লাগিয়ার, “নাম আসমা মাল অন্দরকাত, আদি খাতরী কা আস ই কাত্থা বাঃআ লাগদাস?”</verse>
				<verse number="8">যীশুস আরঘী কাত্থান বুঝরাসকি বাঃচাস, “হে থোরে পাত্তু আলারো, নিমহা আসমা মাল্লা বাঃআরকি এন্দেরগে নিমহায় মাঝিনু তর্কাতর্কি নানা লাগদার?</verse>
				<verse number="9">নিম কা আক্কুনহু মাল বুঝুরদার? এন পাচ হাজার আলার খাতরী পাচ’ঠু আসমা মোখতাচ্কা রাচ্কান আউর নিম এবাগ্গে আসমা পেশারকি কোহা ডাউড়া ভার্তি নান্‌জাকা রাচ্কার, নিমহা কা আদিন ইয়াদ মাল্লা?</verse>
				<verse number="10">বা নিম কা মোধরকার কেরকার? এন চাইর হাজার আলার খাতরী সাত’ঠু আসমা মোখতাচ্কা রাচ্কান আউর নিম এবাগ্গে আসমা পেশারকি কোহা ডাউড়া ভার্তি নান্‌জাকা রাচ্কার?</verse>
				<verse number="11">নিম এন্দেরগে মাল বুঝুরদার, এন নিমান আসমাঘী বারেনু মাল বাচ্কান? এন নিমান ফারীশী আউর সদ্দুকীরঘী সোডান্তী হুশিয়ার রাঃগে বাচ্কা রাচ্কান।”</verse>
				<verse number="12">আবাকী আর বুঝরা অংগিয়ার, আস আরিন আসমাঘী সোডান্তী হুশিয়ার মানাগে মালা, মুন্দা ফারীশী আউর সদ্দুকীরঘী শিরষান্তী হুশিয়ার রাঃগে বাচ্কা রাঃচাস।</verse>
				<verse number="13">একাবাকি যীশুস তাংহা চেলারঘী সাংগে কইসরিয়া ফিলিপিয়া শাহারনু কেরাস, আবাকী আস তাংহা চেলারিন মেন্‌জাস, “আল খাদ্দেস নে, ই বারেনু আলার এন্দরা বাঃনার?”</verse>
				<verse number="14">আর বাঃচার, “নেকিম নেকিম বাঃনার নিন আসনান দাতা যোহান, আউর নেকিম নেকিম বাঃনার এলিও; ফির নেকিম নেকিম বাঃনার নিন যিরমিয় বা নাবীরঘী মাঝিন্তা অরোত।”</verse>
				<verse number="15">যীশুস আরিন বাঃচাস, “মুন্দা নিম এন্দরা বাঃদার, এন নে?”</verse>
				<verse number="16">শিমোন পাত্রাস উত্তারনু বাঃচাস, “নিনিম আঃ খ্রীস্তাস, উজ্জুকা ধার্মেসঘী খাদ্দেস।”</verse>
				<verse number="17">আবাকী যীশুস উত্তারনু বাঃচাস, “যোনাসঘী খাদ্দে শিমোন, নিন ধান্যা, কারনে একাম আলার নিংহায় হেদ্দে ইদিন মাল আখতাচার; মুন্দা এংহায় মের্খান্তা বাঙ্গাসদিম আদিন আখতাচাস।</verse>
				<verse number="18">এন নিংগান বাঃআ লাগদান, নিন পাত্রাস (নেখায় মানে মান্‌জা পাখনা) আউর ই পাখনাঘী মাইয়াম এন এংহায় মান্ডলীন গাথারকি চোওদোন। নারাগঘী একাম সাওয়াং আদিঘী মাইয়া জিতআ পোল্লো।</verse>
				<verse number="19">এন নিংগান মের্খা রাঃজীঘী চাবহি গুটঠিন চিওন, আউর ই ধার্তীনু নিন এগদা হেওয় আদিন মের্খানুহু হেএয়ারকি উইনা মানো আউর এগদা ধার্তীনু খোল্লোয় আদিন মের্খানুহু খোল্লোনা চিইনা মানো।”</verse>
				<verse number="20">আবাকী আস তাংহা চেলারিন হুশিয়ার নানারকি বাঃচাস, “এনিম আঃ খ্রীস্তাস, ই কাত্থা নিম নেকানহু আম্বকে তেংগা।”</verse>
				<verse number="21">আঃ সামাইতি যীশুস তাংহায় চেলারিন বাঃচাস, “এংগান জেরুশালেমনু কালাগে লাগ্গো আউর আসতালান্তা পাচকি মাহাতো, প্রাধান নায়গার আউর ধারাম গুরুরঘী ক্ষেক্ষানু এংগান ঢের তাপলিক ভোগআ লাগ্গো। খোঃখা এংগান পিটনা মানো আউর তিশরা উল্লানু এন খেএনান্তী উজ্জা চোওন।”</verse>
				<verse number="22">আবাকী পাত্রাস আসিন অন তারা হোওয়ারকি এন্নে কাত্থা বাঃআগে মাল বাঃচাস, “উর্বায়ো, ইদ গেচ্ছা মানুক। নিংহায় মাইয়া এন্নে মাল মানুক।”</verse>
				<verse number="23">মুন্দা যীশুস পাত্রাস তারা কির্রারকি বাঃচাস, “এংহায় হেদ্দেন্তী ভোংগা কালা, শায়তান! নিন এংহায় ডাহারেঘী আচ্চে। এগদা ধার্মেসঘী নিন আদিন মাল সোচআ লাগদায়, মুন্দা এগদা আলারঘী আদিনুম সোচআ লাগদায়।”</verse>
				<verse number="24">আবাকী যীশুস আসঘী চেলারিন বাঃচাস, “যদি নেকিম এংহা ডাহারেনু বারা বেদ্দেনার হলে আর যেনু তাংগা তিংগা চাহানা লেখা মাল চালেরনার আউর তাংগা তিংগা ক্রুশান চেডারকি আর যেনু এংহায় খোঃখা খোঃখানু বার্নার।</verse>
				<verse number="25">নেকিম যদি তাংহায় জীয়ান বাছাবাঃআ বেদ্দেদাস, হলে আস আদিন এবসোস। মুন্দা নে এংহায় খাতরী তাংহায় জীয়ান এবসেদাস, হলে আস আদিন বাছাবাঃদাস।</verse>
				<verse number="26">নেকিম গোট্টা ধার্তীন ক্ষাক্ষাদাস, মুন্দা আস তাংহা জীয়ান এবসেদাস হলে আসঘী এন্দরা ফায়দা? মানি জীয়া কির্রারকি ক্ষাক্ষানা খাতরী আসঘী চিইনা লেখা এন্দরা রাঃয়ী?</verse>
				<verse number="27">আল খাদ্দেস একাবাকি মের্খাদুতারিন সাংগে হোওয়ারকি তাম্বাসঘী মাহিমানু বারোস, আবাকী আস হোর্মা আলারিন আরঘী নালাখ এরারকি খান্‌জপা চিওস।</verse>
				<verse number="28">এন নিমান মানিম বাঃআ লাগদান, নে ইসান ইজারকি রাঃনার আরঘী মাঝিনু এন্নে কায়েক’ঝান আলার রাঃনার, আর এগুটি আল খাদ্দেসিন বেল মানারকি রাঃজী নান্নান মাল এরোর, আগুটি আর একামসেহু মাল খেওর।”</verse>
			</chapter>
			<chapter number="17">
				<verse number="1">ছায় উল্লা খোঃখা যীশুস পাত্রাস, যাকোব আউর আসঘী ভাইয়োস যোহানেসিন সাংগে হোওয়ারকি অন্টা মেচ্ছা পার্তাঘী সামশুম আড্ডানু কেরাস।</verse>
				<verse number="2">আসানুম আরঘী মুন্দভারে যীশুসঘী গোট্টা দেহা বাদলারা কেরা। আসঘী বাই বিইড়ী লেখা বিল্চিয়া আউর আসঘী কিচরী বিল্লি লেখা পান্ডরু মান্‌জা কেরা।</verse>
				<verse number="3">আউর সাঠলে মোসেস আউর এলিওস আসঘী হেদ্দে হাজির মানারকি যীশুস সাংগে কাত্থা বাঃআ হেল্লেরার।</verse>
				<verse number="4">আবাকী পাত্রাস যীশুসিন বাঃচাস, “উর্বায়ো, দাওলেম মান্‌জা নাম ইসান রাঃদাত। নিন যদি চাহাদায় হলে এন ইসান তিন’ঠু ডেরা এড়পা কামোন, অন্টা নিংহায় খাতরী, অন্টা মোসেসঘী খাতরী আউর অন্টা এলিওসঘী খাতরী।”</verse>
				<verse number="5">আস কাত্থা বাঃতেম রাঃচাস আবাকী অন্টা বিল্চিনা বাদালী আরিন ঢাপচা চিচ্চা, আউর আঃ বাদালীন্তী ই কাত্থা মেন্দরা, “ইসিম এংহায় চোনহা খাদ্দেস, ইসঘী মাইয়া এন খুশমারকান। নিম ইসঘী কাত্থান মেনা।”</verse>
				<verse number="6">একাবাকি চেলার ইদিন মেন্‌জার, আর ঢের এল্চিয়ার আউর খাজ্জেনু হুমআ মান্‌জার।</verse>
				<verse number="7">আবাকী যীশুস আরঘী হেদ্দে বার্চাস আউর আরিন অত্তিয়াসকি বাঃচাস, “চোওয়া, আম্বকে এল্চা।”</verse>
				<verse number="8">একাবাকি আর চোওচার, আবাকী খিলা যীশুসিন আম্বারকি আরু নেকানহু এরা পোল্লার।</verse>
				<verse number="9">আউর একাবাকি আর পার্তান্তীক এত্তা লাগিয়ার, আবাকী যীশুস আরিন ই হুকুম চিচ্চাসকি বাঃচাস, “আল খাদ্দেসঘী খেএনান্তী মাল উজ্জা চোওনা গুটি এগদা ইরকার আদিন নেকানহু আম্বকে তেংগা।”</verse>
				<verse number="10">আবাকী চেলার আসিন মেন্‌জার, “হলে ধারাম গুরুর এন্দেরগে বাঃনার, পাহিলাম এলিওসঘী বার্না দারকার?”</verse>
				<verse number="11">যীশুস উত্তার চিচ্চাস, “মানিম এলিওস বারোস আউর আরু অংহোন হুর্মিন আগুন্তা লেখাম সাপড়োস।</verse>
				<verse number="12">মুন্দা এন নিমান বাঃআ লাগদান, এলিওস বারেচ্কা রাঃচাস আউর আর আসিন চিনহা পোল্লার। মুন্দা আর তামহা চাহানা লেখাম আসঘী মাইয়া নান্‌জার। ঠিকা আন্নেম আল খাদ্দেসিনহু আলারঘী ক্ষেক্ষানু তাপলিক ভোগআ লাগ্গো।”</verse>
				<verse number="13">আবাকী চেলার বুঝরা অংগিয়ার, আস তামহা হেদ্দে আসনান দাতা যোহানেসঘী বারেনু বাঃআ লাগদাস।</verse>
				<verse number="14">একাবাকি আর আলার হেদ্দে বার্চার, আবাকী অরোত আলাস বারারকি যীশুসঘী মুন্দভারে মুক লিদরারকি বাঃচাস,</verse>
				<verse number="15">“উর্বায়ো, এংদাসঘী মাইয়া দায়া নানা, আস মিরগি বেরামনু ঢের তাপলিক ক্ষাক্ষা লাগদাস। আস ঘারি ঘারি চিচ্চিনু আউর আম্মেনু খাতেরদাস।</verse>
				<verse number="16">আউর ইসিন এন নিংহায় চেলার হেদ্দে অন্দরকা রাচ্কান, মুন্দা আর ইসিন কড়ে নানা পোল্লার।”</verse>
				<verse number="17">উত্তারনু যীশুস বাঃচাস, “এ মালপাত্তু আউর ডাহারে এবসেরকা আলারো! এ উল্লা গুটি এন নিমহায় সাংগে সাংগে রাওন? আউর এ উল্লা গুটি নিমান সাহোন? কুক্কোসিন এংহায় হেদ্দে অন্দরা বারা।”</verse>
				<verse number="18">খোঃখা যীশুস মালদাও বোলতান ধাম্কাচাস, আন্নেনু আঃ মালদাও বোলতা আসঘী মাঝিন্তী উর্খারকি চালি কেরা, আউর কুক্কোসটা আবাকীম কড়ে মান্‌জাস।</verse>
				<verse number="19">ইদিঘী খোঃখা চেলার যীশুস হেদ্দে বার্চারকি চুপেমসে বাঃচার, “এম এন্দেরগে আঃ মালদাও বোলতান আম্বাতাগে পোলকাম?”</verse>
				<verse number="20">আস আরিন বাঃচাস, “নিমহায় থোরে বিশুয়াসঘী খাতরীম নিম পোলকার। খানে এন নিমান মানিম বাঃআ লাগদান, নিমহা বিশুয়াস যদি অন্টা মানী বিহিনী লেখা মানি হলে নিম ই পার্তান বাওর, ‘ইসতেক গুছরায়কি আসান কালায়,’ আন্নেনু আদ গুছরো কালো। মাল অংগোনা বাঃআরকি নিমহায় পাক্ষেনু এন্দরাহু মাল্লা।</verse>
				<verse number="21">বিন্তী আউর উপাস আম্বারকি ই মালদাও বোলতান নেহু খেদা পোলনার।”</verse>
				<verse number="22">একাবাকি আর গালীলনু অন গুসান খোড়রার, আবাকী যীশুস তাংহা চেলারিন বাঃচাস, “আল খাদ্দেসিন আলারঘী ক্ষেক্ষানু চোওদারকি চিইনা মানো,</verse>
				<verse number="23">আউর আলার আসিন পিটোর আউর তিশরা উল্লানু আস খেএনান্তী উজ্জারকি চোওস।” ই কাত্থা মেনারকি চেলার ঢের তাপলিক ক্ষাক্ষিয়ার।</verse>
				<verse number="24">একাবাকি আর কাফারনাহুমনু বার্চার, আবাকী মান্দিরতা খাজনা চোওদুর পাত্রাসঘী হেদ্দে বারারকি বাঃচার, “নিমহায় গুরুস কা মান্দিরতা খাজনা মাল চিইদাস?”</verse>
				<verse number="25">পাত্রাস বাঃচাস, “হাঃয়ী, চিইদাস।” একাবাকি পাত্রাস এড়পানু বার্চাস আবাকী যীশুস আসিন মেন্‌জাস, “শিমোন, নিংহায় এন্দরা ইয়াদ মানি? ই ধার্তীন্তা বেলার নেখায় হেদ্দেন্তী খাজনা হোওনার? তাংগা তিংগা খাদ্দে খার্রারঘী হেদ্দেন্তী নাকা বিদেশীরঘী হেদ্দেন্তী?”</verse>
				<verse number="26">উত্তারনু আস বাঃচাস, “বিদেশীরঘী হেদ্দেন্তী।” আবাকী যীশুস আসিন বাঃচাস, “হলে তাংহা রাঃজীন্তা খাদ্দে খার্রার খাজনা চিইনান্তী বাছেরনার কাঃনার।</verse>
				<verse number="27">মুন্দা নামহায় চাইল বাইলনু আর যেনু তাপলিক মাল ক্ষাক্ষানার, আদিঘী খাতরী নিন সামুদারনু কালারকি বানশী লেভড়া। আইয়া পাহিলা একা ইনজো চোও, আদিঘী বাই খোল্লোয় হলে নিন অন্টা রুপাঘী পায়সা ক্ষাক্ষয়। আইয়ান্তীম নিংহায় আউর এংহায় খাজনা শোধরো। আদিন হোওকে আউর খাজনা চিইকে।”</verse>
			</chapter>
			<chapter number="18">
				<verse number="1">আঃ সামাই যীশুসঘী চেলার আস গুসান বারারকি বাঃচার, “নে মের্খা রাঃজীনু হোর্মান্তী কোহা?”</verse>
				<verse number="2">আবাকী যীশুস অন্টা খাদ্দেসিন মেখিয়াসকি আরঘী মাঝিনু ইজতাচাস।</verse>
				<verse number="3">আউর আস বাঃচাস, “এন নিমান মানিম বাঃআ লাগদান, নিম যদি কায়া কির্তারকি খাদ্দার লেখা মাল মান্দার, হলে মের্খা রাঃজীনু কোরআ পোল্লোর।</verse>
				<verse number="4">খানে, নেকিম তাংগান খাদ্দার লেখা নারমিয়া নান্দাস, আসিম মের্খা রাঃজীনু হোর্মান্তী কোহা।</verse>
				<verse number="5">আউর নেকিম ই খাদ্দেসিন এংহায় নামেনু ইন্‌জিরনার হলে আর এংগানুম ইন্‌জিরনার।”</verse>
				<verse number="6">“এংহায় মাইয়া বিশুয়াসনানু ই সান্নি খাদ্দারঘী মাঝিনু নেকানহু যদি নেকিম গুনহা ডাহারেনু হোওনার কাঃনার, হলে আসঘী খেশেরনু অন্টা কোহা পাখনা হেএয়ারকি আসিন সামুদারঘী মাঝিনু লেভেরনা চিইনা দাওলে।</verse>
				<verse number="7">ছি্ ই ধার্তী! কারনে ই ধার্তীনু একড়হে লালিচঘী সান্‌জগি রাঃয়ী। ই লালিচ ধার্তীনু ঠিকেম রোও, মুন্দা ছি্ আঃ আলাসিন, নেখায় মাঝিন্তী আঃ লালিচ বারি।</verse>
				<verse number="8">নিংহায় ক্ষেক্ষা নাখলে ক্ষেড্ডে যদি নিংগান গুনহাঘী ডাহারেনু হোঃয়ী কালি, হলে আদিন খান্ডারকি লেভড়া চিইয়া। কারনে দু’নো ক্ষেক্ষা আউর ক্ষেড্ডে হোওয়ারকি মাল মুন্‌জুরনা চিচ্চিনু কাঃনান্তীক নুলহা আউর লাংড়া মানারকি মাল মুন্‌জুরনা জীয়ানু কোরনা নিংহায় পাক্ষে দাওলে।</verse>
				<verse number="9">আউর নিংহায় খান্নে যদি নিংগান গুনহাঘী ডাহারেনু হোঃয়ী কালি, হলে আদিন চোওদারকি লেভড়া চিইয়া। দু’নো খান্নে হোওয়ারকি নারাগঘী চিচ্চিনু কাঃনান্তীক আন্ধরা মানারকি মাল মুন্‌জুরনা জীয়ানু কোরনা নিংহায় পাক্ষে দাওলে।”</verse>
				<verse number="10">“এরা, নিম যেনু ই সান্নি খাদ্দে খার্রারঘী মাঝিন্তী অর্তোসিনহু সান্নি সোচআ আম্বকে। এন নিমান বাঃআ লাগদান, মের্খানু আরঘী মের্খাদুতার হুর্মি বাকি এংহায় মের্খান্তা বাঙ্গাসঘী বাই এরা লাগনার।</verse>
				<verse number="11">এগদা এবসেরা কেরা, আদিন বাছাবাঃনা খাতরী আল খাদ্দেস বার্চাস।</verse>
				<verse number="12">নিম এন্দরা ইয়াদ নান্দার? যদি একাম আলাসঘী অনশো’ঠু মেড়হো রাঃয়ী, আউর আদিঘী মাঝিনু যদি অন্টা এবসিরি কালি হলে আস কা নিরানব্বই’ঠু মেড়হো গুটঠিন পার্তানু উইয়ারকি আঃ এবসেরকা মেড়হো বেদ্দা মাল কাঃদাস?</verse>
				<verse number="13">এন নিমান মানিম বাঃআ লাগদান, একা নিরানব্বই’ঠু মেড়হো মাল এবসিরকি রাঃচা, আরঘীন্তী এগদা এবসিরকি রাঃচা, আদিন ক্ষাক্ষানা খোঃখা মাল এবসেরকা মেড়হোন্তী ক্ষাক্ষিকা মেড়হো খাতরী আস বাগ্গে রিঝঝি নানোস।</verse>
				<verse number="14">ঠিকা আঃ লেখাম, নিমহা মের্খান্তা বাঙ্গাস মাল চাহাদাস যে, নেকিম ই সান্নি খাদ্দে খার্রারঘী মাঝিনু এবসেরনার কাঃনার।</verse>
				<verse number="15">“নিংহা ভাইয়া বাহিনার যদি নিংহায় বিড়দোনু গুনহা নান্নার, হলে একাবাকি আর অতখান রোওর আবাকী আরঘী হেদ্দে কালারকি আরঘী দোশান এদারকি চিইকে। যদি আর নিংহা কাত্থান মেন্নার হলে নিন তো নিংহা ভাইয়া বাহিনিরিন কির্রারকি ক্ষাক্ষিকায়।</verse>
				<verse number="16">মুন্দা আর যদি মাল মেন্নার হলে দোশরা দু’তিন ঝানারিন সাংগে হোওয়ারকি আরঘী হেদ্দে কালা। নেমহা পুথিনু লিখিচ্কা রাঃয়ী, ‘দু’ঝান বা তিন’ঝান আলার গাওয়াহী চিইনার হলে ই হুর্মি বারে সাচ বাচান বাঃআরকি সাবুত মানি। ’</verse>
				<verse number="17">আন্নুহু যদি আর মাল মেন্নার হলে আদিন মান্ডলীন আখতা। আর যদি মান্ডলীঘী কাত্থানহু মাল মেন্নার হলে আর নিংহায় হেদ্দে মালপাত্তু বা খাজনা চোওদুর লেখা মানোর।</verse>
				<verse number="18">এন নিমান মানিম বাঃআ লাগদান, ই ধার্তীনু নিম এগদান হেওর আদিন মের্খানুহু হেএয়ারকি উইনা মানো, আউর এগদান খোল্লোর আদিন মের্খানুহু খোল্লোনা চিইনা মানো।</verse>
				<verse number="19">এন নিমান আরু বাঃআ লাগদান, ধার্তীনু নিমহায় মাঝিনু দু’ঝান যদি মানিম জুমুরনারকি একাম বারেনু বিন্তী নান্নার হলে এংহায় মের্খান্তা বাঙ্গাস নিমহা খাতরী আদিন পুরা নানোস।</verse>
				<verse number="20">কারনে এসান দু’ঝানতিহু বাগ্গে এংহায় নামেনু অনগুসান মান্নার, আসানুম এন আরঘী মাঝিনু হাজির রাঃদান।”</verse>
				<verse number="21">আবাকী পাত্রাস যীশুস গুসান বারারকি আসিন বাঃচাস, “উর্বায়ো, এংহায় ভাইয়োস এংহায় বিড়দোনু মালদাও নালাখ নান্দাস হলে এন এ ফিরা আসিন ছেমা নানোন? সাত ফিরা কা?”</verse>
				<verse number="22">যীশুস আসিন বাঃচাস, “খিলা সাত’ফিরা মালা, মুন্দা এন নিংগান সত্তর গুন সাত’ফিরা গুটি ছেমা নানাগে বাঃদান।</verse>
				<verse number="23">মেনা, মের্খা রাঃজী একাম অরোত বেলাস লেখা, নে আসঘী লাউড়ীরঘী হেদ্দে হিসাব নেএচাস।</verse>
				<verse number="24">আস একাবাকি হিসাব হোওয়াগে আরাম্ভ নান্‌জাস আবাকী আরঘী মাঝিন্তী এন্নে অরোত লাউড়ীসিন অন্দরনা মান্‌জা, বেলাসঘী হেদ্দে নেখায় লাখ লাখ গুন পায়সা দেনা রাঃচা।</verse>
				<verse number="25">মুন্দা আসঘী দেনা শোধনাঘী ক্ষেমতা মাল রাঃচা। আবাকী আঃ মালিকেস হুকুম চিচ্চাস যেনু আঃ আলাসিন আউর আসঘী যানানা আউর খাদ্দে খার্রারিন আউর আসঘী একা আবড়া রাঃয়ী আবড়া হুর্মিন বিশারকি দেনান আদায় নান্না মানি।</verse>
				<verse number="26">আন্নেনু আঃ লাউড়ীস খাজ্জেনু মুক লিদরাসকি বেলাসঘী ক্ষেড্ডেন ধারারকি বাঃচাস, ‘হে উর্বায়ো, এংগান দায়া নানা, এন নিংহায় হুর্মি দেনান শোধন চিওন।’</verse>
				<verse number="27">আবাকী আঃ মালিকেস দায়া নানারকি আঃ লাউড়ীসিন আম্বিয়াস চিচ্চাস আউর আসঘী দেনান ছেমা নান্‌জাস চিচ্চাস।</verse>
				<verse number="28">“মুন্দা আঃ লাউড়ীস বাহিরি কেরাসকি তাংহা অরোত সাংগুয়ারি লাউড়ীসিন এরা অংগিয়াস। আসঘী হেদ্দে আঃ সাংগুয়ারি লাউড়ীসঘী অনশো দীনার দেনা রাঃচা। আস তাংহা সাংগুয়ারি লাউড়ীসঘী খেশেরান চিপচাস ধার্চাস আউর বাঃচাস, ‘নিন যে এংহায় গুসান দেনা নান্‌জাকায় আদিন শোধহা।’</verse>
				<verse number="29">আবাকী আসঘী সাংগে লাউড়ীস ক্ষেড্ডে ধারারকি আসিন গোহরারাসকি বাঃচাস, ‘থোরেটা ধিরারা, এন হুর্মিন শোধোন চিওন।’</verse>
				<verse number="30">মুন্দা আস রাজি মাল মান্‌জাস, মুন্দা দেনা মাল শোধনা গুটি আসিন জেহেলনু আটকাচাসকি উইয়াস।</verse>
				<verse number="31">ই হুর্মি ঘাটনান আসঘী দোশরা সাংগুয়ারি লাউড়ীর এরারকি ঢের তাপলিক ক্ষাক্ষিয়ার। আর কালারকি তাংহা মালিকেস হেদ্দে হুর্মি কাত্থান আখতাচার চিচ্চার।</verse>
				<verse number="32">আবাকী মালিকেস আঃ লাউড়ীসিন মেখিয়াসকি বাঃচাস, ‘নিন ঢের মালদাও লাউড়ী! নিন এংগান গোহরারকি বাচ্কা রাচ্কায় খানে এন নিংহায় হুর্মি দেনান ছেমা নান্‌জাকা রাচ্কান।</verse>
				<verse number="33">এন নিংগান একাসে দায়া নান্‌জাকা রাচ্কান, আন্নেম নিংহা সাংগুয়ারি লাউড়ীসিন দায়া নান্না কা নিংহায় ঠিকা মাল রাঃচা?’</verse>
				<verse number="34">খোঃখা আসঘী মালিকেস রাঘারাসকি আসঘী হুর্মি দেনান মাল শোধনা গুটি আসিন তাপলিক চিইনা খাতরী জেহেলনু চিচ্চাস।</verse>
				<verse number="35">ঠিকা আঃ লেখাম, নিম হোর্মার যদি নিমহায় ভাইয়া বাহিনিরিন কায়ান্তী ছেমা মাল নান্দার হলে এংহায় মের্খান্তা বাঙ্গাসহু নিমান ছেমা মাল নানোস।”</verse>
			</chapter>
			<chapter number="19">
				<verse number="1">একাবাকি যীশুসঘী শিরষা চিইনা মুন্‌জুরা, আবাকী আস গালীল আম্বারকি যার্দান খাড়ঘী দোশরা ধাসড়েঘী যিহুদীয়া প্রাদেশনু কেরাস।</verse>
				<verse number="2">আউর ঢের আলার আসঘী খোঃখা খোঃখা কেরার আউর আস আসানুম আরিন কড়ে নান্‌জাস।</verse>
				<verse number="3">আঃ সামাই কায়েক’ঝান ফারীশীর যীশুস হেদ্দে বার্চার আউর আসিন পারীক্ষা নান্না খাতরী মেন্‌জার, “একাম কারনে যানানান তালাক চিইনা কা মোসেসঘী আনকা পেশকানু রাঃয়ী?”</verse>
				<verse number="4">উত্তারনু যীশুস আরিন বাঃচাস, “নিম কা মাল পাড়েচ্কার যে, ধার্তী কামুস পাহিলানু আরিন ‘মেত আউর যানানা নানারকিম কামেচ্কা রাঃচাস?’</verse>
				<verse number="5">আউর বাচ্কা রাঃচাস, ‘ইদিঘী খাতরীম আলার তাংগিয়ো তাম্বারিন আম্বারকি তাং যানানা সাংগে অন মান্নার আউর আর দু’ঝান অন্টাম দেহা মানোর। ’</verse>
				<verse number="6">ইদিঘী খাতরী আর আরু দু’ঝান মালা, মুন্দা অন্টাম দেহা মান্নার। খানে ধার্মেস এগদা জুড়ি নান্‌জাস, আলার আদিন মাল ছিন্ডুক।”</verse>
				<verse number="7">আবাকী আর আসিন মেন্‌জার, “হলে এন্দেরগে মোসেস তালাক কাগজ চিইয়ারকি যানানান আম্বাগে হুকুম চিচ্চিকা রাঃচাস?”</verse>
				<verse number="8">আস উত্তারনু বাঃচাস, “কারনে নিমহা কায়া বাড়িয়ার বাঃআরকি যানানান তালাক চিইয়াগে মোসেস ই হুকুম চিচ্চিকা রাঃচাস, মুন্দা পাহিলানু এন্নে মাল রাঃচা।</verse>
				<verse number="9">যদি নিংহা যানানা লাজ্জে নালাখ মাল নানি, হলে নিন দোশরা যানানান বেন্‌জেরনা খাতরী আদিন তালাক চিইয়া আম্বকে। যদি নিন আদিন নান্দায় হলে নিনহু লাজ্জে নালাখ নান্দায়।”</verse>
				<verse number="10">আসঘী চেলার আসিন বাঃচার, “যদি মেত যানানারঘী মাঝিনু ই রাকাম মানি হলে তো মাল বেন্‌জেরনাদিম দাওলে।”</verse>
				<verse number="11">মুন্দা যীশুস আরিন বাঃচাস, “অতখান রাঃনান হোর্মার মানারকি হোওয়া পোলনার; মুন্দা মাল বেন্‌জরারকি রাঃআগে নেকান ক্ষেমতা চিইনা মান্‌জা, আরিম খিলা অংগোনার।</verse>
				<verse number="12">এন্নে বান্‌জহি যোখ রাঃনার, আরঘী জানাম তাংগিয়োঘী কক্ষেন্তী মানি আউর এন্নে বান্‌জহি যোখ রাঃনার নেকান আলার বান্‌জহি নান্নার; আউর এন্নে বান্‌জহি যোখ রাঃনার নে মের্খা রাঃজী খাতরী বান্‌জহি মান্নার। নে নে ইন্‌জিরনার আরিম ইন্‌জরুক।”</verse>
				<verse number="13">আঃ সামাই আলার সান্নি খাদ্দে খার্রারিন যীশুস হেদ্দে অন্দরার বার্চার, যেনু আস আরঘী মাইয়া ক্ষেক্ষা উইদাস আউর বিন্তী নান্দাস। মুন্দা চেলার আরিন ধাম্কাচার।</verse>
				<verse number="14">মুন্দা যীশুস বাঃচাস, “খাদ্দে খার্রারিন এংহা হেদ্দে বারা চিইয়া, আরিন মানা আম্বকে নানা; কারনে মের্খা রাঃজী ই সান্নি খাদ্দে খার্রার লেখা আলারঘীদিম খাতরী”</verse>
				<verse number="15">আউর আরঘী মাইয়া ক্ষেক্ষা উইকা খোঃখাম আস আসতেক চালি কেরাস।</verse>
				<verse number="16">আবাকী অর্তোস যীশুস হেদ্দে বারারকি বাঃচাস, “গুরু, মাল মুন্‌জুরনা জীয়া ক্ষাক্ষানা খাতরী এংগান একা দাও নালাখান নানাগে লাগ্গো?”</verse>
				<verse number="17">মুন্দা আস বাঃচাস, “এগদা দাওলে, আঃ বারেনু নিন এন্দেরগে এংগান মেনা লাগদায়? খিলা অর্তোসদিম দাওলে রাঃদাস। মুন্দা নিন মাল মুন্‌জুরনা জীয়ানু কোরআ বেদ্দেদায় হলে আসঘী হুর্মি পেশকান মানআ।”</verse>
				<verse number="18">আস মেন্‌জাস, “একা একা পেশকান মানোন?” আউর যীশুস বাঃচাস, “পিটা আম্বকে, লাজ্জে নালাখ নানা আম্বকে, ক্ষাডা আম্বকে, ঝুট গাওয়াহী চিইয়া আম্বকে,</verse>
				<verse number="19">আয়ো বাবারিন সাম্মান নানকে আউর নিংহায় পাদ্দা ক্ষেপ্পিয়ারিন তাংগা তিংগা লেখাম দুলার নানকে।”</verse>
				<verse number="20">আঃ যোখাসটা উত্তারনু বাঃচাস, “ইবড়া হুর্মিন এন মানআরকিম বারা লাগদান। হলে এংগান আরু এন্দরা নানাগে লাগ্গো?”</verse>
				<verse number="21">যীশুস আসিন বাঃচাস, “যদি নিন পুরাসে খুত মালকা মানা বেদ্দেদায় হলে, কালা, নিংহায় হুর্মি খুর্জিন বিশা আউর গারীব আলারগে খাট্টা চিইয়া। হলে মের্খানু নিন খুর্জি ক্ষাক্ষয়। আবাকী বারারকি এংহায় চেলা মানা।”</verse>
				<verse number="22">মুন্দা ই কাত্থা মেনারকি আস ঢের তাপলিক ক্ষাক্ষিয়াসকি চালি কেরাস, কারনে আসঘী ঢের খুর্জি রাঃচা।</verse>
				<verse number="23">আউর যীশুস তাংহা চেলারিন বাঃচাস, “এন নিমান মানিম বাঃআ লাগদান, ধানী আলারঘী পাক্ষে মের্খা রাঃজীনু কোরনা ঢের কাঠিন মানো।</verse>
				<verse number="24">আরু অংহোন নিমান বাঃআ লাগদান, ধার্মেসঘী রাঃজীনু ধানীরঘী কোরনান্তী অন্টা সুইঘী ফুটান্তী উটঘী কাট্টানাদিম সোজহা।”</verse>
				<verse number="25">একাবাকি চেলার ই কাত্থান মেনা অংগিয়ার আবাকী ঢের হায়কাট মানারকি যীশুসিন মেন্‌জার, “হলে নে বাছরা অংগোর?”</verse>
				<verse number="26">যীশুস আরঘী তারা এরিয়াসকি বাঃচাস, “আলার এগদা মাল অংগোনার, আবড়া হুর্মিদিম ধার্মেস অংগোদাস।”</verse>
				<verse number="27">আবাকী পাত্রাস বাঃচাস, “মেনা, নিন আখদায় যে এম এমহায় হুর্মিন আম্বারকি নিংহায় চেলা মান্‌জেকাম। হলে এম এন্দেরা ক্ষাক্ষম?”</verse>
				<verse number="28">যীশুস আরিন বাঃচাস, “এন নিমান মানিম বাঃআ লাগদান, নিম নে নে এংহায় চেলা মান্‌জেকার, পুনা ধার্তীনু একাবাকি আল খাদ্দেস তাংহা মাহিমা সাংগে বেলকান্ডোনু অক্কোস, আবাকী নিমহু বারোঝান চেলার বারো’ঠু বেলকান্ডোনু অক্কারকি ইস্রায়েলতা বারো’ঠু গুষ্ঠিন্তা আলারিন শালিস নানোর।</verse>
				<verse number="29">আউর নেকিম এংহায় নামে খাতরী এড়পা পাল্লি, ভাইয়া বাহিন, আয়ো বাবা, খাদ্দে খার্রারিন বা খাল্লে উখড়ি আম্বিয়ার, আস তাংহায় অনশো গুন বাগ্গে ক্ষাক্ষস আউর মাল মুন্‌জুরনা জীয়ানহু ক্ষাক্ষস।</verse>
				<verse number="30">মুন্দা এন্নে ঢেরিম নে মুন্দভারে রাঃনার, আর খোঃখা খাতরোর, আউর এন্নে ঢেরিম নে খোঃখা রাঃনার, আর মুন্দভারে মানোর।”</verse>
			</chapter>
			<chapter number="20">
				<verse number="1">“মের্খা রাঃজী এন্নে অরোত মালিকেস লেখা। আস অন্দুল ভিনসারা তারা টোটক খাল্লেনু নালাখনানুরিন নালাখনু লাগাবাঃনা খাতরী বাহিরি কেরাস।</verse>
				<verse number="2">আস অন উল্লাগে অন দীনার নানারকি ঠিকা নান্‌জাস, ইদিঘী খোঃখা আস নালাখনানুরিন তাংহা টোটক খাল্লেনু নালাখ নানাগে তাইয়াস চিচ্চাস।</verse>
				<verse number="3">আস ফির নায়’ঠু তারা বাহিরি কেরাস আউর হাটখোলানু এরা অংগিয়াস কায়েক’ঝান আলার আয়ধাম ইজ্জিকা রাঃনার।</verse>
				<verse number="4">আস আরিন বাঃচাস, ‘নিমহু এংহা টোটক খাল্লেনু নালাখ নানাগে কালা। নালাখ খাতরী একা পায়সা নিমহায় ক্ষাক্ষানা কাত্থা, এন নিমাগে আদিনুম চিওন।’</verse>
				<verse number="5">“খানে আঃ আলারহু নালাখ নানাগে কেরার। ফির আঃ এড়পান্তা মালিকেস বারো’টা তারা আউর তিনটা তারা বাহিরি কেরাসকি আন্নেম নান্‌জাস।</verse>
				<verse number="6">ফির পাচটা তারা বাহিরি কেরাসকি আরু কায়েক’ঝানারিন আয়ধাম ইজ্জিকা রাঃনান এরিয়াসকি আরিন বাঃচাস, ‘নিম গোট্টা উল্লানু নালাখ মাল নানারকি এন্দেরগে ইসান ইজ্জিকা রাঃদার?’</verse>
				<verse number="7">“আর আসিন বাঃচার, ‘নেহু এমান নালাখনু মাল হোচ্চার।’ আস আরিন বাঃচাস, ‘নিমহু এংহা টোটক খাল্লেনু নালাখ নানাগে কালা।’</verse>
				<verse number="8">“খোঃখা পুতবাকি তারা টোটক খাল্লেন্তা মালিকেস তাংহা প্রাধান কামলাসিন বাঃচাস, ‘নিন হোর্মা নালাখনানুরিন মেখা অন্দরা। নে মুন্‌জুরনা তারা নালাখ নানাগে বারেচ্কা রাঃচার আরগে পাহিলা পায়সা চিইয়া আউর নে পাহিলা বারেচ্কা রাঃচার আরগে খোঃখানু পায়সা চিইয়া।’</verse>
				<verse number="9">“ভাটিলা পাচটা তারা একা নালাখনানুরিন নালাখনু লাগাবাঃনা মান্‌জিকি রাঃচা, আর হোর্মার অন দীনার নানারকি হোচ্চার।</verse>
				<verse number="10">ইদিঘী খোঃখা নেকান পাহিলাম নালাখনু লাগাবাঃনা মান্‌জিকি রাঃচা আর বাগ্গে ক্ষাক্ষর বাঃআরকি কায়ানু সোচ্চার, মুন্দা আর হোর্মারদিম অন অন দীনার নানারকি ক্ষাক্ষিয়ার।</verse>
				<verse number="11">খানে আর আঃ মালিকেসঘী মাইয়া কায়রারারকি বাঃচার,</verse>
				<verse number="12">‘এম গোট্টা উল্লা বিড়নানু অলারকি নালাখ নান্‌জাকাম। মুন্দা নেকান মুন্‌জুরনা বাকি নালাখনু লাগাবাচ্কা মান্‌জিকি রাঃচা আর খিলা অন ঘান্টা নালাখ নান্‌জার, মুন্দা আরগে নিন এমহা লেখাম পায়সা চিচ্চিকায়।’</verse>
				<verse number="13">“আবাকী মালিকেস আরঘী মাঝিন্তী অর্তোসিন বাঃচাস, ‘সাংগুয়ারি, এন তো নিংহায় মাইয়া একাম মালদাও নালাখ মাল নান্‌জাকান। নিন কা অন দীনারনু নালাখ নানাগে রাজি মাল মান্‌জাকা রাচ্কায়?</verse>
				<verse number="14">নিংহা ক্ষাক্ষানান নিন হোওয়ারকি চালি কালা। এন চাহাদান, নিংগান এন একান্নে চিচ্চিকান, ই শেষা ঝানাসগেহু এন আন্নেম চিওন।</verse>
				<verse number="15">এগদা এংহাদিম, আদিন এন একাসে চাহাদান আন্নেম নান্নাঘী কা আধিকার এংহা মাল্লা? নাকা এন দায়ালু বাঃআরকি নিংহা খান্নে টাটা লাগি?’”</verse>
				<verse number="16">খিরী মুন্‌জুরনাঘী খোঃখা যীশুস বাঃচাস, “ই লেখাম নে নে শেষানু রাঃনার আর পাহিলা মানোর, আউর নে নে পাহিলানু রাঃনার আর শেষা মানোর।”</verse>
				<verse number="17">একাবাকি যীশুস জেরুশালেমঘী ডাহারেন্তীক কালা লাগিয়াস আবাকী তাংহা বারোঝান চেলারিন অনতারা মেখিয়াসকি হোচ্চাস আউর বাঃচাস,</verse>
				<verse number="18">“এরা, নাম জেরুশালেমনু কালা লাগদাত। আল খাদ্দেসিন আসান প্রাধান নায়গারঘী আউর ধারাম গুরুরঘী ক্ষেক্ষানু ধার্তানা চিইনা মানো। শালিস নানারকি আর আসিন খেএনা দান্ডে চিওর।</verse>
				<verse number="19">আর আসিন অযিহুদীরঘী ক্ষেক্ষানু চিওর, তেওয়া তামাশা নানোর, কোড়াতি লোওর আউর ক্রুশনু টাংগোর; খোঃখানু আস তিশরা উল্লানু কেচ্চাকারতি উজ্জা চোওস।”</verse>
				<verse number="20">আবাকী সিবদিয়েসঘী দু’ঝান খাদ্দার যাকোব আউর যোহানেসিন সাংগে হোওয়ারকি আরঘী তাংগিয়ো যীশুস হেদ্দে বার্চা আউর আসঘী হেদ্দে এন্দরাদিম নেএনা খাতরী আসিন গোড় লাগ্গিয়া।</verse>
				<verse number="21">যীশুস আদিন বাঃচাস, “নিন এন্দরা চাহাদি?” আদ বাঃচা, “নিন ই হুকুম চিইয়া যেনু নিংহা রাঃজীনু এংহা দু’ঝান খাদ্দার অর্তোস নিংহা মাড়ি তারা আউর দোশরাস নিংহা লেংগা তারা অক্কা অংগোনার।”</verse>
				<verse number="22">যীশুস উত্তারনু বাঃচাস, “নিম এন্দরা নেএয়া লাগদার আদিন মাল আখদার। এন একা দুখঘী ডুবহানু অনা কালা লাগদান, আইয়ানু কা নিম অনা অংগোদার?” আর বাঃচার, “হাঃয়ী, অংগোদাম!”</verse>
				<verse number="23">আবাকী যীশুস আরিন বাঃচাস, “মানিম নিম এংহা দুখঘী ডুবহানু অনা অংগোর, মুন্দা এংহায় মাড়ি বা লেংগা তারা অক্কোনা চিইনাঘী আধিকার এংহা মাল্লা। এম্বাস নেখায় খাতরী আঃ আড্ডান ঠিকা নান্‌জাসকি উইয়াস, আরিম আদিন ক্ষাক্ষর।”</verse>
				<verse number="24">ই কাত্থান মেনারকি দোশরা দাশ’ঝান চেলার আঃ দুই ভাইয়া যোহান আউর যাকোবেসঘী মাইয়া কায়রারার।</verse>
				<verse number="25">খানে যীশুস হোর্মা চেলারিন অনগুসান মেখিয়াসকি বাঃচাস, “নিম আখদার যে, অযিহুদীরঘী মাহাতোর তাংগা তিংগা আলারঘী উর্বা মান্নার আউর আরঘী মাহাতোর আরঘী মাইয়া হুকুম চালাবাঃনার।</verse>
				<verse number="26">মুন্দা নিমহায় মাঝিনু আন্নে মান্না ঠিকা মালা, নিমহা মাঝিনু নেকিম কোহা মানা বেদ্দেনার হলে আসিন নিমহায় সেওয়ানানু মানাগে লাগ্গো।</verse>
				<verse number="27">আউর নে পাহিলা মানা বেদ্দেনার, আসিন নিমহা লাউড়ী মানাগে লাগ্গো,</verse>
				<verse number="28">ঠিকা আন্নেম, আল খাদ্দেস সেওয়া ক্ষাক্ষাগে মাল বার্চাস, মুন্দা দোশরা আলারিন সেওয়া নানাগেম আউর ঢের আলারঘী জীয়ান বাছাবাঃনাঘী দামে খাতরী তাংহা জীয়ান চিইয়াগে বার্চাস।”</verse>
				<verse number="29">ইদিঘী খোঃখা যীশুস আউর তাংহা চেলার যিরীহো শাহারান আম্বারকি কাঃনা সামাই ঢের আলার আসঘী খোঃখা খোঃখা কালা হেল্লেরার।</verse>
				<verse number="30">ডাহারেঘী কান্টানু দু’ঝান আন্ধরার উক্কা রাঃচার। আর একাবাকি মেনা অংগিয়ার, আঃ ডাহারেন্তী যীশুস কালা লাগদাস, আবাকী আর গাডরারারকি বাঃচার, “এ উর্বায়ো! দাউদেসঘী গুষ্ঠিন্তা আলায়, এমান দায়া নানা!”</verse>
				<verse number="31">খানে ঢের আলার আরিন ধাম্কাচারকি ছাছেম রাঃআ গানিয়ার। মুন্দা আর আরু জোরসে গাডরারারকি বাঃআ হেল্লেরার, “এ উর্বায়ো! দাউদেসঘী গুষ্ঠিন্তা আলায়, এমান দায়া নানা!”</verse>
				<verse number="32">আবাকী যীশুস আসান ইজ্জাস আউর আরিন মেখিয়াসকি বাঃচাস, “নিম এন্দরা নেএদার? এন নিমহা খাতরী এন্দরা নানোন?”</verse>
				<verse number="33">আর আসিন বাঃচার, “উর্বায়ো, এম যাতে এরা অংগোদাম।”</verse>
				<verse number="34">আবাকী যীশুস মায়ানু পুরা মানারকি আরঘী খান্নেন অত্তিয়াস, আবাকীম আর এরা অংগিয়ার আউর আসঘী খোঃখা খোঃখা কালা হেল্লেরার।</verse>
			</chapter>
			<chapter number="21">
				<verse number="1">যীশুস আউর তাংহা চেলার জেরুশালেমঘী জইতুন পার্তাঘী বেতফগী পাদ্দা হেদ্দে আর্সিয়ার। আবাকী যীশুস আসঘী দু’ঝান চেলারিন ই বাঃআরকি তাইয়াস চিচ্চাস,</verse>
				<verse number="2">“নিম আঃ মুন্দভারেন্তা পাদ্দানু কালা, আসান অন্টা গাধা আউর সাংগে অন্টা যুয়ান গাধানহু খুটুচ্কা এরা অংগোর। আঃ দু’নুনুম এংহা হেদ্দে অন্দরা বারা।</verse>
				<verse number="3">নেকিম যদি নিমান এন্দরাহু বাঃনার হলে বাঃআকে, ‘উর্বাসঘী দারকার রাঃয়ী,’ আউর আবাকীম আস আদিন তাইয়োস চিওস।”</verse>
				<verse number="4">ইবড়া ঘাটচা যাতে নাবীসঘী মাঝিন্তী বাচ্কা হুল্লু বাচান পুরা মানি,</verse>
				<verse number="5">“নিম জেরুশালেমতা আলারিন হুকুম চিইয়ারকি বাঃআ, ‘এরা, নিমহা বেলাস নিমহা হেদ্দে বারা লাগদাস; আস নারমিয়া, আস গাধাঘী মাইয়া, অন্টা যুয়ান গাধাঘী মাইয়া আর্গারকি বারা লাগদাস।’ ”</verse>
				<verse number="6">যীশুস আঃ দু’ঝান চেলারিন একান্নে হুকুম চিচ্চাস, আর কেরারকি আন্নেম নান্‌জার।</verse>
				<verse number="7">আর গাধা আউর যুয়ান গাধান যীশুস হেদ্দে অন্দরার বার্চার আউর তামহায় দেহাতা কিচরী গুটঠি আদিঘী মাইয়া আট্টিয়ার চিচ্চার আউর যীশুস আদিঘী মাইয়া উক্কিয়াস।</verse>
				<verse number="8">ঢের আলার তামহায় দেহাতা কিচরী ডাহারেনু আট্টিয়ার চিচ্চার আউর দোশরার মান্নেন্তা ডাড়া খান্ডারকি ডাহারেনু ছিটচার চিচ্চার।</verse>
				<verse number="9">নে নে যীশুসঘী আগু তারতিক আউর খোঃখা তারতিক কালা লাগিয়ার আর গাডরারারকি বাঃআ হেল্লেরার, “হোশান্না! বেল দাউদেসঘী গুষ্ঠি! ধান্যা আস, নে উর্বাসঘী নামেনু বারা লাগদাস! হোশান্না! ধার্মেসঘী খাতরী, নে হোর্মারঘী মাইয়া।”</verse>
				<verse number="10">যীশুস জেরুশালেমনু কোরনা সাংগেম শাহারঘী হোর্মা আলার হুর্মি আড্ডানু গাডরারা নানা লাগিয়ার। আলার মেন্‌জার, “ইস নে?”</verse>
				<verse number="11">আলার বাঃচার, “আস গালীলঘী নাসারত পাদ্দান্তা নাবী যীশু।”</verse>
				<verse number="12">খোঃখা যীশুস মান্দিরঘী চালিনু কোরচাসকি নে নে বিশা খেশা লাগিয়ার, আঃ হোর্মারিন বাহিরি অত্থোরাস চিচ্চাস। আস পায়সা বাদলানা চিইনা টিবিল আউর পেরোয়া বিশকা অক্কোনাঘী টুলান উল্টাচাস চিচ্চাস আউর বাঃচাস,</verse>
				<verse number="13">“নেমহা পুথিনু লিখিচ্কা রাঃয়ী, ‘এংহা এড়পান বিন্তীঘী এড়পা বাঃনা মানো। ’ মুন্দা নিম ইদিন ডাকাতেরঘী এড়পা কামেচ্কার। ”</verse>
				<verse number="14">ইদিঘী খোঃখা আন্ধরা আউর নুলহা আলার মান্দিরঘী চালিনু যীশুস হেদ্দে বার্চার, আউর আস আরিন কড়ে নান্‌জাস।</verse>
				<verse number="15">আস একা আবড়া হায়কাট নালাখ নান্‌জাকা রাঃচাস, প্রাধান নায়গার আউর ধারাম গুরুর আদিন এরিয়ার। আউর মান্দিরঘী চালিনু খাদ্দে খার্রার, “হোশান্না, দাউদেসঘী গুষ্ঠি” বাঃআরকি গাডরারা লাগিয়ার। আবড়ান এরিয়ারকি আর আরঘী মাইয়া ঢের কায়রারার।</verse>
				<verse number="16">আউর যীশুসিন বাঃচার, “আর এন্দরা বাঃআ লাগনার, আদিন কা নিন মেনা অংগা লাগদায়?” যীশুস আরিন বাঃচাস, “হাঃয়ী, মেনা অংগা লাগদান। নিম কা পুথিন্তা ই কাত্থান ইকলাহু মাল পাড়েচ্কার? “উর্বায়ো, নিন বোলো আউর সান্নি খাদ্দে খার্রারিনুম অহমা নানাগে শিখাবাচ্কায়। ”</verse>
				<verse number="17">ইদিঘী খোঃখা যীশুস আউর তাংহা চেলার আঃ শাহারান আম্বিয়ারকি বেথানিয়া পাদ্দানু চালি কেরার আউর আসানুম মাঃখা কাড়তাচার।</verse>
				<verse number="18">পাইরি বাকি যীশুস বেথানিয়া পাদ্দান আম্বারকি জেরুশালেমনু কিররো বাকি যীশুসঘী কিড়া লাগ্গিয়া।</verse>
				<verse number="19">আস ডাহারেঘী পান্‌জরানু অন্টা ডুমারী মান্নেন এরিয়াসকি মান্নে হেদ্দে কেরাস, মুন্দা আইয়া খিলা আতক্ষা আম্বারকি এন্দরাহু এরা পোল্লাস। আঃ সামাই আস মান্নেন বাঃচাস, “আরু ইকলাহু নিংহা মাঝিনু খান্‌জপা মাল ধারো!” আউর আবাকীম সাঠলে ডুমারী মান্নেটা খাইয়া কেরা।</verse>
				<verse number="20">চেলার আদিন এরিয়ারকি হায়কাট মান্‌জারকি বাঃচার, “একাসেনু ই ডুমারী মান্নেদ ই চাড়েম খাইয়া কেরা?”</verse>
				<verse number="21">উত্তারনু যীশুস আরিন বাঃচাস, “এন নিমান মানিম বাঃআ লাগদান, নিম যদি মাল ধুকচুকরারকি বিশুয়াস নান্দার, হলে ডুমারী মান্নেঘী মাইয়া এন একান্নে নান্‌জাকান নিমহু আন্নেম নানা অংগোর। খিলা আদিম মালা, নিম যদি ই পার্তান বাওর, ‘সামুদারনু কালারকি খাতরায়,’ হলে আন্নেম মানো।</verse>
				<verse number="22">নিম যদি বিশুয়াস নান্দার, হলে বিন্তীনু নিম এগদান নেএদার আদিনুম ক্ষাক্ষর।”</verse>
				<verse number="23">যীশুস একাবাকি মান্দিরনু শিরষা চিইয়া লাগিয়াস, আবাকী প্রাধান নায়গার আউর যিহুদীরঘী পাচকি মাহাতোর আসিন বাঃচার, “নিন একা আধিকারনু ই হুর্মিন নানা লাগদায়? নে নিংগান ই আধিকার চিচ্চাস?”</verse>
				<verse number="24">যীশুস আরিন বাঃচাস, “এনহু নিমান অন্টা কাত্থা মেনোন। নিম যদি উত্তার চিইয়োর হলে এনহু নিমান বাওন, এন একা আধিকারনু ইবড়ান নানা লাগদান।</verse>
				<verse number="25">এংগান বাঃআ, আসনান চিইনা আধিকার যোহানেস নেখা হেদ্দেন্তীক ক্ষাক্ষিকা রাঃচাস, মের্খান্তী নাকা আলারতি?” আবাকী আর তামহা মাঝিনু তর্কাতর্কি নান্‌জারকি বাঃচার, “যদি নাম বাঃদাত, ‘মের্খান্তী আধিকার ক্ষাক্ষিকা রাঃচাস,’ হলে আস বাওস, ‘হলে এন্দেরগে নিম যোহানেসিন বিশুয়াস মাল নান্‌জাকার?’</verse>
				<verse number="26">মুন্দা নাম যদি বাঃদাত, ‘আলারঘী হেদ্দেন্তী,’ নাম আলারিন এল্চাদাত, কারনে হোর্মার বিশুয়াস নান্নার যে যোহানেস অরোত নাবী।”</verse>
				<verse number="27">খানে আর যীশুসিন বাঃচার, “এম মাল আখদাম।” আবাকী যীশুস আরিন বাঃচাস, “হলে এনহু নিমান মাল বাওন, একা আধিকারনু এন ই হুর্মিন নানা লাগদান।”</verse>
				<verse number="28">যীশুস বাঃচাস, “ঠিকা রাঃয়ী, নিম এন্দরা ইয়াদ নান্দার? অর্তোসঘী দু’ঝান কুক্কো খাদ্দার রাঃচার। আঃ আলাসটা তাংহা কোহা তাংদাস হেদ্দে কেরাসকি বাঃচাস, ‘ইন্না নিন টোটক খাল্লেনু কালারকি নালাখ নানা।’</verse>
				<verse number="29">উত্তারনু আস বাঃচাস, ‘এন কালা পোল্লোন।’ মুন্দা খোঃখা আস কায়ান কির্তাচাসকি নালাখ নানাগে কেরাস।</verse>
				<verse number="30">খোঃখা মালিকেস তাংহায় সান্নি তাংদাস হেদ্দে কেরাসকি অন্টাম কাত্থা বাঃচাস। উত্তারনু কুক্কোসটা বাঃচাস, ‘ঠিকা রাঃয়ী, এন কালা লাগদান,’ মুন্দা মাল কেরাস।</verse>
				<verse number="31">ই দু’ঝান কুক্কোরঘী মাঝিনু নে তাম্বাসঘী চাহানা লেখা নালাখ নান্‌জার?” আবাকী প্রাধান নায়গার আউর যিহুদীরঘী পাচকি মাহাতোর বাঃচার, “পাহিলা ঝানাস।” যীশুস আরিন বাঃচাস, “এন নিমান মানিম বাঃআ লাগদান, খাজনা চোওদুর আউর লাজ্জে নালাখনানু যানানার নিমহা আগুম ধার্মেসঘী রাঃজীনু কোরআ লাগনার।</verse>
				<verse number="32">কারনে যোহানেস ধার্মেসঘী ডাহারেন এদাগে নিমহা হেদ্দে বারেচ্কা রাঃচাস, নিম আসিন বিশুয়াস মাল নান্‌জাকার। মুন্দা খাজনা চোওদুর আউর লাজ্জে নালাখনানু যানানার আসিন বিশুয়াস নান্‌জাকা রাঃচার। ইদিন এরারকিহু নিম আসিন বিশুয়াস মাল নান্‌জাকার আউর তাংগা তিংগা কায়ান মাল কির্তাচ্কার।”</verse>
				<verse number="33">“আরু অন্টা খিরী মেনা; অরোত মালিকেস তাংহায় খাল্লেনু টোটক মান্নে ইদ্দাস আউর আদিঘী চাইরো তারা ঘিরা চিচ্চাস। খোঃখা আস খাল্লেনু টোটক খান্‌জপান পিখনাঘী গাড্ডি আর্খিয়াস আউর ক্ষাপনা খাতরী অন্টা মেচ্ছা এড়পা কামচাস। খোঃখা খাল্লেন্তা মালিকেস কায়েক’ঝান কামলারগে আদিয়ারী চিইয়ারকি দোশরা রাঃজীনু চালি কেরাস।</verse>
				<verse number="34">একাবাকি খান্‌জপা পান্নাঘী সামাই বার্চা, আবাকী আস কায়েক’ঝান লাউড়ীরিন খান্‌জপাঘী ভাগান অন্দরনা খাতরী আদিয়ারীরঘী হেদ্দে তাইয়াস চিচ্চাস।</verse>
				<verse number="35">মুন্দা আঃ আদিয়ারীর আঃ লাউড়ীরঘী মাঝিন্তী অর্তোসিন লোওচার, অর্তোসিন পিটিয়ার আউর আরু অর্তোসিন পাখনা লোওচারকি পিটনা লেখা নান্‌জার।</verse>
				<verse number="36">ইদিঘী খোঃখা আস পাহিলান্তীহু আরু বাগ্গে লাউড়ীরিন তাইয়াস, মুন্দা আদিয়ারীর আঃ লাউড়ীরিনহু আন্নেম নান্‌জার।</verse>
				<verse number="37">শেষা আস তাংহা খাদ্দেসিন আরঘী হেদ্দে তাইয়াস আউর সোচ্চাস, ‘মানা অংগি, এংহা খাদ্দেসিন আর সাম্মান নানোর।’</verse>
				<verse number="38">“মুন্দা আদিয়ারীর আঃ খাদ্দেসিন এরিয়ারকি তামহা মাঝিনু কাছনাখরার, ‘খোঃখা ইসিম ই খাল্লেঘী মালিক মানোস। বারা! নাম ইসিন পিটদাত, হলে নাম ই খাল্লেঘী মালিক মানোত।’</verse>
				<verse number="39">আর আসিন ধার্চার আউর টোটক খাল্লেঘী বাহিরি হোচ্চার কেরার আউর পিটা খাচ্চিয়ার।</verse>
				<verse number="40">আক্কুন বাঃআ, টোটক খাল্লেন্তা মালিকেস একাবাকি আদিয়ারীরঘী হেদ্দে বারোস, আবাকী আস আরিন এন্দরা নানোস?”</verse>
				<verse number="41">প্রাধান নায়গার আউর যিহুদীরঘী পাচকি মাহাতোর যীশুসিন বাঃচার, “আঃ মালদাও আলারিন নাশ নানোস আউর একা আদিয়ারীর আসগে ঠিকা সামাইনু খান্‌জপাঘী ভাগান চিওর, আস আরঘী হেদ্দে খাল্লেন আদিয়ারী চিওস।”</verse>
				<verse number="42">আবাকী যীশুস আরিন বাঃচাস, “নিম কা নেমহা পুথিনু ইকলাহু মাল পাড়েচ্কার, “মিসতিরির একা পাখনান বাতিল নান্‌জাকা রাঃচার, আদিম হুর্মিন্তী বাগ্গে দারকারি পাখনা মানারকি চোওচা। উর্বাসদিম ইদিন নান্‌জাস, আউর নামহায় খান্নেনু আদিম ঢের হায়কাট লাগ্গি। ”?</verse>
				<verse number="43">ই খাতরী এন নিমান বাঃআ লাগদান, ধার্মেসঘী রাঃজীন নিমহা হেদ্দেন্তীক বাচ্চারকি হোওনা মানো আউর একা জাতিয়ার ধার্মেসঘী রাঃজীন্তা খান্‌জপা চিওর আঃ জাতিয়ার হেদ্দে আদিন চিইনা মানো।</verse>
				<verse number="44">নে আঃ পাখনা মাইয়া খাতরোর আর টুকরা টুকরা মানোর কালোর আউর আঃ পাখনা নেখায় মাইয়া খাতরো আর থেতলা মানোর কালোর।</verse>
				<verse number="45">ফারীশীর আউর প্রাধান নায়গার খিরীন মেনারকি বুঝরা অংগিয়ার, যীশুস আরঘী বারেনুম ইবড়া বাঃআ লাগদাস।</verse>
				<verse number="46">আবাকী যীশুসিন ধার্না খাতরী আর অন্টা ডাহারে বেদ্দা লাগিয়ার, মুন্দা আর আলারিন এল্চা লাগিয়ার, কারনে আলার আসিন নাবী লেখা মানা লাগিয়ার।</verse>
			</chapter>
			<chapter number="22">
				<verse number="1">যীশুস ফির প্রাধান নায়গার আউর যিহুদীরঘী পাচকি মাহাতোরিন শিরষা চিইনা খাতরী ই খিরীন তিংগিয়াস,</verse>
				<verse number="2">“মের্খা রাঃজী অরোত বেলাস লেখা, নে তাংদাসঘী বেন্‌জাঘী ভুরকান সাপড়াচাস।</verse>
				<verse number="3">আস তাংহা নেওতাচ্কা আলারিন মেখনা খাতরী তাংহায় লাউড়ীরিন তাইয়াস, মুন্দা আর বারাগে মাল বেদ্দিয়ার।</verse>
				<verse number="4">আবাকী ফির আস নেওতাচ্কা আলার হেদ্দে দোশরা লাউড়ীরিন তাইয়াস আউর হুকুম চিইয়ারকি বাঃআ গানিয়াস, ‘মেনা, এন এংহায় তাগড়া তাগড়া দামড়া বাছরুন খান্ডারকি ভুরকা সাপড়াচ্কান। নিম ভুরকানু বারা, আক্কুন হুর্মিদিম সাপড়াচ্কা রাঃয়ী।’</verse>
				<verse number="5">মুন্দা লাউড়ীরঘী কাত্থান মাল মেনারকি নেওতাচ্কা আলারঘী মাঝিনু অর্তোস তাংহা খাল্লেনু চালি কেরাস আউর আরু অর্তোস তাংহা দোশরা নালাখনু চালি কেরাস।</verse>
				<verse number="6">দোশরা হোর্মার বেলাসঘী লাউড়ীরিন ধার্চারকি লোওচার আউর পিটা খাচ্চিয়ার।</verse>
				<verse number="7">আবাকী বেলাস ঢের রাঘারাসকি তাংহা তেলেংগারিন তাইয়াসকি নে নে পিটকা রাঃচার, আরিন পিটিয়াস আউর আরঘী শাহারান অল্দাচাস চিচ্চাস।</verse>
				<verse number="8">“খোঃখা বেলাস তাংহা লাউড়ীরিন বাঃচাস, ‘বেন্‌জাঘী ভুরকা সাপড়াচ্কা রাঃয়ী, মুন্দা নেকান নেওতাচ্কা মান্‌জিকি রাঃচা, আর ইদিঘী লায়েক মাল রাঃচার।</verse>
				<verse number="9">খানে নিম ডাহারেঘী তেপতি তেপতিনু কালা আউর নেকান এরা অংগোর আরিন হোর্মারিন বেন্‌জাঘী ভুরকানু মেখারকি অন্দরা।’</verse>
				<verse number="10">আবাকী লাউড়ীর ডাহারেনু কেরারকি দাও, মালদাও নেকান ক্ষাক্ষিয়ার আরিন হোর্মারিন মেখিয়ার অন্দরার। এন্নেনু আঃ বেন্‌জা এড়পানু পাহিয়ার ভার্তি মান্‌জার কেরার।</verse>
				<verse number="11">“পাহিয়ারিন এরনা খাতরী বেলাস ভিতরা বার্চাসকি এরিয়াস, অর্তোস বেন্‌জাঘী কিচরী মাল আত্তারকি বার্চাস।</verse>
				<verse number="12">আবাকী বেলাস আসিন বাঃচাস, ‘সাংগুয়ারি, নিন একাসেনু বেন্‌জাঘী কিচরী মাল আত্তারকিম বারেচ্কায়?’ আস একাম উত্তার মাল চিচ্চাস।</verse>
				<verse number="13">খানে বেলাস তাংহা লাউড়ীরিন বাঃচাস, ‘ইসঘী ক্ষেক্ষা ক্ষেড্ডেন হেএয়ারকি বাহিরি উখানু লেভড়া চিইয়া, একসান আলার চিখনার অলখোনার আউর কালপারনানু পাল্লে পাল্লেনু কাটরারনার।’”</verse>
				<verse number="14">খোঃখানু যীশুস বাঃচাস, “ইদিঘী খাতরী ঢের আলারিন নেওতানা মান্‌জিকি রাঃচা, মুন্দা থোরে আলারিন চাজারকি হোওনা মান্‌জা।”</verse>
				<verse number="15">আবাকী ফারীশীর বাহিরি কেরারকি তামহায় মাঝিনু কাছনাখরার, একাসেনু যীশুসিন তাংহা কাত্থাঘী ফান্দেনু টিডা অংগোনার।</verse>
				<verse number="16">হেরোদিয় দলেন্তা কায়েক’ঝান আলার সাংগে আর তামহায় দলতা কায়েক’ঝান চেলারিন যীশুস হেদ্দে তাইয়ারকি বাঃতাচার, “গুরু, এম আখদাম নিন অরোত সাচ আলায় আউর ধার্মেসঘী ডাহারেঘী বারেনু নিন সাচ লেখাম শিরষা চিইদায়। আলার নিংগান এন্দরা ইয়াদ নান্নার বা মাল নান্নার আইয়া নিন খেব্দা মাল চিইদায়, কারনে নিন নেখায়হু বাই তারা এরারকি এন্দরাহু মাল নান্দায়।</verse>
				<verse number="17">হলে নিন এমান বাঃআ, মোসেসঘী আনকা পেশকানু কইসোরেসগে খাজনা চিইনা ঠিকা কা মালা? নিন এন্দরা ইয়াদ নান্দায়?”</verse>
				<verse number="18">মুন্দা যীশুস আরঘী মালদাও সোচনান বুঝরা অংগিয়াসকি বাঃচাস, “ভন্ডরো, এন্দেরগে নিম এংগান পারীক্ষা নানা লাগদার?</verse>
				<verse number="19">একা দীনার নিম খাজনা চিইদার, আদিন এংগান এদা।” আবাকী আর আসিন অন্টা দীনার অন্দরারকি এদচার।</verse>
				<verse number="20">যীশুস আরিন বাঃচাস, “ইদিঘী মাইয়া নেখায় মুঠান আউর নামে রাঃয়ী?”</verse>
				<verse number="21">আর বাঃচার, “রোম সম্রাটেসঘী।” আবাকী আস আরিন বাঃচাস, “এগদা রোম সম্রাটেসঘী আদিন রোম সম্রাটেসগে চিইয়া, আউর এগদা ধার্মেসঘী আদিন ধার্মেসগে চিইয়া।”</verse>
				<verse number="22">ই কাত্থান মেনারকি আর হায়কাট মান্‌জার কেরার আউর আসিন আম্বিয়ারকি চালি কেরার।</verse>
				<verse number="23">আঃ উল্লানুম কায়েক’ঝান সদ্দুকীর যীশুস হেদ্দে বার্চার। সদ্দুকীরঘী মাঝিনু খেএনান্তী উজ্জা চোওনা বাঃআরকি এন্দরাহু মাল্লা।</verse>
				<verse number="24">খানে আর যীশুসিন মেন্‌জার, “গুরু, মোসেস বাচ্কা রাঃচাস, নেকিম যদি খাদ্দে জানাম মাল চিইয়ারকি খেএদাস হলে তাং ভাইয়োস আসঘী বিধুয়া যানানান বেন্‌জরোস আউর একা খাদ্দে মানো আঃ খাদ্দেসঘী মাঝিন্তী তাং ভাইয়োসঘী গুষ্ঠিন বাছাবাওস।</verse>
				<verse number="25">হলে মেনা, এমহায় মাঝিনু সাত’ঝান ভাইয়োর রাঃচার। পাহিলা অর্তোস বেন্‌জেরাসকি বেগার খাদ্দেম কেচ্চাস কেরাস আউর আস তাং ভাইয়োস খাতরী তাংহা যানানান উইয়াস কেরাস।</verse>
				<verse number="26">আঃ যানানান দুশরা, তিশরা আউর সাতো ভাইয়োর গুটি বেন্‌জেরার আউর আরঘীহু আন্নেম দাশা মান্‌জা।</verse>
				<verse number="27">হোর্মারঘী খোঃখানু আঃ যানানাহু কেচ্চা কেরা।</verse>
				<verse number="28">হলে আর একাবাকি খেএনান্তী উজ্জারকি চোওর, আবাকী আদ নেখায় যানানা মানো? কারনে আর আদিন সাতো’ঝানার বেন্‌জেরকা রাঃচার।”</verse>
				<verse number="29">যীশুস উত্তারনু আরিন বাঃচাস, “নিম বিড়দো সোচআ লাগদার, কারনে নিম নেমহা পুথিন আউর ধার্মেসঘী সাওয়াং বুঝরা পোল্লা লাগদার।</verse>
				<verse number="30">খেএনান্তী উজ্জা চোওনাঘী খোঃখা আর মাল বেন্‌জরোর আউর আরিন বেন্‌জাহু চিইনা মাল মানো। আর মের্খানু মের্খাদুতার লেখাম রোওর।</verse>
				<verse number="31">মুন্দা খেএনান্তী উজ্জা চোওনাঘী বারেনু ধার্মেস একা কাত্থান নিমান বাঃচাস, আঃ কাত্থান কা নিম নেমহা পুথিনু মাল পাড়েচ্কার?</verse>
				<verse number="32">আইয়া লিখিচ্কা রাঃয়ী, ‘এন আব্রাহামেসঘী ধার্মে, ইসাহাকেসঘী ধার্মে আউর যাকোবেসঘী ধার্মে। ’ মুন্দা ধার্মেস তো কেচ্চেকা আলারঘী ধার্মে মালদাস, আস উজ্জুকা আলারঘীদিম ধার্মে।”</verse>
				<verse number="33">একাবাকি হোর্মা আলার ই কাত্থান মেন্‌জার, আবাকী আর আসঘী শিরষানু হায়কাট মান্‌জার কেরার।</verse>
				<verse number="34">একাবাকি ফারীশীর মেন্‌জার যীশুস সদ্দুকীরঘী বাইয়ান উটচাস চিচ্চাস, আবাকী ফারীশীর আরঘী সাংগে জুম্মুরার।</verse>
				<verse number="35">আরঘী মাঝিন্তী অরোত ধারাম গুরুস যীশুসিন পারীক্ষা নান্না খাতরী মেন্‌জাস,</verse>
				<verse number="36">“গুরু, মোসেসঘী আনকা পেশকাঘী মাঝিনু এগদা হুর্মিন্তী মাহান পেশকা?”</verse>
				<verse number="37">যীশুস আসিন বাঃচাস, “‘নিন নিংহা হুর্মি কুহি, গোট্টা জীয়া আউর হুর্মি কায়া তারু নিংহায় উর্বা ধার্মেসিন দুলার নানকে। ’</verse>
				<verse number="38">ইদিম মাহান আউর পাহিলা পেশকা।</verse>
				<verse number="39">দুশরা পেশকাহু পাহিলান্তাম লেখা, ‘নিংহায় পাদ্দা ক্ষেপ্পিয়ারিন তাংগা তিংগা লেখাম দুলার নানকে।’</verse>
				<verse number="40">হুর্মি আনকা পেশকা আউর নাবীরঘী হুর্মি শিরষা ই দু’ঠু পেশকাঘী মাঝিনুম রাঃয়ী।”</verse>
				<verse number="41">আঃ সামাই একাবাকি ফারীশীর অনগুসান জুমুরকা রাঃচার, আবাকী যীশুস আরিন সাওয়াল নান্‌জাস,</verse>
				<verse number="42">“নিম খ্রীস্তাসঘী বারেনু এন্দরা সোচদার? আস নেখায় গুষ্ঠিন্তা আলাস?” আর যীশুসিন বাঃচার, “দাউদেসঘী গুষ্ঠিন্তা।”</verse>
				<verse number="43">যীশুস আরিন বাঃচাস, “হলে একাসেনু দাউদেস খ্রীস্তাসিন নেমহা বোলতাঘী চালাবাঃনানু উর্বা বাঃআরকি মিখকা রাঃচাস?</verse>
				<verse number="44">আস তো বাচ্কা রাঃচাস, “উর্বা ধার্মেস এংহায় উর্বাসিন বাঃচাস, এগুটি মালা এন নিংহায় মুদাইয়েরিন নিংহায় খেডমুলিনু উইয়া লাগদান, আঃ গুটি নিন এংহায় মাড়ি তারা অক্কা। ”</verse>
				<verse number="45">“দাউদেস যদি খ্রীস্তাসিন ‘উর্বা’ বাঃআরকি মেখিয়াস, হলে একাসেনু খ্রীস্তাস দাউদেসঘী গুষ্ঠিন্তা আল মানা অংগোদাস?”</verse>
				<verse number="46">ই কাত্থা মেনারকি নেহু অন্টা কাত্থাহু বাঃআ পোল্লার আউর আঃ উল্লান্তী আসিন নেহু এন্দরাহু মেনাগে সাহাস মাল ক্ষাক্ষিয়ার।</verse>
			</chapter>
			<chapter number="23">
				<verse number="1">ইদিঘী খোঃখা যীশুস তাংহা চেলার আউর আলার হেদ্দে বাঃচাস,</verse>
				<verse number="2">“মোসেসঘী আনকা পেশকান বুঝাবাঃনা চিইনাঘী ক্ষেমতা ধারাম গুরুর আউর ফারীশীরঘী রাঃয়ী।</verse>
				<verse number="3">আর বাইনু এগদান বাঃনার আদিন আর নালাখনু মাল নান্নার, খানে আর এগদান নান্নার আদিন নিম আম্বকে নানা। মুন্দা আর এগদান বাঃনার আউর পেশনার আদিনুম মানকে।</verse>
				<verse number="4">আর অত্থা অত্থা বোঝহান হেএয়ারকি আলারঘী ঘাড়নু চাপাবাঃনার চিইনার। মুন্দা আবড়ান গুছাবাঃনা খাতরী আর অন্টা আংলিনহু মাল লাগাবাঃআ বেদ্দেনার।</verse>
				<verse number="5">“আর আলারিন এদনা খাতরী হুর্মি নালাখদিম নান্নার। নেমহা পুথিনু লিখিচ্কা পদ তারু কোহা কোহা তাবিজ কামনারকি কাপড়েনুু আউর ক্ষেক্ষানু লাগাবাঃনার। চাদোরঘী কোড়া কোড়ানু দিগহা ঝারোল লাগাবাঃনার।</verse>
				<verse number="6">আর ভুরকা আউর সামাজ এড়পাঘী সাম্মান আড্ডানু অক্কাগে দুলার নান্নার।</verse>
				<verse number="7">আউর আর হাটখোলানু আলার হেদ্দে সাম্মান ক্ষাক্ষাগে বেদ্দেনার আউর চাহানার যেনু আলার আরিন ‘গুরু’ বাঃআরকি মেখনার।</verse>
				<verse number="8">“নেকিম নিমান ‘গুরু’ বাঃআরকি মেখুক, আন্নে আম্বকে বেদ্দা। কারনে গুরুস তো অর্তোসদিম রাঃদাস আউর নিম হোর্মার ভাইয়া হিকদার।</verse>
				<verse number="9">আউর নেকানহু ই ধার্তীনু ‘বাঙ্গায়ো’ বাঃআরকি আম্বকে মেখা, কারনে নিমহা বাঙ্গাস অর্তোসদিম রাঃদাস, আউর আস মের্খানু রাঃদাস।</verse>
				<verse number="10">নেকিম নিমান মাহাতো বাঃআরকি মেখনার আদিন আম্বকে বেদ্দা, কারনে মাহাতোস তো অর্তোসদিম রাঃদাস, আস খ্রীস্তাস।</verse>
				<verse number="11">মুন্দা নে নিমহা মাঝিনু হোর্মারতিক মাহান আস নিমহা সেওয়ানানু মানুক।</verse>
				<verse number="12">মুন্দা নেকিম তাংগান কোহা নান্নার আসিন সান্নি নান্না মানো আউর নেকিম তাংগান সান্নি নান্নার আসিন কোহা নান্না মানো।</verse>
				<verse number="13">“মুন্দা ভন্ড ধারাম গুরুর আউর ফারীশীরো, ছি্ নিমান! কারনে নিম আলারঘী মুন্দভারে মের্খা রাঃজীঘী বালিন মুচ্চুদার উইদার। নে নে আসান কোরআগে চিহুট নান্নার আরিন কোরআগে মাল চিইদার আউর আইয়া নিমহু মাল কোরদার।</verse>
				<verse number="14">ভন্ড ধারাম গুরুর আউর ফারীশীরো, ছি্ নিমান! কারনে নিম বিধুয়ারঘী খুর্জিন দাখলাদার আউর দোশরা তারা দিগহা দিগহা বিন্তী নান্দার। নিম ঢের বাগ্গু দান্ডে ক্ষাক্ষর।</verse>
				<verse number="15">“ভন্ড ধারাম গুরুর আউর ফারীশীরো, ছি্ নিমান! কারনে অর্তোসিন যিহুদী ধারামনু অন্দরনা খাতরী নিম আম্মে ডাহারে আউর খেখেল ডাহারেনু কাঃদার বার্দার। একাবাকি আস নিমহা ধারামনু বার্দাস আবাকী নিম আসিন নিমানতিকহু বাগ্গে নারাগতা খাদ্দাস লেখা কামদার।</verse>
				<verse number="16">“ছি্ নিমান! নিম নিমিম আন্ধরা মুন্দা দোশরারিন ডাহারে এদ্দার। নিম বাঃদার, ‘মান্দিরঘী নামেনু নেকিম কাত্থা চিইনার হলে এন্দরাহু মাল মানি। মুন্দা যদি নেকিম মান্দির এড়পান্তা সোনাঘী নামেনু কাত্থা চিইনার হলে আসিন আদিন মানিম পুরা নানাগে লাগ্গো।’</verse>
				<verse number="17">এ লুর মালকা আলারো আউর আন্ধরারো! হুর্মিন্তী কোহা এগদা? সোনা নাকা মান্দির এড়পা, এগদা আঃ সোনান নেমহা নান্‌জা?</verse>
				<verse number="18">আউর নিম ই কাত্থানহু বাঃদার, বেদিঘী নামেনু নেকিম কাত্থা চিইনার হলে এন্দরাহু মাল মানি। মুন্দা যদি নেকিম বেদী মাইয়া একা দান রাঃয়ী আদিঘী নামেনু কাত্থা চিইনার হলে আসিন আদিন মানিম পুরা নানাগে লাগ্গো।</verse>
				<verse number="19">নিম আন্ধরারো! হুর্মিন্তী কোহা এগদা, আঃ দান নাকা বেদী, এগদা দানান নেমহা নান্‌জা?</verse>
				<verse number="20">একা আলাস বেদিঘী নামেনু কাত্থা চিইদাস, আস বেদী আউর আদিঘী হুর্মিঘী মাইয়া কাত্থা চিইদাস।</verse>
				<verse number="21">আউর নে মান্দিরঘী নামেনু কাত্থা চিইদাস, আস মান্দির এড়পা আউর মান্দিরনু নে রাঃদাস আসঘী নামেনু কাত্থা চিইদাস।</verse>
				<verse number="22">নে মের্খাঘী নামেনু কাত্থা চিইদাস আস ধার্মেসঘী বেলকান্ডো আউর নে আঃ বেলকান্ডোনু অক্কারকি রাঃদাস, আসঘী নামেনুম কাত্থা চিইদাস।</verse>
				<verse number="23">“এ ভন্ড ধারাম গুরুর আউর ফারীশীরো, ছি্ নিমান! কারনে নিম পুদিনা, মৌরি আউর জিরাঘী দাশ ভাগাঘী অন ভাগা চিইদার। মুন্দা মোসেসঘী আনকা পেশকানু উজগু শালিস, দায়া আউর পাত্তুনু এগদা দারকারি বারে আদিনুম নিম বাদ চিচ্চিকার। মুন্দা আবড়ান মান্না সাংগে সাংগে ইবড়াহু মান্না নিমহা দারকার।</verse>
				<verse number="24">নিম উটান নুনখুদার, মুন্দা অন্টা ভুশরিনহু ছাকদার। নিম দোশরারিন ডাহারে এদ্দার, মুন্দা নিমিম আন্ধরা।</verse>
				<verse number="25">“এ ভন্ড ধারাম গুরুর আউর ফারীশীরো, ছি্ নিমান! নিম থাড়িয়া বাটিঘী বাহিরিন পারিস্কার নান্দার, মুন্দা আবড়াঘী ভিতরা বাচ্চানানু আউর লালিচনু পুরা।</verse>
				<verse number="26">আন্ধরা ফারীশীরো, আগু আবড়াঘী ভিতরান পারিস্কার নানা, হলে আদিঘী বাহিরিহু পারিস্কার মানো।</verse>
				<verse number="27">“এ ভন্ড ধারাম গুরুর আউর ফারীশীরো, ছি্ নিমান! নিম চুন্না রাংগে চিচ্চিকা কাবুর লেখা; এগদা বাহিরি সুন্দার, মুন্দা ভিতরা কেচ্চেকা আলারঘী টোংড়া আউর হুর্মি রাকাম নাপাকনু পুরা।</verse>
				<verse number="28">ঠিকা আন্নেম নিম বাহিরি আলারঘী খান্নেনু ধার্মেপাত্তু, মুন্দা ভিতরা ভন্ডামিনু আউর গুনহানু পুরা।</verse>
				<verse number="29">“এ ভন্ড ধারাম গুরুর আউর ফারীশীরো, ছি্ নিমান! নিম নাবীরঘী কাবুরান কোহা নানারকি গাথদার আউর ধার্মেপাত্তুরঘী কাবুরান সাজাবাঃদার।</verse>
				<verse number="30">আউর নিম বাঃদার, ‘পুর্খারঘী সামাই যদি এম উজ্জুকা রাঃনা হলে নাবীরিন পিটনা খাতরী আরঘী সাংগে মাল রোওম দানেক।’</verse>
				<verse number="31">এন্নেনু নিম তাংগা তিংগা বিড়দোনু নিমিম ই গাওয়াহী চিইয়া লাগদার যে, নে নাবীরিন পিটকা রাঃচার, নিম আরঘীদিম খাদ্দার।</verse>
				<verse number="32">নিম নিমহা পুর্খারঘী মাল মুন্‌জুরনা নালাখান পুরা নানা।</verse>
				<verse number="33">“এ নেররে আউর নেররেঘী গুষ্ঠিরো! নিম একাসেনু নারাগঘী শালিসতি বাছরা অংগোর?</verse>
				<verse number="34">ই কারনে নিম মেনা, এন নিমহা হেদ্দে নাবী, লুর রাচ্কা আল আউর গুরুরিন তাইয়া লাগদান। নিম আরঘী মাঝিন্তী কায়েক’ঝানারিন পিটোর আউর কায়েক’ঝানারিন ক্রুশনু চিওর। নিম কায়েক’ঝানারিন সামাজ এড়পানু কোড়াতি লোওর আউর শাহারতি দোশরা শাহারনু খেদোর।</verse>
				<verse number="35">ধার্তীনু এবাগ্গে দোশ মালকা আলারিন পিটনা মান্‌জিকি রাঃচা, ধার্মেপাত্তু হেবলেসঘী পিটনান্তী, বরখিয়েসঘী খাদ্দেস সখরিয়সিন মান্দির এড়পা আউর মান্দিরঘী নেমহা বেদীঘী মাঝিনু পিটনা গুটি নিম আঃ হুর্মি পিটনাঘী ভারান কুম্মোর।</verse>
				<verse number="36">এন নিমান মানিম বাঃআ লাগদান, ই সামাইতা আলারদিম আঃ হুর্মি পিটনাঘী ভারান কুম্মোর।”</verse>
				<verse number="37">“জেরুশালেম, ছি্ জেরুশালেম! নিন নাবীরিন পিটকি আউর ধার্মেস নিংহায় হেদ্দে নেকান তাইকা রাঃচাস, নিন আরিন পিটনা খাতরী পাখনা লেভদাচ্কি। ক্ষের একান্নে তাংহা খাদ্দারিন তাংহা ডেনা কিইয়া খেমড়ী, ঠিকা আন্নেম এন নিংহা খাদ্দে খার্রারিন এ’ফিরা এংহা হেদ্দে খোড়আগে বিদ্দিকান, মুন্দা নিন রাজি মাল মান্‌জিকি।</verse>
				<verse number="38">মেনা, নিমহা এড়পা নিমহা মুন্দভারে খালিম খাতরো রোও।</verse>
				<verse number="39">এন নিমান বাঃআ লাগদান, নিম এংগান এরা পোল্লোর, এ গুটি নিম মাল বাওর, “আস ধান্যা, নে উর্বাসঘী নামেনু বারা লাগদাস। ”</verse>
			</chapter>
			<chapter number="24">
				<verse number="1">যীশুস একাবাকি মান্দিরতিক চালি কালা লাগিয়াস, আবাকী তাংহায় চেলার মান্দিরঘী দালান গুটঠি এদনা খাতরী আসঘী হেদ্দে বার্চার।</verse>
				<verse number="2">মুন্দা যীশুস আরিন বাঃচাস, “নিম কা ই হুর্মি দালান গুটঠি এরা লাগদার? এন নিমান ই দালানঘী বারেনু মানিম বাঃআ লাগদান, আর ইদিন গোট্টাম ধাসোর চিওর। অন্টা পাখনাঘী মাইয়া আরু অন্টা পাখনা মাল রোও।”</verse>
				<verse number="3">খোঃখানু যীশুস একাবাকি জইতুন পার্তানু অক্কারকি রাঃচাস, আবাকী তাংহায় চেলার ছাছেমসে আসঘী হেদ্দে বারারকি মেন্‌জার, “একাবাকি ইবড়া হুর্মি ঘাটো? নিংহায় বার্নাঘী সামাই আউর ধার্তীঘী মুন্‌জুরনা সামাইঘী চিনহা এন্দরা?”</verse>
				<verse number="4">যীশুস আরিন উত্তার চিচ্চাস, “হুশিয়ার রাঃআ, যাতে নেহু নিমান মাল ঠাকনার।</verse>
				<verse number="5">কারনে ঢের আলার এংহায় নামেনু বারোরকি তেংগোর, ‘এনিম খ্রীস্তাস,’ আউর ঢের আলারিন ঠাকোর,</verse>
				<verse number="6">আউর নিম লাড়াইঘী বারেনু মেনা অংগোর আউর লাড়াইঘী কাত্থানহু মেনা অংগোর। মুন্দা হুশিয়ার রাঃকে! এন্নেনু আম্বকে এল্চা। কারনে মানিম ইবড়া হুর্মিদিম ঘাটো, মুন্দা আক্কুনহু আদ মুন্‌জুরা আর্গি।</verse>
				<verse number="7">অন জাতিয়ার দোশরা জাতিয়ারঘী বিড়দোনু আউর অরোত বেলাস দোশরা রাঃজীন্তা বেলাসঘী বিড়দোনু লাড়াই নানোর। হুর্মি আড্ডানু আকাল মানো আউর ধার্তী নুকরো।</verse>
				<verse number="8">ইবড়া হুর্মিদিম মান্‌জা খাদ্দে জানাম চিইনাঘী আগুন্তা কালপারনা লেখা।</verse>
				<verse number="9">“আঃ সামাই আলার দান্ডে চিইনা খাতরী নিমান ধার্তোর চিওর, লোওর পাশোর আউর পিটা খাচ্চোর। এংহায় ডাহারেনু চালেরনা খাতরী হোর্মা জাতিয়ান্তা আলার নিমান এরা সাহা পোল্লোর।</verse>
				<verse number="10">ঢের আলার এংগান্তীক তামহায় কায়ান কির্তোর, ইদিঘী খোঃখা অরোত দোশরারিন এরা সাহা পোল্লোর আউর ধার্তোর চিওর।</verse>
				<verse number="11">ঢের ভন্ড নাবীর বারোরকি বাওর আর নাবী হিকনার, আউর এন্নে ঝুট কাত্থা বাওরকি ঢের আলারিন ঠাকোর।</verse>
				<verse number="12">গুনহা বাডরো কালো বাঃআরকি ঢের পাত্তু আলারঘী দুলার ঢের কাম্মো কালো।</verse>
				<verse number="13">মুন্দা নে নে বাড়িয়ারসে মুন্‌জুরনা গুটি থিরারারকি রাওর, আরিম বাছরোর।</verse>
				<verse number="14">হোর্মা জাতিয়ার হেদ্দে গাওয়াহী চিইনা খাতরী মের্খা রাঃজীঘী দাও বাচান গোট্টা ধার্তীনু প্রাচার নান্না মানো আউর আদিঘী খোঃখাম মুন্‌জুরনা সামাই বারো।”</verse>
				<verse number="15">“নাবী দানিয়েলেসঘী মাঝিন্তী একা নাপাক সান্‌জগি, এগদান এরা সাহা পোলদার, আঃ বারেনু কাত্থা বাঃনা মান্‌জিকি রাঃচা, আদিন নিম নেমহা আড্ডানু ইজারকি রাঃনান এরা অংগোর। নে পাড়হা লাগদাস, আস বুঝরুক।</verse>
				<verse number="16">আবাকী নে যিহুদীয়ানু রাঃনার, আর যেনু পার্তা তারা ভোংগারকি কাঃনার।</verse>
				<verse number="17">নে নে ছাদঘী মাইয়া রোওর আর মানিম যাতে একাম সান্‌জগিন হোওয়াগে কিইয়া এত্তারকি মাল বার্নার।</verse>
				<verse number="18">খাল্লেঘী মাঝিনু নে নে রোওর আরহু যাতে তামহায় চাদোরান হোওয়াগে কির্রারকি মাল বার্নার।</verse>
				<verse number="19">ছি্, আঃ সামাই একা যানানার ভারাকাত রাওর আউর নেখায় কোয়ছানু দুধি অনু খাদ্দার রাওর, আরঘী দাশা ঢের এল্চেনা লেখা মানো!</verse>
				<verse number="20">বিন্তী নানা, যেনু পাইয়া উল্লানু বা খান্নে এখের্না উল্লানু ইবড়া মাল মানি।</verse>
				<verse number="21">কারনে আঃ সামাইনু মাহা তাপলিক বারো, এগদা ধার্তীঘী পাহিলান্তীম ইন্না গুটি একাবাকিহু মাল ঘাটচা আউর একাবাকিহু মাল ঘাটো।</verse>
				<verse number="22">ধার্মেস যদি আঃ উল্লা গুটঠিন মাল কামতাদাস চিইদাস হলে নেহু উজ্জা পোল্লোর। মুন্দা ধার্মেস তাংহায় চাজ্জিকা আলার খাতরীম আঃ তাপলিকঘী উল্লা গুটঠিন কমতোস চিওস।</verse>
				<verse number="23">“আঃ সামাই যদি নেহু নিমান বাঃনার, ‘মেনা, খ্রীস্তাস ইসান’ বা ‘খ্রীস্তাস আসান’ হলে নিম আদিন বিশুয়াস আম্বকে নানা।</verse>
				<verse number="24">কারনে আবাকী ঢের ভন্ড খ্রীস্তার আউর ভন্ড নাবীর বারোর। আর কোহা কোহা হায়কাট নালাখ আউর দাওলে দাওলে চিনহা এদোর। মানা অংগি আর যেনু ধার্মেসঘী চাজ্জিকা আলারিন ঠাকআ অংগোনার।</verse>
				<verse number="25">মেনা, এন আগুন্তীম ইবড়া হুর্মি কাত্থা বাঃআরকি নিমান হুশিয়ার নান্‌জাকান।</verse>
				<verse number="26">“খানে আলার যদি নিমান বাঃনার, ‘খ্রীস্তাস মরু খুরিনু রাঃদাস,’ হলে নিম বাহিরি আম্বকে কালা। ফির যদি নেহু বাঃনার, ‘আস এড়পা ভিতরা রাঃদাস,’ আন্নুহু নিম বিশুয়াস আম্বকে নানা।</verse>
				<verse number="27">কারনে বিজলী একাসে পুরুবতি বারিকি পাছিমে গুটি চামকারি, আদিন নিম এরা অংগোদার। ঠিকা আন্নেম নিম আল খাদ্দেসিন কির্রারকি বার্নান এরা অংগোর।</verse>
				<verse number="28">কেচ্চেকা মুর্দা এসান রাঃয়ী, আসানুম তো গিধহি বারারকি খোড়রী।”</verse>
				<verse number="29">“আঃ সামাইতা তাপলিকঘী খোঃখাম বিইড়ী উখা মানো কালো, চান্দোহু বিল্লি মাল চিও, বিনকো গুটঠিহু মের্খান্তীক খোশারোকি খাতরো কালো আউর চান্দো, বিইড়ী আউর বিনকো গুটঠিহু নুকরো কালো।</verse>
				<verse number="30">ইদিঘী খোঃখা মের্খানু আল খাদ্দেসঘী চিনহা এথরো, আবাকী ধার্তীন্তা হোর্মা জাতিয়ার দুখনু ছাতিন চাপড়ারোর। হোর্মার আল খাদ্দেসিন ক্ষেমতা আউর মাহিমা সাংগে বাদালী তারু বারতে এরোর।</verse>
				<verse number="31">ঢের জোরসে জোরসে তুরী ক্ষারক্ষো আউর সাংগে সাংগে আল খাদ্দেস তাংহা মের্খাদুতারিন তাইয়োস। আঃ মের্খাদুতার ধার্তীন্তা হুর্মি আড্ডান্তী তাংহায় চাজ্জিকা আলারিন খোড়োর।</verse>
				<verse number="32">“ডুমারী মান্নেন এরারকি শিরষা হোওয়া; একাবাকি আঃ মান্নেঘী ডাড়ান্তী পুনা আতক্ষা ক্ষুড়ি, আবাকী নিম বুঝুরদার যে, গারাম উল্লা হেদ্দে আর্সিয়া কেরা।</verse>
				<verse number="33">আন্নেম একাবাকি নিম ইবড়া হুর্মি ঘাটনা গুটঠিন এরোর, আবাকী বুঝরা অংগোর যে, সামাই ঢের হেদ্দে আর্সিয়া কেরা, ইদা এরা, বালি মুন্দভারে।</verse>
				<verse number="34">এন নিমান মানিম বাঃআ লাগদান, এ উল্লা গুটি ইবড়া হুর্মি মাল ঘাটো, আঃ গুটি ই সামাইতা আলার উজ্জুকা রাওর।</verse>
				<verse number="35">ই মের্খা আউর ধার্তী মুন্‌জরো কালো, মুন্দা এংহায় বাচান ইকলাহু মাল মুন্‌জরো।”</verse>
				<verse number="36">“আঃ উল্লা আউর আঃ সামাইঘী বারেনু নেহু মাল আখনার, মের্খান্তা দুতারহু মালা, খাদ্দাসহু মালা। খিলা বাঙ্গাসদিম আদিন আখদাস।</verse>
				<verse number="37">“নুহাসঘী সামাই বান বার্চাকি একাসে হুর্মিন নাশ নান্‌জিকি রাঃচা, ঠিকা আল খাদ্দেসঘী বার্না সামাইহু আন্নেম মানো।</verse>
				<verse number="38">বানঘী আগুন্তা উল্লা গুটঠিনু আউর নুহাসঘী ডোংগানু কোরনা গুটি আলার অনা মোঃখা লাগিয়ার, বেন্‌জরা লাগিয়ার আউর বেন্‌জাহু চিইয়া লাগিয়ার।</verse>
				<verse number="39">এ গুটি বান বার্চাকি আরিন নাশ মাল নান্‌জা আঃ সামাই গুটি আর এন্দরাহু আঃখা পোল্লার। আল খাদ্দেসঘী বার্না সামাইহু আন্নেম মানো।</verse>
				<verse number="40">আবাকী দু’ঝান আলার পাথারনু নালাখ নানোর, মুন্দা অর্তোসিন হোওনা কাঃনা মানো আউর দোশরাসিন আম্বারকি কাঃনা মানো।</verse>
				<verse number="41">আন্নেম, দু’ঝান যানানার যাতান কির্তোর, মুন্দা অর্তোন হোওনা কাঃনা মানো আউর দোশরা যানানান আম্বারকি কাঃনা মানো।</verse>
				<verse number="42">“খানেম হুশিয়ার রাঃআ, কারনে নিমহায় উর্বাস ইকলা বারোস, আদিন নিম মাল আখদার।</verse>
				<verse number="43">মুন্দা নিম ই কাত্থান আখারকি উইয়া, চোরাস একাবাকি বারোস আদিন এড়পান্তা মালিকেস আঃখা অংগোস হলে আস এজরারকি রোওস দানকান। তাংহা এড়পানু সিং খান্ডাগে মাল চিওস দানকান।</verse>
				<verse number="44">খানেম নিম সাপড়ারাকি রাঃআ। কারনে একা সামাই নিম আসঘী বার্নাঘী কাত্থান মাল সোচআ লাগদার, আল খাদ্দেস আঃ সামাইনুম বারোস।”</verse>
				<verse number="45">“সোচআ নে পাত্তাচ্কা লাউড়ী আউর নে লুর রাচ্কা লাউড়ী। এড়পান্তা মালিকেস তাংহা এড়পান্তা দোশরা লাউড়ীরঘী ঠিকা সামাইনু অন্তানা মোখতানাঘী খাতরী নেকান ভারান চিচ্চাস।</verse>
				<verse number="46">ধান্যা আঃ লাউড়ীস, নেকান তাংহা মালিকেস বারারকি বিশুয়াসঘী সাংগে নালাখ নানতে এরোস।</verse>
				<verse number="47">এন নিমান মানিম বাঃআ লাগদান, মালিকেস আসিন তাংহায় হুর্মিঘী এরনা খোজনাঘী ভারান চিওস।</verse>
				<verse number="48">মুন্দা আঃ লাউড়ীস যদি মালদাও হিকদাস হলে, আঃ লাউড়ীস তাংহা কায়া কায়ানু সোচোস, ‘এংহায় মালিকেসঘী বারতে ঢের সামাই লাগ্গো,’</verse>
				<verse number="49">আঃ মোকানু আস তাংহা সাংগুয়ারি লাউড়ীরিন লোওদাস আউর নেশারুরঘী সাংগে অনা মোঃখা লাগদাস।</verse>
				<verse number="50">মুন্দা ইকলা আঃ লাউড়ীস তাংহা মালিকেসঘী বার্নাঘী কাত্থান সোচআহু মাল সোচআ লাগদাস আউর আঃ সামাইঘী বারেনু মাল আখদাস, আঃ উল্লানুম তাংহায় মালিকেস বারোস।</verse>
				<verse number="51">আবাকী আঃ মালিকেস আসিন খান্ডারকি দু’ঠুমা নানোস আউর ভন্ড আলারঘী মাঝিনু আড্ডা চিওস, একসান আলার চিখনার অলখোনার আউর নুজনানু পাল্লে পাল্লেনু কাটরারনার।”</verse>
			</chapter>
			<chapter number="25">
				<verse number="1">“আঃ সামাইনু মের্খা রাঃজীন দাশ’ঝান ডিন্ডা কুকোয়েরঘী সাংগে তুলনা নান্না মানো, আঃ ডিন্ডা কুকোয়গার তাংগা তিংগা ঠাট্টি বিল্লিন হোচ্চার আউর গাবরুসিন পারছাগে বাহিরি কেরার।</verse>
				<verse number="2">আরঘী মাঝিনু পাচ’ঝানারঘী লুর রাঃচা আউর পাচ’ঝানারঘী লুর মাল রাঃচা।</verse>
				<verse number="3">লুর মালকা পাচ’ঝানার তামহা সাংগে ঠাট্টি বিল্লিন হোচ্চার, মুন্দা তামহা সাংগে ইসুং মাল হোচ্চার।</verse>
				<verse number="4">আউর লুর রাচ্কা কুকোয়গার তাংগা তিংগা ঠাট্টি বিল্লিন হোওনা সাংগে সাংগে ডুবহানু ইসুংহু হোচ্চার।</verse>
				<verse number="5">গাবরুসঘী বারতে দেরি মানা লাগি এরারকি আর হোর্মার খান্দারার কেরার।</verse>
				<verse number="6">“একাবাকি মাঝি মাঃখা মান্‌জা আবাকী আর গাডরারানান মেনা অংগিয়ার, ‘আদা এরা, গাবরুস বারা লাগদাস! আসিন পারছাগে বাহিরি কালা।’</verse>
				<verse number="7">আঃ সামাই হোর্মা ডিন্ডা কুকোয়গার চোওয়ারকি তাংগা তিংগা ঠাট্টি বিল্লিন সাপড়াচার।</verse>
				<verse number="8">লুর মালকা কুকোয়গার লুর রাচ্কা কুকোয়গারিন বাঃচার, ‘নিমহায় ইসুংতি থোরেটা ইসুং এমাগে চিইয়া, কারনে এমহায় ঠাট্টি বিল্লি তেভরা লাগি।’</verse>
				<verse number="9">আবাকী লুর রাচ্কা কুকোয়গার আরিন উত্তার চিচ্চার, ‘এমহায় হেদ্দে একা ইসুং রাঃয়ী, আবড়া তারু এমহায় আউর নিমহায় মাল পুরো। নিম হাটখোলানু কালারকি তাংগা তিংগা খাতরী ইসুং খেন্দাকি হোওয়া।’</verse>
				<verse number="10">একাবাকি লুর মালকা কুকোয়গার ইসুং খেন্দাগে কালা লাগিয়ার, আবাকীম গাবরুস বার্চাস। একা কুকোয়গার সাপড়াচ্কা রাঃচার, আর গাবরুসঘী সাংগে বেন্‌জা এড়পানু কোরচার আউর বালিন মুচ্চিয়ার চিচ্চার।</verse>
				<verse number="11">“খোঃখানু আঃ লুর মালকা ডিন্ডা কুকোয়গার বার্চারকি মেখিয়ার, ‘উর্বায়ো, উর্বায়ো, এমহায় খাতরী বালিন তিসগা চিইয়া।’</verse>
				<verse number="12">আবাকী গাবরুস উত্তার চিচ্চাস, ‘এন নিমান মানিম বাঃআ লাগদান, এন নিমান মাল চিন্দান।’”</verse>
				<verse number="13">খিরীন বাচ্কা খোঃখানু যীশুস বাঃচাস, “খানেম নিম হুশিয়ার রাঃকে, কারনে আঃ উল্লা বা আঃ সামাই ইকলা বারো, আদিন নিম মাল আখদার।”</verse>
				<verse number="14">“মের্খা রাঃজী এন্নে অরোত আলাসঘী লেখা, নে গেচ্ছা রাঃজী কালো বাকি তাংহায় লাউড়ীরিন মেখিয়াসকি তাংহা হুর্মি খুর্জিঘী এরনা খোজনাঘী ভারান আরঘী ক্ষেক্ষানু চিচ্চাসকি কেরাস।</verse>
				<verse number="15">আস তাংহা লাউড়ীরঘী ক্ষেমতা লেখাম অর্তোসগে পাচ’ঠু সোনাঘী পায়সা, আরু অর্তোসগে দু’ঠু সোনাঘী পায়সা আউর দোশরাসগে অন্টা সোনাঘী পায়সা চিচ্চাসকি চালি কেরাস।</verse>
				<verse number="16">নে পাচ’ঠু সোনাঘী পায়সা ক্ষাক্ষিয়াস, আস আঃ সোনাঘী পায়সান নালাখনু খাটাবাচাস আউর আরু পাচ’ঠু সোনাঘী পায়সা বাগ্গে নান্‌জাস।</verse>
				<verse number="17">আন্নেম, নে দু’ঠু সোনাঘী পায়সা ক্ষাক্ষিকা রাঃচাস, আসহু আদিন নালাখনু খাটাবাচাসকি আরু দু’ঠু সোনাঘী পায়সা বাগ্গে নান্‌জাস।</verse>
				<verse number="18">মুন্দা নে অন্টা সোনাঘী পায়সা ক্ষাক্ষিয়াস, আস খাজ্জে আড়খিয়াসকি তাংহা মালিকেসঘী পায়সান খাজ্জেঘী কিইয়া নুড্ডাসকি উইয়াস।</verse>
				<verse number="19">“ঢের উল্লা খোঃখা একাবাকি আঃ মালিকেস কির্রিয়াস বার্চাস, আবাকী আস তাংহা লাউড়ীরঘী হেদ্দেন্তী হিসাবান নেএচাস।</verse>
				<verse number="20">নে পাচ’ঠু সোনাঘী পায়সা ক্ষাক্ষিকা রাঃচাস, আস আরু পাচ’ঠু সোনাঘী পায়সান অন্দরাসকি বাঃচাস, ‘মালিক, নিন এংগান পাচ’ঠু সোনাঘী পায়সা চিচ্চিকা রাচ্কায়। এরা, এন আরু পাচ’ঠু সোনাঘী পায়সা বাগ্গে নান্‌জাকান।’</verse>
				<verse number="21">আবাকী তাংহা মালিকেস আসিন বাঃচাস, ‘ঢের দাওলে নালাখ নান্‌জাকায়। নিন দাওলে আউর পাত্তাচ্কা লাউড়ী। থোরে বারেনু নিন বিশুয়াস উইকায়, খানে এন নিংগান ঢের বারেঘী এরনা খোজনাঘী ভারান চিওন। বারা, এংহায় রিঝিরনানু ভাগিয়ারী মানা।’</verse>
				<verse number="22">“আন্নেম, নে দু’ঠু সোনাঘী পায়সা ক্ষাক্ষিকা রাঃচাস, আসহু বার্চাস আউর বাঃচাস, ‘মালিক, নিন এংগান দু’ঠু সোনাঘী পায়সা চিচ্চিকা রাচ্কায়। এরা, এন আরু দু’ঠু সোনাঘী পায়সা বাগ্গে নান্‌জাকান।’</verse>
				<verse number="23">আবাকী তাংহা মালিকেস আসিন বাঃচাস, ‘নিনহু ঢের দাওলে নালাখ নান্‌জাকায়। নিন দাওলে আউর পাত্তাচ্কা লাউড়ী। থোরে বারেনু নিনহু বিশুয়াস রাচ্কায়, খানে এন নিংগানহু ঢের বারেঘী এরনা খোজনাঘী ভারান চিওন। বারা, নিনহু এংহায় রিঝিরনানু ভাগিয়ারী মানা।’</verse>
				<verse number="24">“মুন্দা নে অন্টা সোনাঘী পায়সা ক্ষাক্ষিকা রাঃচাস, আস বার্চাসকি বাঃচাস, ‘মালিক, এন আখদান নিন অরোত বাড়িয়ার আল। একসান নিন মাল চাখদায়, আসান নিন খোয়দায় আউর একসান নিন বিহিনী মাল ছিটদায়, আসতেকহু নিন পেশদায়।</verse>
				<verse number="25">খানেম এন এল্চিকানকি বাহিরি কালারকি নিংহায় সোনাঘী পায়সান খাজ্জে কিইয়া নুডারকি উইকা রাচ্কান। ইদা এরা, নিংহায় এগদা রাঃচা আদিম রাঃয়ী।’</verse>
				<verse number="26">উত্তারনু তাংহায় মালিকেস আসিন বাঃচাস, ‘নিন অরোত মালদাও আউর আলসিয়া লাউড়ী! নিন তো আঃখা লাক্কায় যে, এন একসান মাল ইদ্দিদান আসানহু খোয়দান আউর একসান বিহিনী মাল চাখদান আসানহু পেশদান।</verse>
				<verse number="27">হলে নিন এন্দেরগে আঃ সোনাঘী পায়সান মাহাজনাসঘী হেদ্দে মাল উইকায়? যদি নিন আন্নে নান্‌জাকা রাচ্কায় হলে এন আসতেক এংহায় সোনাঘী পায়সা আউর আদিঘী সাংগে সুদহু ক্ষাক্ষন পাকেন।’</verse>
				<verse number="28">ইদিঘী খোঃখা আঃ মালিকেস তাংহা দোশরা লাউড়ীরিন বাঃচাস, ‘নিম আসঘী হেদ্দেন্তী আঃ সোনাঘী পায়সান হোওয়ারকি নেখায় দাশ’ঠু সোনাঘী পায়সা রাঃয়ী, আসগে চিইয়া।</verse>
				<verse number="29">নেখায় রাঃয়ী আসগে আরু চিইনা মানো, আন্নেনু আসঘী বাডরো কালো আউর নেখায় মাল্লা আসঘী হেদ্দে এগদা রাঃয়ী, আদিনহু আসঘী হেদ্দেন্তীক বাচ্চারকি হোওনা মানো।</verse>
				<verse number="30">নিম আঃ আলসিয়া লাউড়ীসিন বাহিরি উখানু লেভড়া চিইয়া; একসান আলার চিখনার অলখোনার আউর কালপারনানু পাল্লে পাল্লেনু কাটরারনার।’”</verse>
				<verse number="31">“আল খাদ্দেস একাবাকি হোর্মা মের্খাদুতারঘী সাংগে তাংহা মাহিমানু বারোস, আবাকী আস তাংহা বেলকান্ডোনু মাহিমা সাংগে অক্কোস।</verse>
				<verse number="32">আঃ সামাই হুর্মি জাতিয়ান্তা আলারিন আসঘী মুন্দভারে অনগুসান খোড়না মানো। মেড়হো ক্ষাপুস একাসে তাংহা মেড়হো আউর এড়া গুটঠিন ছিন্ডিদাস, আন্নেম আসহু হোর্মা আলারিন দু’দলনু ছিন্ডোস।</verse>
				<verse number="33">আস তাংহা মাড়ি তারা মেড়হো গুটঠিন আউর লেংগা তারা এড়া গুটঠিন উইয়োস।</verse>
				<verse number="34">“ইদিঘী খোঃখা বেলাস তাংহায় মাড়ি তারতা আলারিন বাওস, ‘বারা, নিম নে নে এম্বাসঘী আশিস ক্ষাক্ষিকার। ধার্তী কামনাঘী পাহিলানুম একা রাঃজী নিমহায় খাতরী সাপড়াচ্কা রাঃয়ী, আদিন ইন্‌জিরা।</verse>
				<verse number="35">কারনে একাবাকি এংগাগে কিড়া লাগ্গিকি রাঃচা, আবাকী নিম এংগাগে মোঃখাগে চিচ্চিকা রাচ্কার; একাবাকি আম্মে অনা তুক্কিকি রাঃচা, আবাকী নিম এংগাগে অনাগে চিচ্চিকা রাচ্কার; একাবাকি নিম এংগাগে মাল চিনহা লাক্কার, আবাকীহু নিম এংগাগে রাঃগে আড্ডা চিচ্চিকা রাচ্কার;</verse>
				<verse number="36">একাবাকি এংহায় দেহানু কিচরী মাল রাঃচা, আবাকী নিম এংগান কিচরী আত্তাচ্কা রাচ্কার; একাবাকি বেরামি রাচ্কান, আবাকী নিম এংগান ইরকা খুজকা রাচ্কার; আউর একাবাকি এন জেহেলনু রাচ্কান, আবাকী নিম এংগান এরাগে কেরকা রাচ্কার।’</verse>
				<verse number="37">“আবাকী আঃ ধার্মেপাত্তু আলার উত্তারনু আসিন বাওর, ‘উর্বায়ো, ইকলা নিংহায় কিড়া লাগ্গিকি রাঃচা বাঃআরকি এম নিংগান মোখতাচ্কাম বা আম্মে অনা তুক্কিকি রাঃচা আদিন এরারকি এম আম্মে অন্তাচ্কাম?</verse>
				<verse number="38">ইকলা নিন এমহায় হেদ্দে মাল চিনিচ্কা লেখা বারেচ্কায় বাঃআরকি এম নিংগান আড্ডা চিচ্চিকাম, বা কিচরী মাল রাঃচা বাঃআরকি এম নিংগান কিচরী আত্তাচ্কাম?</verse>
				<verse number="39">আউর ইকলা নিন বেরামি বা জেহেলনু রাচ্কায় বাঃআরকি এম নিংহায় হেদ্দে কেরকা রাচ্কাম?’</verse>
				<verse number="40">“আবাকী বেলাস উত্তারনু আরিন বাওস, ‘এন নিমান মানিম বাঃআ লাগদান, এংহায় ই সান্নি ভাইয়া বাহিনারঘী মাঝিনু একাম অর্তোসঘী খাতরী একাবাকি নিম আদিন নান্‌জাকার, আদিন এংহায় খাতরীম নান্‌জাকার।’</verse>
				<verse number="41">“ইদিঘী খোঃখা আস তাংহা লেংগা তারতা আলারিন বাওস, ‘এংহায় হেদ্দেন্তী নিম গেচ্ছা মানা, শাও রাচ্কা আলারো। শায়তান আউর আসঘী দুতারঘী খাতরী একা মাল মুন্‌জুরনা চিচ্চি সাপড়াচ্কা রাঃয়ী, আসানুম কালা।</verse>
				<verse number="42">কারনে একাবাকি এংহায় কিড়া লাগ্গিকি রাঃচা, আবাকী নিম এংগান মাল মোখতাচ্কার; একাবাকি আম্মে অনা তুক্কিকি রাঃচা, আবাকী নিম এংগান আম্মে মাল অন্তাচ্কার;</verse>
				<verse number="43">একাবাকি এন নিমহা হেদ্দে মাল চিনিচ্কা লেখা বারেচ্কা রাচ্কান, আবাকী নিম এংগাগে রাঃগে আড্ডা মাল চিচ্চিকার; একাবাকি এংহায় কিচরী মাল রাঃচা, আবাকী নিম এংগান কিচরী মাল আত্তাচ্কার; একাবাকি এন বেরামি রাচ্কান আউর জেহেলনু রাচ্কান, আবাকী নিম এংগান এরাগে মাল কেরকার।’</verse>
				<verse number="44">“আবাকী আরহু উত্তারনু আসিন বাওর, ‘উর্বায়ো, ইকলা নিংগা কিড়া লাগ্গিকি রাঃচা বা আম্মে অনা তুক্কিকি রাঃচা, মাল চিনিচ্কা লেখা বারেচ্কা রাচ্কায় বা নিংহায় কিচরী মাল রাঃচা, বেরামি বা জেহেলনু রাচ্কায়, ইবড়া আখারকিহু সাহাড়া মাল নান্‌জাকাম?’</verse>
				<verse number="45">“আবাকী উত্তারনু আস আরিন বাওস, ‘এন নিমান মানিম বাঃআ লাগদান, একাবাকি নিম এংহায় একাম সান্নি অরোত ভাইয়া বাহিনারঘী খাতরী এন্দরাহু মাল নান্‌জাকার, আবাকী নিম এংহায় খাতরীম মাল নান্‌জাকার।’”</verse>
				<verse number="46">ইদিঘী খোঃখা যীশুস বাঃচাস, “ই গুনহা আলার মাল মুন্‌জুরনা দান্ডেন ক্ষাক্ষর আউর ধার্মেপাত্তু আলার মাল মুন্‌জুরনা জীয়ান ক্ষাক্ষর।”</verse>
			</chapter>
			<chapter number="26">
				<verse number="1">যীশুস ইবড়া হুর্মি কাত্থা বাঃনান মুন্‌জিয়াসকি তাংহা চেলারিন বাঃচাস,</verse>
				<verse number="2">“নিম তো আখদার, দু’উল্লা খোঃখাম বাছাবাঃনা পারাব। আঃ সামাই আল খাদ্দেসিন ক্রুশনু চিইনা খাতরী ধার্তানা চিইনা মানো।”</verse>
				<verse number="3">আঃ সামাই মাহা নায়গা কায়ফাসঘী চালিনু প্রাধান নায়গার আউর যিহুদীরঘী পাচকি মাহাতোর অনগুসান জুমরার।</verse>
				<verse number="4">আউর একা ছলনু আর যীশুসিন চুপেমসে ধারারকি পিটা অংগোনার, আদিঘী বারেনু তামহা মাঝিনুম কাছনাখরার।</verse>
				<verse number="5">মুন্দা আর বাঃচার, “পারাবঘী সামাইনু নাম এন্দরাহু মাল নানোত, আন্নেনু আলারঘী মাঝিনু গেন্‌জাম মানা অংগি।”</verse>
				<verse number="6">যীশুস একাবাকি বেথানিয়ান্তা কুষ্ঠবেরামি শিমোনেসঘী এড়পানু রাঃচাস,</verse>
				<verse number="7">আবাকী অরোত যানানা পান্ডরু পাখনাঘী সান্‌জগিনু ঢের দামি মাহাকারনা ইসুং অন্দরা। একাবাকি যীশুস অনা মোঃখা লাগিয়াস, আবাকী আঃ যানানা আঃ ইসুংআন আসঘী কুক্কুনু তুন্দিয়া চিচ্চা।</verse>
				<verse number="8">মুন্দা চেলার আদিন এরারকি কায়রারারকি বাঃচার, “নিন এন্দেরগে ই মাহাকারনা ইসুংআন বেগড়াচ্কি?</verse>
				<verse number="9">ইদিন ঢের দামনু বিশা অংগোয় দানেক আউর আদিন গারীবিরগে চিইয়া অংগোয় দানেক।”</verse>
				<verse number="10">মুন্দা যীশুস চেলারঘী ই কাত্থান বুঝরা অংগিয়াসকি আরিন বাঃচাস, “নিম ই যানানান এন্দেরগে তাপলিক চিইয়া লাগদার? আদ এংহায় খাতরী একা নালাখ নান্‌জা, আদ দাওলেম।</verse>
				<verse number="11">গারীবির হুর্মি বাকিম নিমহায় সাংগেম রাঃনার, মুন্দা এংগান নিম হুর্মি বাকি মাল ক্ষাক্ষর।</verse>
				<verse number="12">একাবাকি আদ ই মাহাকারনা ইসুংআন এংহায় দেহানু তুন্দিয়া, আবাকী আদ এংহায় দেহান কাবুরঘী খাতরী সাপড়াচা।</verse>
				<verse number="13">এন নিমান মানিম বাঃআ লাগদান, ধার্তীঘী একাম আড্ডানু যদি দাও বাচান প্রাচার নান্না মানো, হলে আসানুম ই যানানাঘী কাত্থান ইয়াদ নান্না খাতরী আদিঘী ই নালাখঘী কাত্থানহু বাঃনা মানো।”</verse>
				<verse number="14">আবাকী যীশুসঘী বারো’ঝান চেলারঘী মাঝিন্তা অর্তোস, নেকান যুদা ইস্কারিয় বাঃনা মানি, আস প্রাধান নায়গারঘী হেদ্দে কেরাস,</verse>
				<verse number="15">আউর বাঃচাস, “যীশুসিন নিমহায় ক্ষেক্ষানু ধার্তোন চিওন হলে নিম এংগান এন্দরা চিওর?” আবাকী আর গানারকি তিরিশ’ঠু রুপাঘী পায়সা আসগে চিচ্চার।</verse>
				<verse number="16">আউর আবাকীন্তীম যুদাস যীশুসিন ধার্তানা চিইনা খাতরী অন্টা মোকা বেদ্দা লাগিয়াস।</verse>
				<verse number="17">সোডা মালকা আসমা পারাবঘী পাহিলা উল্লানু চেলার যীশুসঘী হেদ্দে বার্চারকি মেন্‌জার, “এম নিংহায় খাতরী একসান বাছাবাঃনা পারাবঘী ভুরকান সাপড়োম, নিন এন্দরা চাহাদায়?”</verse>
				<verse number="18">যীশুস বাঃচাস, “নিম শাহারতা অরোত আলাসঘী হেদ্দে কালা আউর আঃ আলাসিন বাঃকে, ‘গুরুস বাঃচাস, “এংহায় সামাই হেদ্দে আর্সিয়া; এন এংহায় চেলারিন সাংগে হোওয়ারকি নিংহায় এড়পানুম বাছাবাঃনা পারাব নানোন।”’ ”</verse>
				<verse number="19">যীশুস চেলারিন একা হুকুম চিচ্চিকা রাঃচাস, তাংহা চেলার আন্নেম বাছাবাঃনা পারাবান সাপড়াচার।</verse>
				<verse number="20">পুতবারি তারা যীশুস তাংহায় বারো’ঝান চেলারিন সাংগে হোওয়ারকি অনা মোঃখাগে উক্কিয়াস।</verse>
				<verse number="21">একা সামাই আর অনা মোঃখা লাগিয়ার, আবাকী যীশুস আরিন বাঃচাস, “এন নিমান মানিম বাঃআ লাগদান, নিমহায় মাঝিন্তীম অর্তোস এংগান মুদাইয়েরঘী ক্ষেক্ষানু ধার্তোস চিওস।”</verse>
				<verse number="22">এন্নেনু চেলার ঢের দুখ ক্ষাক্ষিয়ারকি হোর্মার অর্তোসঘী খোঃখা অর্তোস যীশুসিন মেন্‌জার, “উর্বায়ো, এনিম কা আস?”</verse>
				<verse number="23">উত্তারনু যীশুস আরিন বাঃচাস, “নিমহায় মাঝিন্তী অর্তোস, নে এংহায় সাংগে অন্টাম ডুবহানু ক্ষেক্ষা মনুখতা লাগদাস, আসিম এংগান ধার্তোস চিওস।</verse>
				<verse number="24">আল খাদ্দেসঘী বারেনু পুথিনু একাসে লিখিচ্কা রাঃয়ী, ঠিকা আঃ লেখাম আস খেওস। মুন্দা ছি্ আঃ আলাস, নে আল খাদ্দেসিন মুদাইয়েরঘী ক্ষেক্ষানু ধার্তোস চিওস! আস মাল কুন্দুরনা হলেম আসঘী পাক্ষে দাওলে মানো পাকেন।”</verse>
				<verse number="25">আবাকী যুদাস, নে যীশুসিন ধার্তোস চিওস, আস বাঃআরকি চোওচাস, “গুরু, এনিম কা আস?” যীশুস আসিন বাঃচাস, “নিন ঠিকা কাত্থাম বাচ্কায়।”</verse>
				<verse number="26">একাবাকি আর অনা মোঃখা লাগিয়ার, আঃ সামাই যীশুস আসমা হোচ্চাসকি ধার্মেসিন ধানিয়াবাদ চিচ্চাস আউর আসমান টুকরা নান্‌জাসকি তাংহা চেলারগে চিচ্চাসকি বাঃচাস, “ইদা হোওয়া, মোঃখা; ইদ এংহায় দেহা।”</verse>
				<verse number="27">আউর ইদিঘী খোঃখা আস ডুবহান হোওয়ারকি ধার্মেসিন ধানিয়াবাদ চিচ্চাস আউর আদিন আরগে চিচ্চাসকি বাঃচাস, “নিম হোর্মার ই ডুবহান্তী অনা;</verse>
				<verse number="28">ইদ এংহায় খেশো, এগদা ঢের আলারঘী গুনহাঘী ছেমা খাতরী তুন্দুনা মানো, এংহায় খেশো তারু ধার্মেসঘী গাছেরকান গাথারকি চোওদনা মানো।</verse>
				<verse number="29">এন নিমান বাঃআ লাগদান, ‘এগুটি এন এম্বাসঘী রাঃজীনু নিমহায় সাংগে রক্কা দ্রাক্ষারাশিন মাল অন্দান, আঃ গুটি এন আরু দ্রাক্ষারাশিন মাল অনোন।’ ”</verse>
				<verse number="30">আউর আর অন্টা ডান্ডী পাড়ারকি জইতুন পার্তানু কেরার।</verse>
				<verse number="31">আবাকী যীশুস তাংহা চেলারিন বাঃচাস, “ইন্না মাঃখা নিম হোর্মার এংগান আম্বারকি ভোংগোর কালোর; পুথিনু ইদিন লিখিচ্কা রাঃয়ী, ‘এন মাহড়াসিন পিটোন, আন্নেনু পালতা হুর্মি মেড়হো গুটঠি ছিতিছান মানো। ’</verse>
				<verse number="32">মুন্দা এন উজ্জুকা চোচ্কা খোঃখা নিমহায় আগুম গালীলনু কালোন।”</verse>
				<verse number="33">পাত্রাসেস উত্তার চিচ্চাস, “নিংগান আম্বারকি হোর্মার ভোংগোর কালোর, মুন্দা এন ইকলাহু মাল ভোংগোন।”</verse>
				<verse number="34">যীশুস আসিন বাঃচাস, “এন নিংগান মানিম বাঃআ লাগদান, ইন্না মাঃখাম কোকরো চিখনাঘী আগুম নিন এংগান তিন’ফিরা মাল তেংগোরোয়কি বাওয় যে, নিন এংগান মাল চিন্দায়।”</verse>
				<verse number="35">পাত্রাস আসিন বাঃচাস, “এংগান যদি নিংহায় সাংগে খেএয়াগে লাগ্গো, আন্নুহু এন মাল বাওন যে, এন নিংগান মাল চিন্দান।” দোশরা হোর্মা চেলারহু অন্টাম কাত্থা বাঃচার।</verse>
				<verse number="36">আবাকী যীশুস তাংহা চেলারঘী সাংগে গেথশিমানি নামে অন্টা বাটকিনু কেরাস আউর বাঃচাস, “এন আসান কালারকি এগুটি বিন্তী নান্দান, নিম আগুটি ইসানুম অক্কারকি রাঃআ।”</verse>
				<verse number="37">আউর যীশুস পাত্রাস আউর সিবদিয়সঘী দু’ঝান খাদ্দারিন তাংহা সাংগে হোচ্চাস। তাংহা কুহি দুখনু আউর তাপলিকনু পুরা মানা লাগিয়া।</verse>
				<verse number="38">আবাকী আস আরিন বাঃচাস, “দুখনু এংহায় জীয়া উর্খা কালা লাগি; নিম ইসানুম রাঃয়া আউর এংহায় সাংগেম এজরাকি রাঃয়া।”</verse>
				<verse number="39">আউর আস থোরেটা আগুয়ারাসকি খাজ্জেনু মুক লিদরাস আউর বিন্তী নান্‌জাসকি বাঃচাস, “বাঙ্গায়ো, যদি মানি হলে ই দুখঘী ডুবহান এংহায় হেদ্দেন্তী গেচ্ছা মানুক, আন্নুহু এন এগদা চাহাদান আদ মালা; মুন্দা নিংহায় চাহানা লেখাম মানুক।”</verse>
				<verse number="40">ইদিঘী খোঃখা যীশুস কির্রার বারারকি এরিয়াস, চেলার খান্দারার কেরার। আউর আস পাত্রাসিন মেখিয়াসকি বাঃচাস, “পাত্রাস, নিম এংহায় সাংগে অন ঘান্টাহু এজরারকি রাঃআ পোলকার?</verse>
				<verse number="41">নিম এজরারকি রাঃআ আউর বিন্তী নানা, যাতে নিম পারীক্ষানু মাল খাতেরদার। বোলতাঘী চাহানা রাঃয়ী, মুন্দা দেহা কামজুড়ি।”</verse>
				<verse number="42">আস ফির কেরাসকি দুশরা ক্ষেপ বিন্তী নান্‌জাসকি বাঃচাস, “বাঙ্গায়ো, যদি দোশরা একাম ডাহারে মাল রাঃয়ী, হলে এন মানিম তাপলিক ভোগোন। নিন এগদা চাহাদায়, আন্নেম মানুক।”</verse>
				<verse number="43">আউর ফির আস কির্রিয়াস বার্চাসকি আরিন খান্দারতে এরিয়াস, কারনে আরগে ঢের খান্দরা তুক্কি রাঃচা।</verse>
				<verse number="44">খানে ফির আরিন আম্বিয়াস কেরারকি তিশরা ক্ষেপ অন্টাম কাত্থা বাঃআরকি বিন্তী নান্‌জাস।</verse>
				<verse number="45">খোঃখানু আস চেলারঘী হেদ্দে কির্রিয়াস বার্চাস আউর আরিন বাঃচাস, “নিম কা আক্কুনহু খান্দরা লাগদার আউর খান্নে এখেরা লাগদার? এরা, সামাই আর্সিয়া কেরা আউর আল খাদ্দেসিন গুনহা আলারঘী ক্ষেক্ষানু ধার্তানা চিইনা মানো।</verse>
				<verse number="46">চোওয়া, নাম কাঃদাত; ইদা এরা, নে এংগান ধার্তোস চিওস, আস বার্চাস কেরাস!”</verse>
				<verse number="47">একাবাকি যীশুস কাত্থা বাঃতেম রাঃচাস, আঃ সামাই যুদাস বার্চাস, নে বারো’ঝান চেলারঘী মাঝিন্তা অর্তোস রাঃচাস। আসঘী সাংগে প্রাধান নায়গারঘী আউর পাচকি মাহাতোরঘী তাইকা ঢের আলার তালোয়ার আউর টেম্পা অন্দরারকি বার্চার।</verse>
				<verse number="48">আঃ যুদাস, নে যীশুসিন ধার্তোস চিওস, আস আঃ আলারিন আগুন্তীম অন্টা চিনহা চিচ্চিকা রাঃচাস; আস বাচ্কা রাঃচাস, “নেকান এন চোংখোন, আসিম আঃ আলাস; নিম আসিনুম ধারকে।”</verse>
				<verse number="49">আউর যুদাস যীশুস হেদ্দে বার্চাস আউর বাঃচাস, “ও লাগদান গুরু!” আউর আসিন চোংখিয়াস।</verse>
				<verse number="50">যীশুস আসিন বাঃচাস, “সাংগুয়ারি, এগদা নানাগে বারেচ্কায়, নিন আদিনুম নানা।” আবাকী সাংগে সাংগেম আঃ আলার বার্চারকি যীশুসিন ধার্চার।</verse>
				<verse number="51">আঃ সামাই যীশুসঘী সাংগে নে রাঃচার, আরঘী মাঝিন্তা অর্তোস তাংহায় তালোয়ারান অত্থোরাস আউর মাহা নায়গাসঘী লাউড়ীঘী অন্টা খেব্দা খান্ডিয়াস চিচ্চাস।</verse>
				<verse number="52">আবাকী যীশুস আসিন বাঃচাস, “নিংহায় তালোয়ারান ফালিনুম উইয়া। তালোয়ার নে ধার্নার আর তালোয়ার তারুম খেএনার।</verse>
				<verse number="53">নিন কা ইয়াদ নান্দায় যে, এন গোহরারোন হলে এম্বাস বারো’টা বাহিনীন্তীহু বাগ্গে মের্খাদুতান তাইয়োসকি এংগান মাল বাছাবোওস?</verse>
				<verse number="54">মুন্দা আদিম মান্না হলে নেমহা পুথিন্তা বাচান একাসেনু পুরা মানো? নেমহা পুথিনু একাসে বাঃনা মান্‌জিকি রাঃয়ী, মানিম আবড়া পুরা মানো।”</verse>
				<verse number="55">আঃ সামাই যীশুস আলারিন বাঃচাস, “এন কা ডাকাতেরঘী মাহাতো হিকদান, নিম তালোয়ার আউর টেম্পা হোওয়ারকি এংগান ধারাগে বারেচ্কার? এন তো উল্লাঘী খোঃখা উল্লা, মান্দিরনু অক্কারকি শিরষা চিচ্চিকান। আবাকী তো নিম এংগান মাল ধারেচ্কার।</verse>
				<verse number="56">মুন্দা ই হুর্মি ঘাটনা ঘাটচা যাতে পুথিনু নাবীরঘী লিখিচ্কা কাত্থা গুটঠি পুরা মানি।” আবাকী হোর্মা চেলার যীশুসিন আম্বারকি ভোংগার কেরার।</verse>
				<verse number="57">আবাকী নে যীশুসিন ধারেচ্কা রাঃচার, আর আসিন মাহা নায়গা কায়ফাস গুসান হোচ্চার কেরার। আসান ধারাম গুরুর আউর পাচকি মাহাতোর অনগুসান জুমুরকা রাঃচার।</verse>
				<verse number="58">মুন্দা পাত্রাস গেচ্ছা রাঃআরকিম যীশুসিন জোখারকি মাহা নায়গাসঘী চালি গুটি কেরাস আউর খোঃখা গুটি এন্দরা মানি আদিন এরাগে ভিতরা কোরচাসকি ক্ষাপুরঘী সাংগে উক্কিয়াস।</verse>
				<verse number="59">আবাকী প্রাধান নায়গার আউর যিহুদীরঘী মাহাসাভান্তা হোর্মা আলার যীশুসিন পিটনা খাতরী, আসঘী বিড়দোনু ঝুট গাওয়াহী বেদ্দা লাগিয়ার।</verse>
				<verse number="60">ঢের ঝুট গাওয়াহী আলারহু হাজির মান্‌জাকা রাঃচার, মুন্দা আর একাম গাওয়াহী মাল ক্ষাক্ষিয়ার। শেষানু দু’ঝান আলার আগুয়ারকি বার্চার আউর বাঃচার,</verse>
				<verse number="61">“ই আলাসটা বাচ্কা রাঃচাস, ‘ধার্মেসঘী মান্দির এড়পান ধাসোনকি এন তিশরা উল্লাঘী মাঝিনু ফির কামআ অংগোন।’ ”</verse>
				<verse number="62">আবাকী মাহা নায়গাস ইজ্জাসকি যীশুসিন বাঃচাস, “নিন কা একাম উত্তার মাল চিওয়? নিংহায় বিড়দোনু ইর ইবড়া একাসে গাওয়াহী চিইয়া লাগনার?”</verse>
				<verse number="63">মুন্দা যীশুস ছাছেম রাঃচাস। খানে মাহা নায়গাস ফির আসিন বাঃচাস, “নিন উজ্জুকা ধার্মেসঘী নামেনু কাত্থা চিইয়ারকি বাঃআ, নিনিম কা খ্রীস্তায়, ধার্মেসঘী খাদ্দায়?”</verse>
				<verse number="64">যীশুস আসিন বাঃচাস, “হাঃয়ী, নিন ঠিকাম কাত্থান বাচ্কায়। মুন্দা এন নিমান ইদিনহু বাঃআ লাগদান, ইদিঘী খোঃখা নিম আল খাদ্দেসিন হুর্মি অংগু ধার্মেসঘী মাড়ি তারা অক্কোতে এরোর আউর মের্খানু বাদালী তারু বারতে এরোর।”</verse>
				<verse number="65">আবাকী মাহা নায়গাস তাংহায় কিচরীন চার্রিয়াসকি বাঃচাস, “ইস ধার্মেসিন দুশচায়। নামহায় আরু দোশরা গাওয়াহী আলঘী এন্দরা দারকার? আক্কুনুম তো নিমিম মেন্‌জেকার, আস ধার্মেসিন দুশচাস।</verse>
				<verse number="66">নিমহায় শালিস এন্দরা?” আর উত্তারনু বাঃচার, “ইস খেএনাঘী লায়েক হিকদাস।”</verse>
				<verse number="67">আবাকী আলার যীশুসঘী গাল্লেনু তুপ্পিয়ার, মুকটাচার আউর থাপড়াচার,</verse>
				<verse number="68">আর আরু বাঃচার, “এ খ্রীস্তায়ো, নিন হুল্লু বাচান নানারকি বাঃআ তো, নে নিংগান লোওচাস?”</verse>
				<verse number="69">একাবাকি পাত্রাস চালিঘী বাহিরি তারা অক্কারকি রাঃচাস, আবাকী অরোত চাকরানী আসঘী হেদ্দে বার্চাকি বাঃচা, “গালীলতা যীশুস সাংগে তো নিনহু রাচ্কায়।”</verse>
				<verse number="70">মুন্দা আস হোর্মারঘী মুন্দভারে মাল তেংগেরাসকি বাঃচাস, “নিন এন্দরা বাঃআ লাগদি, এন আদিন বুঝরা পোল্লা লাগদান।”</verse>
				<verse number="71">ইদিঘী খোঃখা পাত্রাস বাহিরিন্তা বালি হেদ্দে কেরাস, আবাকী আরু অরোত চাকরানী আঃ আড্ডানু একা আলার রাঃচার, আরিন বাঃচা, “ই আলাসটা নাসারত পাদ্দান্তা যীশুসঘী সাংগেম রাঃচাস।”</verse>
				<verse number="72">আস ফির কাত্থা চিইয়ারকি মাল তেংগেরাস আউর বাঃচাস, “এন আঃ আলাসিন মাল চিন্দান।”</verse>
				<verse number="73">অংগুর খোঃখা একা আলার আসান হেদ্দে ইজ্জিকা রাঃচার, আরহু বার্চারকি পাত্রাসিন বাঃচার, “মানিম নিনহু আসঘীদিম অরোত হিকদায়। কারনে নিংহায় কাত্থাম নিংগান ধার্তা চিইয়া লাগি।”</verse>
				<verse number="74">আবাকী আস তাংগানুম শাও চিচ্চাস আউর কাত্থা চিইয়ারকি বাঃআ হেল্লেরাস, “এন আঃ আলাসিন মাল চিন্দান।” আউর আবাকীম অন্টা কোকরো চিখিয়াকি চোওচা।</verse>
				<verse number="75">আবাকী যীশুসঘী বাচ্কা কাত্থা পাত্রাসঘী ইয়াদ বার্চা, “কোকরো চিখনাঘী আগুম নিন এংগান তিন ফিরা মাল তেংগেরোয়।” আউর আস বাহিরি কেরাসকি ঢের চিইখা অলখা হেল্লেরাস।</verse>
			</chapter>
			<chapter number="27">
				<verse number="1">ভিনসারেম প্রাধান নায়গার আউর পাচকি মাহাতোর হোর্মার জুম্মুরারকি যীশুসিন পিটনা খাতরী কাছনাখরার।</verse>
				<verse number="2">আর যীশুসিন খুটচার হোচ্চারকি কোহা শাসানদাতা পিলাতেসঘী ক্ষেক্ষানু চিচ্চার।</verse>
				<verse number="3">একা ইস্কারিয় যিহুদাস যীশুসিন মুদাইয়েরঘী ক্ষেক্ষানু শালিস নান্না খাতরী ধার্তাচ্কা চিচ্চিকা রাঃচাস, আস একাবাকি বুঝরা অংগিয়াস যে, যীশুসঘী খেএনা দান্ডে মান্‌জা, আবাকী আস দুখ ক্ষাক্ষিয়াস আউর আঃ প্রাধান নায়গার আউর পাচকি মাহাতোর হেদ্দে আঃ তিরিশ’ঠু রুপাঘী পায়সান কির্তাচাসকি বাঃচাস,</verse>
				<verse number="4">“এন অরোত দোশ মালকা আলাসিন পিটনা খাতরী নিমহায় ক্ষেক্ষানু ধার্তার চিইয়ারকি গুনহা নান্‌জাকান।” আর বাঃচার, “খানে এমহায় এন্দরা? নিনিম আদিন বুঝরোয়!”</verse>
				<verse number="5">আবাকী ইস্কারিয় যিহুদাস আঃ রুপাঘী পায়সান মান্দিরঘী ভিতরা লিভড়িয়াসকি চালি কেরাস আউর খেশেরনু পাগহা টাংরাসকি কেচ্চাস।</verse>
				<verse number="6">খোঃখা প্রাধান নায়গার আঃ রুপাঘী পায়সান হোচ্চারকি বাঃচার, “ই পায়সান মান্দিরঘী দান বাকসোনু উইনা ঠিকা মালা, কারনে ই পায়সা’ঠু মান্‌জা অর্তোসঘী জীয়াঘী দাম।”</verse>
				<verse number="7">আউর আর শালহা নানারকি বিদেশীরিন কাবুর চিইনা খাতরী আঃ পায়সা তারু অরোত কুমারেসঘী খাল্লেন খিন্দিয়ার।</verse>
				<verse number="8">আদি খাতরীম ইন্না গুটি আঃ খাল্লেন “খেশোঘী খাল্লে” বাঃনা মানি।</verse>
				<verse number="9">এন্নেনু নাবী যিরমিয়সঘী মাঝিন্তী বাচ্কা কাত্থা পুরা মান্‌জা, “আর আঃ তিরিশ’ঠু রুপাঘী পায়সান হোচ্চার, ইদিম আসঘী দাম, আদিন ইস্রায়েলতা আলারদিম দাম ঠিকা নান্‌জাকা রাঃচার,</verse>
				<verse number="10">উর্বাস একাসে এংগান হুকুম নান্‌জাকা রাঃচাস, ঠিকা আঃ লেখাম আর আঃ পায়সা তারু কুমারেসঘী খাল্লেন খিন্দিকা রাঃচার। ”</verse>
				<verse number="11">আঃ সামাই যীশুস শাসানদাতা পিলাতেসঘী মুন্দভারে ইজ্জিকা রাঃচাস, আবাকী পিলাতেস আসিন মেন্‌জাস, “নিন কা যিহুদীরঘী বেল?” যীশুস উত্তারনু বাঃচাস, “নিনিম তো আঃ কাত্থান বাচ্কায়।”</verse>
				<verse number="12">মুন্দা একাবাকি প্রাধান নায়গার আউর পাচকি মাহাতোর যীশুসঘী মাইয়া নালিশ নান্‌জার, আন্নুহু আস একাম উত্তার মাল চিচ্চাস।</verse>
				<verse number="13">আবাকী পিলাতেস যীশুসিন বাঃচাস, “আর নিংগান এবাগ্গু নালিশ চিইয়া লাগনার, আদিন কা নিন মেনা পোল্লা লাগদায়?”</verse>
				<verse number="14">মুন্দা যীশুস একাম কাত্থাঘীহু উত্তার মাল চিচ্চাস। এন্নেনু শাসানদাতা পিলাতেস ঢের হায়কাট মান্‌জাস কেরাস।</verse>
				<verse number="15">“হুর্মি বাছার নিয়াম লেখা বাছাবাঃনা পারাবঘী সামাইনু প্রাধান শাসানদাতাস আলারঘী পাশিন্দ নান্‌জাকা এন্নে অরোত কয়েদীসিন জেহেলতি আম্বা চিইয়া লাগিয়াস।</verse>
				<verse number="16">আঃ সামাই বারাব্বা নামেনু অরোত কুখ্যাত কয়েদীস জেহেলনু রাঃচাস।</verse>
				<verse number="17">একাবাকি হোর্মা আলার অন সাংগে জুম্মুরার, আবাকী শাসানদাতা পিলাতেস আরিন মেন্‌জাস, ‘নিম এন্দরা চাহাদার? নিমহায় হেদ্দে এন নেকান আম্বোন চিওন, বারাব্বাসিন, নাকা নেকান খ্রীস্তাস বাঃনা মানি আঃ যীশুসিন?</verse>
				<verse number="18">কারনে পিলাতেস বেশ দাওলেসে আঃখা লাগিয়াস যে, আলার হিংসারকিম যীশুসিন ধার্তাচার চিচ্চার।’</verse>
				<verse number="19">“একাবাকি পিলাতেস শালিস আড্ডানু উক্কা রাঃচাস আবাকী তাংহায় যানানা আসিন বাঃচাকি তাইয়া, ‘নিন আঃ দোশ মালকা আলাসিন এন্দরাহু আম্বকে নানা, কারনে ইন্না মাঃখা এন সাপ্নানু আসঘী বারেনু ঢের তাপলিক ক্ষাক্ষান।’”</verse>
				<verse number="20">মুন্দা প্রাধান নায়গার আউর পাচকি মাহাতোর আলারিন উসকাচার চিচ্চার, যাতে আর বারাব্বাসিন নেএয়ারকি হোওনার আউর যীশুসিন পিটনাঘী কাত্থান বাঃনার।</verse>
				<verse number="21">আদিঘী খোঃখা প্রাধান শাসানদাতা পিলাতেস আলারিন মেন্‌জাস, “এন ই দু’ঝানারঘী মাঝিনু নিমহায় হেদ্দে নেকান আম্বোন চিওন?” আর বাঃচার, “বারাব্বাসিন আম্বা চিইয়া।”</verse>
				<verse number="22">আবাকী পিলাতেস আরিন বাঃচাস, “হলে নেকান আলার খ্রীস্তাস বাঃনার আঃ যীশুসিন হোওয়ারকি এন এন্দরা নানোন।” আর হোর্মার বাঃচার, “আসিন ক্রুশনু চিইয়া।”</verse>
				<verse number="23">খানে পিলাতেস বাঃচাস, “এন্দেরগে, আস এন্দরা মালদাও নালাখ নান্‌জাস?” এন্নেনু আর আরু বাগ্গে গাডরারারকি বাঃআ হেল্লেরার, “আসিন ক্রুশনু চিইনা মানুক।”</verse>
				<verse number="24">একাবাকি পিলাতেস এরিয়াস যে আস এন্দরাহু নানা অংগা পোল্লা লাগদাস আউর আরু গেন্‌জাম মানা লাগি, আবাকী আস আলারঘী মুন্দভারে আম্মে হোঃআরকি তাংহায় ক্ষেক্ষান নোডরাসকি বাঃচাস, “এন ই আলাসঘী খেএনাঘী খাতরী দায়ী মালদান; নিমিম আদিন বুঝরোর।”</verse>
				<verse number="25">খানে হোর্মা আলার বাঃচার, “এম আউর এমহায় খাদ্দার আসঘী খেএনাঘী খাতরী দায়ী মানোম।”</verse>
				<verse number="26">আবাকী শাসানদাতা পিলাতেস বারাব্বাসিন আলার হেদ্দে আম্বিয়াস চিচ্চাস, আউর যীশুসিন বেশ্যেম কোড়াতি লাওয়াগে হুকুম চিচ্চাস আউর ক্রুশনু চিইনা খাতরী তেলেংগার হেদ্দে সোপচাস চিচ্চাস।</verse>
				<verse number="27">আবাকী প্রাধান শাসানদাতা পিলাতেসঘী তেলেংগার যীশুসিন হোওয়ারকি আসঘী প্রাসাদঘী এড়পা ভিতরা হোচ্চার কেরার আউর হোর্মা তেলেংগারিন যীশুসঘী চাইরো পাক্ষে খোড়চার।</verse>
				<verse number="28">আর যীশুসঘী কিচরী ডোড্ডোন খোল্লিয়ার হোচ্চারকি আসিন অন্টা খেশো রাংগেঘী ঢোল ঢোলা কিচরী আত্তাচার।</verse>
				<verse number="29">ইদিঘী খোঃখা আর আচ্চে লাড়াং তারু অন্টা টুপরী গাথারকি আসঘী কুক্কু মাইয়া আত্তাচার চিচ্চার, আউর আসঘী মাড়ি ক্ষেক্ষানু অন্টা টেম্পা চিচ্চার। খোঃখা আসঘী মুন্দভারে মুক লিদরারকি আসিন তেওয়া তামাশা নানারকি বাঃচার, “যিহুদীরঘী বেলায়ো, জায় মানুক!”</verse>
				<verse number="30">আবাকী আর যীশুসঘী দেহানু তুপ্পিয়ার আউর আঃ টেম্পান হোওয়ারকি আসঘী কুক্কুনু ঘারি ঘারি লোওয়া হেল্লেরার।</verse>
				<verse number="31">আসঘী সাংগে তেওয়া তামাশা নান্‌জাকা খোঃখা আর আঃ আত্তাচ্কা ঢোল ঢোলা কিচরীন খোল্লিয়ার হোচ্চার আউর আসঘী তাংহা কিচরীন আত্তাচারকি আসিন ক্রুশনু চিইনা খাতরী হোওয়ারকি কালা হেল্লেরার।</verse>
				<verse number="32">একাবাকি তেলেংগার আসতেক উর্খারকি কালা লাগিয়ার, আবাকী কুরিনীয় শাহারতা শিমোন নামেনু অরোত আলাসিন এরিয়ার। আবাকী আর আসিন যীশুসঘী ক্রুশ চেড়আরকি হোওয়া কালাগে জোর নান্‌জার।</verse>
				<verse number="33">খোঃখা আর “গালগাথা,” নামে অন আড্ডানু বার্চারকি আর্সিয়ার। (গালগাথা নামেঘী মানে মান্‌জা “কুক্কু খুলিঘী আড্ডা।”)</verse>
				<verse number="34">আসান আর্সিকা খোঃখা আর যীশুসিন ক্ষাড়ক্ষা মেশা বাচ্কা দ্রাক্ষারাশিন অনাগে চিচ্চার। মুন্দা যীশুস আদিন থোরেটা অনারকি আরু অনা মাল বিদ্দিয়াস।</verse>
				<verse number="35">আউর যীশুসিন ক্রুশ মাইয়া চিচ্চিকা খোঃখা আসঘী কিচরীন তামহায় মাঝিনু লটারি নানারকি ভাগ বাট্টারারকি হোচ্চার।</verse>
				<verse number="36">খোঃখা আর কিইয়া অক্কারকি আসিন ক্ষাঃপা হেল্লেরার।</verse>
				<verse number="37">আর ক্রুশনু যীশুসঘী কুক্কু মাইয়া অন্টা আসঘী বিড়দো ই দোশ নামাঘী কাত্থা লিখচারকি টাংচার চিচ্চার, “ই যীশুস, যিহুদীরঘী বেলাস।”</verse>
				<verse number="38">আর আসান যীশুস সাংগে দু’ঝান ডাকাতেরিনহু ক্রুশনু টাংচার, অর্তোসিন মাড়ি তারা আউর অর্তোসিন লেংগা তারা।</verse>
				<verse number="39">আবাকী একা হোর্মা আলার আঃ ডাহারে তারু কালা লাগিয়ার, আর তামহায় কুক্কু নুকচারকি আসিন তেওয়া তামাশা নানারকি বাঃচার,</verse>
				<verse number="40">“নিন নাকা মান্দির এড়পান ধাসারকি ফির আদিন তিন উল্লাঘী মাঝিনু কামআ অংগোদায়! হলে তাংগানুম বাছাবাঃআ আউর নিন যদি ধার্মেসঘী খাদ্দায় হিকদায় হলে আক্কুন ক্রুশতি এত্তারকি বারা।”</verse>
				<verse number="41">ঠিকা আঃ লেখাম প্রাধান নায়গার, ধারাম গুরুর আউর পাচকি মাহাতোরহু আসিন তেওয়া তামাশা নান্‌জারকি বাঃচার,</verse>
				<verse number="42">“আস তো দোশরারিন বাছাবাঃআ লাগিয়াস, মুন্দা তাংগান বাছাবাঃআ পোলদাস! ইস তো ইস্রায়েলরঘী বেলাস, আক্কুন ক্রুশ মাইতেক এত্তারকি বারুক হলে এম আসঘী মাইয়া বিশুয়াস নানোম।</verse>
				<verse number="43">আস তো ধার্মেসঘী মাইয়া ভারোসা নান্দাস। ধার্মেস যদি চাহাদাস, হলে আসিন আক্কুন বাছাবাউুক। আস তো তাংহা বারেনু বাঃআ লাগিয়াস, ‘এন ধার্মেসঘী খাদ্দান।’ ”</verse>
				<verse number="44">আউর একা ডাকাতেরিন আসঘী সাংগে ক্রুশনু টাংনা মান্‌জিকি রাঃচা, আরহু ঠিকা আন্নেম তেওয়া তামাশা নান্‌জার।</verse>
				<verse number="45">আঃ উল্লা দুফার বারো’টান্তী বিইড়ী তিনটা গুটি গোট্টা রাঃজী উখা মানারকি রাঃচা।</verse>
				<verse number="46">হারদাম বিইড়ী তিনটা তারা যীশুস ঢের জোরসে গাডরারাসকি বাঃচাস, “এলি, এলি, লামা শবক্তানী,” ইদিঘী মানে মান্‌জা, “ধার্মে এংহায়, ধার্মে এংহায়, এন্দেরগে নিন এংগান আম্বিকায় চিচ্চিকায়? ”</verse>
				<verse number="47">আসান নে ইজ্জিকা রাঃচার, আরঘী মাঝিনু কায়েক’ঝান নে আঃ কাত্থান মেন্‌জার আর বাঃআ হেল্লেরার, “আস এলিওসিন মেখা লাগদাস।”</verse>
				<verse number="48">আবাকীম আরঘী মাঝিন্তা অর্তোস ভোংগোতে কেরাসকি অন্টা স্পন্‌জ হোওয়ারকি আইয়া সির্কানু চাইদাচাস, আউর অন্টা টেম্পাঘী মাইয়া লাগাবাঃআরকি আদিন যীশুসগে অনাগে চিচ্চাস।</verse>
				<verse number="49">মুন্দা দোশরার বাঃচার, “রাউুক, এরদাত এলিওস আসিন বাছাবাঃআ বার্দাস কা মালা।”</verse>
				<verse number="50">যীশুস ফির জোরে গাডরারাসকি তাংহায় জীয়ান কালা চিচ্চাস।</verse>
				<verse number="51">আউর আবাকীম মান্দির এড়পান্তা পার্দাটা মাইয়ান্তী কিইয়া গুটি চার্রাকি দু’ফাড়া মান্‌জা কেরা, আউর ধার্তী নুক্কুরা আউর কোহা কোহা পাখনা গুটঠি পালকারা কেরা।</verse>
				<verse number="52">আউর কাবুর গুটঠি তিসগারা কেরা, আউর ধার্মেসঘী একা নেমহা আলার কেচ্চেকা রাঃচার আরঘী মাঝিন্তা ঢের দেহা উজ্জারকি চোওচা।</verse>
				<verse number="53">আর কাবুরতি উর্খারকি বার্চার আউর যীশুস খেএনান্তী উজ্জারকি চোচ্কা খোঃখা আর নেমহা শাহার জেরুশালেমনু কেরার। আসান আর ঢের আলারগে এত্থেরার।</verse>
				<verse number="54">তেলেংগারঘী প্রাধান মাহাতোস আউর আসঘী সাংগে নে যীশুসিন ক্ষাঃপা লাগিয়ার, আর ধার্তী নুকুরনা আউর আসান এগদা এগদা ঘাটচা আদিন এরারকি ঢের এল্চিয়ারকি বাঃচার, “মানিম ইস ধার্মেসঘী খাদ্দেস রাঃচাস।”</verse>
				<verse number="55">আসান ঢের যানানা আলারহু গেচ্ছা ইজারকি হুর্মিন এরা লাগিয়ার। আর যীশুসিন সেওয়া নান্না খাতরী গালীলতি আসঘী সাংগে সাংগে বারেচ্কা রাঃচার।</verse>
				<verse number="56">আরঘী মাঝিনু রাঃচার মাগদালী মারীয়াম, যাকোব আউর যোসেফেসঘী তাংগিয়ো মারীয়াম আউর সিবদিয়সঘী খাদ্দার যাকোব আর যোহানেসঘী তাংগিয়ো।</verse>
				<verse number="57">পুতবারি তারা, যোসেফ নামেনু আরিমাথিয়া পাদ্দান্তী অরোত ধানী আলাস আসান বার্চাস, নে যীশুসঘী চেলা মান্‌জাকা রাঃচাস।</verse>
				<verse number="58">ই আরিমাথিয়া যোসেফেস পিলাতেস হেদ্দে কালারকি যীশুসঘী কেচ্চেকা মুর্দান নেএচাস। আবাকী পিলাতেস আসগে আঃ মুর্দান চিইয়াগে হুকুম চিচ্চাস।</verse>
				<verse number="59">আউর যোসেফেস আঃ কেচ্চেকা মুর্দান হোচ্চাসকি অন্টা পারিস্কার পুনা লিলিন কিচরী তারু পোজ্জিয়াস,</verse>
				<verse number="60">আউর একা পুনা কাবুর তাংহায় খাতরী পার্তাঘী মাঝিনু খান্ডারকি কামেচ্কা রাঃচাস, আসান আঃ মুর্দান উইয়াস। খোঃখা আস আঃ কাবুরঘী বাইনু অন্টা ঢের কোহা পাখনা গুড়কারকি চিচ্চিকা খোঃখা আসতেক চালি কেরাস</verse>
				<verse number="61">মাগদালী মারীয়াম আউর আঃ দোশরা মারীয়াম আসান রাঃচার, আর কাবুরঘী থোরেটা মুন্দভারে অক্কারকি এরা লাগিয়ার।</verse>
				<verse number="62">সাপড়াচ্কা উল্লাঘী খোঃখান্তা উল্লা মান্‌জা খান্নে এখের্না উল্লা, আউলাম প্রাধান নায়গার আউর ফারীশীর পিলাতেস হেদ্দে জুম্মুরারকি বাঃচার,</verse>
				<verse number="63">“গুরু, এমহায় ইয়াদ বার্চা, আঃ ঝুটবাউুস উজ্জুকা রাঃতে বাচ্কা রাঃচাস, ‘এন ফির তিন উল্লাঘী খোঃখা উজ্জারকি চোওন।’</verse>
				<verse number="64">আদি খাতরী নিন এমান হুকুম চিইয়া যাতে তিন উল্লা গুটি কাবুরান হুশিয়ার রাঃআরকি ক্ষাপনা মানি। মালা হলে আসঘী চেলার বারারকি আসঘী কেচ্চেকা মুর্দান খাড়োরকি হোওর কালোর আউর আলারিন বাওর, ‘আস খেএনান্তী উজ্জা চোওচাস।’ আদ মালা হলে পাহিলা ছলতি খোঃখান্তা ছল আরু বাগ্গে মালদাও মানো।”</verse>
				<verse number="65">আবাকী পিলাতেস আরিন বাঃচাস, “ক্ষাপুরিন হোওয়ার কালারকি নিম হুশিয়ার রাঃআরকি একাসে ক্ষাপনা দারকার আন্নেম ক্ষাঃপা।”</verse>
				<verse number="66">খানে আর কেরারকি কাবুরঘী বাইতা পাখনা মাইয়া ছাপ চিচ্চার আউর ক্ষাপুরিন আসান উইয়ারকি কাবুরান হুশিয়ার রাঃআরকি ক্ষাপনা খাতরী হুকুম চিচ্চার।</verse>
			</chapter>
			<chapter number="28">
				<verse number="1">খান্নে এখের্না উল্লাঘী মুন্‌জুরকা খোঃখা হাপ্তাঘী পাহিলা উল্লানু ভিনসারেম মাগদালী মারীয়াম আউর আঃ দোশরা মারীয়াম কাবুরান এরাগে কেরার।</verse>
				<verse number="2">আবাকী সাঠলে বেশ্যেম ধার্তী নুক্কুরা, কারনে উর্বাসঘী অন্টা মের্খাদুতাস মের্খান্তী কিইয়া এত্তারকি বার্চাস আউর কাবুরঘী বাইতা পাখনান গুছাবাঃআরকি আদিঘী মাইয়া উক্কিয়াস।</verse>
				<verse number="3">আসঘী মুঠান বিজলী বিল্লি লেখা রাঃচা আউর কিচরী ডোড্ডো ঢের পান্ডরু রাঃচা।</verse>
				<verse number="4">আসিন এরারকি ক্ষাপুর এল্চেনানু আশেরতে আশেরতে খাত্তারার কেরার আউর খেএনা লেখা মান্‌জার।</verse>
				<verse number="5">আবাকী আঃ মের্খাদুতাস যানানারিন বাঃচাস, “নিম আম্বা এল্চা, কারনে এন আখদান, নেকান ক্রুশনু চিইনা মান্‌জিকি রাঃচা, নিম আঃ যীশুসিন বেদ্দা লাগদার।</verse>
				<verse number="6">আস ইসান মাল্লাস। আস একাসে বাচ্কা রাঃচাস আন্নেম উজ্জারকি চোওচাস। বারারকি এরা, আসিন একা আড্ডানু কিদারকি উইনা মান্‌জিকি রাঃচা, আঃ আড্ডান এরা।</verse>
				<verse number="7">নিম জালদি কালারকি আসঘী চেলারিন বাঃআ, ‘আস খেএনান্তী উজ্জারকি চোওচাস আউর নিমহায় আগুম গালীলনু কালা লাগদাস। নিম আসিন আসানুম এরা অংগোর।’ এরা ই কাত্থান এন নিমান আখতাচ্কান চিচ্চিকান।”</verse>
				<verse number="8">আবাকী আঃ যানানার ঢের এল্চিয়ার, আন্নুহু আর ঢের রিঝিরনানু কাবুরতি চালি কেরার আউর ই কাত্থা চেলারিন আখতানা খাতরী ভোংগা হেল্লেরার।</verse>
				<verse number="9">যীশুস সাঠলে আঃ যানানারগে এত্থেরাসকি বাঃচাস, “নিমহায় শালসান্ত মানুক।” আবাকী আঃ যানানার আসঘী হেদ্দে কেরারকি মুক লিদরার আউর আসঘী ক্ষেড্ডেন ধারারকি অহমা নান্‌জার।</verse>
				<verse number="10">আবাকী যীশুস আরিন বাঃচাস, “আম্বা এল্চা, নিম কালারকি এংহায় ভাইয়োরিন গালীলনু কালাগে বাঃআ। আর এংগান আসানুম এরা অংগোর।”</verse>
				<verse number="11">একাবাকি আঃ যানানার আসতেক কালা লাগিয়ার, আবাকী আঃ ক্ষাপুরহু শাহারনু কেরার আউর এন্দরা এন্দরা ঘাটিচ্কি রাঃচা, আদিন প্রাধান নায়গারিন তিংগিয়ার।</verse>
				<verse number="12">খানে নায়গার আউর পাচকি মাহাতোর অনগুসান জুম্মুরারকি অন্টা ডাহারে অত্থোরার। আর তেলেংগারগে ঢের পায়সা চিইয়ারকি বাঃচার,</verse>
				<verse number="13">“নিম বাঃকে, ‘এম একাবাকি মাঃখা বারি খান্দরা লাক্কাম, আবাকী আসঘী চেলার বার্চার আউর আসিন খাড্ডারকি হোচ্চার কেরার।’</verse>
				<verse number="14">ই কাত্থান যদি প্রাধান শাসানদাতাস মেনা অংগোস হলে এম আসিন থিরাবোওম আউর নিমান দান্ডেঘী ক্ষেক্ষান্তী বাছাবাওম।”</verse>
				<verse number="15">আবাকী ক্ষাপুর পায়সান হোচ্চার আউর আরিন একাসে বাঃনা মান্‌জিকি রাঃচা আন্নেম বাঃচার। ইন্না গুটি আঃ কাত্থা যিহুদীরঘী মাঝিনু ছোড়ারকি রাঃয়ী।</verse>
				<verse number="16">যীশুসঘী এগারো’ঝান চেলার গালীল পার্তাঘী মাইয়া কেরার, একসান যীশুস আগুম আরিন ভেট মানাগে বাচ্কা রাঃচাস।</verse>
				<verse number="17">আউর আসান আর যীশুসিন এরা অংগিয়ারকি আসিন গোড় লাগ্গিয়ার, মুন্দা কায়েক’ঝান ধুকচুকরার।</verse>
				<verse number="18">আবাকী যীশুস আরঘী হেদ্দে বার্চাসকি ই কাত্থান বাঃচাস, “মের্খান্তা আউর ধার্তীঘী হুর্মি ক্ষেমতান এংগাগে চিইনা মান্‌জা।</verse>
				<verse number="19">ইদি খাতরী নিম কালারকি হুর্মি জাতিয়ান্তা আলারিন এংহায় চেলা কামআ। বাঙ্গাস, খাদ্দাস আউর নেমহা বোলতাসঘী নামেনু আরিন আসনান চিইয়া।</verse>
				<verse number="20">এন নিমান একা হুর্মি পেশকান চিচ্চিকান, আদিন মানআগে আরিন শিরষা চিইয়া। এরকে, ধার্তীঘী মুন্‌জুরনা গুটি হুর্মি সামাই এন নিমহায় সাংগে সাংগেম রাওন।”</verse>
			</chapter>
		</book>
		<book number="41">
			<chapter number="1">
				<verse number="1">ধার্মে খাদ্দে যীশু খ্রীস্তাসঘী বারেনু যোহানেসঘী দাও বাচানঘী আরাম্ভ।</verse>
				<verse number="2">নাবী যিশাইয়সঘী পুথিনু ধার্মেসঘী বাচ্কা ই কাত্থা লিখিচ্কা রাঃয়ী, “মেনা, এন নিংহায় আগুম এংহায় কাত্থা চেডুসিন তাইয়া লাগদান। আস নিংহায় ডাহারেন সাপড়োস।</verse>
				<verse number="3">মরু খুরিনু অর্তোস গাডরারারকি আখতা লাগদাস, ‘নিম উর্বাসঘী বার্না ডাহারেন সাপড়া, আসঘী বার্না ডাহারেন সোজহা নানা। ’”</verse>
				<verse number="4">ঠিকা আন্নেম আসনানদাতা যোহানেস মরু খুরিনু কেরাসকি আলারিন আসনান চিইয়া লাগিয়াস আউর প্রাচার নানা লাগিয়াস। যেনু আলার গুনহান্তী ছেমা ক্ষাক্ষানা খাতরী গুনহান্তী কায়া কির্তানারকি আসনান ইন্‌জিরনার।</verse>
				<verse number="5">খানে যিহুদীয়া প্রাদেশ আউর জেরুশালেম শাহারতি হোর্মা আলার উর্খারকি আসঘী হেদ্দে বারা হেল্লেরার। আর তাংগা তিংগা গুনহান তেংগেরারকি যার্দান খাড়নু আসনান হোওয়া হেল্লেরার।</verse>
				<verse number="6">যোহানেস উটঘী লোমতী কামেচ্কা কিচরী আত্তা লাগিয়াস আউর কাড়মানু চাপটাঘী পেটোয়ার আত্তা লাগিয়াস। আস বোকখো আউর জাংগালতা তিনী রাশি অনা মোঃখা লাগিয়াস।</verse>
				<verse number="7">যোহানেস ই কাত্থা বাঃচাসকি প্রাচার নানা লাগিয়াস, “এংহায় খোঃখা আরু অর্তোস বারা লাগদাস, আস এংগান্তীহু বাগ্গে সাওয়াংগিয়া। এন খোলখোরারকি আসঘী নাগরাঘী ফিতান খোল্লোনাঘী লায়েক মালদান।</verse>
				<verse number="8">এন নিমান আম্মেনু আসনান চিইয়া লাগদান মুন্দা আস নিমান নেমহা বোলতা তারু আসনান চিওস।”</verse>
				<verse number="9">একা সামাই যোহানেস আসনান চিইয়া লাগিয়াস, আঃ সামাইনু যীশুস গালীল প্রাদেশতা নাসারত পাদ্দান্তীক আসান বার্চাস আউর যোহানেস যীশুসিন যার্দান খাড়নু আসনান চিচ্চাস।</verse>
				<verse number="10">যীশুস খাড়তি চোওয়ারকি এরা অংগিয়াস, মের্খা খোল্লোরা কেরা আউর নেমহা বোলতা পেরোয়াঘী লেখা আসঘী মাইয়া এত্তারকি বারা লাগি।</verse>
				<verse number="11">আউর মের্খান্তী ই কাত্থা মেন্দেরা, “নিনিম এংহায় চোনহা খাদ্দে, এন নিংহায় মাইয়া ঢের খুশমারকান।”</verse>
				<verse number="12">ইদিঘী খোঃখা নেমহা বোলতানু চালরাসকি যীশুস মরু খুরিনু কেরাস।</verse>
				<verse number="13">আউর মরু খুরিনু চাল্লিশ উল্লা গুটি শায়তানেস যীশুসিন পারীক্ষানু টিডাগে বেদ্দা লাগিয়াস। আসান আস জাংলি ওঁড়া খাখাঘী সাংগে রাঃচাস আউর মের্খাদুতার বারারকি আসঘী সেওয়া নানা লাগিয়ার।</verse>
				<verse number="14">যোহানেস জেহেলনু আটকারকা খোঃখা যীশুস গালীলনু কেরাস আউর আসান ধার্মেসঘী দাও বাচান প্রাচার নানা হেল্লেরাস।</verse>
				<verse number="15">আসান যীশুস বাঃচাস, “ধার্মেসঘী রাঃজীঘী সামাই হেদ্দে আর্সিয়া কেরা। নিম গুনহান্তী নিমহায় কায়ান কির্তা আউর ধার্মেসঘী দাও বাচাননু বিশুয়াস নানা।”</verse>
				<verse number="16">অন্দুল যীশুস গালীল সামুদারঘী ধাসড়ে তারতিক কালা লাগিয়াস, আবাকী আস এরিয়াস শিমোন আউর তাং ভাইয়োস আন্দ্রিয়াস সামুদারনু জাল্লি লেভড়া লাগনার। কারনে আর জালুয়া রাঃচার।</verse>
				<verse number="17">আবাকী যীশুস আরিন বাঃচাস, “এংহা সাংগে বারা, এন নিমান আল ধার্না জালুয়া কামোন।”</verse>
				<verse number="18">আবাকীম আর তামহা জাল্লিন লিভড়িয়ারকি যীশুসঘী সাংগে কেরার।</verse>
				<verse number="19">ইদিঘী খোঃখা যীশুস থোরেটা আগুয়ারাসকি সিবদিয়সঘী দু’ঝান খাদ্দার যাকোবেস আউর তাং ভাইয়াস যোহানেসিন এরা অংগিয়াস। আরহু তামহায় ডোংগানু জাল্লি ঠিকা নানা লাগিয়ার।</verse>
				<verse number="20">যীশুস সাংগে সাংগেম আরিন মেখিয়াস, আবাকী আরহু তাম্বাস সিবদিয়সিন ভাড়াটি কামলারঘী সাংগে ডোংগানু আম্বিয়ারকি যীশুসঘী সাংগে কেরার।</verse>
				<verse number="21">ইদিঘী খোঃখা যীশুস আউর তাংহা চেলার কাফারনাহুম শাহারনু কেরার আউর যীশুস খান্নে এখের্না উল্লা সামাজ এড়পানু কোরআরকি আলারিন শিরষা চিইয়া হেল্লেরাস।</verse>
				<verse number="22">আলার যীশুসঘী শিরষানু হায়কাট মান্‌জার কেরার, কারনে আস ধারাম গুরুর লেখা শিরষা মাল চিইয়া লাগিয়াস, মুন্দা নেখায় ক্ষেমতা রাঃয়ী, আন্নে আলার লেখাম শিরষা চিইয়া লাগিয়াস।</verse>
				<verse number="23">ঠিকা আঃ সামাইনুম মালদাও বোলতা ক্ষাক্ষিকা অরোত আলাস সামাজ এড়পাঘী মাঝিনু রাঃচাস।</verse>
				<verse number="24">আস গাডরারাসকি বাঃআ হেল্লেরাস, “এ নাসারত পাদ্দান্তা যীশু, এমহায় সাংগে নিংহায় এন্দেরা দারকার? নিন কা এমান নাশ নানাগে বারেচ্কায়? এন আখদান নিন নে। নিনিম তো ধার্মেসঘী আঃ নেমহা আল!”</verse>
				<verse number="25">আবাকী যীশুস আঃ মালদাও বোলতাসিন ধাম্কাচাসকি বাঃচাস, “ছাছেম রাঃআ, আউর ই আলাসঘী মাঝিন্তী উর্খারকি কালা!”</verse>
				<verse number="26">আবাকী আঃ মালদাও বোলতাস আঃ আলাসিন জোরসে মোচড়াচাসকি ধার্চাস আউর ঢের জোরসে গাডরারারকি আঃ আলাসঘী মাঝিন্তী উর্খিয়াস কেরাস।</verse>
				<verse number="27">ই ঘাটনান এরারকি হোর্মার হায়কাট মান্‌জার কেরার আউর তামহা তিমহা ভিতরেম বাঃআ হেল্লেরার, “ইবড়া এন্দেরা ঘাটআ লাগি? ই পুনা ক্ষেমতানু পুরা শিরষাঘী মানে এন্দেরা? আস মালদাও বোলতারিন হুকুম চিইদাস আউর আরহু আসঘী কাত্থান মেন্নার!”</verse>
				<verse number="28">এন্নেনু আস একা হায়কাট নালাখ নান্‌জাকা রাঃচাস, গালীলঘী হুর্মি আড্ডানু আঃ কাত্থা গুটঠি ছাড়চা কেরা।</verse>
				<verse number="29">ইদিঘী খোঃখা যীশুস সামাজ এড়পান্তী উর্খিয়াসকি যাকোবেস আউর যোহানেসিন সাংগে হোওয়ারকি শিমোন আউর আন্দ্রিয়াসঘী এড়পানু কেরাস।</verse>
				<verse number="30">শিমোনেসঘী তাং শাইসঘী নাড়ি মান্‌জিকি রাঃচা, খানে আদ বিডিরকি রাঃচা। যীশুস বারেচ্কা সাংগেম আসিন শিমোনেসঘী তাং শাইসঘী বারেনু আখতানা মান্‌জা।</verse>
				<verse number="31">যীশুস আদিঘী হেদ্দে কেরকা খোঃখা আদিঘী ক্ষেক্ষান ধারারকি আদিন অক্কাগে সাহাড়া নান্‌জাস, আবাকী সাংগে সাংগেম আদিঘী নাড়ি আম্বিয়া কেরা আউর আদ আরঘী সেওয়া নানা হেল্লেরা।</verse>
				<verse number="32">খান্নে এখের্না উল্লানু বিইড়ী মুনখারকি কেরকা খোঃখা আলার ঢের বেরামিরিন আউর মালদাও বোলতা ধারেচ্কা আলারিন যীশুস হেদ্দে অন্দরার বার্চার।</verse>
				<verse number="33">আবাকী আঃ শাহারঘী ঢের আলার আঃ এড়পাঘী বালি হেদ্দে খোড়রার।</verse>
				<verse number="34">খানে যীশুস ঢের রাকাম বেরাম রাচ্কা ঢের আলারিন কড়ে নান্‌জাস আউর আলারঘী মাঝিন্তী ঢের মালদাও বোলতান ছাড়াবাঃচাস। আস মালদাও বোলতারিন একাম কাত্থা বাঃআ মাল চিইয়া লাগিয়াস, কারনে আর আঃখা লাগিয়ার, যীশুস নে।</verse>
				<verse number="35">খোঃখান্তা উল্লানু উখা রাঃতেম ঢের পাইরিম যীশুস এড়পান্তী উর্খিয়াসকি সামশুম অন্টা আড্ডানু বিন্তী নানারকি কাড়তাচাস।</verse>
				<verse number="36">শিমোন আউর তাংহা সাংগুয়ারির উর্খিয়ারকি আসিন বেদ্দা হেল্লেরার।</verse>
				<verse number="37">খোঃখানু আর যীশুসিন ক্ষাক্ষিয়ারকি বাঃচার, “হোর্মার নিংগান বেদ্দা লাগনার।”</verse>
				<verse number="38">মুন্দা যীশুস আরিন বাঃচাস, “গুচা, নাম দোশরা দোশরা আড্ডানু কাঃদাত, যেনু এন আসানহু প্রাচার নানা অংগোদান, কারনে আঃ খাতরীম এন বারেচ্কান।”</verse>
				<verse number="39">এন্নেম আস গোট্টা গালীল প্রাদেশতা যিহুদীরঘী সামাজ এড়পানু প্রাচার আউর মালদাও বোলতারিন ছাড়াবাঃআ হেল্লেরাস।</verse>
				<verse number="40">অন্দুল অরোত কুষ্ঠ বেরামিস যীশুস হেদ্দে বার্চাসকি মুক লিদরারকি বাঃচাস, “এ উর্বায়ো, নিন চাহাদায় হলে এংগান কড়ে আউর পাক নানা অংগোদায়।”</verse>
				<verse number="41">আলাসঘী মাইয়া যীশুসঘী মায়া মান্‌জা, খানে ক্ষেক্ষান বাড়াবাঃচাস আউর আসিন অত্তিয়াসকি বাঃচাস, “এনহু চাহাদান, নিন কড়ে আউর পাক মানা।”</verse>
				<verse number="42">আবাকীম আঃ কুষ্ঠ বেরামিস কড়ে আউর পাক মান্‌জাস কেরাস।</verse>
				<verse number="43">আবাকীম যীশুস আসিন বাড়িয়ারসে হুশিয়ার নান্‌জাসকি বিদা চিচ্চাস,</verse>
				<verse number="44">আউর আসিন হুকুম চিচ্চাস, “এরা, ই কাত্থান নেকানহু আম্বকে তেংগা। নিন নায়গারঘী হেদ্দে কালারকি নিংগান এদারকি গাওয়াহী চিইয়া আউর পাক মান্না খাতরী মোসেসঘী নিয়ামনু ধার্মেসগে এগদান দাড়ে আর্গাগে লাগ্গো আদিন নানা। এন্নেনু আলার আঃখা অংগোর আউর সাবুত মানো যে, নিন কড়ে মান্‌জাকায়।”</verse>
				<verse number="45">মুন্দা আস কেরাসকি হুর্মি গুসান ই কাত্থান আখতাচাস, খানে যীশুস একাম শাহারনু আলারঘী হেদ্দে আরু তাংগা তিংগা চাহানা লেখা কালা পোল্লাস। আসিন সামশুম অন্টা আড্ডানুম রাঃআ লাগ্গিয়া। আন্নুহু আলার হুর্মি আড্ডান্তী আসঘী হেদ্দে বারা হেল্লেরার।</verse>
			</chapter>
			<chapter number="2">
				<verse number="1">কায়েক উল্লা খোঃখা যীশুস কাফারনাহুমনু কির্রিয়াস বার্চাস, আউর ই কাত্থা চাইরো পাক্ষে ছাড়চা কেরা আউর আলার মেন্‌জার যে আস তাংহা এড়পানু বার্চাস।</verse>
				<verse number="2">আবাকী আসান এতো আলার খোড়রার যে, এড়পাঘী ভিতরেহু আড্ডা মাল রাঃচা, আরু বালিঘী বাহিরিহু আড্ডা মাল রাঃচা। যীশুস আলার হেদ্দে ধার্মেসঘী বাচান প্রাচার নানা লাগিয়াস।</verse>
				<verse number="3">আঃ সামাই চাইর’ঝান আলার অরোত অবশ বেরামিসিন চেডারকি আসঘী হেদ্দে অন্দরার বার্চার।</verse>
				<verse number="4">মুন্দা আর আলারঘী ভীড় খাতরী যীশুসঘী হেদ্দে আসিন হোওয়ারকি কালা পোল্লার। খানে আর যীশুস একসান রাঃচাস ঠিকা আসঘী ছাদ মাইতা টালিন গুছাবাঃচার, ইদিঘী খোঃখা আর আঃ অবশ বেরামিসিন আসঘী মুন্দভারে পিটরি সাংগেম কিইয়া এত্তাচার চিচ্চার।</verse>
				<verse number="5">একাবাকি যীশুস আরঘী বিশুয়াস এরিয়াস, আবাকী যীশুস আঃ অবশ বেরামিসিন বাঃচাস, “খাদ্দায়ো, নিংহায় গুনহান ছেমা নান্না মান্‌জা।”</verse>
				<verse number="6">আসান কায়েক’ঝান ধারাম গুরুর অক্কারকি রাঃচার, আর তামহায় কায়া কায়ানু সোচআ লাগিয়ার,</verse>
				<verse number="7">“এন্দেরগে ই আলাসটা এন্নে কাত্থা বাঃআ লাগদাস? ইস তো ধার্মেসিন দুশা লাগদাস; ধার্মেস আম্বারকি আরু নে গুনহান ছেমা নানা অংগোনার?”</verse>
				<verse number="8">আর এগদান সোচআ লাগনার আদিন যীশুস তাংহায় বোলতানু বুঝরা অংগিয়াসকি আবাকীম আরিন বাঃচাস, “এন্দেরগে নিম কায়া কায়ানু ই হুর্মি কাত্থান সোচআ লাগদার?</verse>
				<verse number="9">হলে এগদান বাঃনা সোজহা, ‘নিংহায় গুনহান ছেমা নান্না মান্‌জা,’ ‘নাকা চোওয়া, আরু নিংহায় পিটরিন চোওদারকি একা কুদ্দা’?</verse>
				<verse number="10">মুন্দা নিম যেনু আঃখা অংগোদার, ই ধার্তীনু গুনহা ছেমা নান্নাঘী ক্ষেমতা আল খাদ্দেসঘী রাঃয়ী” ই গুটি বাঃআরকি আস আঃ অবশ বেরামিসিন বাঃচাস,</verse>
				<verse number="11">“এন নিংগান বাঃআ লাগদান, চোওয়া, নিংহায় পিটরিন চোওদারকি এড়পা চালি কালা।”</verse>
				<verse number="12">আবাকীম আঃ আলাসটা চোওয়ারকি ইজ্জাস আউর হোর্মারঘী আগু তারাম তাংহা পিটরিন হোওয়ারকি বাহিরি চালি কেরাস। এন্নেনু হোর্মার হায়কাট মান্‌জারকি ধার্মেসঘী অহমা নানারকি বাঃচার, “এম একাবাকিহু এন্নে মাল ইরকাম।”</verse>
				<verse number="13">ইদিঘী খোঃখা যীশুস ফির গালীল সামুদারঘী ধাসড়েনু কেরাস। আবাকী ঢের আলার আসঘী হেদ্দে বার্চার, আউর আস আরিন শিরষা চিইয়া লাগিয়াস।</verse>
				<verse number="14">একাবাকি যীশুস ডাহারেনু একারকি কালা লাগিয়াস আবাকী অরোত খাজনা চোওদুসিন এরিয়াস, আলফ্রেডেসঘী তাংদাস লেবিস খাজনা চোওদনা এড়পানু অক্কারকি রাঃদাস। যীশুস আসিন বাঃচাস, “বারা, এংহায় চেলা মানা।” আবাকী লেবিস চোওয়ারকি যীশুসঘী সাংগে কেরাস।</verse>
				<verse number="15">খোঃখা যীশুস আউর তাংহায় চেলার লেবিসঘী এড়পানু বারারকি অনা মোঃখাগে উক্কিয়ার, আসান ঢের খাজনা চোওদুর আউর গুনহা আলারহু যীশুস আউর আসঘী চেলার সাংগে অনা মোঃখাগে উক্কিয়ার। আরঘী মাঝিনু ঢের আলার যীশুসঘী খোঃখা খোঃখা কালা লাগিয়ার।</verse>
				<verse number="16">আবাকী ফারীশীরঘী দলেন্তা ধারাম গুরুর এরিয়ার যীশুস খাজনা চোওদুর আউর গুনহা আলার সাংগে অন্দাস মোখদাস, খানে আসঘী চেলারিন বাঃচার, “ইস এন্দেরগে খাজনা চোওদুর আউর গুনহা আলার সাংগে অন্দাস মোখদাস?”</verse>
				<verse number="17">মুন্দা ই কাত্থান মেনারকি যীশুস আরিন বাঃচাস, “কড়ে আলার খাতরী ডাক্তারেরঘী দারকার মাল্লা, মুন্দা বেরামি আলার খাতরীম ডাক্তারেরঘী দারকার রাঃয়ী। নে ধার্মেপাত্তু, আরিন এন মেখাগে মাল বারেচ্কান, মুন্দা গুনহা আলারিন এন মেখাগে বারেচ্কান।”</verse>
				<verse number="18">অংহোন আসনানদাতা যোহানেসঘী চেলার আউর ফারীশীর উপাস নান্‌জাকা রাঃচার। আদিন এরারকি কায়েক’ঝান আলার যীশুসিন মেন্‌জার, “যোহানেসঘী চেলার আউর ফারীশীরঘী চেলার উপাস নান্নার, মুন্দা নিংহা চেলার এন্দেরগে মাল নান্নার?”</verse>
				<verse number="19">যীশুস আরগে উত্তার চিচ্চাস, “গাবরুস সাংগে রাঃতে কা গাবরুসঘী বেন্‌জা এড়পান্তা পাহিয়ার উপাস নানা অংগোনার? এ উল্লা গুটি গাবরুস আরঘী সাংগে রাঃদাস, আঃ উল্লা গুটি আর উপাস নানা পোলনার।</verse>
				<verse number="20">মুন্দা সামাই বারা লাগি, একাবাকি গাবরুসিন আরঘী হেদ্দেন্তী হোওনা কাঃনা মানো আউর আঃ সামাই আর উপাস নানোর।”</verse>
				<verse number="21">যীশুস আরু বাঃচাস, “পাচ্চা কিচরীনু নেকিম পুনা কিচরীঘী টুকরা তারু তালি মাল চিইনার। যদি নেকিম তালি চিইনার হলে আঃ পুনা কিচরীদ কোকড়ারনা খাতরী আঃ পুনা কিচরী পাচ্চা কিচরীন্তী খাছরারকি উর্খি বারি। আউর আন্নেনু আঃ খাচেরকা আড্ডাটা আরু কোহা মানি কালি।</verse>
				<verse number="22">“পাচ্চা চাপটাঘী বেগনু নেকিম রক্কা দ্রাক্ষারাশিন মাল উইনার। উইনার হলে রক্কা দ্রাক্ষারাশি খাতরী বেগ চাররারকি দ্রাক্ষারাশি আউর বেগ দু’নোদিম বেগড়ারি কালি, রক্কা দ্রাক্ষারাশি খাতরী পুনা বেগ উইনা দারকার।”</verse>
				<verse number="23">একাম অন খান্নে এখের্না উল্লানু যীশুস গোহম খাল্লেঘী মাঝিন্তীক কালা লাগিয়াস, আউর আসঘী চেলার কাঃতে কাঃতে গোহমঘী বাইল খাচ্চারকি মোঃখা লাগিয়ার।</verse>
				<verse number="24">খানে ফারীশীর যীশুসিন বাঃচার, “এরা, ধারামঘী নিয়াম লেখা খান্নে এখের্না উল্লানু এগদা নান্না দারকার মালা, এন্দেরগে আর আদিন নানা লাগনার?”</verse>
				<verse number="25">যীশুস উত্তারনু আরিন বাঃচাস, “একাবাকি দাউদেসঘী আউর তাংহা সাংগুয়ারিরঘী কিড়া লাক্কি রাঃচা, আবাকী দাউদেস এন্দরা নান্‌জাকা রাঃচাস, আদিন কা নিম একাবাকিহু মাল পাড়েচ্কার?</verse>
				<verse number="26">একাবাকি অবিয়াথরেস প্রাধান নায়গা রাঃচাস, আঃ সামাই দাউদেস একাসেনু ধার্মেসঘী এড়পানু কোরআরকি একা আসমা নায়গার আম্বারকি দোশরা আরু নেখায়হু মোখনা খাতরী ধারামঘী নিয়াম মালা রাঃচা, আদিন তানহু মোক্কা রাঃচাস আউর তাংহা সাংগুয়ারিরগেহু চিচ্চিকা রাঃচাস?”</verse>
				<verse number="27">যীশুস আরিন আরু বাঃচাস, “আলার খাতরীম খান্নে এখের্না উল্লা মান্‌জা, মুন্দা খান্নে এখের্না উল্লা খাতরী আলার মাল মান্‌জার।</verse>
				<verse number="28">আদি খাতরীম আল খাদ্দেসদিম খান্নে এখের্না উল্লাঘী উর্বাস।”</verse>
			</chapter>
			<chapter number="3">
				<verse number="1">ইদিঘী খোঃখা যীশুস ফির সামাজ এড়পানু কেরাস। আসান অন্টা আলাস রাঃচাস, নেখায় অন্টা ক্ষেক্ষা খাইকি রাঃচা।</verse>
				<verse number="2">খান্নে এখের্না উল্লানু যীশুস আঃ আলাসিন কড়ে নান্দাস কা মালা, আদিন এরাগে আর যীশুসিন জোহা লাগিয়ার। যাতে আর যীশুসিন দুশা অংগোনার।</verse>
				<verse number="3">আবাকী যীশুস নেখায় ক্ষেক্ষা খাইকি রাঃচা আসিন বাঃচাস, “হোর্মারঘী মুন্দভারে বারারকি ইজআ।”</verse>
				<verse number="4">আবাকী আস আরিন মেন্‌জাস, “ধারামঘী নিয়াম লেখা খান্নে এখের্না উল্লানু এগদা নান্না দারকার, দাও নালাখ নান্না দারকার, নাকা মালদাও নালাখ নান্না দারকার? জীয়া বাছাবাঃনা দারকার, নাকা জীয়া বেগড়ানা দারকার?” মুন্দা আর ছাছেম রাঃচার।</verse>
				<verse number="5">খানে আস রাঘারাসকি আরঘী তারা এরিয়াস আউর আরঘী কুহিন্তা জেদঘী খাতরী খিলপাত নানারকি আঃ আলাসিন বাঃচাস, “নিংহায় ক্ষেক্ষান বাড়াবাঃআ চিইয়া।” আস আসঘী ক্ষেক্ষান বাড়াবাঃচাস আউর আসঘী ক্ষেক্ষা কড়ে মান্‌জা কেরা।</verse>
				<verse number="6">আবাকী ফারীশীর বাহিরি কেরার আউর একাসেনু যীশুসিন পিটা অংগোর, আঃ বারেনু হেরোদিয় দলেন্তা আলার সাংগে কাছনাখরা হেল্লেরার।</verse>
				<verse number="7">খোঃখা যীশুস তাংহা চেলারিন সাংগে হোওয়ারকি গালীল সামুদার তারা কেরাস। আদিন মেনারকি আসান ঢের আলার আসঘী খোঃখা খোঃখা বারেচ্কা রাঃচার। আর গালীল আউর যিহুদীয়াঘী হুর্মি পাক্ষেন্তী বারেচ্কা রাঃচার।</verse>
				<verse number="8">আসঘী হায়কাট নালাখঘী কাত্থান মেনারকি ঢের আলার জেরুশালেম শাহার, ইদোম প্রাদেশ, যার্দান খাড়ঘী আঃ পাক্ষেন্তা আউর সোর আউর সিদোন শাহারঘী চাইরো পাক্ষেন্তী আসঘী হেদ্দে বার্চার।</verse>
				<verse number="9">আঃ সামাই আলারঘী ভীড়েন্তা চাপ যাতে তাংহা মাইয়া মাল খাতরী, খানে আস চেলারিন তাংহা খাতরী অন্টা সান্নি ডোংগান সাপড়ারারকি উইয়াগে বাঃচাস।</verse>
				<verse number="10">কারনে আস ঢের আলারিন কড়ে নান্‌জাকা রাঃচাস, খানে হোর্মা বেরামির আসিন অত্তনা খাতরী তুক্কা তুক্কি নানা লাগিয়ার।</verse>
				<verse number="11">একাবাকি মালদাও বোলতা ক্ষাক্ষিকা বেরামির যীশুসিন এরা অংগিয়ার আবাকী আর আসঘী ক্ষেড্ডে হেদ্দে খাতরার আউর গাডরারারকি বাঃচার, “নিনিম ধার্মেসঘী খাদ্দায়!”</verse>
				<verse number="12">মুন্দা আস আরিন বাড়িয়ারসে হুকুম চিইয়া লাগিয়াস, যাতে আর নেকানহু মাল তেংগেনার, আস নে।</verse>
				<verse number="13">ইদিঘী খোঃখা যীশুস পার্তাঘী মাইয়া আর্গিয়াস আউর তাংহা চাহানা লেখাম কায়েক’ঝান আলারিন তাংহা গুসান মেখিয়াস, খানে আর আসঘী হেদ্দে বার্চার।</verse>
				<verse number="14">আউর আস বারো’ঝানারিন তাইকার পদ চিচ্চাস যেনু আর আসঘী সাংগে সাংগে রাঃনার আউর ধার্মেসঘী বাচান প্রাচার নান্না খাতরী আরিন তাইয়া অংগোদাস।</verse>
				<verse number="15">আস আরগে মালদাও বোলতা আম্বাতাগে ক্ষেমতাহু চিচ্চাস।</verse>
				<verse number="16">আস একা বারো’ঝানারিন চাজ্জিকা রাঃচাস, আর মান্‌জার শিমোন, (নেখায় নামে আস পাত্রাস উইকা রাঃচাস),</verse>
				<verse number="17">সিবদিয়সঘী দু’ঝান খাদ্দার যাকোবেস আউর তাং ভাইয়োস যোহানেস (আস ইরঘী নামে চিচ্চাস বোয়ানের্গিস, ইদিঘী মানে মান্‌জা “বাদালী মুড়রুনাঘী খাদ্দার”),</verse>
				<verse number="18">আন্দ্রিয়াস, ফিলিপ, বার্থলোমিয়, মাথিয়াস, থোমাস, আলফ্রেডেসঘী খাদ্দেস যাকোব, থাদেয়, রাঃজী দুলারু শিমোন,</verse>
				<verse number="19">আউর যিহুদা ইস্কারিয়, নে যীশুসিন ধার্তাচ্কা রাঃচাস।</verse>
				<verse number="20">ইদিঘী খোঃখা যীশুস আরু অন্টা এড়পানু কোরচাস। আবাকী আসান আরঘী হেদ্দে ঢের আলার ফির খোড়রার, আদি খাতরী যীশুস আউর তাংহা চেলার এন্দেরাহু অনা মোঃখা পোল্লার।</verse>
				<verse number="21">একাবাকি তাংহা এড়পান্তা আলার আঃ হুর্মি বারেনু মেনা অংগিয়ার, আবাকী আর আসিন ধারারকি হোওয়ার কালাগে আসান কেরার। কারনে আলার বাঃআ লাগিয়ার, “আস পাগলারাস কেরাস।”</verse>
				<verse number="22">আরু একা ধারাম গুরুর জেরুশালেমতি বারেচ্কা রাঃচার আর বাঃচার, “আসিন বেলসবুলেসঘী বোলতা ধার্চা, আস মালদাও বোলতারঘী মাহাতোসঘী সাহাড়ানুম মালদাও বোলতাসিন আম্বাতাদাস।”</verse>
				<verse number="23">আবাকী আরিন মেখারকি যীশুস উদাহরন চিইয়ারকি বাঃচাস, “শায়তানেস একাসেনু শায়তানান খেদা অংগোদাস?</verse>
				<verse number="24">যদি একাম রাঃজী তামহায় মাঝিনু যুদা মানি, হলে আঃ রাঃজী নাশ মানি কালি।</verse>
				<verse number="25">ফির একাম এড়পান্তা আলার যদি তামহা মাঝিনু ঝাগড়া নান্নার হলে আঃ এড়পাহু যুদা মানি কালি।</verse>
				<verse number="26">ঠিকা আন্নেম যদি শায়তানহু তাংহা বিড়দোনু ইজো হলে একাসেনু আদিঘী রাঃজী টিকো আউর আসানুম আদিঘী রাঃজী মুন্‌জুরি কালি।</verse>
				<verse number="27">“শায়তানেসিন অরোত সাওয়াংগিয়া আলাস সাংগে তুলনা নান্না মানি, কারনে অরোত সাওয়াংগিয়া আলাসিন পাহিলানু মাল খুটনার হলে আসঘী এড়পানু নেকিম কোরআ পোলনার। আসিন খুটনাঘী খোঃখাম আসঘী এড়পানু খাড়আ অংগোনার।</verse>
				<verse number="28">“এন নিমান মানিম বাঃআ লাগদান, আলারঘী হুর্মি গুনহা আউর ধার্মেসঘী দুশনান ছেমা নান্না মানো,</verse>
				<verse number="29">মুন্দা নে নেমহা বোলতান দুশোর হলে আসঘী ছেমা মাল্লা। আসঘী গুনহা সাদাউ সাদাউ উল্লা গুটি রাও।”</verse>
				<verse number="30">আস ই হুর্মি কাত্থান বাঃচাস, কারনে আর বাচ্কা রাঃচার, “আসিন মালদাও বোলতা ধার্চা।”</verse>
				<verse number="31">ইদিঘী খোঃখা যীশুসঘী তাংগিয়ো আউর ভাইয়ার আসঘী হেদ্দে বার্চার আউর বাহিরি ইজারকি যীশুস সাংগে কাত্থা বাঃনা খাতরী মেখাগে অর্তোসিন তাইয়ার।</verse>
				<verse number="32">আবাকী ঢের আলার যীশুসঘী চাইরো পাক্ষে অক্কারকি রাঃচার। আর যীশুসিন বাঃচার, “নিংগীয়ো আউর নিংহা ভাইয়া বাহিনার নিংহা খাতরী বাহিরি খাঃপা লাগনার।”</verse>
				<verse number="33">যীশুস উত্তারনু আরিন বাঃচাস, “নে এংহায় আয়ো আউর নে এংহায় ভাইয়া বাহিন?”</verse>
				<verse number="34">নে আসঘী চাইরো পাক্ষে উক্কুকা রাঃচার আরঘী তারা এরিয়াসকি বাঃচাস, “আরিম এংহায় আয়ো আউর ভাইয়া বাহিন!</verse>
				<verse number="35">নে ধার্মেসঘী চাহানান মান্নার, আরিম এংহায় আয়ো আউর ভাইয়া বাহিন।”</verse>
			</chapter>
			<chapter number="4">
				<verse number="1">যীশুস ফির গালীল সামুদার ধাসড়েনু আলারিন শিরষা চিইয়া লাগিয়াস। আসঘী শিরষা মেনাগে ঢের আলার খোড়রার, খানে যীশুস অন্টা ডোংগানু আর্গারকি উক্কিয়াস আউর আসতা আলার সামুদার ধাসড়ে হেদ্দে বার্চারকি ইজ্জার।</verse>
				<verse number="2">যীশুস খিরীঘী মাঝিন্তী ঢের রাকাম শিরষা চিইয়া লাগিয়াস। আস আরিন বাঃচাস,</verse>
				<verse number="3">“মেনা, অরোত বিহিনী চাঃখুস বিহিনী চাঃখাগে কেরাস।</verse>
				<verse number="4">বিহিনী চাঃখো বাকি থোরে বিহিনী আড়ি মাইয়া খাত্তারা, আবাকী ওঁড়া গুটঠি বারারকি আবড়ান মোঃখা চিচ্চা।</verse>
				<verse number="5">ফির থোরে বিহিনী পাখনা খাল্লেনু খাত্তারা। আসান বাগ্গে খাজ্জে মাল রাঃচা, আদি খাতরী আঃ বিহিনী জালদিম কুন্দিয়া।</verse>
				<verse number="6">মুন্দা বিইড়ী আর্গানাঘী খোঃখাম আঃ কুন্দুকা বিহিনী গুটঠি বিড়নাঘী রামফেনু খাইয়া কেরা, কারনে আঃ কুন্দুকা বিহিনী গুটঠিঘী পাঃদা কোহা মাল রাঃচা।</verse>
				<verse number="7">ফির থোরে বিহিনী আচ্চে ঝুপ্পিনু খাত্তারা, আঃ আচ্চে ঝুপ্পি গুটঠি কোহা পার্দিয়াকি কুন্দুকা বিহিনীন আরবারকি ধার্চা, খানে আঃ কুন্দুকা বিহিনীহু খান্‌জপা মাল চিচ্চা।</verse>
				<verse number="8">ফির থোরে বিহিনী দাও খাল্লেনু খাত্তারা আউর আবড়া বিহিনী গুটঠি কড়েম কুদ্দিয়া। আবড়া পার্দিয়াকি কড়ে খান্‌জপা চিচ্চা। একা বিহিনী চাখনা মান্‌জিকি রাঃচা আঃ বিহিনীন্তী তিরিশ গুন, শাইট গুন, আউর অনশো গুন গুটি বাগ্গে খান্‌জপা মান্‌জা।”</verse>
				<verse number="9">খোঃখা যীশুস আরিন বাঃচাস, “নেখায় মেন্না লেখা খেব্দা রাঃয়ী, আর মেনুক।”</verse>
				<verse number="10">খিরী তেংগেনাঘী অংগুর খোঃখা খোড়োরকা আলার চালি কেরার, আবাকী তাংহায় বারো’ঝান চেলার আউর দোশরা আলার আসঘী সাংগে রাঃচার, আর আসঘী হেদ্দেন্তী খিরীঘী মাতলাব আঃখা বিদ্দিয়ার।</verse>
				<verse number="11">আবাকী যীশুস আরিন বাঃচাস, “মেনা, ধার্মেসঘী রাঃজীন্তা নুড্ডুকা কাত্থান নিমান আঃখাগে চিইনা মান্‌জা, মুন্দা দোশরার খাতরী খিরীঘী মাঝিন্তী হুর্মি কাত্থা বাঃনা মানো।</verse>
				<verse number="12">এন নেমহা পুথিঘী কাত্থা লেখাম নিমান বাঃআ লাগদান, ‘যেনু আর এরারকিহু এরা পোলনার, আউর মেনারকিহু যেনু আর শিখরা পোলনার। যদি আর বুঝুরনা হলে ধার্মেস তারা কির্রোর বারোর আউর আবাকীম ছেমা ক্ষাক্ষর। ’”</verse>
				<verse number="13">ইদিঘী খোঃখা যীশুস আরিন বাঃচাস, “নিম ই খিরীঘী মানেন মাল বুঝুরকার? হলে নিম একাসেনু দোশরা খিরীঘী মানেন বুঝরোর?</verse>
				<verse number="14">একা বিহিনীন চাখনা মান্‌জিকি রাঃচা, আদিম ধার্মেসঘী বাচান।</verse>
				<verse number="15">থোরে আলার আঃ আড়ি মাইয়া খাতারকা বিহিনী লেখা, আর ধার্মেসঘী কাত্থান ঠিকেম মেন্নার, মুন্দা আবাকীম শায়তান বারারকি একা শিরষান ইদনা মান্‌জিকি রাঃচা, আদিন হোওয়ারকি কালি।</verse>
				<verse number="16">ফির থোরে আলার পাখনা খাল্লেনু খাতারকা বিহিনী লেখা, আর শিরষা মেন্নাঘী সাংগে সাংগেম খুশমারনানু আদিন ইন্‌জিরনার।</verse>
				<verse number="17">মুন্দা আঃ শিরষা আরঘী কুহিঘী ভিতরে মাল কালি, খিলা থোরে উল্লা খাতরীম তামহায় কুহিনু রাঃয়ী। আঃ শিরষা খাতরীম একাবাকি আরঘী মাঝিনু তাপলিক আউর দুখ বারি, আবাকীম আর আঃ শিরষান মোধরনার কাঃনার।</verse>
				<verse number="18">ফির থোরে আলার আঃ আচ্চে ঝুপ্পিনু খাতারকা বিহিনী লেখাম, নে আঃ শিরষান মেন্নার,</verse>
				<verse number="19">মুন্দা একাবাকি আরঘী জীয়ানু হুর্মি রাকাম সোচনা, পায়সাঘী মায়া এগদা আলারিন ঠাকি আউর দোশরা সান্‌জগিঘী লালিচ বারারকি আঃ শিরষান আরবারকি ধারি, খানে আবড়াঘী একাম খান্‌জপা মাল ধারি।</verse>
				<verse number="20">ফির থোরে আলার কড়ে খাল্লেন্তা বিহিনী লেখা, নে ধার্মেসঘী বাচ্কা হুর্মি কাত্থান মেন্নার আউর তামহায় কুহিনু ইন্‌জিরনার। নেকিম নেকিম তিরিশ গুন, শাইট গুন, আউর নেকিম অনশো গুন গুটি খান্‌জপা চিইনার।”</verse>
				<verse number="21">যীশুস আরিন ফির বাঃচাস, “নেকিম কা লেমফো লাঘাবাঃআরকি চাউকি বা টালাঘী কিইয়া উইনার? আদিন তো বিল্লি উইনাঘী থাকনুম উইনার, আন্নেম মালা কা?</verse>
				<verse number="22">এগদা আক্কুন নুড্ডুকা রাঃয়ী, আদিন আখতানা মানো, আউর এগদা আক্কুন ঢাপেচ্কা রাঃয়ী, আদ এথরো।</verse>
				<verse number="23">নেখায় মেন্না লেখা খেব্দা রাঃয়ী, আর মেনুক।”</verse>
				<verse number="24">ইদিঘী খোঃখা যীশুস আরিন বাঃচাস, “নিম এগদান মেনা লাগদার, আঃ বারেনুম কায়া চিইয়া। নিম একাসে মাপদারকি চিইদার, আঃ লেখাম নিমাগেহু মাপারকি চিইনা মানো। মানিম, বাগ্গেম চিইনা মানো।</verse>
				<verse number="25">নেখায় রাঃয়ী আসগে আরু চিইনা মানো, মুন্দা নেখায় মাল্লা আসঘী হেদ্দে এগদা রাঃয়ী, আদিনহু আসঘী হেদ্দেন্তীক বাচ্চারকি হোওনা মানো।”</verse>
				<verse number="26">যীশুস আরিন ফির বাঃচাস, “ধার্মেসঘী রাঃজী মান্‌জা এন্নে, অন্টা আলাস তাংহায় খাল্লেনু বিহিনী চাখচাস।</verse>
				<verse number="27">খোঃখান্তা উল্লানু আস মাঃখা বাকি খান্দারদাস কাঃদাস আউর পাইরি বাকি চোওদাস, ইপাক্ষু আঃ বিহিনী গুটঠি কুন্দারকি পার্দেতে লাগিয়া। একাসেনু আঃ বিহিনী গুটঠি পার্দিয়া আস আদিন আঃখা পোল্লাস।</verse>
				<verse number="28">খাল্লেনু তান তানিম কুন্দিয়া, পাহিলানু বিচান, ইদিঘী খোঃখা বাইল আউর আঃ বাইলনু দাও খান্‌জপা।</verse>
				<verse number="29">খান্‌জপা পান্‌জাকাঘী খোঃখা আঃ আলাসটা তাতার লাগাবাঃচাস, কারনে খান্‌জপা খান্ডানাঘী সামাই আর্সিয়া।”</verse>
				<verse number="30">ইদিঘী খোঃখা যীশুস বাঃচাস, “ধার্মেসঘী রাঃজীঘী সাংগে নাম এন্দেরাঘী মিলাবোওত আউর একা খিরীঘী মাঝিন্তী বুঝাবোওত?</verse>
				<verse number="31">ধার্মেসঘী রাঃজী অন্টা মানী বিহিনী লেখা। খাল্লেনু ছিটো বাকি এথরী যে, হুর্মি বিহিনীন্তী ইদিম সান্নি বিহিনী।</verse>
				<verse number="32">মুন্দা ইদিন ছিটনাঘী খোঃখা আদ পারদারকি চোঃয়ী আউর বাটকিন্তা দোশরা মান্নেন্তী কোহা পারদি আউর আঃ মান্নেন্তা ডাড়াঘী এখনু মের্খান্তা ওঁড়া গুটঠি খোতা কামি।”</verse>
				<verse number="33">যীশুস ই রাকাম আরু খিরী তিংগিয়াসকি আলারিন শিরষা চিইয়া লাগিয়াস। আস আরঘী বুঝুরনা সাওয়াং লেখাম ধার্মেসঘী বাচানান শিরষা চিইয়া লাগিয়াস।</verse>
				<verse number="34">যীশুস আলারিন খিরী আম্বারকি এন্দেরাহু শিরষা মাল চিইয়া লাগিয়াস, মুন্দা একাবাকি আস তাংহা চেলার সাংগে অতখাস রাঃআ লাগিয়াস, আবাকী আস আরিন হুর্মিন বুঝাবাঃআ চিইয়া লাগিয়াস।</verse>
				<verse number="35">আউলা যীশুস পুতবারি তারা তাংহা চেলারিন বাঃচাস, “গুচা, নাম সামুদারঘী আঃ পাক্ষে কাঃদাত।”</verse>
				<verse number="36">আবাকী আর হোর্মা আলারিন বিদা চিইয়ারকি যীশুস একা ডোংগানু উক্কা রাঃচাস, আসিন আঃ ডোংগানুম হোওয়ারকি কালা লাগিয়ার, মুন্দা আসান আরু ডোংগা রাঃচা।</verse>
				<verse number="37">ডোংগা একাবারি সামুদার মাঝিনু বার্চা, আবাকীম ঝাড় তাকা চোওচা আউর সামুদারতা ঢেউ ডোংগা মাইয়া খাতরা হেল্লেরা, এন্নেনু ডোংগা আম্মেনু ভার্তি মানারকি কালা হেল্লেরা।</verse>
				<verse number="38">আঃ সামাই যীশুস ডোংগাঘী খোঃখা তারা অন্টা বালিশতানু কুক্কু চিইয়ারকি খান্দরা লাগিয়াস। খানে আসঘী চেলার আসিন গাডরারারকি খান্দারনান্তী চোওদারকি বাঃচার, “গুরু, এম সামুদারনু মুনখা লাগদাম, নিংহায় ইত্তারা নাজার মাল্লা?”</verse>
				<verse number="39">আবাকী যীশুস চোওচাসকি তাকান ধাম্কাচাস আউর সামুদারান বাঃচাস, “থামকারায়, থিরারায়।” খানে আবাকীম ঝাড় তাকা থামকারা কেরা আউর হুর্মিদিম থিরারা কেরা।</verse>
				<verse number="40">যীশুস কির্রিয়াসকি চেলারিন বাঃচাস, “নিম এল্চা লাগদার এন্দেরগে? নিম আক্কুনহু এংগান মাল বিশুয়াস নান্‌জাকার?”</verse>
				<verse number="41">মুন্দা আসঘী চেলার ঢের এল্চিয়ারকি তামহা ভিতরেম বাঃআ হেল্লেরার, “ইস নে, তাকা আউর সামুদারহু আসঘী কাত্থান মিনি?”</verse>
			</chapter>
			<chapter number="5">
				<verse number="1">ইদিঘী খোঃখা যীশুস আউর তাংহা চেলার গালীল সামুদার কাট্টারকি গেরাসেনীরঘী রাঃজীনু কেরার।</verse>
				<verse number="2">যীশুস ডোংগান্তী এত্তেতেম অরোত মালদাও বোলতা ক্ষাক্ষিকা আলাস কাবুর আড্ডান্তী উর্খার বারারকি আসঘী মুন্দভারে বার্চাস।</verse>
				<verse number="3">আঃ মালদাও বোলতা ক্ষাক্ষিকা আলাসটা কাবুর আড্ডানুম রাঃআ লাগিয়াস, নেকিম আসিন এন্দরাহু তারুম খুটারকি উইয়া পোল্লা লাগিয়ার। এন্নে কা আর শিকড়ি তারুহু খুটারকি উইয়া পোল্লা লাগিয়ার।</verse>
				<verse number="4">আলার হারদাম আসিন শিকড়ি তারু আসঘী ক্ষেক্ষা ক্ষেড্ডেন খুটারকি উইয়া লাগিয়ার; মুন্দা আস শিকড়িন খাচ্চারকি লেভড়া লাগিয়াস আউর ক্ষেড্ডেন্তা বেড়ীন এসআ খাচ্চা লাগিয়াস, নেকিম আসিন সামড়া পোল্লা লাগিয়ার।</verse>
				<verse number="5">আস উল্লা মাঃখা কাবুর আড্ডানু আউর পার্তা খুরিনু রাঃআরকি গাডরারা লাগিয়াস আউর চাকাচ্কা পাখনা তারু তাংহায় দেহান চাররা পালকা লাগিয়াস।</verse>
				<verse number="6">আঃ মালদাও বোলতা ক্ষাক্ষিকা আলাস গেচ্ছান্তী যীশুসিন এরিয়াসকি আসঘী হেদ্দে ভোংতে বারারকি গোড় লাগ্গিয়াস।</verse>
				<verse number="7">আউর গাডরারাসকি বাঃচাস, “এ মাহান ধার্মেসঘী খাদ্দে যীশু, এংহায় সাংগে নিংহা এন্দরা দারকার? ধার্মেসঘী নামে হোওয়ারকি বাঃআ লাগদান, এংগান তাপলিক আম্বকে চিইয়া!”</verse>
				<verse number="8">আঃ আলাসটা ই কাত্থা বাঃআ লাগিয়াস, কারনে যীশুস আসিন বাচ্কা রাঃচাস, “মালদাও বোলতা, ই আলাসঘী মাঝিন্তী উর্খায় কালায়।”</verse>
				<verse number="9">যীশুস আঃ আলাসিন মেন্‌জাস, “নিংহা নামে এন্দরা?” আস যীশুসিন বাঃচাস, “এংহা নামে বাহিনী, কারনে এম ঢের রাঃদাম।”</verse>
				<verse number="10">আবাকী আস যীশুসিন ঢের গোহরারাসকি বাঃচাস, যেনু আস আরিন আঃ খুরিন্তী মাল অথোরদাস চিইদাস।</verse>
				<verse number="11">আঃ সামাই আসান পার্তাঘী হেদ্দে কিস্সীঘী অন্টা কোহা পাল মেনা লাগিয়া।</verse>
				<verse number="12">আবাকী মালদাও বোলতার যীশুসিন গোহরারারকি বাঃচার, “এমান ই কিস্সী পালঘী মাঝিনু আম্বা চিইয়া; আরঘী মাঝিনু এমান কোরআ চিইয়া।”</verse>
				<verse number="13">যীশুস আরগে সায় চিচ্চাস, খানে আঃ মালদাও বোলতার বাহিরি বারারকি কিস্সীঘী ভিতরা কোরচার কেরার। খোঃখা হুর্মি কিস্সী পার্তাঘী ধাসড়েন্তী ভোংগতে কেরা আউর সামুদারঘী মাঝিনু মুনখারকি কেচ্চা। আসান হারদাম দু’হাজার কিস্সী রাঃচা।</verse>
				<verse number="14">আবাকী নে কিস্সীঘী পালান মেনতা লাগিয়ার আর ভোংগতে শাহারনু কেরার আউর আশেপাশেন্তা পাদ্দা গুটঠিনু ই বারেনু আখতাচার। আবাকী আলার এন্দরা মান্‌জা বাঃআরকি আদিন এরা বার্চার।</verse>
				<verse number="15">আঃ আলার যীশুস হেদ্দে বার্চারকি এরিয়ার, ঢের বাগ্গু মালদাও বোলতা ক্ষাক্ষিকা আঃ আলাসটা কিচরী ঝাপরারকি কড়ে দাশানু উক্কা রাঃদাস। এন্নেনু আঃ আলার এল্চিয়ার।</verse>
				<verse number="16">নে ই ঘাটনান ইরকা রাঃচার আর আঃ মালদাও বোলতা ক্ষাক্ষিকা আলাসঘী আউর কিস্সী গুটঠিঘী বারেনু আলারিন আখতাচার।</verse>
				<verse number="17">আবাকী আলার যীশুসিন গোহরারারকি তামহায় খুরিন্তী চালি কালা গানিয়ার।</verse>
				<verse number="18">একাবাকি যীশুস ডোংগানু আর্গা লাগিয়াস আবাকী নেকান ঢের বাগ্গু মালদাও বোলতা ধারিচ্কি রাঃচা আঃ আলাসটা যীশুস সাংগে কাঃনা খাতরী গোহরারাস, যেনু আস আসঘী সাংগে কালা অংগোদাস।</verse>
				<verse number="19">যীশুস আসগে সায় মাল চিচ্চাস, মুন্দা বাঃচাস, “নিন নিংহা এড়পানু কির্রা কালা আউর উর্বাস নিংহা খাতরী একা মাহান নালাখ নান্‌জাস আউর দায়া এদচাস আদিন কালারকি নিংহা এড়পান্তা আলারিন এদা।”</verse>
				<verse number="20">আবাকী আঃ আলাসটা এড়পানু কির্রিয়াস কেরাস আউর যীশুস আস খাতরী এন্দরা এন্দরা নান্‌জাস, আদিন দিকাপুলি খুরিনু প্রাচার নানা হেল্লেরাস, এন্নেনু হোর্মা আলার হায়কাট মান্‌জার।</verse>
				<verse number="21">একাবাকি যীশুস ডোংগানু আর্গারকি দোশরা ধাসড়েনু কেরাস, আবাকী আসান চাইরো পাক্ষেন্তা আলার খোড়রারকি ঢের ভীড় নান্‌জার। আবাকী আস সামুদারঘী পাড়নুম রাঃচাস।</verse>
				<verse number="22">আঃ সামাই আসান যায়ীর নামেনু সামাজ এড়পান্তা অরোত মাহাতোস বার্চাস আউর যীশুসিন এরারকি আসঘী ক্ষেড্ডে হেদ্দে হুমআ মানারকি খাত্তারাস।</verse>
				<verse number="23">আউর আঃ আলাসটা ঢের গোহরারারকি যীশুসিন বাঃচাস, “এংহা চোনহা খাদ্দেটা খেএনা লেখা মান্‌জা কেরা, নিন বারারকি খাদ্দেঘী মাইয়া নিংহা ক্ষেক্ষান উইয়া, যাতে আদ কড়ে মানারকি চোঃয়ী।”</verse>
				<verse number="24">আবাকী যীশুস আসঘী সাংগে সাংগে কেরাস। ঢের আলার যীশুসঘী সাংগে কালা লাগিয়ার আউর আসঘী চাইরো পাক্ষেন্তা আলার ঢের তুক্কা তুক্কি নানা লাগিয়ার।</verse>
				<verse number="25">আঃ ভীড়ঘী মাঝিনু অরোত যানানা রাঃচা, আদ বারো বাছার ধারারকি খেশোস্রাব বেরামনু ভোগআ লাগিয়া।</verse>
				<verse number="26">ঢের ডাক্তারেরঘী কারনে আদ তাপলিক ক্ষাক্ষিকি রাঃচা আউর তাংহায় এগদা রাঃচা, হুর্মিন খারচা নানারকিহু থোরেটাহু কড়ে মানা পোল্লা, মুন্দা আদিঘী দাশা আরু বাগ্গে বেহাল মান্‌জিকি রাঃচা।</verse>
				<verse number="27">আঃ যানানা যীশুসঘী বারেনু মিন্‌জিকি রাঃচা, খানে ভীড়ঘী মাঝিনু বারারকি যীশুসঘী খোঃখা তারা কালারকি আসঘী কিচরীন অত্তিয়া।</verse>
				<verse number="28">কারনে আদ কায়া কায়ানু সোচআ লাগিয়া, “আসঘী কিচরীন অত্তা অংগোন হলেম এন কড়ে মানোন কালোন।”</verse>
				<verse number="29">আউর যীশুসঘী কিচরীন অত্তনাঘী সাংগে সাংগেম আদিঘী খেশোস্রাব বেরামান কড়ে মান্‌জা কেরা আউর আদ কুহিনু সোচ্চা যে, আদ কড়ে মান্‌জা কেরা।</verse>
				<verse number="30">আবাকীম যীশুস বুঝরা অংগিয়াস যে, আসঘী মাঝিন্তী সাওয়াং উর্খিয়া। খানে আস ভীড়ঘী মাঝিনু হুর্মি পাক্ষে এরারকি মেন্‌জাস, “নে এংহা কিচরীন অত্তিয়ার?”</verse>
				<verse number="31">আবাকী যীশুসঘী চেলার আসিন বাঃচার, “নিন তো এরা লাগদায়, চাইরো পাক্ষেন্তা আলার তুক্কা তুক্কি নানারকি খাতরা লাগনার, আন্নুহু বাঃআ লাগদায়, ‘নে নিংগান অত্তিয়ার?’”</verse>
				<verse number="32">মুন্দা ই নালাখান নে নান্‌জার আদিন এরনা খাতরী যীশুস চাইরো পাক্ষে এরা লাগিয়াস।</verse>
				<verse number="33">আবাকী আঃ যানানাঘী মাইয়া এগদা মান্‌জা, আদিন আদ বুঝরা অংগিয়া আউর এল্চারকি আশেরতে আশেরতে যীশুস হেদ্দে বার্চাকি আসঘী ক্ষেড্ডেনু খাত্তারা আউর হুর্মি মানি কাত্থান আসিন বাঃচা।</verse>
				<verse number="34">আবাকী যীশুস আদিন ই কাত্থান বাঃচাস, “আয়ো, নিন বিশুয়াস নান্‌জিকি বাঃআরকিম কড়ে মান্‌জিকি, আক্কুন শালসান্তনু চালি কালায় আউর নিংহা ই বেরাম আরু মাল মানুক।”</verse>
				<verse number="35">যীশুস আঃ সামাই আরু কাত্থা বাঃআ লাগদাস, এন্নে সামাই সামাজ এড়পান্তা মাহাতো যায়ীরেসঘী এড়পান্তী আলার বারারকি আসিন বাঃচার, “নিংহা খাদ্দেটা কেচ্চা কেরা, গুরুসিন আরু তাপলিক আম্বা চিইয়া।”</verse>
				<verse number="36">যীশুস আরঘী কাত্থানু খেব্দা মাল চিইয়ারকি সামাজ এড়পান্তা মাহাতো যায়ীরেসিন বাঃচাস, “আম্বা এল্চা, আক্কুন খিলা বিশুয়াস নানা।”</verse>
				<verse number="37">আউর আস পাত্রাস, যাকোবেস আউর যাকোবেসঘী তাং ভাইয়াস যোহানেস, ই তিন’ঝান আম্বারকি আরু নেকানহু তাংহা সাংগে কালাগে মাল চিচ্চাস।</verse>
				<verse number="38">সামাজ এড়পান্তা মাহাতো যায়ীরেসঘী এড়পানু বারারকি আস এরিয়াস আসান গেন্‌জাম মানা লাগি। আলার ঢের জোরে জোরে চিইখা অলখা লাগনার।</verse>
				<verse number="39">আঃ সামাই যীশুস ভিতরা কালারকি আলারিন বাঃচাস, “নিম এন্দেরগে গেন্‌জাম আউর চিইখা অলখা লাগদার? খাদ্দেটা খেএয়া আর্গি, আদ খান্দরা লাগি।”</verse>
				<verse number="40">ই কাত্থান মেনারকি আলার তেওয়া তামাশা নানা লাগিয়ার। আবাকী যীশুস আসতেক হোর্মারিন অত্থোরাসকি খিলা খাদ্দেঘী তাম্বাস, তাংগিয়ো আউর তাংহা আঃ তিন’ঝান চেলারিন সাংগে হোওয়ারকি একা এড়পানু কুকোয়টা রাঃচা, আঃ এড়পানু আস কোরচাস।</verse>
				<verse number="41">আউর কুকোয়ঘী ক্ষেক্ষান ধারারকি যীশুস বাঃচাস, “টালিথা কুম!” ইদিঘী মানে, “চোনহা খাদ্দে, এন নিংগান বাঃআ লাগদান চোওয়ায়।”</verse>
				<verse number="42">আউর আবাকীম কুকোয়টা চোওয়ারকি একা কুদ্দা লাগিয়া। আদিন এরারকি হোর্মার ঢের হায়কাট মান্‌জার। আঃ কুকোয়ঘী উমার বারো বাছার রাঃচা।</verse>
				<verse number="43">ই ঘাটনাঘী খোঃখা যীশুস আরিন বাড়িয়ারসে হুকুম চিচ্চাস, যেনু ই ঘাটনান নেকানহু মাল আখতানা মানি; আউর কুকোয়গে থোরেটা অনা মোঃখাগে চিইয়া গানিয়াস।</verse>
			</chapter>
			<chapter number="6">
				<verse number="1">খোঃখানু কাফারনাহুমতি যীশুস তাংহা চেলারিন হোওয়ারকি তাংহা শাহার নাসারতনু বার্চাস।</verse>
				<verse number="2">একাবাকি খান্নে এখের্না উল্লা বার্চা আবাকী আস সামাজ এড়পানু আলারিন শিরষা চিইয়া লাগিয়াস; আসঘী কাত্থান মেনারকি আসতা হোর্মা আলার হায়কাট মান্‌জার কেরার। আর বাঃচার, “ইস এসতেক ই হুর্মি লুর ক্ষাক্ষিয়াস? ইস একাসে নানারকি জ্ঞায়ানঘী কাত্থা বাঃদাস? একাসে নানারকি আস হায়কাট নালাখ নান্দাস?</verse>
				<verse number="3">ইস কা আঃ কাঠ মিসতিরি মালদাস? আউর ইস কা মারীয়ামঘী কোহা তাংদাস মালদাস? আউর ইস কা যাকোব, যোসেফ, যুদাস আউর শিমোনেসঘী ভাইয়োস মালদাস? আউর আসঘী বাহিন বাগার কা নামহা মাঝিনু মাল্লার?” আরঘী মাঝিনু ই হুর্মি সোচনা বার্চা খানে আর যীশুসিন ইন্‌জিরা পোল্লার।</verse>
				<verse number="4">আবাকী যীশুস আরিন বাঃচাস, “নাবীর তাংগা তিংগা পাদ্দানু, পাহিয়ার গুসান আউর এড়পান্তা আলার আম্বারকি দোশরা হুর্মি আড্ডানু আর সাম্মান ক্ষাক্ষানার।”</verse>
				<verse number="5">আস কায়েক’ঝান বেরামিরঘী মাইয়া তাংহায় ক্ষেক্ষা উইয়ারকি আলারিন কড়ে নান্‌জাস, মুন্দা আসান আস আরু একাম হায়কাট নালাখ নানা পোল্লাস।</verse>
				<verse number="6">আলার আসিন বিশুয়াস মাল নান্‌জার, আদি খাতরী আস ঢের হায়কাট মান্‌জাস। ইদিঘী খোঃখা আস পাদ্দা পাদ্দানু কুদ্দারকি আলারিন ধার্মেসঘী বাচানঘী শিরষা চিচ্চাস।</verse>
				<verse number="7">আবাকী যীশুস আঃ বারো’ঝান চেলারিন মেখিয়াস আউর দু’ঝান দু’ঝান ছিন্ডারকি মালদাও বোলতারিন খেদনাঘী ক্ষেমতা আরগে দান নানারকি তাইয়া হেল্লেরাস।</verse>
				<verse number="8">যীশুস আরিন হুকুম চিইয়ারকি বাঃচাস, আর যেনু কাঃনা ডাহারেনু তামহায় সাংগে অন্টা টেম্পা আম্বারকি দোশরা এন্দরাহু মাল হোওনার, যেমন আসমা, বেগ, পেটোয়ার এন্নে কা পায়সাহু যেনু মাল হোওনার।</verse>
				<verse number="9">আস আরিন নাগরা আত্তা গানিয়াস, মুন্দা অন্টাঘী বাগ্গু ঝুলা হোওয়াগে মানা নান্‌জাস।</verse>
				<verse number="10">যীশুস আরিন আরু বাঃচাস, “নিম একা এড়পানু কোরোর, আঃ শাহারান আম্বারকি মাল কাঃনা গুটি আঃ এড়পানুম রাঃকে।</verse>
				<verse number="11">যদি আঃ শাহারতা আলার নিমান মাল ইন্‌জিরনার বা নিমহায় বাচান মাল মেন্নার হলে আঃ শাহারনু নিমহায় ক্ষেড্ডেন্তা ধুলিন খেত্তারকি লেভেড়কে চিইকে, যাতে নিমহা খাতরী আদ আরঘী বিড়দোনু গাওয়াহী মানারকি রাঃয়ী।”</verse>
				<verse number="12">ইদিঘী খোঃখা চেলার কেরার আউর প্রাচার নানা হেল্লেরার আউর আলারিন গুনহান্তী কায়া কির্তা গানিয়ার।</verse>
				<verse number="13">আর ঢের মালদাও বোলতারিন আম্বাতাচার আউর ঢের বেরামি আলারঘী কুক্কুনু জালপাই ইসুং তুন্দারকি আরিন কড়ে নান্‌জার।</verse>
				<verse number="14">একাবাকি যীশুসঘী হায়কাট নালাখঘী কাত্থা চাইরো পাক্ষে ছাড়চা কেরা, আবাকী বেল হেরোদেস যীশুসঘী কাত্থান মেনা অংগিয়াস। আউর থোরে আলার বাঃচার, “আসনানদাতা যোহানেস খেএনান্তী উজ্জা চোওচাস আউর আদি খাতরীম আস ই হুর্মি হায়কাট নালাখ নানা লাগদাস।”</verse>
				<verse number="15">আলার নেকিম নেকিম বাঃচার, “ইস এলিও”; ফির নেকিম নেকিম বাঃচার, “পাচ্চা সামাইতা একাম নাবীরঘী লেখাম ইস ই সামাইতা অরোত নাবী।”</verse>
				<verse number="16">আসঘী কাত্থান মেনারকি বেল হেরোদেস বাঃচাস, “ইসিম আঃ যোহানেস, নেখায় কুক্কুন খান্ডারকি লেভড়াগে হুকুম এন চিচ্চিকা রাচ্কান। আসিম ফির উজ্জা চোওচাস।”</verse>
				<verse number="17">ই ঘাটনাঘী আগু হেরোদেস তাংহা তেলেংগারিন তাইয়াসকি যোহানেসিন ধারারকি জেহেলনু আটকাগে হুকুম চিচ্চিকা রাঃচাস। হেরোদেস তাংহা ভাইয়োস ফিলিপেসঘী যানানা হেরোদিয়া খাতরী ইদিন নান্‌জাকা রাঃচাস, কারনে আস আদিন বেন্‌জেরকা রাঃচাস।</verse>
				<verse number="18">যোহানেস হেরোদেসিন ই কাত্থান কায়েক ফিরা বাচ্কা রাঃচাস, “ধারামঘী নিয়ামনু ভাইয়োসঘী যানানান তাংহা হেদ্দে উইনা ঠিকা মালা।”</verse>
				<verse number="19">আউর হেরোদিয়া আদি খাতরীম যোহানেসঘী মাইয়া রাঘারাকি আসিন পিটাগে বেদ্দা লাগিয়া,</verse>
				<verse number="20">মুন্দা হেরোদেস যোহানেসিন এল্চা লাগিয়াস বাঃআরকি আদ আদিন নানা পোল্লা লাগিয়া। হেরোদেস আঃখা লাগিয়াস যে যোহানেস অরোত ধার্মেপাত্তু আউর নেমহা আল, খানেম আস যোহানেসিন বিপাদঘী ক্ষেক্ষান্তী বাছাবাঃআ লাগিয়াস। যোহানেসঘী কাত্থান মেন্নাঘী সামাই কায়ানু ঢের আনসারা লাগিয়াস, আন্নুহু হেরোদেস আসঘী কাত্থা মেনাগে দুলার নানা লাগিয়াস।</verse>
				<verse number="21">হেরোদিয়াঘী চাহানা লেখাম খোঃখা গুটি অন্টা মোকা বারিচ্কি রাঃচা, হেরোদেস তাংহা জানাম উল্লানু বেল এড়পাঘী কোহা পদনু নালাখনানুর, সেনাবাহিনীরঘী প্রাধানের আউর গালীলঘী কোহা কোহা আলার খাতরী ভুরকা সাপড়াচ্কা রাঃচাস;</verse>
				<verse number="22">আঃ ভুরকানু হেরোদিয়াঘী কুকোয় বেল হেরোদেসঘী নেওতাচ্কা পাহিয়ারঘী মুন্দভারে বিচ্চিয়াকি আরিন খুশমাচা। আবাকী বেল হেরোদেস আঃ কুকোয়ান বাঃচাস, “নিন এংহা হেদ্দে এন্দরা বিদ্দিদি? নিন এগদান বিদ্দিদি এন আদিনুম নিংগাগে চিওন।”</verse>
				<verse number="23">আস কুকোয় হেদ্দে কাত্থা চিইয়ারকি আরু বাঃচাস, “এংহায় হেদ্দে নিন এন্দরা বিদ্দিদি, এন নিংগাগে আদিনুম চিওন, এন্নে কা আধহা রাঃজী গুটিহু চিওন।”</verse>
				<verse number="24">আবাকী আঃ কুকোয় আসতেক উর্খারকি তাংগিয়ো হেদ্দে কালারকি মেন্‌জা, “আয়ো, এন এন্দরা নেওন?” আবাকী আদ বাঃচা, “আসনানদাতা যোহানেসঘী কুক্কুন নেএকে।”</verse>
				<verse number="25">কুকোয়টা বেলাসঘী হেদ্দে বার্চাকি আবাকীম বাঃচা, “এন বেদ্দেদান যে, নিন আসনান দাতা যোহানেসঘী কুক্কুন খান্ডারকি আক্কুনুম থাড়িয়ানু নানারকি এংগাগে চিইয়া।”</verse>
				<verse number="26">ই কাত্থান মেনারকি বেল হেরোদেস ঢের তাপলিক ক্ষাক্ষিয়াস, মুন্দা ভুরকাঘী নেওতাচকা আলারঘী মুন্দভারে কাত্থা চিচ্চিকা রাঃচাস খানে কুকোয়ান কির্তার চিইয়াগে মাল বিদ্দিয়াস।</verse>
				<verse number="27">বেলাস আবাকীম যোহানেসঘী কুক্কুন খান্ডারকি অন্দরনা খাতরী অরোত জল্লাদেসিন হুকুম চিচ্চাস। আঃ জল্লাদেস জেহেলনু কালারকি যোহানেসঘী কুক্কুন খান্ডিয়াস,</verse>
				<verse number="28">খোঃখা জল্লাদেস থাড়িয়ানু নানারকি যোহানেসঘী কুক্কুন অন্দরাস বার্চাসকি আদিন কুকোয়গে চিচ্চাস, আবাকী কুকোয় আদিন হোওয়ারকি তাংগিয়োগে চিচ্চা।</verse>
				<verse number="29">যোহানেসঘী কেচ্চেকা কাত্থান মেনারকি যোহানেসঘী চেলার বার্চারকি আসঘী কেচ্চেকা মুর্দান হোওয়ার কালারকি কাবুর চিচ্চার।</verse>
				<verse number="30">যীশুস তাংহা একা তাইকারিন প্রাচার নানাগে তাইকা রাঃচাস, আর আসঘী গুসান কির্রারকি বার্চার আউর এন্দরা নান্‌জেকা রাঃচার আউর আলারিন এগদান শিরষা চিচ্চিকা রাঃচার অন্টা অন্টা নানারকি আঃ হুর্মিন যীশুসিন আখতাচার।</verse>
				<verse number="31">আঃ সামাই ঢের আলার আসান কালা বারা লাগিয়ার বাঃআরকি চেলার এন্দরাহু অনা মোঃখাগে মোকাহু মাল ক্ষাক্ষিয়ার। আঃ খাতরী যীশুস আরিন বাঃচাস, “নিম এংহা সাংগে একাম অন্টা সামশুম অন্টা আড্ডানু বারারকি অংগুর খান্নে এখরা।”</verse>
				<verse number="32">খানে আর ডোংগানু আর্গিয়ারকি সামশুম অন্টা আড্ডানু কেরার।</verse>
				<verse number="33">আরিন কাঃতে এরারকি ঢের আলারদিম যীশুসিন আউর আসঘী চেলারিন চিনহা অংগিয়ার, খানে আশেপাশেন্তা শাহারতি আলার ভোংগোতে কালারকি আরঘী আগুম আর একা আড্ডানু কালা লাগিয়ার আসান আর্সিয়ার।</verse>
				<verse number="34">যীশুস একাবাকি ডোংগান্তী এত্তিয়াস, আবাকী আসান ঢের আলারঘী ভীড় এরা অংগিয়াস। আঃ আলারিন এরারকি যীশুসঘী ঢের মায়া মান্‌জা। কারনে আরঘী দাশা মাহড়াস মালকা মেড়হো পাল লেখা রাঃচা, একসান একাম মাহাতোর মাল রাঃচার যে আলারিন চালাবোওর। আবাকী যীশুস আরিন ঢের বারেনু শিরষা চিইয়া লাগিয়াস।</verse>
				<verse number="35">একাবাকি বিইড়ী হারদাম মুনখা খাচ্ছিয়া, আবাকী চেলার বার্চারকি যীশুসিন বাঃচার, “ইদ সামশুম অন্টা আড্ডা, আউর বিইড়ীহু পুত্তিয়া কেরা।</verse>
				<verse number="36">আলারিন বিদা নানা চিইয়া, যেনু আর আশেপাশেন্তা পাদ্দানু কালারকি তামহা খাতরী এন্দরাদিম অন্না মোখনান খেন্দা অংগোনার।”</verse>
				<verse number="37">মুন্দা যীশুস তাংহা চেলারিন বাঃচাস, “নিমিম আরগে অন্না মোখনান চিইয়া।” চেলার আসিন বাঃচার, “এম কা কালারকি দু’শো দীনারঘী আসমা খেন্দোম আউর আদিন আরগে চিওম?”</verse>
				<verse number="38">যীশুস চেলারিন বাঃচাস, “নিমহায় হেদ্দে এটা আসমা রাঃয়ী কালারকি এরা।” আবাকী চেলার কালারকি এরিয়ার আউর বার্চারকি যীশুসিন বাঃচার, “পাচ’ঠু আসমা আউর দু’ঠু ইনজো রাঃয়ী।”</verse>
				<verse number="39">আবাকী যীশুস চেলারিন হুকুম চিচ্চাস আর যেনু হোর্মা আলারিন দল কামআরকি হারিয়ার ঘাসিঘী মাইয়া অক্তানার চিইনার।</verse>
				<verse number="40">চেলার আলারিন পাতি পাতিনু অক্তাচার, অন দলনু অনশো’ঝান, দোশরা দলনু পানচাশ’ঝান।</verse>
				<verse number="41">আবাকী যীশুস আঃ পাচ’ঠু আসমা আউর দু’ঠু ইনজোন হোওয়ারকি মের্খা তারা এরিয়াসকি ধার্মেসিন ধানিয়াবাদ চিচ্চাস, খোঃখা আলারগে চিইনা খাতরী আসমা টুকরা নানারকি চেলারঘী ক্ষেক্ষানু চিচ্চাস। আন্নেম নানারকি আস ইনজোনহু খাট্টারকি চিচ্চাস আউর চেলার আদিন আলারগে চিচ্চার।</verse>
				<verse number="42">হোর্মা আলার কুল উড়দারকি মোক্ষার।</verse>
				<verse number="43">ইদিঘী খোঃখা চেলার বাছেরকা আসমা আউর ইনজোঘী টুকরান পেত্তারকি বারো’ঠু কোহা ডাউড়া ভার্তি নান্‌জার।</verse>
				<verse number="44">নে নে আসান মোক্ষকা রাঃচার আরঘী মাঝিনু মেতারদিম রাঃচার পাচ হাজার।</verse>
				<verse number="45">ইদিঘী খোঃখা যীশুস তাংহা চেলারিন বাঃচাস ডোংগানু আর্গারকি এংহা আগুম নিম সামুদারঘী আঃ পাক্ষে বেতসেদা পাদ্দানু কালা, খোঃখা যীশুস আলারিন বিদা চিইয়া লাগিয়াস।</verse>
				<verse number="46">আলারিন বিদা চিইয়ারকি যীশুস বিন্তী নান্না খাতরী পার্তা মাইয়া কেরাস।</verse>
				<verse number="47">একাবাকি মাঃখা মান্‌জা আবাকী চেলারঘী ডোংগা ঠিকা সামুদারঘী মাঝিনু রাঃচা আউর যীশুস অতখাস ধাসড়েনু রাঃচাস।</verse>
				<verse number="48">যীশুস এরিয়াস তাংহা চেলার ঢের তাপলিক নানারকি ডোংগাঘী খেওয়ান নাতকা লাগনার, কারনে তাকা আরঘী উল্টা তারতিক বারা লাগিয়া। হারদাম ভিনসারা মাঃখা তারা যীশুস সামুদারতা আম্মেঘী মাইয়া একতে একতে চেলারঘী হেদ্দে বার্চাস আউর আরঘী পান্‌জরান্তী কাট্টিয়াসকি আরঘী মুন্দভারে কালা লাগিয়াস।</verse>
				<verse number="49">মুন্দা চেলার আসিন সামুদারঘী আম্মে মাইতেক একতে বার্নান এরারকি নাদ ইয়াদ নান্‌জার আউর এল্চিয়ারকি গাডরারারকি চোওচার,</verse>
				<verse number="50">কারনে আসিন এরারকি আর ঢের এল্চিকা রাঃচার। যীশুস আবাকীম চেলারঘী সাংগে কাত্থা বাঃচাস। আস আরিন বাঃচাস, “ইদা এন; আম্বা এল্চা, সাহাস নানা।”</verse>
				<verse number="51">একাবাকি যীশুস চেলারঘী ডোংগানু আর্গিয়াস, আবাকী তাকা সাংগে সাংগেম থাম্কারা কেরা। এন্নেনু চেলার ঢের হায়কাট মান্‌জার কেরার,</verse>
				<verse number="52">কারনে ইদিঘী আগু আর পাচ’ঠু আসমাঘী ঘাটনাঘী মানে বুঝরা পোল্লার, চেলারঘী কায়া বাড়িয়ার রাঃচা বাঃআরকি আর বুঝরা পোল্লার।</verse>
				<verse number="53">একাবাকি যীশুস আউর আসঘী চেলার সামুদার কাট্টিয়ারকি গিনেসরত খুরিনু বার্চার, আবাকী আর ডোংগান্তী ইত্তিয়ারকি ডোংগান ধাসড়েনু হেএচার।</verse>
				<verse number="54">যীশুস একাবাকি ডোংগান্তী ইত্তিয়াস আবাকী আলার আসিন চিনহা অংগিয়ার।</verse>
				<verse number="55">আবাকী আলার হুর্মি আড্ডাঘী চাইরো পাক্ষে ভোংগোনা ভুংগোনি নানা হেল্লেরার। আদিঘী খোঃখা যীশুস একসান রাঃদাস আদিন আখারকি আর বেরামি আলারিন চাউকিনু কিদচারকি আসঘী গুসান অন্দরার বার্চার।</verse>
				<verse number="56">যীশুস শাহারনু, পাদ্দানু বা খুরিঘী বাহিরি এসানুম কালা লাগিয়াস, আসানুম আলার বেরামিরিন অন্দরারকি হাটখোলাঘী মাঝিনু অনগুসান নানা লাগিয়ার। আলার যীশুসিন গোহরারা লাগিয়ার, যেনু বেরামির আসঘী চাদোরঘী কোড়ান থোরেটা অত্তা অংগোনার, আউর নে নে আসঘী চাদোরান অত্তা লাগিয়ার, আর সাংগে সাংগেম কড়ে মানা লাগিয়ার।</verse>
			</chapter>
			<chapter number="7">
				<verse number="1">কায়েক’ঝান ফারীশীর আউর ধারাম গুরুর জেরুশালেমতি যীশুস হেদ্দে বার্চার।</verse>
				<verse number="2">আর এরিয়ার, যীশুসঘী চেলারঘী মাঝিনু কায়েক’ঝান তামহা চালেরতে রাঃনা পাচ্চা নিয়াম লেখা ক্ষেক্ষা মাল নোডরারকি নাপাক লেখাম অনা মোঃখাগে উক্কিয়ার।</verse>
				<verse number="3">ফারীশীর আউর হোর্মা যিহুদীর চালেরতে রাঃনা পাচ্চা নিয়াম লেখা দাওলেসে ক্ষেক্ষা মাল নোডরনা গুটি অনা মোঃখাগে মাল অক্কা লাগিয়ার।</verse>
				<verse number="4">হাটখোলান্তী বারারকি আর ক্ষেক্ষা মাল নোডরনা গুটি এন্দরাহু মাল অনা মোঃখা লাগিয়ার। আর ঢের চালেরতে রাঃনা পাচ্চা নিয়াম মানআরকি চালেরনার, একাসে থাড়িয়া, বাটি, ভান্ডা আউর পিতালঘী ঢের সান্‌জগি নোড়না।</verse>
				<verse number="5">আদি খাতরী ফারীশীর আউর ধারাম গুরুর যীশুসিন মেন্‌জার, “নিংহা চেলার চালেরতে রাঃনা পাচ্চা নিয়াম লেখা মাল চালেরনার এন্দেরগে? আর তো ক্ষেক্ষা মাল নোডরনারকি অন্নার মোখনার।”</verse>
				<verse number="6">যীশুস আরিন বাঃচাস, “নিম ভন্ড! নিমহায় বারেনু নাবী যিশাইয়স ঠিকা হুল্লু বাচান বাচ্কা রাঃচাস। পুথিনু এন্নে লিখিচ্কা রাঃয়ী, ‘ই আলার এংগান খিলা বাইনুম সাম্মান নান্নার, মুন্দা আরঘী কুহি এংহায় হেদ্দেন্তীক ঢের গেচ্ছা রাঃয়ী।</verse>
				<verse number="7">ইর এংহায় আয়ধাম সেওয়া নান্নার। কারনে ইর আলারঘী নিয়ামান ধার্মেসঘী হুকুম বাঃআরকি আলার হেদ্দে শিরষা চিইনার। ’</verse>
				<verse number="8">“নিম তো ধার্মেসঘী চিচ্চিকা হুকুম আম্বারকি আলারঘী চিচ্চিকা চালেরতে রাঃনা পাচ্চা নিয়ামান মানআরকি চালেরদার।”</verse>
				<verse number="9">যীশুস আরিন আরু বাঃচাস, “নিম ধার্মেসঘী হুকুম মাল মানআ লাগদার যেনু নিম তাংগা তিংগা চালেরতে রাঃনা পাচ্চা নিয়ামান ধারারকি উইয়া অংগোদার।</verse>
				<verse number="10">একাসে মোসেস বাচ্কা রাঃচাস, ‘নিন নিংগীয়ো নিম্বারিন সাম্মান নানকে’, আউর ‘নেকিম তাংগিয়ো তাম্বারিন মালদাও কাত্থা বাঃনার হলে মানিম আসঘী খেএনা দান্ডে মানো। ’</verse>
				<verse number="11">মুন্দা নিমিম বাঃদার, যদি নেকিম তাংগিয়ো তাম্বারিন বাঃনার, ‘এংহায় একা সান্‌জগি তারু নিংহায় সাহাড়া মানা অংগি, আদিন ধার্মেস হেদ্দে দাড়ে আর্গাচ্কান,’</verse>
				<verse number="12">আবাকী নিম আসিন তাংগিয়ো তাম্বাস খাতরী এন্দেরাহু নানা মাল চিইদার।</verse>
				<verse number="13">ই লেখাম নিম নিমহা চালেরতে রাঃনা পাচ্চা নিয়ামান শিরষা চিইয়ারকি ধার্মেসঘী বাচানান বাতিল নান্‌জকার। ই রাকাম নিম ঢের নালাখ নানারকি রাঃদার।”</verse>
				<verse number="14">ইদিঘী খোঃখা যীশুস ফির আলারিন তাংহা হেদ্দে মেখিয়াসকি বাঃচাস, “নিম হোর্মার এংহা কাত্থান মেনা আউর বুঝরা।</verse>
				<verse number="15">বাহিরিন্তী এগদা আলারঘী ভিতরা কালি, আদ আলারিন নাপাক মাল নানি। মুন্দা আলারঘী ভিতরান্তী এগদা উর্খারকি বারি, আদিম আলারিন নাপাক নানি।</verse>
				<verse number="16">নেখায় মেন্না লেখা খেব্দা রাঃয়ী, আর মেনুক।”</verse>
				<verse number="17">একাবাকি যীশুস আলারিন আম্বারকি এড়পানু কোরচাস, আবাকী চেলার আসিন মেন্‌জার, “ই খিরীঘী মানে এন্দরা?”</verse>
				<verse number="18">যীশুস আরিন বাঃচাস, “নিম কা সান্নি খাদ্দে? নিম কা মাল বুঝুরদার, বাহিরিন্তী এগদা আলারঘী ভিতরা কুরি, আদ আসিন নাপাক নানা পোল্লি?</verse>
				<verse number="19">ইদিঘী কারনে মান্‌জা, আদ তো আসঘী কুহিনু কোরআ পোল্লি, মুন্দা কুলনু কুরি আউর খোঃখা দেহান্তী উর্খারকি কালি।” ই কাত্থা তারুম যীশুস বুঝাবাঃচাস যে, হুর্মি অন্না মোখনাদিম পাক।</verse>
				<verse number="20">যীশুস আরু বাঃচাস, “আলারঘী ভিতরান্তী এগদা উর্খারকি বারি, আদিম আলারিন নাপাক নানি,</verse>
				<verse number="21">কারনে আলারঘী ভিতরা, মানে মান্‌জা কুহিন্তীম মালদাও সোচনা বারি, এগদা আসিন লাজ্জে নালাখ নান্না, খাড়না, পিটনা,</verse>
				<verse number="22">লালিচ, আলারঘী ক্ষতি নান্নাঘী আশরা, ঠাকনা, বাউদিয়ামী, মালদাও নাজার চিইনা, হিংসারনা, দুশনা, তাংগান কোহা কামনা আউর হেংলামী নান্না।</verse>
				<verse number="23">ইবড়া হুর্মি মালদাও বারে আলারঘী ভিতরান্তীক উর্খারকি বারি আউর আলারিন নাপাক নানি।”</verse>
				<verse number="24">ইদিঘী খোঃখা যীশুস আঃ আড্ডান আম্বিয়াসকি সোর খুরিনু কেরাস। আস অন্টা এড়পানু কোরচাস আউর চাহাচাস যাতে নেকিম আদিন আঃখা পোলনার, আস যে আসান রাঃদাস আদিন নেকানহু আখতাগে মাল বিদ্দিয়াস, মুন্দা আস নুখরারকি রাঃআ পোল্লাস।</verse>
				<verse number="25">আসান অরোত যানানা রাঃচা, নেখায় তাংদান মালদাও বোলতা ধারিচ্কি রাঃচা। আঃ যানানা যীশুসঘী বারেনু আঃখা অংগিয়াকি আবাকীম বার্চাকি যীশুসঘী ক্ষেড্ডেনু খাত্তারা।</verse>
				<verse number="26">ই যানানা সিরিয়ান্তা ফিনিশিয়ানু কুন্দুরকি রাঃচা। আদ রাঃচা অযিহুদী। আদ যীশুসিন গোহরারা, যাতে আস আদিঘী তাংদাঘী মাঝিন্তী মালদাও বোলতান আম্বাতাদাস চিইদাস।</verse>
				<verse number="27">যীশুস আদিন বাঃচাস, “পাহিলানু খাদ্দে খার্রার কুল উড়না লেখা উনুক। খাদ্দে খার্রারঘী অন্না মোখনান হোওয়ারকি আল্লাঘী মুন্দভারে লেভেরনা দাওলে মালা।”</verse>
				<verse number="28">আবাকী আঃ যানানাটা বাঃচা, “উর্বায়ো, নিন ঠিকেম বাচ্কায়, মুন্দা খাদ্দে খার্রারঘী অন্না মোখনাঘী টিবিলতি একাবড়া কিইয়া খাতরী, আবড়া তো আল্লাদিম মুখি।”</verse>
				<verse number="29">যীশুস আদিন বাঃচাস, “কাত্থাঠু নিন দাওলেম বাচ্কি। আক্কুন কালায়; কালায়কি এরায়, মালদাও বোলতা নিংদাঘী মাঝিন্তীক উর্খিয়া কেরা।”</verse>
				<verse number="30">আঃ যানানাটা আবাকী এড়পা কির্রিয়া কেরাকি এরিয়া, তাংদাটা চাউকিনু বিডিরকি রাঃয়ী আউর মালদাও বোলতা আদিঘী মাঝিন্তীক উর্খিয়া কেরা।</verse>
				<verse number="31">ইদিঘী খোঃখা যীশুস সোর আড্ডান আম্বিয়াসকি সিদোন শাহারঘী মাঝিন্তীক গালীল সামুদার হেদ্দে দিকাপুলি আড্ডাঘী পাদ্দা গুটঠিনু কেরাস।</verse>
				<verse number="32">আসান কায়েক’ঝান আলার অরোত বাহিরা আউর কংকা আলাসিন যীশুস হেদ্দে অন্দরার বার্চার আউর গোহরারারকি বাঃচার, যেনু আস আঃ আলাসঘী মাইয়া তাংহা ক্ষেক্ষান উইদাস।</verse>
				<verse number="33">যীশুস ভীড়ঘী মাঝিন্তীক আঃ আলাসিন অন তারা হোচ্চাস কেরাসকি আসঘী দু’নো খেব্দাঘী মাঝিনু তাংহা আংলিন চিচ্চাস। আদিঘী খোঃখা তুফ্ফারকি আলাসঘী তাতখান অত্তিয়াস।</verse>
				<verse number="34">আদিঘী খোঃখা আস মের্খা তারা এরিয়াসকি ঢের কোহা নিকাশ লেভড়িয়াসকি আলাসিন বাঃচাস, “এপফাথা,” মানে “খোলরায় কালায়।”</verse>
				<verse number="35">আস সাংগে সাংগেম খেব্দা তারু মেনা অংগিয়াস আউর আসঘী তাতখাঘী জোড়তা খান্ডারা কেরা, আস দাওলে নানারকি কাত্থা বাঃআ হেল্লেরাস।</verse>
				<verse number="36">ই বারেনু যীশুস দোশরা নেখানহু তেংগাগে মানা নান্‌জাস। মুন্দা আস একড়হে আরিন মানা নান্‌জাস, আর আরু আঃ বারেনু বাগ্গে নানারকি প্রাচার নান্‌জার।</verse>
				<verse number="37">ই ঘাটনান এরারকি আলার হায়কাট মান্‌জারকি বাঃচার, “ইস হুর্মি নালাখদিম খুত মালকা লেখাম নান্দাস। ইস বাহিরা আলারগে মেন্নাঘী সাওয়াং আউর কংকা আলারগে কাছনাখেরনাঘী সাওয়াং চিইদাস।”</verse>
			</chapter>
			<chapter number="8">
				<verse number="1">খোঃখা আরু অন্দুল ঢের আলার অনগুসান খোড়রার। ই আলারঘী হেদ্দে একাম অন্না মোখনা মাল রাঃচা বাঃআরকি যীশুস তাংহায় চেলারিন মেখিয়াসকি বাঃচাস,</verse>
				<verse number="2">“ই আলার খাতরী এংহায় মায়া মানা লাগি, কারনে ইন্না তিশরা উল্লা মান্‌জা ইর এংহা সাংগে রাঃনার, ইরঘী হেদ্দে অন্না মোখনা এন্দরাহু মাল্লা।</verse>
				<verse number="3">এন যদি ইরিন ই কিড়ানুম এড়পা তাইয়োন চিওন, হলে ইর তামহায় কির্রিনা ডাহারেনুম বেহুস মানোরকি খাতরোর, কারনে ইরঘী মাঝিনু ঢের আলার নেকিম নেকিম ঢের গেচ্ছান্তী বার্চার।”</verse>
				<verse number="4">আসঘী চেলার বাঃচার, “মুন্দা ই সামশুম অন্টা আড্ডানু এম একসানতি ই বাগ্গে আলার খাতরী আসমা ক্ষাক্ষম বা নে চিওর?”</verse>
				<verse number="5">আস আরিন মেন্‌জাস, “নিমহা হেদ্দে এ’ঠু আসমা রাঃয়ী?” আর বাঃচার, “সাত’ঠু।”</verse>
				<verse number="6">আউর আস আলারিন খেখেলনু অক্কাগে হুকুম চিচ্চাস। খোঃখা আস আঃ সাত’ঠু আসমান হোওয়ারকি ধার্মেসিন ধানিয়াবাদ চিচ্চাসকি টুকরা টুকরা নান্‌জাস আউর আলারগে চিইনা খাতরী চেলারঘী ক্ষেক্ষানু চিচ্চাস আউর চেলার আদিন আলারঘী ক্ষেক্ষানু চিচ্চার।</verse>
				<verse number="7">চেলার হেদ্দে কায়েক’ঠু সান্নি ইনজোহু রাঃচা। যীশুস আঃ ইনজো খাতরীহু ধানিয়াবাদ চিচ্চাস আউর চেলারিন বাঃচাস, ইবড়ান আলারগে খাট্টা চিইয়া।</verse>
				<verse number="8">আলার কুল উড়দারকি মোক্ষার। খোঃখা একা টুকরা গুটঠি খাতিরকি রাঃচা, চেলার আবড়ান পেশারকি সাত’ঠু কোহা ডাউড়ানু ভার্তি নান্‌জার।</verse>
				<verse number="9">আসান হারদাম চাইর হাজার মেতার রাঃচার। ইদিঘী খোঃখা আস আরিন এড়পা তাইয়াস চিচ্চাস;</verse>
				<verse number="10">আউর চেলার সাংগে আস অন্টা ডোংগানু আর্গিয়াসকি দলমনুথা খুরিনু কেরাস।</verse>
				<verse number="11">আসান ফারীশীর বার্চারকি যীশুস সাংগে কাত্থা তর্কাতর্কি নানা হেল্লেরার আউর আসিন পারীক্ষা নান্না খাতরী মের্খান্তীক অন্টা চিনহা এরা বিদ্দিয়ার।</verse>
				<verse number="12">আবাকী আস ঢের কোহা নিকাশ লেভড়িয়াসকি বাঃচাস, “ই সামাইতা আলার খিলা হায়কাট চিনহা এরা বেদ্দেনার, আন্নেম মালা কা? এন নিমান মানিম বাঃআ লাগদান, ইরিন একাম হায়কাট চিনহা এদনা মাল মানো।”</verse>
				<verse number="13">আদিঘী খোঃখা আস আরিন আম্বিয়াসকি ডোংগানু আর্গারকি ফির সামুদারঘী আঃ পাক্ষে কেরাস।</verse>
				<verse number="14">মুন্দা চেলার আসমা সাংগে হোওয়াগে মোধরার কেরার। ডোংগানু আরঘী হেদ্দে খিলা অন্টাম আসমা রাঃচা।</verse>
				<verse number="15">আবাকী আস আরিন হুশিয়ার নান্‌জাসকি বাঃচাস, “মেনা! নিম হেরোদ আউর ফারীশীরঘী সোডান্তী হুশিয়ার রাঃকে!”</verse>
				<verse number="16">আবাকী চেলার তামহায় মাঝিনু বাঃআ হেল্লেরার, “নামহায় হেদ্দে আসমা মাল্লা খানে ইস ই কাত্থা বাঃআ লাগদাস।”</verse>
				<verse number="17">চেলার এগদান বাঃচার আদিন যীশুস বুঝরা অংগিয়াসকি আরিন বাঃচাস, “এন্দেরগে নিম বাঃআ লাগদার যে, নিমহায় আসমা মাল্লা? নিম কা আক্কুনহু মাল আখদার বা মাল বুঝুরদার? নিমহা কুহি কা এন্নে বাড়িয়ার?</verse>
				<verse number="18">নিম কা খান্নে রাঃতেহু এরা পোলদার? খেব্দা রাঃতেহু কা মেনা পোলদার? নিমহায় কা ইয়াদহু মাল খাতরী,</verse>
				<verse number="19">একাবাকি এন পাচ হাজার আলার খাতরী পাচ’ঠু আসমা টুকরা নান্‌জাকা রাচ্কান, আবাকী নিম এ’ঠু ডাউড়ানু আসমাঘী টুকরা পেত্তেকা রাচ্কার?” চেলার বাঃচার, “বারো’ঠু কোহা ডাউড়া।”</verse>
				<verse number="20">যীশুস ফির বাঃচাস, “একাবাকি এন চাইর হাজার আলার খাতরী সাত’ঠু আসমা টুকরা নানারকি চিচ্চিকা রাচ্কান, আবাকী নিম এ’ঠু ডাউড়ানু আসমাঘী টুকরা পেত্তেকা রাচ্কার?” চেলার বাঃচার, “সাত’ঠু কোহা ডাউড়া।”</verse>
				<verse number="21">আবাকী যীশুস চেলারিন বাঃচাস, “নিম কা আক্কুনহু বুঝরা পোল্লা লাগদার?”</verse>
				<verse number="22">খোঃখা যীশুস আউর তাংহা চেলার বেতসেদা পাদ্দানু কেরার। আসতা আলার অরোত আন্ধরা আলাসিন যীশুস হেদ্দে অন্দরার বার্চার আউর আসঘী দেহানু ক্ষেক্ষা উইয়াগে যীশুসিন গোহরারার।</verse>
				<verse number="23">আবাকী যীশুস আঃ আন্ধরা আলাসঘী ক্ষেক্ষান ধার্চাসকি পাদ্দাঘী বাহিরি হোচ্চাস কেরাস। ইদিঘী খোঃখা যীশুস আঃ আন্ধরা আলাসিন কড়ে নান্না খাতরী আসঘী খান্নেনু থোরেটা তুফ্ফিয়াসকি আসঘী খান্নে মাইয়া ক্ষেক্ষা চিইয়ারকি মেন্‌জাস, “নিন কা এন্দরাহু এরা অংগা লাগদায়?”</verse>
				<verse number="24">আস খান্নেন চোদচাস এরিয়াসকি বাঃচাস, “এন আলারিন এরা অংগা লাগদান, আর এরতে মান্নে লেখা, আউর আর একা লাগনার।”</verse>
				<verse number="25">যীশুস আরু অংহোন আঃ আন্ধরা আলাসঘী খান্নে মাইয়া ক্ষেক্ষা চিচ্চাস। আবাকী আসঘী খান্নে খোল্লোরা কেরা আউর আস এরনাঘী সাওয়াং ক্ষাক্ষিয়াস। আস হুর্মিন পারিস্কারসে এরা অংগিয়াস।</verse>
				<verse number="26">যীশুস আসিন বাঃচাস, “এড়পানু কির্রা কালা মুন্দা পাদ্দাঘী মাঝিন্তী কালা আম্বকে।”</verse>
				<verse number="27">আদিঘী খোঃখা যীশুস আউর তাংহা চেলার কইসরিয়া ফিলিপিয়া শাহারঘী আশেপাশেন্তা পাদ্দানু কেরার। ডাহারেঘী মাঝিনু যীশুস তাংহা চেলারিন মেন্‌জাস, “এন নে, ই বারেনু আলার এন্দেরা বাঃনার?”</verse>
				<verse number="28">চেলার বাঃচার, “নেকিম নেকিম বাঃনার নিন আসনানদাতা যোহান; নেকিম নেকিম বাঃনার নিন এলিও; ফির নেকিম নেকিম বাঃনার নিন নাবীরঘী মাঝিনু অরোত।”</verse>
				<verse number="29">আবাকী যীশুস আরিন মেন্‌জাস, “মুন্দা নিম এন্দরা বাঃদার, এন নে?” পাত্রাস উত্তার চিচ্চাস, “নিনিম আঃ খ্রীস্তায়।”</verse>
				<verse number="30">আবাকী যীশুস আরিন হুশিয়ার নান্‌জাসকি বাঃচাস, “নিম ই কাত্থান নেকানহু আম্বকে বাঃআ।”</verse>
				<verse number="31">ইদিঘী খোঃখা যীশুস তাংহা চেলারিন ই বাঃআরকি শিরষা চিইয়া হেল্লেরাস যে, আল খাদ্দেসিন ঢের তাপলিক ক্ষাক্ষা লাগ্গো। যিহুদীরঘী পাচকি মাহাতোর, প্রাধান নায়গার আউর ধারাম গুরুর আসিন মাল ইন্‌জিরোর, আসিন পিটনা মানো আউর খেএনাঘী তিশরা উল্লা খোঃখা আস ফির উজ্জা চোওস।</verse>
				<verse number="32">ইবড়া হুর্মি কাত্থা আস আরিন পারিস্কারসে বাঃচাস। আবাকী পাত্রাস যীশুসিন অনতারা হোওয়ারকি ধাম্কা হেল্লেরাস।</verse>
				<verse number="33">মুন্দা যীশুস তাংহা চেলার তারা বাই কির্তাচাস আউর পাত্রাসিন ধাম্কাচাসকি বাঃচাস, “এংহায় হেদ্দেন্তীক ভোংগা কালা, শায়তান! কারনে এগদা ধার্মেসঘী নিন আদিন মাল সোচআ লাগদায়, মুন্দা এগদা আলারঘী আদিনুম সোচআ লাগদায়।”</verse>
				<verse number="34">ইদিঘী খোঃখা আস চেলারিন আউর দোশরা আলারিন তাংহা হেদ্দে মেখিয়াসকি বাঃচাস, “যদি নেকিম এংহা ডাহারেনু বারা বেদ্দেনার হলে আর যেনু তাংগা তিংগা চাহানা লেখা মাল চালেরনার; আউর তাংগা তিংগা ক্রুশান চেডারকি আর যেনু এংহায় খোঃখা খোঃখানু বার্নার।</verse>
				<verse number="35">মুন্দা নেকিম যদি তাংহা জীয়ান বাছাবাঃআ বেদ্দেনার হলে আস আদিন এবসোস; মুন্দা নেকিম যদি এংহা আউর ধার্মেসঘী দাও বাচান খাতরী তাংহা জীয়ান এবসোর হলে আস তাংহায় জীয়া বাছাবোওস।</verse>
				<verse number="36">আলার যদি তাংহা জীয়ান এবসোরকি গোট্টা ধার্তীন ক্ষাক্ষানার হলে আরঘী এন্দেরা ফায়দা?</verse>
				<verse number="37">কারনে জীয়া কির্তারকি ক্ষাক্ষানা খাতরী তাংহা চিইনা লেখা কা এন্দেরাদিম রাঃয়ী?</verse>
				<verse number="38">যদি নেকিম ই লাজ্জে নালাখ নান্নার আউর গুনহা আলারঘী মাঝিনু এংগান আউর এংহায় বাচান খাতরী লাজেরনার, হলে আল খাদ্দেস একাবাকি নেমহা মের্খাদুতারিন সাংগে হোওয়ারকি তাংহা তাম্বাসঘী মাহিমানু বারোস, আবাকী আসহু আঃ আলারঘী বারেনু লাজরোস।”</verse>
			</chapter>
			<chapter number="9">
				<verse number="1">ইদিঘী খোঃখা যীশুস চেলারিন বাঃচাস, “এন নিমান মানিম বাঃআ লাগদান, আক্কুন ইসান কায়েক’ঝান আলার রাঃনার, নে ধার্মেসঘী রাঃজীন্তা মাহা শাসান মাল এরনা গুটি আর একাবাকিহু মাল খেওর।”</verse>
				<verse number="2">ছায় উল্লা খোঃখা যীশুস খিলা পাত্রাস, যাকোবেস আউর যোহানেসিন সাংগে হোওয়ারকি অন্টা মেচ্ছা পার্তা মাইয়া কেরাস। একাবাকি আর অন সাংগেম রাঃচার, আবাকী আরঘী মুন্দভারে যীশুসঘী দেহা বাদলারা কেরা।</verse>
				<verse number="3">আসঘী কিচরী খান্নে ঝালকারনা লেখা এতো পান্ডরু মান্‌জা যে, ধার্তীন্তা একা ধোপারহু নোড়আরকি আন্নে পান্ডরু নানা পোল্লোর।</verse>
				<verse number="4">আবাকী আসান সাঠলে চেলার এলিও আউর মোসেসিন এরা অংগিয়ার। আর যীশুস সাংগে কাছনাখরা লাগিয়ার।</verse>
				<verse number="5">আবাকী পাত্রাস যীশুসিন বাঃচাস, “গুরু, দাওলেম মান্‌জা নাম ইসান রাঃদাত। এম ইসান তিন’ঠু ডেরা কামোম, অন্টা নিংহা খাতরী, অন্টা মোসেস খাতরী আউর অন্টা এলিওস খাতরী।”</verse>
				<verse number="6">আসান এন্দরা বাঃআ লাগ্গো আদিন পাত্রাস বুঝরা পোল্লা লাগিয়াস, কারনে আর ঢের এল্চিকা রাঃচার।</verse>
				<verse number="7">আঃ সামাই, অন টুকরা বাদালী বারারকি আরিন ঢাপচা চিচ্চা। আর আঃ বাদালীন্তী অন্টা কাত্থা মেন্দরা, “ইসিম এংহা চোনহা খাদ্দেস, নিম আসঘী কাত্থান মেনা!”</verse>
				<verse number="8">আবাকীম চেলার চাইরো তারা কির্রিয়ারকি এরিয়ার, মুন্দা খিলা যীশুসিন আম্বারকি আসান আরু নেকানহু এরা পোল্লার।</verse>
				<verse number="9">আঃ পার্তান্তীক এত্তানা সামাই যীশুস চেলারিন মানা নানারকি বাঃচাস, “এগুটি আল খাদ্দেস খেএনান্তীক মাল উজ্জা চোওদাস, আগুটি নিম একা ঘাটনান ইরকার, আদিন নেকানহু আম্বকে তেংগা!”</verse>
				<verse number="10">যীশুসঘী মানা নান্‌জকা কাত্থান চেলার তামহা মাঝিনুম উইয়ার। মুন্দা খেএনান্তী উজ্জা চোওনা বারেনু আর তামহা মাঝিনু কাছনাখরার আউর অরোত দোশরারিন মেন্‌জার, “খেএনান্তী উজনাঘী মানে এন্দেরা?”</verse>
				<verse number="11">খোঃখা আর যীশুসিন মেন্‌জার, “ধারাম গুরুর এন্দেরগে বাঃনার যে, পাহিলাম এলিওসিন বারাগে লাগ্গো? ”</verse>
				<verse number="12">উত্তারনু যীশুস চেলারিন বাঃচাস, “হাঃয়ী, ই কাত্থা মানিম যে, এলিওস পাহিলা বারোস আউর ফির হুর্মিন কামোসকি চোওদোস। মুন্দা পুথিনু আরু লিখিচ্কা রাঃয়ী যে, আল খাদ্দেসিন ঢের তাপলিক সাহাগে লাগ্গো আউর আলার আসিন মাল মানোর, আন্নেম মালা কা?</verse>
				<verse number="13">এন নিমান মানিম বাঃআ লাগদান, এলিওসঘী বারেনু একাসে পুথিনু লিখিচ্কা রাঃয়ী, আঃ লেখাম আস বারেচ্কা রাঃচাস, মুন্দা আলার আসঘী সাংগে একান্নে চাহাচার, আন্নেম নান্‌জার।”</verse>
				<verse number="14">খোঃখানু যীশুস আউর আসঘী তিন’ঝান চেলার দোশরা চেলার হেদ্দে বার্চারকি এরিয়ার, আরঘী চাইরো পাক্ষে ঢের বাগ্গু আলার খোড়রার। আউর ধারাম গুরুর আরঘী সাংগে আসান তর্কাতর্কি নানা লাগিয়ার।</verse>
				<verse number="15">আবাকী আলার যীশুসিন এরারকি ঢের হায়কাট মান্‌জার আউর আসঘী হেদ্দে ভোংতে বার্চারকি আসিন দাওহাল চিচ্চার।</verse>
				<verse number="16">যীশুস আরিন মেন্‌জাস, “নিম আরঘী সাংগে এন্দরা বারেনু তর্কাতর্কি নানা লাগদার?”</verse>
				<verse number="17">আবাকী আঃ খোড়োরকা আলারঘী মাঝিন্তী অরোত আলাস উত্তার চিচ্চাস, “এ গুরু, এংদাসিন নিংহায় হেদ্দে অন্দরকান। আসিন অন্টা কংকা মালদাও বোলতা ধার্চা, আন্নেনু আস কাছনাখরা পোল্লা লাগদাস।</verse>
				<verse number="18">আঃ মালদাও বোলতা একাবাকি আসিন ধারি, আবাকীম আসিন মোচড়ারকি খেখেলনু লিভড়ি চিইয়ী। আন্নেনু আসঘী গাল্লেন্তী ফেপনা উর্খি আউর আস পাল্লে পাল্লেনু কাটরারারকি বাড়িয়ার মান্দাস কাঃদাস। ই বোলতান খেদাগে নিংহা চেলারিন বাচ্কান, মুন্দা আর পোল্লার।”</verse>
				<verse number="19">আবাকী যীশুস আরিন বাঃচাস, “এ মালপাত্তু আলারো! আউর এ উল্লা এন নিমহা সাংগে রোওন? আউর এ উল্লা নিমান সাহোন? কুক্কোসিন এংহা হেদ্দে অন্দরা বারা।”</verse>
				<verse number="20">আবাকী আর আসিন অন্দরার বার্চার। যীশুসিন এরনা সাংগেম আঃ মালদাও বোলতা আসিন মোচড়াচাকি ধার্চা; আউর আস খেখেলনু খাতরাসকি ভেলগুডরা হেল্লেরাস আউর আসঘী বাইতি ফেপনা উর্খা লাগিয়া।</verse>
				<verse number="21">আবাকী যীশুস কুক্কোসঘী তাম্বাসিন মেন্‌জাস, “এ উল্লান্তী ইসঘী এন্নে মানা লাগি?” কুক্কোসঘী তাম্বাস বাঃচাস, “সান্নিন্তীম।</verse>
				<verse number="22">আঃ বোলতা আসিন পিটনা খাতরী ঢের ফিরা চিচ্চিনু আউর আম্মেনু লিভিরকি রাঃচা। যদি নিন এন্দরাদিম নানা অংগোদায় হলে দায়া নানারকি এমান সাহাড়া নানা।”</verse>
				<verse number="23">যীশুস আসিন বাঃচাস, “ ‘নিন যদি অংগোদায় হলে সাহাড়া নানা’, ইদিঘী মানে এন্দরা? নে এংগান বিশুয়াস নান্নার, আরঘী খাতরী এন হুর্মিদিম নানা অংগোদান।”</verse>
				<verse number="24">আবাকী কুক্কোসঘী তাম্বাস গাডরারাসকি বাঃচাস, “এন বিশুয়াস নান্দান! মুন্দা ইদ পুরাসে মালা। দায়া নানারকি এংগান সাহাড়া নানা আউর আক্কুন এংহা কুহিনু একা কামজুড়ি বিশুয়াস রাঃয়ী, আদিন বাড়িয়ার কামআ।”</verse>
				<verse number="25">একাবাকি যীশুস এরিয়াস যে, ঢের আলার আসঘী হেদ্দে খোড়েরতেম রাঃনার, আদি খাতরী যীশুস আঃ মালদাও বোলতান ধাম্কাচাসকি বাঃচাস, “এ বাহিরা আউর কংকা বোলতা, এন নিংগান হুকুম চিইয়া লাগদান, ইসঘী মাঝিন্তীক উর্খা কালা আর ইকলাহু কির্রারকি আম্বকে বারা!”</verse>
				<verse number="26">আবাকী আঃ মালদাও বোলতা গাডরারাকি আসিন ঢের জোরসে মোচড়াচাকি বাহিরি উর্খা কেরা। এন্নেনু আঃ কুক্কোসটা খেএনা লেখা মান্‌জাসকি খাজ্জেনুম খাতেরকা রাঃচাস, আদিন এরারকি আলার বাঃচার, “আস কেচ্চাস কেরাস!”</verse>
				<verse number="27">মুন্দা যীশুস আসঘী ক্ষেক্ষান ধারারকি চোদচাস, খানে আস ইজ্জাসকি চোওচাস।</verse>
				<verse number="28">খোঃখা, একাবাকি যীশুস এড়পা ভিতরা কেরাস আউর খিলা চেলার সাংগে রাঃচাস, আবাকী আসঘী চেলার আসিন চুপেমসে মেন্‌জার, “এন্দেরগে এম আঃ মালদাও বোলতান খেদাগে পোলকাম?”</verse>
				<verse number="29">আবাকী যীশুস আরিন বাঃচাস, “ধার্মেস হেদ্দে বিন্তী মাল নানারকি একালেখাম এন্নে বোলতারিন মাল খেদরী।”</verse>
				<verse number="30">খোঃখা যীশুস আউর তাংহা চেলার আঃ আড্ডান আম্বারকি গালীল খুরিঘী মাঝিন্তীক কাট্টিয়ার কেরার; আস মাল চাহাচাস, আর একসান কালা লাগনার আঃ কাত্থান নেকিম আখুক।</verse>
				<verse number="31">কারনে আস তাংহা চেলারিন শিরষা চিইয়া লাগিয়াস। আস আরিন বাঃচাস, “আল খাদ্দেসিন আলারঘী ক্ষেক্ষানু ধার্তানা চিইনা মানো, আউর আর আসিন পিটোর। আস তিশরা উল্লাঘী খোঃখা ফির খেএনান্তী উজ্জা চোওস।”</verse>
				<verse number="32">মুন্দা চেলার যীশুসঘী কাত্থাঘী মানেন এন্দরানহু বুঝরা পোল্লার আউর আঃ বারেনু আসিন মেনাগেহু আর এল্চিয়ার।</verse>
				<verse number="33">আবাকী যীশুস আউর চেলার কাফারনাহুমনু বার্চার। আর অন্টা এড়পাঘী ভিতরা কেরকা খোঃখা আস চেলারিন মেন্‌জাস, “নিম ডাহারেনু একা বারেনু তর্কাতর্কি নানা লাগকার?”</verse>
				<verse number="34">আবাকী চেলার ছাছেম রাঃচার, কারনে “নে হোর্মান্তী কোহা” ই বারেনু আর ডাহারেনু তর্কাতর্কি নানা লাগিয়ার।</verse>
				<verse number="35">আবাকী যীশুস উক্কিয়াস আউর তাংহা আঃ বারো’ঝান চেলারিন হেদ্দে মেখিয়াসকি বাঃচাস, “যদি নেকিম পাহিলাম রাঃআগে বেদ্দেনার, হলে আসিন হোর্মান্তী খোঃখা তারা রাঃআগে লাগ্গো আউর হোর্মারঘী সেওয়ানানু মানাগে লাগ্গো।”</verse>
				<verse number="36">খোঃখা যীশুস অরোত খাদ্দেসিন হোওয়ারকি আরঘী মুন্দভারে ইজতাচাস। ইদিঘী খোঃখা আঃ খাদ্দেসিন কোয়ছানু হোওয়ারকি আরিন বাঃচাস,</verse>
				<verse number="37">“যদি নেকিম এংহা নামেনু ইস লেখা একাম খাদ্দেসিন ইন্‌জিরনার, হলে আর এংগানুম ইন্‌জিরনার। আউর নে এংগান ইন্‌জিরনার, আস খিলা এংগানুম মাল ইন্‌জিরদাস, মুন্দা এংগান নে তাইয়াস, আর আসিনুম ইন্‌জিরনার।”</verse>
				<verse number="38">যোহানেস যীশুসিন বাঃচাস, “গুরু, এম ইরকা রাচ্কাম, অরোত আলাস নিংহায় নামেনু মালদাও বোলতান খেদাবাঃআ লাগিয়াস, আদিন এরারকি আসিন এম মানা নান্‌জাকাম। কারনে আস এমহায় লেখা নিংহায় খোঃখানু খোঃখানু মাল কাঃদাস।”</verse>
				<verse number="39">মুন্দা যীশুস বাঃচাস, “আসিন মানা আম্বকে নানা, কারনে এন্নে নেকিম মাল্লার, নে এংহায় নামেন হোওয়ারকি হায়কাট নালাখ নান্নার আউর আদিঘী খোঃখাম এংগান দুশা অংগোনার।</verse>
				<verse number="40">কারনে নে নামহায় বিড়দোনু মাল্লার, আর তো নামহায় তারাম রাঃনার।”</verse>
				<verse number="41">এন নিমান মানিম বাঃআ লাগদান, “নিম খ্রীস্তাসঘী আলার বাঃআরকি নেকিম যদি নিমাগে আম্মে অনাগে চিইনার, হলে আর ইকলাহু তামহা পুরুস্কারতি বাতিল মাল মানোর।”</verse>
				<verse number="42">“নে এংহায় মাইয়া বিশুয়াস নান্নার, নেকিম যদি আঃ সান্নি আলারঘী মাঝিন্তী নেকানুম গুনহাঘী ডাহারেনু হোওনার কাঃনার, হলে আরঘী খেশেরনু অন্টা কোহা পাখনা হেএয়ারকি সামুদারনু লেভেড়নাদিম আরঘী পাক্ষে হুর্মিন্তী দাওলে মানো।</verse>
				<verse number="43">নিংহায় একাম ক্ষেক্ষা যদি নিংগান গুনহাঘী নালাখ নান্তি, হলে আদিন খান্ডারকি লেভড়া চিইয়া। কারনে দু’নো ক্ষেক্ষান হোওয়ারকি নারাগ গাড্ডিনু কাঃনান্তীক অন্টা ক্ষেক্ষা হোঃআরকি মাল মুন্‌জুরনা জীয়ানু কোরনা নিংহায় পাক্ষে দাওলে।</verse>
				<verse number="44"></verse>
				<verse number="45">নিংহায় একাম ক্ষেড্ডে যদি নিংগান গুনহানু টিডি হলে আদিন খান্ডারকি লেভড়া চিইয়া, কারনে দু’নো ক্ষেড্ডেন হোওয়ারকি নারাগ গাড্ডিনু কোরনান্তীক অন্টা ক্ষেড্ডে হোঃআরকি মাল মুন্‌জুরনা জীয়ানু কোরনা নিংহায় পাক্ষে দাওলে।</verse>
				<verse number="46"></verse>
				<verse number="47">আউর নিংহায় একাম খান্নে যদি নিংগান গুনহানু টিডি হলে আদিন চোওদারকি লেভড়া চিইয়া। দু’নো খান্নেন হোওয়ারকি নারাগ গাড্ডিনু কাঃনান্তীক অন্টা খান্নেন হোওয়ারকি ধার্মেসঘী রাঃজীনু কোরনা নিংহায় পাক্ষে দাওলে।</verse>
				<verse number="48">নারাগ গাড্ডিন্তা একা পোচকো আলারিন মুখি, আঃ পোচকো ইকলাহু মাল খেএয়ী আউর নারাগ গাড্ডিন্তা চিচ্চিহু ইকলাহু মাল তেভরী।</verse>
				<verse number="49">“হোর্মারিন চিচ্চি আউর বেক তারু খুত মালকা নান্না মানো।</verse>
				<verse number="50">বেক দাওলে, মুন্দা বেক যদি আদিঘী সাওয়াদ এবসি চিই, হলে নিম কা আদিঘী সাওয়াদ কির্তারকি অন্দরা অংগোর? আন্নেম, নিম বেকঘী নালাখান হোওয়ারকি সোচআ আউর অরোত দোশরারিন সাহাড়া নানা আউর শালসান্তনু রাঃআ।”</verse>
			</chapter>
			<chapter number="10">
				<verse number="1">আবাকী যীশুস আউর তাংহা চেলার কাফারনাহুম আম্বারকি যিহুদীয়া রাঃজীনু কেরার আউর খোঃখা যার্দান খাড় কাট্টিয়ারকি পুরুব তারা কেরার। আরু অংহোন আসান ঢের আলার আসঘী হেদ্দে খোড়রার আউর আস তাংহায় নিয়াম লেখাম আলারিন শিরষা চিইয়া লাগিয়াস।</verse>
				<verse number="2">আবাকী কায়েক’ঝান ফারীশীর আসঘী হেদ্দে বার্চারকি আসিন কাত্থাঘী ফান্দেনু টিডনা খাতরী মেন্‌জার, “মোসেসঘী আনকা পেশকা কা তাং যানানান আম্বা চিইয়াগে হুকুম চিই?”</verse>
				<verse number="3">যীশুস আরগে উত্তার চিচ্চাস, “মোসেস নিমাগে এন্দরা নানাগে হুকুম চিচ্চাস?”</verse>
				<verse number="4">আর উত্তার চিচ্চার, “মোসেস হুকুম চিচ্চাস যে, নেকিম যদি তাংহা যানানান আম্বা চিইয়া বেদ্দেদাস, হলে আম্বনাঘী কাগজনু লিখারকি আদিন আম্বুক চিউুক।”</verse>
				<verse number="5">মুন্দা যীশুস আরিন বাঃচাস, “নিমহা কায়া এন্নে বাড়িয়ার বাঃআরকিম মোসেস ই হুকুম লিখিচ্কা রাঃচাস।</verse>
				<verse number="6">মুন্দা ধার্মেস ধার্তীন কামনাঘী সামাইতিম আরিন ‘মেত আউর যানানা নানারকি কামচাস। ’</verse>
				<verse number="7">‘ইদিঘী খাতরীম আলার তাংগিয়ো তাম্বারিন আম্বারকি তাং যানানা সাংগে অন মান্নার,</verse>
				<verse number="8">আউর আর দু’ঝান অন্টাম দেহা মানোর। ইদিঘী খাতরী আর আরু দু’ঝান মালা, মুন্দা অন্টাম দেহা মান্নার। ’</verse>
				<verse number="9">খানে ধার্মেস এগদা জুড়ি নান্‌জাস, আলার আদিন মাল ছিন্ডুক।”</verse>
				<verse number="10">একাবাকি আর এড়পানু কোরচার, আবাকী চেলার যীশুসিন ফির আঃ বারেনু মেন্‌জার।</verse>
				<verse number="11">আস আরিন বাঃচাস, “নেকিম তাংহা যানানান আম্বারকি দোশরা যানানান বেন্‌জেরদাস, হলে আস তাংহা যানানাঘী বিড়দোনু লাজ্জে নালাখ নান্দাস।</verse>
				<verse number="12">আউর একাম যানানা যদি তাংহা মেতাসিন আম্বারকি দোশরা মেতাসিন বিন্‌জরী হলে আদহু লাজ্জে নালাখ নানি।”</verse>
				<verse number="13">অন্দুল আলার আরঘী সান্নি সান্নি খাদ্দে খার্রারিন যীশুস হেদ্দে অন্দরার বার্চার আউর আস আশিস নান্না খাতরী আরঘী মাইয়া ক্ষেক্ষা উইয়াস। মুন্দা চেলার আলারিন ধাম্কাচার।</verse>
				<verse number="14">যীশুস আদিন এরারকি মাল খুশমারাসকি চেলারিন বাঃচাস, “খাদ্দে খার্রারিন এংহা হেদ্দে বারা চিইয়া, আরিন মানা আম্বকে নানা; কারনে ধার্মেসঘী রাঃজী ই সান্নি খাদ্দে খার্রার লেখা আলারঘীদিম খাতরী।</verse>
				<verse number="15">এন নিমান মানিম বাঃআ লাগদান, যদি নেকিম ই সান্নি খাদ্দে খার্রার লেখা ধার্মেসঘী রাঃজীন মাল ইন্‌জিরনার হলে নেকিম আসান কোরআ পোল্লোর।”</verse>
				<verse number="16">ইদিঘী খোঃখা যীশুস আঃ খাদ্দে খার্রারিন পাক্কিয়াস আউর আরঘী কুক্কুনু ক্ষেক্ষা উইয়ারকি আশিস নান্‌জাস।</verse>
				<verse number="17">খোঃখা যীশুস বাহিরি উর্খারকি ডাহারেনু কালা লাগদাস, এন্নে সামাইনু অরোত আলাস ভোংতে ভোংতে আসঘী হেদ্দে বার্চাস আউর আসঘী মুন্দভারে মুক লিদরারকি বাঃচাস, “গুরু, নিন অরোত দাওলে আলায়। এংগান তেংগা, মাল মুন্‌জুরনা জীয়া ক্ষাক্ষাগে এন এন্দরা নানোন?”</verse>
				<verse number="18">আবাকী যীশুস আসিন বাঃচাস, “নিন এংগান দাওলে বাঃআ লাগদায় এন্দেরগে? অরোত অন্টিম ধার্মেস আম্বারকি আরু নেকিম দাওলে মালা।</verse>
				<verse number="19">নিন তো মোসেসঘী হুকুম গুটঠিন আখদায়; ‘আল আম্বা পিটা, লাজ্জে নালাখ আম্বা নানা, আম্বা খাঃডা, ঝুট গাওয়াহী আম্বা চিইয়া, নেকানহু আম্বা ঠাকআ, আয়ো বাবারিন সাম্মান নানা।’ ”</verse>
				<verse number="20">আবাকী আঃ আলাস যীশুসিন বাঃচাস, “গুরু, এন সান্নিন্তীম মোসেসঘী হুর্মি আনকা পেশকান মানআরকি বারা লাগদান।”</verse>
				<verse number="21">আবাকী যীশুস আসঘী তারা এরিয়াস আউর দুলারসে আসিন বাঃচাস, “আক্কুনহু নিংহায় অন্টা নালাখ নান্না বাকি রাঃয়ী। কালা, নিংহা এগদা খুর্জি রাঃয়ী, আদিন বিশারকি গারীবিরগে চিইয়া, আদি হলে নিন মের্খানু ঢের খুর্জি ক্ষাক্ষয়। আদিঘী খোঃখা বারারকি এংহায় চেলা মানা।”</verse>
				<verse number="22">আঃ কাত্থান মেনারকি আলাসটা ঢের দুখ ক্ষাক্ষিয়াস আউর আসতেক চালি কেরাস, কারনে আসঘী ঢের খুর্জি রাঃচা।</verse>
				<verse number="23">আবাকী যীশুস তাংহা হোর্মা চেলার তারা এরিয়াসকি বাঃচাস, “ধানী আলার পাক্ষে মানে মান্‌জা নেখায় ঢের পায়সা কাউড়ি রাঃয়ী, আরঘী পাক্ষে ধার্মেসঘী রাঃজীনু কোরনা ঢের কাঠিন!”</verse>
				<verse number="24">যীশুসঘী কাত্থান মেনারকি চেলার হায়কাট মান্‌জার। মুন্দা যীশুস ফির আরিন বাঃচাস, “খাদ্দারো, ধার্মেসঘী রাঃজীনু কোরনা একড়হে কাঠিন।</verse>
				<verse number="25">ধার্মেসঘী রাঃজীনু ধানীরঘী কোরনান্তী অন্টা সুইঘী ফুটান্তী উটঘী কাট্টানাদিম সোজহা।”</verse>
				<verse number="26">ই কাত্থা মেনারকি চেলার আরু হায়কাট মান্‌জার কেরার আউর তামহাঘী মাঝিনুম কাছনাখরা হেল্লেরার, “আদি হলে নে বাছরা অংগোনার?”</verse>
				<verse number="27">আবাকী যীশুস আরঘী হোর্মার তারা এরিয়াস আউর বাঃচাস, “আলার তাংগা তিংগান বাছাবাঃআ পোলনার, মুন্দা ধার্মেসদিম আরিন বাছাবাঃআ অংগোদাস, কারনে ধার্মেস হুর্মিদিম নানা অংগোদাস।”</verse>
				<verse number="28">খোঃখা পাত্রাস আসিন বাঃচাস, “উর্বায়ো এরা, এম তো হুর্মিন আম্বারকি নিংহায় খোঃখা খোঃখানু চালরা লাগদাম।”</verse>
				<verse number="29">উত্তারনু যীশুস আরিন বাঃচাস, “এন নিমান মানিম বাঃআ লাগদান, নেকিম এংহা খাতরী আউর ধার্মেসঘী দাও বাচান খাতরী তামহা এড়পা পাল্লিন, ভাইয়া বাহিনিরিন, আয়ো বাবারিন, খাদ্দে খার্রারিন, খাল্লে উখড়িন আম্বারকি বার্চার,</verse>
				<verse number="30">আর ই জীয়ানু আদিন্তী অনশো গুন বাগ্গে এড়পা পাল্লি, ভাইয়া বাহিন, আয়ো বাবা, খাদ্দে খার্রার আউর খাল্লে উখড়ি ক্ষাক্ষর আউর সাংগে সাংগে আরু ঢের বাগ্গে তাপলিকহু সাহোর; খোঃখান্তা জীয়ানু আর মাল মুন্‌জুরনা জীয়া ক্ষাক্ষর।</verse>
				<verse number="31">মুন্দা নে পাহিলানু রাঃনার, আর খোঃখা তারা কালোর, আউর নে খোঃখা তারা রাঃনার, আর পাহিলানু বারোর।”</verse>
				<verse number="32">ইদিঘী খোঃখা যীশুস আউর তাংহা চেলার জেরুশালেম তারা কালা লাগিয়ার। যীশুস আরঘী আগু আগু একারকি কালা লাগিয়াস আউর চেলার হায়কাট মানারকি আসঘী সাংগেম কালা লাগিয়ার, কারনে আস জেরুশালেমনু কালা লাগিয়াস। আউর একা আলার আসঘী খোঃখানু বারা লাগিয়ার, আর এল্চা এল্চা একা লাগিয়ার। ফির যীশুস তাংহা বারো’ঝান চেলারিন অনতারা মেখারকি তাংহা মাইয়া এন্দরা ঘাটআ কালা লাগি আদিন আরিন তেংগা লাগিয়াস।</verse>
				<verse number="33">আস আরিন বাঃচাস, “এরা, নাম জেরুশালেমনু কালা লাগদাত। আসান প্রাধান নায়গারঘী আউর ধারাম গুরুরঘী ক্ষেক্ষানু শালিস নান্না খাতরী আল খাদ্দেসিন সোপনা চিইনা মানো। আর আসিন পিটনা খাতরী দুশি নানোর আউর অযিহুদী আলারঘী ক্ষেক্ষানু চোওদোর চিওর।</verse>
				<verse number="34">অযিহুদী আলার আসিন হোওয়ারকি তেওয়া তামাশা নানোর, আসঘী দেহানু তুপফোর, আসিন বেমায়ালে কোড়াতি লোওর আউর পিটা খাচ্চোর। মুন্দা তিশরা উল্লাঘী খোঃখা আস খেএনান্তী উজ্জা চোওস।”</verse>
				<verse number="35">আবাকী সিবদিয়সঘী খাদ্দার যাকোবেস আউর যোহানেস যীশুস হেদ্দে বার্চারকি বাঃচার, “গুরু, এম আশেরা নান্দাম, এম নিংহায় হেদ্দে এন্দরানুম নেওম, নিন এমহায় খাতরী আদিনুম নানোয়।”</verse>
				<verse number="36">যীশুস আরিন বাঃচাস, “নিমহা খাতরী এন এন্দরা নানোন? নিম এন্দরা চাহাদার?”</verse>
				<verse number="37">আর বাঃচার, “নিন একাবাকি বেল মানারকি মাহিমাঘী সাংগে শাসান নানোয়, আবাকী যাতে নামহা মাঝিনু অর্তোস নিংহা মাড়ি তারা আউর দোশরা অর্তোস নিংহা লেংগা তারা অক্কা অংগোদাম।”</verse>
				<verse number="38">যীশুস আরিন বাঃচাস, “নিম এন্দরা নেএয়া লাগদার, আদিন নিম মাল আখদার। এন একা দুখঘী ডুবহানু অনাগে কালা লাগদান, আইয়া কা নিম অনা অংগোদার? এন একা নুজনাঘী সামুদারনু আসনান হোওয়া কালা লাগদান, নিমহু কা আদিন হোওয়া অংগোদার?”</verse>
				<verse number="39">আর বাঃচার, “হাঃয়ী, এম অংগোম!” আবাকী যীশুস আরিন বাঃচাস, “মানিম, এন একা দুখঘী ডুবহানু অনাগে কালা লাগদান, আইয়া নিমহু অনোর আউর এন একা নুজনাঘী সামুদারনু আসনান হোওয়াগে কালা লাগদান আইয়া নিমহু হোওয়া অংগোর।</verse>
				<verse number="40">মুন্দা নিমান এংহায় মাড়ি তারা বা লেংগা তারা অক্কা চিইয়াগে এংহা আধিকার মাল্লা। ধার্মেস আগুন্তীম নেখায় খাতরী আঃ আড্ডান ঠিকা নান্‌জাকা রাঃদাস, আরিম আসান অক্কা অংগোর।”</verse>
				<verse number="41">ই কাত্থান মেনারকি দোশরা দাশ’ঝান চেলার যোহান আউর যাকোবেসঘী মাইয়া রাঘারার কেরার।</verse>
				<verse number="42">খানে যীশুস হোর্মা চেলারিন অনগুসান মেখিয়াসকি বাঃচাস, “নিম আখদার যে, নে অযিহুদীরঘী মাইয়া রাঃজী নান্নার, আর তামহা ক্ষেমতা এদারকি খুশমারনার আউর আরঘী মাহাতোর আরঘী মাইয়া হুকুম চালাবাঃনার।</verse>
				<verse number="43">মুন্দা নিমহায় মাঝিনু আন্নে আল রাঃনা ঠিকা মালা, যদি নিমহা মাঝিনু নেকিম কোহা মানা বেদ্দেনার, আসিন নিমহায় সেওয়ানানু মানাগে লাগ্গো।</verse>
				<verse number="44">আউর নে পাহিলা মানা বেদ্দেনার, আসিন হোর্মারঘী লাউড়ী মানাগে লাগ্গো।</verse>
				<verse number="45">ইয়াদ উইকে, আল খাদ্দেস সেওয়া ক্ষাক্ষাগে মাল বার্চাস, মুন্দা দোশরা আলারিন সেওয়া নানাগেম আউর ঢের আলারঘী জীয়ান বাছাবাঃনাঘী দামে খাতরী তাংহা জীয়ান চিইয়াগে বার্চাস।”</verse>
				<verse number="46">ইদিঘী খোঃখা যীশুস আউর তাংহা চেলার যিরীহো শাহারনু বার্চার। একাবাকি আস তাংহা চেলারিন আউর ঢের আলারঘী সাংগে আঃ শাহারান আম্বারকি চালি কালা লাগিয়াস, আঃ সামাই তীমথিসঘী তাংদাস বার্থলোমিয় নামেনু অরোত আন্ধরা তিম্বুস ডাহারে কান্টানু উক্কুকা রাঃচাস।</verse>
				<verse number="47">আস একাবাকি মেনা অংগিয়াস, নাসারত পাদ্দান্তা যীশুস আঃ ডাহারেনু কালা লাগদাস, আবাকী আস গাডরারারকি মেখা হেল্লেরাস, “এ দাউদ গুষ্ঠিন্তা যীশু, এংগান দায়া নানা।”</verse>
				<verse number="48">আদি খাতরী ঢের আলার আসিন ধাম্কাচারকি ছাছেম রাঃআ গানিয়ার। মুন্দা আস আরু জোরসে গাডরারারকি বাঃআ হেল্লেরাস, “এ দাউদ গুষ্ঠিন্তা খাদ্দায়ো, এংগান দায়া নানা।”</verse>
				<verse number="49">খানে যীশুস আসান ইজ্জাস আউর বাঃচাস, “আসিন মেখা।” আলার আসিন মেখিয়ারকি বাঃচার, “আম্বা এল্চা, চোওয়া। আস নিংগান মেখা লাগদাস।”</verse>
				<verse number="50">আবাকী আস তাংহা দেহাতা চাদোরান লেবড়িয়াসকি ডেগচাস চোওচাস আউর যীশুসঘী হেদ্দে কেরাস।</verse>
				<verse number="51">আবাকী যীশুস আসিন বাঃচাস, “নিন এন্দরা চাহাদায়, এন নিংহায় খাতরী এন্দরা নানা অংগোদান?” আন্ধরা আলাসটা বাঃচাস, “গুরু, এন যাতে এরা অংগোদান!”</verse>
				<verse number="52">আবাকী যীশুস আসিন বাঃচাস, “কালা, নিংহায় বিশুয়াসদিম নিংগান কড়ে নান্‌জা।” সাংগে সাংগেম আস এরনা সাওয়াং ক্ষাক্ষিয়াস আউর যীশুসঘী খোঃখা খোঃখানু কালা হেল্লেরাস।</verse>
			</chapter>
			<chapter number="11">
				<verse number="1">একাবাকি আর জেরুশালেমঘী হেদ্দে আর্সিয়ারকি জইতুন পার্তাঘী পান্‌জরানু বেতফগী আউর বেথানিয়া পাদ্দাঘী হেদ্দে বার্চার, আবাকী যীশুস তাংহা চেলারন্তী দু’ঝানারিন এন্নে বাঃআরকি তাইয়াস চিচ্চাস,</verse>
				<verse number="2">“নিম মুন্দভারেন্তা পাদ্দানু কালা। আঃ পাদ্দানু কোরনা সামাই নিম এরা অংগোর অন্টা যুয়ান গাধা আসান খুটুচ্কা রাঃয়ী, আদিঘী মাইয়া নেকিম ইকলাহু মাল উক্কিয়ার। নিম আদিন খোল্লারকি ইসান অন্দরা বারা।</verse>
				<verse number="3">যদি নেকিম নিমান বাঃনার, ‘এন্দেরগে নিম আদিন খোল্লালদার?’ হলে আরিন বাঃকে, ‘উর্বাসঘী দারকার রাঃয়ী আউর আস আদিন চাড়েম কির্তোস চিওস।’”</verse>
				<verse number="4">আবাকী আর কালারকি এরিয়ার যুয়ান গাধাটা ডাহারেঘী কান্টানু এড়পাঘী বালি হেদ্দে খুটুচ্কা রাঃয়ী। একাবাকি আর আদিন খোল্লা লাগিয়ার,</verse>
				<verse number="5">আবাকী নে আসান ইজ্জিকা রাঃচার আর বাঃচার, “নিম এন্দরা নানা লাগদার? যুয়ান গাধান খোল্লালদার এন্দেরগে?”</verse>
				<verse number="6">যীশুস একাসে বাঃআগে বাচ্কা রাঃচাস, চেলার আলারিন আন্নেম বাঃচার। আবাকী আলার গাধাটান হোওয়া কালাগে চিচ্চার।</verse>
				<verse number="7">আর আঃ যুয়ান গাধান যীশুস হেদ্দে অন্দরারকি আদিঘী মাইয়া তামহায় দেহাতা চাদোর আট্টিয়ার চিচ্চার আউর যীশুস আদিঘী মাইয়া উক্কিয়াস।</verse>
				<verse number="8">ঢের আলার তামহায় দেহাতা চাদোরান ডাহারেঘী মাইয়া আসঘী মুন্দভারে আট্টিয়ার চিচ্চার, আউর দোশরার পাথারতা মান্নেন্তা আতক্ষা সুদ্ধাই ডাড়া খান্ডিয়ার অন্দরারকি ডাহারেনু উইয়ার চিচ্চার।</verse>
				<verse number="9">একা আলার যীশুসঘী মুন্দভারে আউর খোঃখা তারা কালা লাগিয়ার আর গাডরারারকি বাঃআ হেল্লেরার, “হোশান্না! ধান্যা নে উর্বাসঘী নামেনু বারা লাগদাস।</verse>
				<verse number="10">নামহায় পুর্খা দাউদেসঘী একা রাঃজীঘী শাসান বারা লাগি, আঃ শাসান মাহান মানো। মের্খানুহু হোশান্না!”</verse>
				<verse number="11">যীশুস জেরুশালেমনু কালারকি মান্দিরঘী চালিনু কোরচাস আউর চাইরো তারা নাজার চিচ্চাস, মুন্দা বিইড়ী হারদাম মুনখারকি কিরকি রাঃচা বাঃআরকি তাংহা বারো’ঝান চেলারিন হোওয়ারকি আস বেথানিয়ানু চালি কেরাস।</verse>
				<verse number="12">খোঃখান্তা উল্লানু একাবাকি আর বেথানিয়ান আম্বারকি কালা লাগিয়ার, আবাকী যীশুসঘী কিড়া লাগ্গিয়া।</verse>
				<verse number="13">আবাকী আস গেচ্ছানু অন্টা ডুমারী মান্নে এরা অংগিয়াস, আঃ মান্নে আতক্ষা তারু ভার্তি রাঃচা। যদিহু আবাকী ডুমারী খান্‌জপা ধার্নাঘী সামাই মাল মান্‌জিকি রাঃচা, আন্নুহু আস খান্‌জপা বেদ্দাগে মান্নে হেদ্দে কেরাস। মুন্দা আস আতক্ষা আম্বারকি আরু এন্দরাহু এরা পোল্লাস।</verse>
				<verse number="14">আবাকী আস আঃ মান্নেন বাঃচাস, “আর ইকলাহু যেনু নেকিম নিংহায় খান্‌জপান মাল মোখনার।” চেলার যীশুসঘী ই কাত্থান মেনা অংগিয়ার।</verse>
				<verse number="15">খোঃখা জেরুশালেমনু আর্সিয়ারকি যীশুস মান্দিরঘী চালিনু কোরচাস আউর আসান নে নে বিশা খেশা লাগিয়ার আরিন খেদচাস চিচ্চাস। আস পায়সা বাদলানা চিইনা টিবিল আউর নে নে পেরোয়া বিশা লাগিয়ার আরঘী অক্কোনাঘী টুল উল্টারকি লিভড়িয়াস চিচ্চাস।</verse>
				<verse number="16">আস মান্দিরঘী চালিন্তী বিশনা কেশনা একাম সান্‌জগিন হোওয়ারকি কালাগে মাল চিচ্চাস।</verse>
				<verse number="17">খোঃখা শিরষা চিইনা সামাই আস আঃ আলারিন বাঃচাস, “পুথিনু কা ই কাত্থা লিখিচ্কা মাল্লা যে, ‘এংহা এড়পান হোর্মা জাতিয়ারঘী বিন্তীঘী এড়পা বাঃনা মানো? ’ মুন্দা নিম ইদিন ডাকাতেরঘী রাঃনা আড্ডা নানারকি চোদচ্কার! ”</verse>
				<verse number="18">আঃ সামাই প্রাধান নায়গার আউর ধারাম গুরুর ই কাত্থান মেনা অংগিয়ার, খানে আর যীশুসিন পিটাগে অন্টা ডাহারে বেদ্দা হেল্লেরার। আর যীশুসিন এল্চা লাগিয়ার, কারনে আলার যীশুসঘী শিরষানু হায়কাট মান্‌জাকা রাঃচার।</verse>
				<verse number="19">পুত্তিয়া কেরকা খোঃখা যীশুস তাংহা চেলারিন হোওয়ারকি আঃ শাহার আম্বারকি চালি কেরাস।</verse>
				<verse number="20">খোঃখা উল্লা পাইরি বাকি আঃ ডাহারে তারু কির্রিনা সামাই চেলার এরিয়ার আঃ ডুমারী মান্নেদ পাঃদা সুদ্ধাই খাইয়া কেরা।</verse>
				<verse number="21">যীশুসঘী বাচ্কা কাত্থান ইয়াদ নানারকি পাত্রাস বাঃচাস, “গুরু, এরা, একা ডুমারী মান্নেন নিন শাও চিচ্চিকা রাচ্কায়, আদ খাইয়া কেরা।”</verse>
				<verse number="22">আবাকী যীশুস চেলারিন বাঃচাস, “ধার্মেসঘী মাইয়া বিশুয়াস উইয়া।</verse>
				<verse number="23">এন নিমান মানিম বাঃআ লাগদান, যদি নেকিম কুহিনু একাম ধুকচুকুরনা মাল উইয়ারকি ই পার্তান বাঃনার, ‘চোওয়ারকি সামুদারনু কালারকি খাতরা,’ আরু বিশুয়াস নান্নার, আস এগদা বাওস আদিম মানো, হলে আসঘী খাতরী আন্নেম নান্না মানো।</verse>
				<verse number="24">আদি খাতরী এন নিমান বাঃআ লাগদান, বিন্তীঘী মাঝিনু যদি নিম এন্দরানুম নেএদার, বিশুয়াস নানকে নিম মানিম আদিন ক্ষাক্ষর, আউর নিমহায় খাতরী আদিনুম নান্না মানো।</verse>
				<verse number="25">“আউর নিম একাবাকি বিন্তী নানাগে ইজদার, আবাকী যদি নিমহায় কুহিনু নেখায় বিড়দোনু একাম কাত্থা রাঃয়ী হলে আসিন ছেমা নানকে। যেনু নিমহায় মের্খান্তা বাঙ্গাস নিমহায় গুনহানহু ছেমা নানা অংগোদাস।”</verse>
				<verse number="26"></verse>
				<verse number="27">খোঃখা যীশুস আউর আসঘী চেলার ফির জেরুশালেমনু বার্চার। আস একাবাকি মান্দিরঘী চালিনু একা কুদ্দা লাগদাস আঃ সামাই প্রাধান নায়গার, ধারাম গুরুর আউর পাচকি মাহাতোর আসঘী হেদ্দে বার্চারকি মেন্‌জার, “নিন একা ক্ষেমতানু ই হুর্মিন নানা লাগদায়? নে নিংগান ই ক্ষেমতা চিচ্চা?”</verse>
				<verse number="28"></verse>
				<verse number="29">উত্তারনু যীশুস বাঃচাস, “এন নিমান অন্টা সাওয়াল নানোন। নিম যদি এংগাগে উত্তার চিইয়োর হলে এনহু নিমান তেংগোন এন একা ক্ষেমতানু ইবড়ান নানা লাগদান।</verse>
				<verse number="30">এংগান বাঃআ, আসনান চিইনাঘী ক্ষেমতা যোহানেস মের্খান্তা ধার্মেসঘী হেদ্দেন্তী ক্ষাক্ষিকা রাঃচাস, নাকা আলারঘী হেদ্দেন্তী ক্ষাক্ষিকা রাঃচাস?”</verse>
				<verse number="31">আর সোচ্চার আউর অরোত দোশরার সাংগে কাছনাখরা হেল্লেরার, “যদি নাম উত্তার চিইদাত, মের্খান্তা ধার্মেসঘী হেদ্দেন্তী ক্ষেমতা ক্ষাক্ষিকা রাঃচাস, হলে আস বাওস, ‘হলে নিম যোহানেসিন বিশুয়াস মাল নান্‌জাকার এন্দেরগে?’</verse>
				<verse number="32">মুন্দা নাম যদি বাঃদাত, আস আলারঘী হেদ্দেন্তী ই ক্ষেমতা ক্ষাক্ষিয়াস, হলে আদ একড়হে এল্চেনা লেখা মানো!” আর আদিন বাঃচার কারনে আর আলারিন এল্চা লাগিয়ার, আউর হোর্মা আলার আঃখা লাগিয়ার আউর বিশুয়াস নানা লাগিয়ার যে যোহানেস অরোত নাবী রাঃচাস।</verse>
				<verse number="33">খানে আর যীশুসিন বাঃচার, “এম মাল আখদাম।” যীশুস আরিন উত্তারনু বাঃচাস, “হলে এনহু নিমান মাল তেংগোন, এন একা ক্ষেমতানু ই হুর্মিন নানা লাগদান।”</verse>
			</chapter>
			<chapter number="12">
				<verse number="1">ইদিঘী খোঃখা যীশুস আরিন খিরীঘী মাঝিন্তীম শিরষা চিইয়া হেল্লেরাস। আস বাঃচাস, “অরোত আলাস অন্টা টোটক খাল্লে সাপড়ারারকি আদিঘী হুর্মি পাক্ষে ঘিরা চিচ্চাস। খোঃখা আস টোটক রাশি খোড়না খাতরী অন্টা গাড্ডি আর্খিয়াস আউর ক্ষাপনা খাতরী অন্টা মেচ্ছা এড়পা কামচাস। খোঃখা কায়েক’ঝান কামলারগে আদিয়ারী চিইয়ারকি দোশরা রাঃজীনু চালি কেরাস।</verse>
				<verse number="2">একাবাকি খান্‌জপা পান্নাঘী সামাই বার্চা, আবাকী আস আঃ খান্‌জপাঘী ভাগান অন্দরাগে তাংহা অরোত লাউড়ীসিন আঃ কামলারঘী হেদ্দে তাইয়াস চিচ্চাস।</verse>
				<verse number="3">মুন্দা আঃ কামলার আসিন লাওচার আউর নিদি ক্ষেক্ষানু কির্তাচার চিচ্চার।</verse>
				<verse number="4">আবাকী মালিকেস আরু অর্তোসিন আরঘী হেদ্দে তাইয়াস চিচ্চাস। আঃ কামলার আসঘী কুক্কুনু লাওচার আউর আসিনহু অপমান নান্‌জার।</verse>
				<verse number="5">খোঃখা আস আরু অর্তোসিন তাইয়াস। আর আসিন পিটা খাচ্চিয়ার। খোঃখা আস আরু ঢের কায়েক’ঝানারিন তাইয়াস। আর আরঘী মাঝিন্তী কায়েক’ঝানারিন লাওচার আউর কায়েক’ঝানারিন পিটা খাচ্চিয়ার।</verse>
				<verse number="6">“হোর্মারঘী খোঃখা আসঘী অরোত অন্টিম চোনহা খাদ্দেস রাঃচাস। খোঃখানু আস আসিনহু তাইয়াস, আস সোচ্চাস, আর মানিম এংদাসিন সাম্মান নানোর।</verse>
				<verse number="7">মুন্দা আঃ কামলার তামহা মাঝিনু কাছনাখরা হেল্লেরার, ‘ইসিম তো মালিকেসঘী খাদ্দেস, আসঘী তাম্বাস খেওস হলে ইসিম মালিক মানোস, বারা! নাম ইসিন পিটদাত, হলে নাম আঃ খাল্লেঘী মালিক মানোত।’</verse>
				<verse number="8">আবাকী আর আসিনহু পিটিয়ার আউর টোটক খাল্লেঘী বাহিরি কেচ্চেকা মুর্দান লিভড়িয়ার চিচ্চার।”</verse>
				<verse number="9">আবাকী যীশুস আরিন মেন্‌জাস, “আক্কুন বাঃআ তো, আঃ টোটক খাল্লেঘী মালিকেস এন্দরা নানোস? এন নিমান বাঃআ লাগদান, মালিকেস বারোস আউর কামলারিন পিটোস খাচ্চোস, আরু আঃ টোটক খাল্লেন দোশরারঘী ক্ষেক্ষানু চিওস।</verse>
				<verse number="10">নিম কা নেমহা পুথিনু ই কাত্থান মাল পাড়েচ্কার, ‘মিসতিরির একা পাখনান বাতিল নান্‌জাকা রাঃচার, আদিম হুর্মিন্তী বাগ্গে দারকারি পাখনা মানারকি চোওচা।</verse>
				<verse number="11">ইদিন উর্বাসদিম নান্‌জাস, আউর আদ নামহায় খান্নেনু ঢের হায়কাট লাগ্গি।’ ”</verse>
				<verse number="12">আবাকী আঃ ধারাম মাহাতোর যীশুসিন ধার্না খাতরী চিহুট নানা হেল্লেরার, কারনে আর আঃখা লাগিয়ার যে, আঃ খিরীন আস আরঘী বিড়দোনুম বাচ্কা রাঃচাস। মুন্দা আর আলারিন এল্চা লাগিয়ার বাঃআরকি আর আসিন আম্বিয়ারকি চালি কেরার।</verse>
				<verse number="13">আবাকী ধারাম মাহাতোর কায়েক’ঝান ফারীশী আউর হেরোদিয় দলেন্তা আলারিন আসঘী হেদ্দে তাইয়ার চিচ্চার, যাতে আর যীশুসিন কাত্থাঘী ফান্দেনু টিডা অংগোনার।</verse>
				<verse number="14">আর যীশুস হেদ্দে বার্চারকি আসিন বাঃচার, “গুরু, এম আখদাম নিন অরোত দাও আলায়। আলার নিংগান এন্দরা বাঃনার বা মাল বাঃনার আন্নেনু নিংহায় এন্দরাহু মাল কালি বারি, কারনে নিন নেখায়হু বাই তারা এরারকি এন্দরাহু মাল বাঃদায়। নিন তো ধার্মেসঘী ডাহারেঘী বারেনু সাচ লেখাম শিরষা চিইদায়। আক্কুন নিনিম বাঃআ, মোসেসঘী আনকা পেশকা লেখা রোম সম্রাটেসিন কা খাজনা চিইনা দারকার? এমান কা খাজনা চিইয়াগে লাগ্গো কা মালা?”</verse>
				<verse number="15">যীশুস আরঘী ভন্ডামিন বুঝরা অংগিয়াসকি বাঃচাস, “নিম এন্দেরগে এংগান পারীক্ষা নানা লাগদার? অন্টা দীনার অন্দরারকি এংগান এদা।”</verse>
				<verse number="16">একাবাকি আর অন্টা দীনার অন্দরারকি এদচার, আবাকী যীশুস আরিন মেন্‌জাস, “ইদিঘী মাইয়া নেখায় মুঠান আউর নামে রাঃয়ী?” আর বাঃচার, “রোম সম্রাটেসঘী।”</verse>
				<verse number="17">উত্তারনু যীশুস আরিন বাঃচাস, “এগদা রোম সম্রাটেসঘী আদিন রোম সম্রাটেসগে চিইয়া, আউর এগদা ধার্মেসঘী আদিন ধার্মেসগে চিইয়া।” ই কাত্থান মেনারকি আর হায়কাট মান্‌জার কেরার।</verse>
				<verse number="18">আবাকী কায়েক’ঝান সদ্দুকীর যীশুস হেদ্দে বার্চার। সদ্দুকীরঘী হেদ্দে খেএনান্তী উজ্জা চোওনা বাঃআরকি এন্দরাহু মাল্লা। আদি খাতরীম আর যীশুসিন মেন্‌জার,</verse>
				<verse number="19">“গুরু, মোসেস এমহায় খাতরী ই কাত্থান লিখচাস, নেখাদিম ভাইয়াস যদি একাম খাদ্দে খার্রার মালকানু যানানান উইয়ারকি খেএদাস, হলে তাংড়িস আঃ বিধুয়ান বেন্‌জেরারকি তাংহায় দাদাসঘী গুষ্ঠিন বাছাবাওস।</verse>
				<verse number="20">বেশ দাওলে, আর সাতো ভাইয়ার রাঃচার, পাহিলা অর্তোস অরোত যানানান বেন্‌জেরাসকি খাদ্দে খার্রার মালকা দাশানুম কেচ্চাস কেরাস।</verse>
				<verse number="21">খোঃখা দুশরা ভাইয়োস আঃ বিধুয়ান বেন্‌জেরাস; মুন্দা আসহু খাদ্দে খার্রার মালকা দাশানুম কেচ্চাস কেরাস। তিশরা ভাইয়োসহু আগুন্তা ভাইয়াস লেখাম বেন্‌জেরাস আউর খাদ্দে খার্রার মালকানুম কেচ্চাস কেরাস।</verse>
				<verse number="22">আঃ সাতো ভাইয়ারঘী মাঝিনু নেকিম একাম খাদ্দে খার্রার উইয়ারকি মাল কেরার। হুর্মি খোঃখা আঃ যানানাহু কেচ্চা কেরা।</verse>
				<verse number="23">হলে এমান বাঃআ, একাবাকি আর খেএনান্তী উজ্জা চোওর, আবাকী আদ আরঘী মাঝিনু নেখায় যানানা মানো? কারনে আর তো সাতো’ঝানার আদিন বেন্‌জেরকা রাঃচার।”</verse>
				<verse number="24">উত্তারনু যীশুস আরিন বাঃচাস, “নিম এন্দেরগে ভুল লেখা বিশুয়াস নানা লাগদার? কারনে নিম নেমহা পুথিনহু মাল আখদার আউর ধার্মেসঘী সাওয়াংঘী কাত্থানহু মাল আখদার?</verse>
				<verse number="25">কারনে নে খেএনান্তী উজ্জারকি চোওনার, আর মাল বেন্‌জেরনার আউর আরিন বেন্‌জাহু মাল চিইনা মানি; মুন্দা আর মের্খাদুতার লেখাম মানোর।</verse>
				<verse number="26">এন আক্কুন উত্তারনু নিমান কেচ্চেকা আলারঘী উজ্জা চোওনাঘী বারেনু বাঃআ লাগদান। মোসেসঘী পুথিনু লিখিচ্কা লাঘেরনা ঝুপ্পিঘী কাত্থান কা নিম মাল পাড়েচ্কার, ধার্মেস মোসেসিন বাচ্কা রাঃচাস, ‘এন আব্রাহামেসঘী ধার্মে, ইসাহাকেসঘী ধার্মে আউর যাকোবেসঘী ধার্মে।’</verse>
				<verse number="27">এরা, আস কেচ্চেকারঘী ধার্মে মালদাস, আস উজ্জুকা আলারঘীদিম ধার্মে। নিম ঢের ভুল নানা লাগদার।”</verse>
				<verse number="28">একাবাকি যীশুস শিরষা চিইয়া লাগিয়াস আবাকী অরোত ধারাম গুরুস বার্চাসকি আরঘী তর্কাতর্কিন মেন্‌জাস। আস এরিয়াস যে যীশুস আরগে ঠিকেম উত্তার চিচ্চাস, খানে আসিন মেন্‌জাস, “ধার্মেসঘী পেশকা গুটঠিঘী মাঝিনু এগদা হুর্মিন্তী বাগ্গে দারকারি?”</verse>
				<verse number="29">যীশুস উত্তারনু বাঃচাস, “হুর্মিন্তী বাগ্গে দারকারি পেশকা মান্‌জা, ‘মেনা, এ ইস্রায়েলিয়রো, নামহা উর্বা ধার্মেস অরোত অন্টিম উর্বাস।</verse>
				<verse number="30">নিন নিংহা গোট্টা জীয়া, হুর্মি কায়া, হুর্মি কুহি আউর হুর্মি সাওয়াং তারু নিংহায় উর্বা ধার্মেসিন দুলার নানকে। ’</verse>
				<verse number="31">দুশরা পেশকা মান্‌জা ইদ, ‘নিংহায় পাদ্দা ক্ষেপ্পিয়ারিন তাংগা তিংগা লেখাম দুলার নানকে। ’ ই পেশকা দু’ঠুন্তী আরু একাম কোহা পেশকা মাল্লা।”</verse>
				<verse number="32">আবাকী আঃ ধারাম গুরুস আসিন বাঃচাস, “দাওলে! গুরু, নিন মানিম বাচ্কায় যে উর্বাসদিম অরোত অন্টিম ধার্মে, আসিন আম্বারকি আরু নেহু মাল্লার।</verse>
				<verse number="33">আরু নিম হুর্মি কুহি, কায়া আউর হুর্মি সাওয়াং তারু আসিন দুলার নানোর আউর পাদ্দা ক্ষেপ্পিয়ারিন তাংগা তিংগা লেখাম দুলার নানকে। ইদ ওঁড়া খাখান অল্দাচ্কা দাড়ে আর্গানা আউর দোশরা একাম দাড়ে আর্গানান্তীহু মাহান।”</verse>
				<verse number="34">যীশুস একাবাকি এরিয়াস আঃ ধারাম গুরুস বেশ লুর রাচ্কা লেখা উত্তার চিচ্চাস, আবাকী আস আসিন বাঃচাস, “ধার্মেসঘী রাঃজীন্তী নিন বাগ্গে গেচ্ছা মালকায়।” আবাকী আসিন আরু একাম সাওয়াল নানাগে নেখায়হু সাহাস মাল মান্‌জা।</verse>
				<verse number="35">যীশুস মান্দিরঘী চালিনু শিরষা চিইনা সামাইনু মেন্‌জাস, “ধারাম গুরুর একাসে বাঃনার যে খ্রীস্তাস দাউদেসঘী খাদ্দেস?</verse>
				<verse number="36">দাউদেস তো তানিম নেমহা বোলতাঘী চালেরনানু বাচ্কা রাঃচাস, “‘উর্বা ধার্মেস এংহায় উর্বাসিন বাঃচাস, এগুটি মালা এন নিংহায় মুদাইয়েরিন নিংহায় খেডমুলিনু উইয়া লাগদান, আঃ গুটি নিন এংহায় মাড়ি তারা অক্কা। ’”</verse>
				<verse number="37">“দাউদেস তো তানিম আসিন ‘উর্বা’, বাঃচাস। হলে একাসেনু আস দাউদেসঘী খাদ্দে মান্‌জাস?” ঢের আলার খুশমারনাঘী সাংগে আসঘী কাত্থান মেনা লাগিয়ার।</verse>
				<verse number="38">আউর যীশুস শিরষা চিইতে চিইতে আরিন বাঃচাস, “ধারাম গুরুরঘী হেদ্দেন্তী হুশিয়ার মানা। কারনে আর দিগহা দিগহা ঝুলা আত্তারকি হাটখোলানু কুদ্দা লুংগাগে আউর আলারঘী হেদ্দেন্তী সাম্মান ক্ষাক্ষাগে বেদ্দেনার,</verse>
				<verse number="39">আর সামাজ এড়পাঘী প্রাধান আড্ডানু আউর ভুরকাঘী সামাইনু সাম্মানঘী আড্ডানু অক্কা বেদ্দেনার।</verse>
				<verse number="40">ই আলারদিম বিধুয়ারঘী এড়পান্তা খুর্জিন বাচ্চারকি হোওনার আউর আলারিন এদনা খাতরী ঢের দিগহা দিগহা বিন্তী নান্নার। এন্নে আলারদিম শালিসনু ঢের বাগ্গু দান্ডে ক্ষাক্ষর।”</verse>
				<verse number="41">ইদিঘী খোঃখা যীশুস মান্দিরঘী দান বাকসো হেদ্দে অক্কারকি আলারঘী দান চিইনান এরা লাগিয়াস। ঢের ধানী আলার ঢের পায়সা কাউড়ি দান বাকসোনু উইয়ার।</verse>
				<verse number="42">খোঃখা অরোত গারীব বিধুয়া বার্চাকি আইয়া তামাঘী দু’ঠু সিকি পায়সা উইয়া।</verse>
				<verse number="43">আবাকী যীশুস তাংহা চেলারিন হেদ্দে মেখিয়াসকি বাঃচাস, “এন নিমান মানিম বাঃআ লাগদান, নে নে আঃ দান বাকসোনু পায়সা কাউড়ি উইকা রাঃচার, আরঘী হোর্মান্তী বাগ্গে ই গারীব বিধুয়া দান নান্‌জা।</verse>
				<verse number="44">কারনে আঃ আলার তামহা ঢের খুর্জিন্তী থোরেটা দান নান্‌জাকা রাঃচার, মুন্দা ই গারীব বিধুয়াঘী আকাল রাঃনানুম উজ্জা অক্কোনাঘী খাতরী এগদা রাঃচা, আবড়া হুর্মিনুম চিচ্চা।”</verse>
			</chapter>
			<chapter number="13">
				<verse number="1">একাবাকি যীশুস মান্দিরঘী চালিন্তীক উর্খারকি কালা লাগিয়াস, আবাকী তাংহা অরোত চেলাস আসিন বাঃচাস, “গুরু, এরা, একাসে দাওলে দাওলে দালান কোঠা আউর এ কোহা কোহা পাখনা!”</verse>
				<verse number="2">আবাকী যীশুস আসিন বাঃচাস, “নিন তো ইবড়া হুর্মি কোহা কোহা দালান কোঠান এরা লাগদায়? মুন্দা ইবড়া অন্টা পাখনাহু আরু অন্টা পাখনাঘী মাইয়া মাল রাও; হুর্মিনুম ধাসারকি লেভেড়না মানো।”</verse>
				<verse number="3">ইদিঘী খোঃখা যীশুস একাবাকি মান্দিরঘী উল্টা তারা জইতুন পার্তাঘী মাইয়া উক্কা রাঃচাস, আবাকী পাত্রাস, যাকোবেস, যোহানেস আউর আন্দ্রিয়াস আসিন অতখান ক্ষাক্ষিয়ারকি মেন্‌জার,</verse>
				<verse number="4">“নিন এমান বাঃআ, একাবাকি ইবড়া ঘাটো? একা চিনহা এরারকি এম বুঝরোম যে ই হুর্মি ঘাটো?”</verse>
				<verse number="5">আবাকী যীশুস আরিন বাঃচাস, “হুশিয়ার রাঃকে, নিমান যেনু নেকিম মাল ঠাকনার।</verse>
				<verse number="6">ঢেরিম এংহা নামে হোওয়ারকি বাওর, ‘এনিম আঃ খ্রীস্তাস।’ আউর ঢের আলারিন ঠাকোর।</verse>
				<verse number="7">একাবাকি নিম লাড়াইঘী আওয়াজ আউর লাড়াইঘী কাত্থা মেনোর, আবাকী আম্বকে এল্চা। আবড়া মানোদিম, মুন্দা আবড়াদিম হুর্মিঘী মুন্‌জুরকা মাল্লি।</verse>
				<verse number="8">অন জাতিয়ার দোশরা জাতিয়ারঘী বিড়দোনু আউর অরোত বেলাস দোশরা রাঃজীন্তা বেলাসঘী বিড়দোনু লাড়াই নানোর। ঢের আড্ডানু ধার্তী নুকরো আউর আকাল মানো। মুন্দা ইবড়া হুর্মি খিলা খাদ্দে জানাম চিইনাঘী কালপারনাঘী আরাম্ভ।</verse>
				<verse number="9">“নিম হুশিয়ার রাঃকে! আলার নিমান রায়বাড়ীন্তা আলার হেদ্দে ধার্তোর চিওর আউর সামাজ এড়পানু কোড়াতি লাওর। এংহায় খাতরী শাসানদাতা আউর বেলারঘী মুন্দভারে নিমান ইজআগে লাগ্গো, যেনু আরঘী হেদ্দে এংহায় বারেনু নিম গাওয়াহী চিইয়া অংগোদার।</verse>
				<verse number="10">হুর্মিদিম মুন্‌জুরনাঘী আগু হুর্মি জাতিয়ার হেদ্দে দাও বাচান প্রাচার নান্না মানো।</verse>
				<verse number="11">একাবাকি নিমান ধারারকি শালিস খাতরী হোওর কালোর, আবাকী আরঘী মুন্দভারে এন্দরা বাঃআ লাগ্গো, আদিন আগুন্তীম সোচআ আম্বকে, মুন্দা আঃ সামাই নেমহা বোলতা এগদান বাঃআ গানো, আদিনুম বাঃকে। কারনে নিমিম যে কাত্থা বাওর, আদ মালা, নেমহা বোলতাদিম নিমহায় মাঝিন্তীক কাত্থা বাও।</verse>
				<verse number="12">“ভাইয়োস ভাইয়োসিন আউর তাম্বাস তাংদাসিন পিটনা খাতরী ধার্তোস চিওস। খাদ্দে খার্রার তাংগিয়ো তাম্বারঘী বিড়দোনু ইজোরকি আরিন পিটতোর।</verse>
				<verse number="13">এংহা নামে খাতরী হোর্মার নিমান ঘিন্না নানোর, মুন্দা মুন্‌জুরনা গুটি নে থিরারোরকি রাওর, আরিম বাছরোর।”</verse>
				<verse number="14">“একাবাকি নিম এরোর, ‘একদা নাপাক সান্‌জগি, এগদান এরা সাহা পোলদার’, একসান আদিঘী ইজনাঘী কাত্থা মালা, আসান ইজ্জিকি রাঃয়ী। (নে পাড়হা লাগদাস, আস বুঝরুক), আবাকী নে যিহুদীয়ানু রাঃনার, আর যেনু পার্তা তারা ভোংগারকি কাঃনার।</verse>
				<verse number="15">যদি নেকিম এড়পাঘী ছাদ মাইয়া রাঃনার হলে আর যেনু কিইয়া এত্তারকি এন্দরাহু হোওয়াগে এড়পানু মাল কোরনার।</verse>
				<verse number="16">যদি নেকিম পাথারনু রাঃনার হলে আরহু যেনু তামহা কিচরী ডোড্ডোন হোওয়াগে কির্রারকি মাল বার্নার।”</verse>
				<verse number="17">“ছি্, আঃ সামাই একা যানানার ভারাকাত রাওর আউর নেখায় কোয়ছানু দুধি অনু খাদ্দার রাওর, আরঘী দাশা ঢের এল্চেনা লেখা মানো!</verse>
				<verse number="18">বিন্তী নানা, ইবড়া হুর্মি যেনু পাইয়া উল্লানু মাল মানি,</verse>
				<verse number="19">কারনে আঃ সামাই এন্নে তাপলিক মানো, ধার্মেস পাহিলা ধার্তী কামচাস, আবাকীন্তী আরাম্ভ নানারকি আক্কুন গুটি ইকলাহু মাল মান্‌জিকি রাঃয়ী আউর ইকলাহু মাল মানো।</verse>
				<verse number="20">উর্বাস যদি আঃ উল্লা গুটঠিন মাল কামতাদাস চিইদাস হলে নেহু উজ্জা পোল্লোর। মুন্দা তাংহা চাজ্জিকা আলারিন বাছাবাঃনা খাতরী আঃ উল্লা গুটঠিন ধার্মেস কমতাচাস চিচ্চাস।”</verse>
				<verse number="21">“আবাকী যদি নেকিম নিমান বাঃনার, ‘এরা, খ্রীস্তাস ইসান বা আসান রাঃদাস,’ নিম আসিন বিশুয়াস আম্বকে নানা।</verse>
				<verse number="22">কারনে আবাকী ঢের ভন্ড খ্রীস্তার আউর ভন্ড নাবীর বারোর আউর ঢের কোহা কোহা হায়কাট নালাখ নানোর আউর ঢের দাওলে দাওলে চিনহা এদোর, এন্নে কা, মানা অংগি ধার্মেসঘী চাজ্জিকা আলারিনহু ঠাকআ অংগোনার।</verse>
				<verse number="23">আদি খাতরী নিম হুশিয়ার রাঃকে। এন নিমান আগুন্তীম হুর্মিন তেংগারকি উইকান।</verse>
				<verse number="24">“আঃ সামাই তাপলিকঘী খোঃখাম ‘বিইড়ী উখা মানো কালো, চান্দোহু আরু বিল্লি মাল চিও,</verse>
				<verse number="25">বিনকো গুটঠিহু মের্খান্তীক খোশারোকি খাতরো কালো আউর চান্দো, বিইড়ী, আউর বিনকো গুটঠিহু নুকরো কালো। ’</verse>
				<verse number="26">আঃ সামাইনু আলার আল খাদ্দেসিন মাহা সাওয়াং আউর মাহিমাঘী সাংগে বাদালীঘী মাঝিন্তী বারতে এরোর।</verse>
				<verse number="27">আবাকী আল খাদ্দেস ধার্তীঘী মুন্‌জুরনা গুটি তাংহায় মের্খা দুতারিন তাইয়োসকি তাংহা চাজ্জিকা আলারিন অন আড্ডানু নানোস।”</verse>
				<verse number="28">“ডুমারী মান্নেন এরারকি শিরষা হোওয়া; একাবাকি আঃ মান্নেঘী ডাড়ান্তী পুনা আতক্ষা ক্ষুড়ি, আবাকী নিম বুঝুরদার যে, গারাম উল্লা হেদ্দে আর্সিয়া কেরা।</verse>
				<verse number="29">একাবাকি নিম ইবড়া হুর্মি ঘাটনা গুটঠিন এরোর, আবাকী বুঝরা অংগোর যে, আল খাদ্দেস হেদ্দে বার্চাস কেরাস, ইদা এরা, বালি মুন্দভারে।</verse>
				<verse number="30">এন নিমান মানিম বাঃআ লাগদান, এ উল্লা গুটি ইবড়া হুর্মি মাল ঘাটো, আঃ গুটি ই সামাইতা আলার উজ্জুকা রাওর।</verse>
				<verse number="31">ই ধার্তী আউর মের্খা মুন্‌জরো কালো, মুন্দা এংহায় বাচান ইকলাহু মাল মুন্‌জরো।”</verse>
				<verse number="32">“আঃ উল্লা আউর আঃ সামাইঘী বারেনু নেহু মাল আখনার, মের্খান্তা দুতারহু মালা, খাদ্দাসহু মালা। খিলা বাঙ্গাসদিম আদিন আখদাস।</verse>
				<verse number="33">হুশিয়ার! নিম হুশিয়ার রাঃকে আউর বিন্তী নানকে, কারনে আঃ সামাই একাবাকি বারো আদিন নিম মাল আখদার।”</verse>
				<verse number="34">“আঃ উল্লাটা বারো এন্নে অরোত আলাস লেখা, নে ঢের গেচ্ছা কুদ্দা কেরাস। এড়পান্তীক চালি কাঃনাঘী আগু আস তাংহা লাউড়ীরগে তাংগা তিংগা নালাখঘী ভার গুটঠিন বুঝাবাঃচাস চিচ্চাস, যেনু আর তামহায় নালাখঘী ভার গুটঠিন বুঝরারকি হোওনার আউর বালি ক্ষাঃপুসিন এজরারকি রাঃনা খাতরী হুকুম চিচ্চাস।</verse>
				<verse number="35">নিমহু এন্নেম এজরারকি রাঃআ, কারনে এড়পান্তা মালিকেস পুতবারি বারোস নাকা মাঝি মাঃখা বারোস, ভিনসারা বারোস নাকা পাইরি তারা বারোস, আদিন নিম মাল আখদার।</verse>
				<verse number="36">হুটলে বারারকি আস যেনু মাল এরদাস নিম খান্দরা লাগদার।</verse>
				<verse number="37">আউর এন নিমান এগদা বাঃআ লাগদান আদিন হোর্মারিনুম বাঃদান, ‘এজরারকি রাঃআ।’”</verse>
			</chapter>
			<chapter number="14">
				<verse number="1">দু’উল্লা আগু বাছাবাঃনা পারাব আউর সোডা মালকা আসমাঘী পারাব রাঃচা। এন্নে সামাই প্রাধান নায়গার আউর ধারাম গুরুর একাসেনু যীশুসিন ধারারকি পিটা অংগোনার আদিন তামহা ভিতরা কাছনাখরা লাগিয়ার।</verse>
				<verse number="2">আর বাঃচার, “পারাবঘী সামাইনু নাম এন্দরাহু মাল নানোত, কারনে আন্নেনু আলারঘী মাঝিনু গেন্‌জাম মানা অংগি।”</verse>
				<verse number="3">যীশুস একাবাকি বেথানিয়ানু শিমোনেসঘী এড়পানু অনা মোঃখাগে অক্কারকি রাঃচাস। ইসিন আলার কুষ্ঠবেরামি বাঃআরকি মেখা লাগিয়ার। আবাকী অরোত যানানা অন্টা পান্ডরু পাখনাঘী সান্‌জগিনু ঢের দামী মান্নেন্তী কামেচ্কা খাটি মাহাকারনা ইসুং অন্দরা বার্চা। আদ আদিন খোট্টারকি যীশুসঘী কুক্কুনু তুন্দিয়া চিচ্চা।</verse>
				<verse number="4">আসান নে নে রাঃচার আরঘী মাঝিন্তা কায়েক’ঝান রাঘারারকি তামহা ভিতরেম কাছনাখরা হেল্লেরার, “এন্দেরগে মাহাকারনা ইসুং বেগড়াচা?</verse>
				<verse number="5">ই মাহাকারনা ইসুং বিশনা হলে আদ তিনশো দীনারঘী বাগ্গে ক্ষাক্ষ পাকেন আউর আঃ দীনার গারীবেরগে চিইনা মানো পাকেন।” এন্নে বাঃআরকি আর আঃ যানানান কেবরা লাগিয়ার।</verse>
				<verse number="6">মুন্দা যীশুস বাঃচাস, “আদিন কালা চিইয়া। এন্দেরগে নিম আদিন তাপলিক চিইয়া লাগদার? আদ তো এংহায় খাতরী দাওলে নালাখদিম নান্‌জা।</verse>
				<verse number="7">কারনে গারীবের হুর্মি বাকিম নিমহায় সাংগেম রাঃনার, একাবাকি নিমহায় চাহানা নিম আরিন সাহাড়া নানা অংগোদার; মুন্দা এংগান নিম হুর্মি সামাই মাল ক্ষাক্ষর।</verse>
				<verse number="8">আদ এগদা অংগিয়া আদিনুম নান্‌জা। এংহায় দেহানু মাহাকারনা ইসুং তুন্দুনাঘী মাঝিন্তীক আদ এংগান কাবুর চিইনা খাতরী সাপড়াচা।</verse>
				<verse number="9">এন নিমান মানিম বাঃআ লাগদান, ধার্তীঘী একাম আড্ডানুম এংহায় দাও বাচান প্রাচার নান্না মানো, আসানুম আদিঘী নালাখান বাঃনা মানো।”</verse>
				<verse number="10">আবাকী যুদা ইস্কারিয়, নে বারো’ঝান চেলারঘী মাঝিন্তা অর্তোস, আস যীশুসিন একাসে ধার্তোস চিওস, আদিনুম কাছনাখরাগে প্রাধান নায়গার গুসান কেরাস।</verse>
				<verse number="11">আর ই কাত্থান মেনারকি ঢের খুশমারার আউর আসগে পায়সা চিইয়াগে কাত্থা চিচ্চার। খানে যুদাস যীশুসিন ধার্তানা খাতরী মোকা বেদ্দা হেল্লেরাস।</verse>
				<verse number="12">সোডা মালকা আসমা পারাবঘী পাহিলা উল্লানু বাছাবাঃনা পারাবঘী ভুরকা খাতরী ভেন্ডো খাদ্দে দাড়ে আর্গানা মানা লাগিয়া, আঃ উল্লানু চেলার যীশুসিন মেন্‌জার, “বাছাবাঃনা পারাব খাতরী এম একসান নিংহায় ভুরকা সাপড়োম?”</verse>
				<verse number="13">আবাকী যীশুস দু’ঝান চেলারিন জেরুশালেমনু তাইয়াসকি বাঃচাস, “নিম শাহারনু কালা। আসান অরোত মেত আলাসিন এরা অংগোর, নে নিমহায় মুন্দভারে অন্টা ভান্ডানু আম্মে হোওয়ারকি কালা লাগদাস, নিম আসঘী খোঃখা খোঃখানু কালকে।</verse>
				<verse number="14">আস একা এড়পানু কোরোস, নিম আঃ এড়পাঘী মালিকেসিন বাঃকে ‘গুরুস বাঃচাস, “চেলারঘী সাংগে একা এড়পানু এন বাছাবাঃনা পাবারঘী ভুরকা অনোম মোখোম, আঃ পাহিয়ারঘী এড়পাটা একসান?”’</verse>
				<verse number="15">এন্নেনু আস মাইতালান্তা অন্টা সাপড়াচ্কা কোহা এড়পান নিমাগে এদোস চিইয়োস। আসানুম নিম নামহায় খাতরী ভুরকা সাপড়াকে।”</verse>
				<verse number="16">খোঃখা দু’ঝান চেলার আসতেক শাহারনু বার্চার। যীশুস একাসে বাচ্কা রাঃচাস আর ঠিকা আন্নেম এরা অংগিয়ার আউর আসানুম বাছাবাঃনা পারাবঘী ভুরকান সাপড়াচার।</verse>
				<verse number="17">পুতবারি তারা যীশুস তাংহায় বারো’ঝান চেলারঘী সাংগে আঃ এড়পানু বার্চাস।</verse>
				<verse number="18">আর একাবাকি অন সাংগে অনাগে উক্কিয়ার, যীশুস আরিন বাঃচাস, “এন নিমান মানিম বাঃআ লাগদান, নিম নে এংহায় সাংগে অনাগে উক্কার, নিমহায় মাঝিন্তী অর্তোস এংগান মুদাইয়েরঘী ক্ষেক্ষানু ধার্তোস চিওস।”</verse>
				<verse number="19">ই কাত্থান মেনারকি চেলার ঢের দুখ ক্ষাক্ষিয়ার আউর আর হোর্মার অরোত অরোত নানারকি মেন্‌জার, “উর্বায়ো, এনিম কা আঃ আলাস?”</verse>
				<verse number="20">যীশুস আরিন বাঃচাস, “আস নিমহায় বারো’ঝানারঘী মাঝিন্তা অর্তোস, নে এংহায় সাংগে অন্না ডুবহানু আসমা মুনখা লাগদাস।</verse>
				<verse number="21">আল খাদ্দেসঘী বারেনু পুথিনু একাসে লিখিচ্কা রাঃয়ী, ঠিকা আন্নেম আস খেওস। মুন্দা ছি্ আঃ আলাস, নে আসিন মুদাইয়েরঘী ক্ষেক্ষানু ধার্তোস চিওস। আস মাল কুন্দুরনা হলেম আসঘী পাক্ষে দাওলে মানো পাকেন।”</verse>
				<verse number="22">আর একাবাকি অনা মোঃখা লাগিয়ার, আবাকী যীশুস আসমা হোওয়ারকি ধার্মেসিন ধানিয়াবাদ চিচ্চাস আউর আদিন টুকরা নান্‌জাসকি চেলারঘী ক্ষেক্ষানু চিইয়ারকি বাঃচাস, “ইদিন হোওয়া, ইদ এংহায় দেহা।”</verse>
				<verse number="23">আন্নেম আস ডুবহান হোওয়ারকি ধার্মেসিন ধানিয়াবাদ চিইয়ারকি আদিন চেলারঘী ক্ষেক্ষানু চিচ্চাস আর হোর্মার আঃ ডুবহান্তীম অন্ডার।</verse>
				<verse number="24">খোঃখানু আস আরিন বাঃচাস, “ইদ এংহায় খেশো, এগদা ঢের আলার খাতরী তুন্দুনা মানো, এংহায় খেশো তারু ধার্মেসঘী গাছেরকান গাথারকি চোওদনা মানো।</verse>
				<verse number="25">এন নিমান মানিম বাঃআ লাগদান, এ উল্লা গুটি এন ধার্মেসঘী রাঃজীনু দ্রাক্ষারাশিন পুনাসে মাল অন্দান, আঃ উল্লা গুটি এন দ্রাক্ষারাশিন আরু মাল অনোন।”</verse>
				<verse number="26">ইদিঘী খোঃখা আর ধার্মেসঘী ডান্ডী পাড়তে পাড়তে জইতুন পার্তানু চালি কেরার।</verse>
				<verse number="27">যীশুস তাংহা চেলারিন বাঃচাস, “নিম হোর্মার বিশুয়াস এবসোর, কারনে পুথিনু লিখিচ্কাদিম রাঃয়ী, “‘এন মাহড়াসিন পিটোন আউর মেড়হো গুটঠি চাইরো তারা ছোড়ারোর। ’”</verse>
				<verse number="28">“মুন্দা খেএনান্তী উজ্জা চোচ্কা খোঃখা, এন নিমহায় আগুম গালীলনু কালোন।”</verse>
				<verse number="29">পাত্রাস যীশুসিন বাঃচাস, “হোর্মার বিশুয়াস এবসোর হলেহু এন বিশুয়াস মাল এবসোন।”</verse>
				<verse number="30">আবাকী যীশুস আসিন বাঃচাস, “এন নিংগান মানিম বাঃআ লাগদান, ইন্না দু’ফিরা কোকরো চিখনাঘী আগুম নিন এংগান তিন’ফিরা মাল তেংগেরোয়।”</verse>
				<verse number="31">মুন্দা পাত্রাস ঢের জোরসে উত্তার চিচ্চাস, “নিংহায় সাংগে এংগান খেএনা লাগ্গো হলেহু এন নিংগান একাবাকিহু মাল তেংগেরোন।” দোশরা হোর্মা চেলারহু অন্টাম কাত্থা বাঃচার।</verse>
				<verse number="32">ইদিঘী খোঃখা আর গেথশিমানি নামে অন্টা বাটকিনু বার্চার। আবাকী যীশুস তাংহা চেলারিন বাঃচাস, “এগুটি এন বিন্তী নান্দান, নিম ইসান অক্কা রাঃআ।”</verse>
				<verse number="33">খোঃখানু যীশুস পাত্রাস, যাকোব আউর যোহানেসিন তাংহা সাংগে হোওয়ারকি কেরাস। আঃ সামাই আস কুহিনু ঢের দুখ আউর তাপলিক ক্ষাক্ষা লাগিয়াস।</verse>
				<verse number="34">আস আরিন বাঃচাস, “দুখখেনু এংহায় জীয়া উর্খা কালা লাগি। নিম ইসান এজরারকি রাঃআ আউর ক্ষাঃপা।”</verse>
				<verse number="35">ইদিঘী খোঃখা আস থোরেটা আগুয়ারাসকি খেখেলনু মুক লিদরারকি বিন্তী নান্‌জাস, যদি মানি হলে ই দুখঘী সামাই আসঘী হেদ্দেন্তী গেচ্ছা মানুক কালুক।</verse>
				<verse number="36">যীশুস বাঃচাস, “বাঃ, বাঙ্গায়ো, নিন হুর্মিদিম অংগোদায়। ই দুখঘী ডুবহান এংহায় হেদ্দেন্তী গেচ্ছা হোওয়া কালা। মুন্দা আন্নুহু এন এগদা চাহাদান আদ মালা; নিংহায় চাহানা লেখাম পুরা মানুক।”</verse>
				<verse number="37">খোঃখা আস চেলারঘী হেদ্দে বার্চাসকি এরিয়াস আর খান্দরার কেরার। খানে আস শিমোন পাত্রাসিন মেখিয়াসকি বাঃচাস, “শিমোন, নিন কা খান্দারকায় কেরকায়? অন ঘান্টাহু এজরারকি রাঃআগে পোলকায়?</verse>
				<verse number="38">নিম এজরারকি রাঃআ আউর বিন্তী নানা, যাতে নিম পারীক্ষানু মাল খাতেরদার। বোলতাঘী চাহানা রাঃয়ী, মুন্দা দেহা কামজুড়ি।”</verse>
				<verse number="39">আস ফির কেরাস আউর অন্টাম কাত্থা বাঃআরকি বিন্তী নান্‌জাস।</verse>
				<verse number="40">একাবাকি আস ফির কির্রিয়াস বার্চাস আবাকী আস এরিয়াস আর ফির খান্দরার কেরার, কারনে আরঘী খান্নে খান্দারনা খাতরী কামজুড়ি মান্‌‌জিকি রাঃচা। আর যীশুস তারা এরারকি এন্দরা বোওর আদিন বুঝরা পোল্লার।</verse>
				<verse number="41">খোঃখানু যীশুস তিশরা ক্ষেপ কির্রা বার্চাসকি আরিন বাঃচাস, “নিম কা আক্কুনহু খান্দরা লাগদার আউর খান্নে এখেরা লাগদার? ঢের খান্দেরকার। সামাই আর্সিয়া কেরা। এরা, আল খাদ্দেসিন আক্কুন গুনহা আলারঘী ক্ষেক্ষানু ধার্তানা চিইনা মানা লাগি।</verse>
				<verse number="42">চোওয়া! নাম কাঃদাত! ইদা এরা, নে এংগান গুনহা আলারঘী ক্ষেক্ষানু ধার্তোস চিওস, আস বার্চাস কেরাস।”</verse>
				<verse number="43">যীশুস একাবাকি কাত্থা বাঃআ লাগিয়াস আবাকীম যুদাস বার্চাস, আস বারো’ঝান চেলারঘী মাঝিন্তা অর্তোস রাঃচাস। আসঘী সাংগে ঢের আলার তালোয়ার আউর টেম্পা অন্দরার বার্চার। প্রাধান নায়গার, ধারাম গুরুর আউর পাচকি মাহাতোর ইবড়া আলারিন তাইকা রাঃচার।</verse>
				<verse number="44">যুদাস আঃ আলারিন আগুন্তীম অন্টা চিনহা চিচ্চিকা রাঃচাস। আস বাচ্কা রাঃচাস, “নেকান এন চোংখোন, আসিম আঃ আলাস। নিম আসিনুম ধারকে আউর হুশিয়ার রাঃআরকি হোওকে কালকে।”</verse>
				<verse number="45">আবাকীম আস যীশুস হেদ্দে কালারকি বাঃচাস, “গুরু!” ইদিন বাঃআরকিম আসিন চোংখিয়াস।</verse>
				<verse number="46">আবাকীম আর যীশুসিন ধার্চার।</verse>
				<verse number="47">নে নে আসঘী হেদ্দে ইজ্জিকা রাঃচার আরঘী মাঝিন্তী অর্তোস তাংহায় তালোয়ার অত্থোরাস আউর প্রাধান নায়গাসঘী কামলাসিন চোটাবাঃআরকি আসঘী অন্টা খেব্দান খান্ডিয়াস চিচ্চাস।</verse>
				<verse number="48">আবাকী যীশুস আরিন বাঃচাস, “এন কা ডাকাত! নিম টেম্পা, তালোয়ার হোওয়ারকি এংগান ধারাগে বারেচ্কার?</verse>
				<verse number="49">এন তো হুর্মি উল্লা মান্দিরঘী চালিনু নিমহায় মাঝিনু রাচ্কান আউর শিরষা চিচ্চিকান, আবাকী তো নিম এংগান মাল ধারেচ্কার। মুন্দা এংহায় বারেনু লিখিচ্কা পুথিঘী বাচানান পুরা মানাগেম লাগ্গো।”</verse>
				<verse number="50">আবাকী আসঘী হোর্মা চেলার আসিন আম্বিয়ারকি ভোংগার কেরার।</verse>
				<verse number="51">অরোত যোখাস তাংহা দেহানু খিলা অন্টা কোহা চাদোরান ঝাপ্পারাসকি যীশুসঘী খোঃখা খোঃখানু কালা হেল্লেরাস।</verse>
				<verse number="52">একাবাকি আলার আসিন ধারা বেদ্দিয়ার, আবাকী আস চাদোরান আম্বিয়াসকি লাংটাম ভোংগাস কেরাস।</verse>
				<verse number="53">আঃ আলার যীশুসিন মাহা নায়গাস গুসান অন্দরার বার্চার। আসান প্রাধান নায়গার, ধারাম গুরুর আউর পাচকি মাহাতোর অনগুসান খোড়োরকা রাঃচার।</verse>
				<verse number="54">পাত্রাস গেচ্ছান্তীম যীশুসঘী খোঃখানু কাঃতে কাঃতে মাহা নায়গাসঘী চালিনু কোরচাস। আসান ক্ষাপুর সাংগে আস চিচ্চি সেকরা লাগিয়াস।</verse>
				<verse number="55">আবাকী প্রাধান নায়গার আউর যিহুদীরঘী মাহাসাভান্তা আলার যীশুসিন পিটনা খাতরী আসঘী বিড়দোনু গাওয়াহী বেদ্দা লাগিয়ার, মুন্দা আর একাম গাওয়াহী মাল ক্ষাক্ষিয়ার।</verse>
				<verse number="56">কারনে ঢের আলার যীশুসঘী বিড়দোনু ঝুট গাওয়াহী চিচ্চার। মুন্দা আরঘী নেখায়হু গাওয়াহী মাল মিল্লিরা।</verse>
				<verse number="57">আবাকী কায়েক’ঝান আলার আসঘী বিড়দোনু ইজারকি ঝুট গাওয়াহী চিইয়ারকি বাঃচার,</verse>
				<verse number="58">“এম আসিন বাঃতে মেন্‌জেকাম, ‘আলারঘী ক্ষেক্ষা তারু কামেচ্কা ই মান্দির এড়পান এন ধাসোন চিওন আউর তিশরা উল্লাঘী মাঝিনু অন্টা মান্দির এড়পা কামোন এগদা আলারঘী কামেচ্কা মালা।’”</verse>
				<verse number="59">মুন্দা আন্নুহু আরঘী গাওয়াহীঘী সাবুত মাল মিল্লিরা।</verse>
				<verse number="60">আবাকী মাহা নায়গাস হোর্মারঘী মুন্দভারে ইজ্জাসকি যীশুসিন মেন্‌জাস, “নিন কা একাম উত্তার মাল চিওয়? নিংহায় বিড়দোনু ইর ইবড়া একান্নে গাওয়াহী চিইয়া লাগনার?”</verse>
				<verse number="61">মুন্দা যীশুস ছাছেম রাঃচাস, একাম উত্তার মাল চিচ্চাস। ফির মাহা নায়গাস আসিন মেন্‌জাস, “নিন কা পারাম ধান্যা ধার্মেসঘী খাদ্দে খ্রীস্তায়?”</verse>
				<verse number="62">যীশুস বাঃচাস, “এনিম আস। আউর নিম হুর্মি অংগু ধার্মেসঘী মাড়ি তারা আল খাদ্দেসিন অক্কোতে এরোর আউর মের্খান্তা বাদালীঘী সাংগে বারতে এরোর।”</verse>
				<verse number="63">আবাকী মাহা নায়গাস তাংহা কিচরীন চার্রিয়াসকি বাঃচাস, “নামহায় আরু গাওয়াহী আলঘী এন্দরা দারকার?</verse>
				<verse number="64">নিমিম তো মেন্‌জেকার, আস ধার্মেসঘী নিন্দা নানা লাগদাস। নিম এন্দরা ইয়াদ নান্দার?” আসতালান্তা হোর্মার যীশুসিন দুশি ইয়াদ নানারকি বাঃচার, “ইসিন খেএনা দান্ডে চিইনা দারকার।”</verse>
				<verse number="65">আবাকী নেকিম নেকিম আসঘী মাইয়া তুপ্পিয়ার আউর আসঘী বাইয়ান ঢাপচারকি ঘুশি লোওয়ারকি বাঃচার, “হুল্লু বাচান বাঃআ তো, নে নিংগান লোওচাস!” খোঃখানু লাউড়ীর আসিন লোওতে লোওতে হোচ্চার কেরার।</verse>
				<verse number="66">পাত্রাস একাবাকি কিইয়া চালিনু রাঃচাস, আবাকী মাহা নায়গাসঘী অরোত চাকরানী আসান বার্চা।</verse>
				<verse number="67">আসান আদ পাত্রাসিন চিচ্চি সেকেরনান এরারকি বাঃচা, “নিন তো নাসারত পাদ্দান্তা যীশুসঘী সাংগেম রাচ্কায়, আন্নেম মালা কা?”</verse>
				<verse number="68">মুন্দা পাত্রাস মাল তেংগেরাসকি বাঃচাস, “নিন এন্দরা বাঃআ লাগদি? এন মাল আখদান আউর বুঝরাহু পোল্লা লাগদান!” ই কাত্থা বাঃচাসকি আস কোহা বালি তারা কাঃনা সামাই অন্টা কোকরো চিখিয়াকি চোওচা।</verse>
				<verse number="69">আঃ চাকরানী আসিন ফির এরিয়াকি আসান নে ইজ্জিকা রাঃচার আরিন বাঃআ হেল্লেরা, “ই আলাসটা আরঘীদিম অর্তোস!”</verse>
				<verse number="70">মুন্দা পাত্রাস ফির মাল তেংগেরাস। অংগুর খোঃখা আসান নে নে ইজ্জিকা রাঃচার আর আসিন বাঃচার, “মানিম নিন আরঘী অরোত হিকদায়, কারনে নিন তো গালীলতা আলায়।”</verse>
				<verse number="71">আবাকী পাত্রাস তাংগান শাও চিইয়ারকি বাঃআ হেল্লেরাস, “নিম একা আলাসঘী কাত্থা বাঃআ লাগদার, এন আসিন চিনহাম মাল চিন্দান।”</verse>
				<verse number="72">ঠিকা আঃ সামাই আঃ কোকরো দুশরা ক্ষেপ চিখিয়া চোওচা, এন্নেনু যীশুসঘী কাত্থান পাত্রাসঘী ইয়াদ খাত্তারা, “কোকরো দুশরা ক্ষেপ চিখনা আগুম নিন এংগান তিন ফিরা মাল তেংগেরোয়।” আবাকী আস দুখ ক্ষাক্ষিয়াসকি চিইখা খাচ্চিয়াস।</verse>
			</chapter>
			<chapter number="15">
				<verse number="1">ঢের পাইরি বাকি প্রাধান নায়গার, ধারাম গুরুর, পাচকি মাহাতোর আউর যিহুদীরঘী মাহাসাভান্তা হোর্মা আলার অন সাংগে আঃ বারেনু কাছনাখরার। আদিঘী খোঃখা আর যীশুসিন খুটচারকি যিহুদীয়া প্রাদেশতা রোমতা প্রাধান শাসানদাতা পিলাতেসঘী ক্ষেক্ষানু চিচ্চার।</verse>
				<verse number="2">আবাকী পিলাতেস যীশুসিন মেন্‌জাস, “নিন কা যিহুদীরঘী বেল?” যীশুস উত্তারনু বাঃচাস, “নিনিম তো আঃ কাত্থান বাচ্কায়।।”</verse>
				<verse number="3">আদিঘী খোঃখা প্রাধান নায়গার যীশুসঘী নামেনু ঢের দোশ চিচ্চার।</verse>
				<verse number="4">এন্নেনু পিলাতেস ফির যীশুসিন মেন্‌জাস, “নিন কা উত্তার মাল চিওয়? এরা, আর নিংগান এবাগ্গু দোশ চিইয়া লাগনার।”</verse>
				<verse number="5">মুন্দা যীশুস একাম উত্তার মাল চিচ্চাস। এন্নেনু পিলাতেস হায়কাট মান্‌জাস।</verse>
				<verse number="6">হুর্মি বাছার বাছাবাঃনা পারাবঘী সামাই আলার একা কয়েদীসিন নেএয়া লাগিয়ার, পিলাতেস আসিনুম আম্বা চিইয়া লাগিয়াস।</verse>
				<verse number="7">আঃ সামাই বারাব্বাস নামেনু অরোত কয়েদীস রাঃচাস। সরকারেসঘী বিড়দোনু বিদ্রোহঘী সামাইনু আস বিদ্রোহী আলার সাংগে রাঃআরকি আল পিটকা রাঃচাস।</verse>
				<verse number="8">ঢের আলার পিলাতেস হেদ্দে বার্চারকি বাঃচার, “নিন এমহায় খাতরী এগদান নানারকি বারা লাগদায়, দায়া নানারকি আক্কুন আদিনুম নানা।”</verse>
				<verse number="9">পিলাতেস আরিন মেন্‌জাস, “নিম এন্দরা বেদ্দেদার, এন কা যিহুদীরঘী বেলাসিন আম্বোন চিওন?”</verse>
				<verse number="10">প্রাধান নায়গার হিংসারারকিম যীশুসিন আসঘী ক্ষেক্ষানু চোদচার চিচ্চার পিলাতেস আদিন আঃখা লাগিয়াস, কারনে আলার নায়গারতি যীশুসিন বাগ্গে পাশিন্দ নানা লাগিয়ার।</verse>
				<verse number="11">মুন্দা প্রাধান নায়গার আলারিন উসকাচ্কা রাঃচার, যেনু আর যীশুসঘী বাদলা বারাব্বাসিন নেএয়ারকি হোওনার।</verse>
				<verse number="12">খানে পিলাতেস ফির আলারিন মেন্‌জাস, “হলে নিম নেকান যিহুদীরঘী বেল বাঃদার, আসিন হোওয়ারকি এন এন্দরা নানোন?”</verse>
				<verse number="13">আলার গাডরারারকি বাঃচার, “আসিন ক্রুশনু চিইয়া!”</verse>
				<verse number="14">পিলাতেস মেন্‌জাস, “এন্দেরগে, আস এন্দরা দোশ নান্‌জাস?” মুন্দা আলার আরু জোরসে গাডরারারকি বাঃআ হেল্লেরার, “আসিন ক্রুশনু চিইয়া!”</verse>
				<verse number="15">আবাকী পিলাতেস আলারিন খুশ নান্না খাতরী বারাব্বাসিন আরঘী হেদ্দে আম্বিয়াস চিচ্চাস, আউর যীশুসিন বেশ্যেম কোড়াতি লাওয়াগে আউর ক্রুশনু চিইয়ারকি পিটনা খাতরী হুকুম চিচ্চাস।</verse>
				<verse number="16">আদিঘী খোঃখা তেলেংগার যীশুসিন হোওয়ারকি কোহা শাসানদাতাসঘী প্রাসাদঘী চালিনু হোচ্চার কেরার। আসান আর দোশরা হোর্মা তেলেংগারিন অনগুসান নান্‌জার।</verse>
				<verse number="17">আর যীশুসিন বেগুনী রাংগে কিচরী আত্তাচার আউর অন্টা আচ্চেঘী টুপরী কামচারকি আসঘী কুক্কুনু আত্তাচার চিচ্চার।</verse>
				<verse number="18">আদিঘী খোঃখা আর যীশুসিন তেওয়া তামাশা নানারকি বাঃআ হেল্লেরার, “এ যিহুদী বেল, নিংহায় জায় মানুক!”</verse>
				<verse number="19">আর অন্টা টেম্পা তারু যীশুসঘী কুক্কুনু ঘারি ঘারি লাওয়া হেল্লেরার আউর আসঘী দেহানু তুপ্পিয়ার, আরু মুক লিদরারকি আসিন গোড় লাগ্গানাঘী বাহানা নান্‌জার।</verse>
				<verse number="20">এন্নেম নানারকি আসিন তেওয়া তামাশা নান্নাঘী খোঃখা আর আঃ বেগুনী রাংগে কিচরীন খোল্লিয়ার হোচ্চারকি আসিন আসঘী কিচরীন আত্তাচার চিচ্চার আউর ক্রুশনু চিইনা খাতরী হোওয়ারকি চাল্লেরার।</verse>
				<verse number="21">আঃ সামাই শিমোন নামেনু কুরিনীয় শাহারতা অরোত আলাস পাদ্দা তারতিক আঃ ডাহারেনু বারা লাগিয়াস। আবাকী তেলেংগার জোর নানারকি ক্রুশান আসঘী ঘাড়নু চোদচার চিচ্চার, যেনু আস যীশুসঘী ক্রুশান চেড়ারকি হোওয়া কালা অংগোদাস (ইস রাঃচাস আলেকজান্ডার আউর রুফেসঘী তাম্বাস)।</verse>
				<verse number="22">আর যীশুসিন গালগাথা নামে অন্টা আড্ডানু হোচ্চার কেরার (ই নামেঘী মানে মান্‌জা, কুক্কুঘী খুলিঘী আড্ডা)।</verse>
				<verse number="23">আসান আর্সিকা খোঃখা আর নুজনা কামতানা খাতরী যীশুসিন মাদার মেশাবাচ্কা দ্রাক্ষারাশিঘী সির্কা চিইয়া বেদ্দিয়ার। মুন্দা আস আদিন মাল অন্ডাস।</verse>
				<verse number="24">ইদিঘী খোঃখা আর যীশুসিন কোহা খিল তারু ক্রুশনু ঠোখচার। তেলেংগার যীশুসঘী কিচরী ডোড্ডোন খাটেরনা খাতরী লটারি নানারকি এরা বেদ্দিয়ার নেখায় কাপড়েনুু এন্দরা খাতরী।</verse>
				<verse number="25">হারদাম পাইরি নয়টা তারা আর যীশুসিন ক্রুশনু চিচ্চিকা রাঃচার।</verse>
				<verse number="26">ক্রুশঘী মাইয়া অন্টা কাঠনু যীশুসঘী বিড়দোনু ই দোশ নামা লিখিচ্কা রাঃচা, “যিহুদীরঘী বেল।”</verse>
				<verse number="27">আর দু’ঝান ডাকাতেরিনহু যীশুসঘী সাংগে ক্রুশনু চিচ্চার, অর্তোসিন মাড়ি তারা আউর দোশরাসিন লেংগা তারা।</verse>
				<verse number="28">আন্নেনু নেমহা পুথিন্তা ই কাত্থা পুরা মান্‌জা “আসিন ধারাম বিড়দোরঘী সাংগে গাননা মান্‌জা। ”</verse>
				<verse number="29">নে নে আঃ ডাহারে তারু কালা লাগিয়ার আর কুক্কু নুকচারকি যীশুসিন তেওয়া তামাশা নানারকি বাঃচার, “এ, নিন না বাচ্কা রাচ্কায়, ধার্মেসঘী মান্দির এড়পান ধাসারকি ফির তিশরা উল্লাঘী মাঝিনু আদিন কামআ অংগোদায়?</verse>
				<verse number="30">আক্কুন ক্রুশতি এত্তা বারা আউর নিংগান বাছাবাঃআ!”</verse>
				<verse number="31">প্রাধান নায়গার আউর ধারাম গুরুর যীশুসিন তেওয়া তামাশা নানারকি তামহা মাঝিনু কাছনাখরা হেল্লেরার, “আস দোশরারিন বাছাবাঃআ লাগিয়াস, মুন্দা তাংগান বাছাবাঃআ পোলদাস।</verse>
				<verse number="32">আদা এরা খ্রীস্তাসিন, ইস্রায়েলিরঘী বেল! ক্রুশতি আস এত্তারকি বারুক, যেনু নাম আদিন এরারকি বিশুয়াস নানা অংগোদাত।” যীশুস সাংগে নেকান ক্রুশনু চিইনা মান্‌জিকি রাঃচা, আরহু তেওয়া তামাশা নান্‌জার।</verse>
				<verse number="33">খোঃখা দুফার বারো’টান্তী বিইড়ী তিনটা গুটি গোট্টা রাঃজী উখা মান্‌জিকি রাঃচা।</verse>
				<verse number="34">বিইড়ী তিনটা তারা যীশুস ঢের জোরসে গাডরারাসকি বাঃচাস, “এলোই, এলোই, লামা শবক্তানী?” মানে মান্‌জা “ধার্মে এংহায়, ধার্মে এংহায়, এন্দেরগে নিন এংগান আম্বিকায় চিচ্চিকায়?”</verse>
				<verse number="35">নে হেদ্দে ইজ্জিকা রাঃচার আরঘী কায়েক’ঝান ই কাত্থান মেনারকি বাঃচার, “মেনা! মেনা! আস এলিওসিন মেখা লাগদাস।”</verse>
				<verse number="36">আবাকী অরোত আলাস ভোংগতে কালারকি স্পন্‌জ অন্দরাসকি সির্কানু চাইদাচাস আউর অন্টা টেম্পাঘী মাইয়া লাগাবারকি আদিন যীশুসগে অনাগে চোওদারকি ধার্চাস। আস বাঃচাস, “ক্ষাঃপা, এরদাত এলিওস আসিন ক্রুশতি এত্তারকি হোওয়াগে বার্দাস কা মালা।”</verse>
				<verse number="37">ইদিঘী খোঃখা যীশুস জোরসে গাডরারাসকি জীয়ান কালা চিচ্চাস।</verse>
				<verse number="38">আঃ সামাই জেরুশালেম মান্দির এড়পান্তা পার্দাদ মাইয়ান্তী কিইয়া গুটি চার্রাকি দু’ফাড়া মান্‌জা কেরা।</verse>
				<verse number="39">একা তেলেংগারঘী প্রাধান মাহাতোস যীশুসঘী মুন্দভারে ইজ্জিকা রাঃচাস। আস যীশুসিন এন্নে খেএনান এরিয়াসকি বাঃচাস, “মানিম ইস ধার্মেসঘী খাদ্দাস রাঃচাস।”</verse>
				<verse number="40">কায়েক’ঝান যানানার গেচ্ছা ইজারকি ই হুর্মিন এরা লাগিয়ার। আরঘী মাঝিনু রাঃচার মাগদালী মারীয়াম, শালোমী আউর মারীয়াম, নে যোশিয় আউর সান্নি যাকোবেসঘী তাংগিয়ো রাঃচা।</verse>
				<verse number="41">যীশুস একাবাকি গালীলনু রাঃচাস, আবাকী ই যানানার আসঘী সাংগে হুর্মি আড্ডানু কালা লাগিয়ার আউর আসঘী সেওয়া নানা লাগিয়ার। আরু ঢের যানানার, নে যীশুসঘী সাংগে সাংগে জেরুশালেমনু বারেচ্কা রাঃচার, আরহু আসান রাঃচার।</verse>
				<verse number="42">আঃ উল্লাটা রাঃচা সাপড়ারনাঘী উল্লা, মানে মান্‌জা খান্নে এখের্না উল্লাঘী আগুন্তা উল্লা।</verse>
				<verse number="43">একাবাকি পুত্তারকি বার্চা আবাকী আরিমাথিয়া পাদ্দান্তা যোসেফেস সাহাস নানারকি পিলাতেস হেদ্দে কেরাসকি যীশুসঘী কেচ্চেকা মুর্দান নেএচাস। আস মাহাসাভান্তা অরোত সাম্মান রাঃউু মাহাতোস রাঃচাস আউর আস তানিম ধার্মেসঘী রাঃজী খাতরী ক্ষাঃপা লাগিয়াস।</verse>
				<verse number="44">পিলাতেস হায়কাট মান্‌জাস যে, যীশুস এতো চাড়েম চাড়েম কেচ্চাস কেরাস। যীশুস মানিম কেচ্চাস কা মালা, আদিন তেলেংগারঘী প্রাধান মাহাতোসিন মেখিয়াসকি মেন্‌জাস।</verse>
				<verse number="45">একাবাকি তেলেংগারঘী প্রাধান মাহাতোসঘী হেদ্দেন্তী আস আঃখা অংগিয়াস যে, আস মানিম কেচ্চাস কেরাস, আবাকী আস কেচ্চেকা মুর্দান যোসেফেসগে চিচ্চাস।</verse>
				<verse number="46">যোসেফেস কেরাসকি পুনা পান্ডরু কিচরী খেন্দারকি অন্দরাস আউর যীশুসঘী কেচ্চেকা মুর্দান ক্রুশতি এত্তাচাসকি আঃ কিচরীনু পোজ্জিয়াস। আউর পাখনাঘী পার্তা খান্ডারকি কামেচ্কা অন্টা কাবুরনু আঃ মুর্দান কিদারকি উইয়াস। আদিঘী খোঃখা আস কাবুরঘী বাইনু অন্টা ঢের কোহা পাখনা গুড়কাচাসকি ঢাপচাস চিচ্চাস।</verse>
				<verse number="47">যীশুসঘী কেচ্চেকা মুর্দান একসান উইনা মান্‌জা, আদিন মাগদালী মারীয়াম আউর যোশিসঘী তাংগিয়ো মারীয়াম এরিয়ার।</verse>
			</chapter>
			<chapter number="16">
				<verse number="1">খান্নে এখের্না উল্লা মুন্‌জুরকা খোঃখা মারীয়াম মাগদালী, যাকোবেসঘী তাংগিয়ো মারীয়াম আউর শালোমী যীশুসঘী দেহানু মাখনা খাতরী মাহাকারনা ইসুং খেন্দারকি অন্দরার।</verse>
				<verse number="2">হাপ্তাঘী পাহিলা উল্লা ঢের পাইরি বাকি, বিইড়ী আর্গানা সাংগেম আর কাবুর হেদ্দে কেরার।</verse>
				<verse number="3">আঃ সামাই আর তামহা ভিতরাম কাছনাখরা লাগিয়ার, “কাবুরঘী বাইতি আঃ পাখনান নে গুছাবোর চিওর?”</verse>
				<verse number="4">মুন্দা আর কাবুর হেদ্দে কেরারকি কাবুর তারা এরিয়ার যে, কাবুরতা পাখনাটা গুছাবাচ্কা রাঃয়ী। আঃ পাখনাটা ঢের কোহা রাঃচা!</verse>
				<verse number="5">খোঃখা আর কাবুরঘী ভিতরা কালারকি এরিয়ার, অরোত যোখাস আরঘী মাড়ি তারা দিগহা পান্ডরু ঝুলা আত্তারকি অক্কারকি রাঃদাস। এন্নেনু আর এল্চারকি চামকারারকি চোওচার।</verse>
				<verse number="6">আবাকী আঃ যোখাস আরিন বাঃচাস, “আম্বা এল্চা। নিম তো নাসারত পাদ্দান্তা যীশুসিন বেদ্দা লাগদার, নেকান ক্রুশনু চিইনা মান্‌জিকি রাঃচা। আস ইসান মাল্লাস। আস উজ্জারকি চোওচাস! আসিন একসান উইকা মান্‌জিকি রাঃচা, আঃ আড্ডান এরা।</verse>
				<verse number="7">আক্কুন কালা, পাত্রাস আউর আসঘী দোশরা চেলারঘী হেদ্দে কালারকি ই কাত্থান আখতা যে, আস আরঘী আগুম গালীলনু কালা লাগদাস। আস একাসে আরিন বাচ্কা রাঃচাস, আন্নেম আর আসিন আসান এরা অংগোর।”</verse>
				<verse number="8">আবাকী আঃ যানানার আতমাতরারকি কাবুরতি উর্খিয়ার আউর আশেরতে আশেরতে ভোংগোতে কেরার। যীশুস যে মানিম খেএনান্তী উজ্জারকি চোওচাস আদিঘী বারেনু আর নেকানহু এন্দরাহু মাল আখতাচার। কারনে আর ঢের এল্চিকা রাঃচার। (কায়েক’ঠু পাচ্চা পুথিনু ৯-২০ ই পদ যোগ নান্না মাল মান্‌জা)।</verse>
				<verse number="9">হাপ্তাঘী পাহিলা উল্লা ভিনসারে যীশুস খেএনান্তী উজ্জারকি চোওচাস। খোঃখা আস পাহিলাম মাগদালী মারীয়াম হেদ্দে এত্থেরাস, নেখায় মাঝিন্তী আস সাত’ঠু মালদাও বোলতান আম্বাতাচ্কা রাঃচাস।</verse>
				<verse number="10">মারীয়াম যীশুসিন ইরকা খোঃখা নে নে যীশুস সাংগে রাঃআ লাগিয়ার আরঘী হেদ্দে কালারকি ই কাত্থান আখতাচা। আঃ সামাইহু আর খিলপাতনু চিইখা লাগিয়ার;</verse>
				<verse number="11">মুন্দা একাবাকি আর মেন্‌জার যে যীশুস উজ্জারকি চোওচাস আউর মারীয়াম হেদ্দে এত্থেরাস, আবাকী আর আঃ কাত্থান বিশুয়াস নানা পোল্লার।</verse>
				<verse number="12">খোঃখা আরঘী মাঝিন্তী দু’ঝান চেলার একাবাকি পাদ্দা তারা একারকি কালা লাগিয়ার, আবাকী আস দোশরা রাকাম মুঠানু আরগে এত্থেরাস।</verse>
				<verse number="13">আর কালারকি দোশরা হোর্মা চেলারিন ই কাত্থান আখতাচার, মুন্দা আরঘী কাত্থানহু আর বিশুয়াস মাল নান্‌জার।</verse>
				<verse number="14">একাবাকি আঃ এগারো’ঝান চেলার অনা মোঃখাগে অক্কারকি রাঃচার, আবাকী যীশুস আরগে এত্থেরাস। আস আরঘী বিশুয়াস মাল নান্না আউর বাড়িয়ার কায়া খাতরী আরিন কেব্বেরাস, কারনে আস খেএনান্তী উজ্জারকি চোওনা খোঃখা নে আসিন ইরকা রাঃচার আরঘী কাত্থান আর বিশুয়াস মাল নান্‌জার।</verse>
				<verse number="15">যীশুস আঃ চেলারিন বাঃচাস, “নিম ধার্তীঘী হুর্মি আড্ডানু কালা, আউর হোর্মা আলার হেদ্দে দাও বাচান প্রাচার নানা।</verse>
				<verse number="16">নে বিশুয়াস নানারকি আসনান ইন্‌জিরোর আর বাছরোর, মুন্দা নে বিশুয়াস মাল নানোর, আরিন দুশি নান্না মানো।</verse>
				<verse number="17">নে বিশুয়াস নানোর আরঘী মাঝিনু ই চিনহা গুটঠি এথরো। আর এংহায় নামেনু মালদাও বোলতারিন খেদোর; পুনা পুনা ভাষানু কাছনাখরোর;</verse>
				<verse number="18">আর ক্ষেক্ষানু নেররে চোওদারকি ধারোর আউর বিশ রাচ্কা এন্দেরাদিম অন্নার, আন্নুহু আরঘী এন্দরাহু ক্ষতি মাল মানো; আর বেরামিরঘী দেহানু ক্ষেক্ষা চিওর হলেম আর কড়ে মানারকি চোওর।”</verse>
				<verse number="19">চেলার সাংগে ই হুর্মি কাত্থা বাচ্কা খোঃখা উর্বা যীশুসিন মের্খানু চোওদারকি হোওনা মান্‌জা। আউর আস আসান ধার্মেসঘী মাড়ি তারা উক্কিয়াস।</verse>
				<verse number="20">খোঃখা আর কালারকি হুর্মি আড্ডানু দাও বাচান প্রাচার নানা হেল্লেরার, আউর উর্বাস আরঘী মাঝিন্তীক হায়কাট নালাখ নানারকি সাবুত নান্‌জাস যে, আর একা দাও বাচান প্রাচার নান্‌জার, আদ সাচ।</verse>
			</chapter>
		</book>
		<book number="42">
			<chapter number="1">
				<verse number="1">মাননীয় থিয়ফিল, বিশুয়াসীরঘী মাঝিনু, পাহিলান্তীম ধার্মেস এগদান নান্‌জাকা রাঃচাস আদিন এরিয়ার আউর ধার্মেসঘী দাও বাচান প্রাচার নান্‌জার আউর এমান আদিঘী বারেনু আখতাচার আউর ঢেরিম আরঘী কাত্থা গুটঠিন লিখচার। এন পাহিলান্তীম ই বারে গুটঠিন হোওয়ারকি পাড়েচ্কান খানেম নিংহায় হেদ্দে ইবড়া বারেনু অন্টাঘী খোঃখা অন্টা নানারকি লিখনা এন দাওলে বাঃআরকি ইয়াদ নান্দান।</verse>
				<verse number="2"></verse>
				<verse number="3"></verse>
				<verse number="4">ইদিঘী মাঝিন্তী, আলার নিংগান একা কাত্থা গুটঠিন বাঃচার আদ মানিম হিকো কা মালা, আদিন আঃখা অংগোয়।</verse>
				<verse number="5">যিহুদীয়া রাঃজীন্তা বেল, হেরোদেসঘী সামাইনু সখরিয় নামেনু অরোত নায়গাস রাঃচাস। সখরিয়স রাঃচাস অবিয়েসঘী দলেন্তা নায়গা। আসঘী যানানাঘী নামে রাঃচা এলিজাবেত। আদ রাঃচা নায়গা হারুনেসঘী গুষ্ঠিন্তা অরোত।</verse>
				<verse number="6">ধার্মেসঘী খান্নেনু আর দু’নো ঝানার ধার্মেপাত্তু আল রাঃচার। আর দাওলে নানারকি উর্বাসঘী হুর্মি পেশকা আউর নিয়াম গুটঠিন মানআ লাগিয়ার।</verse>
				<verse number="7">আরঘী একাম খাদ্দে খার্রার মাল রাঃচার, কারনে এলিজাবেত রান্ডী রাঃচা আউর আরঘী দু’নো ঝানারঘী ঢের উমারহু মান্‌জিকি রাঃচা।</verse>
				<verse number="8">আঃ সামাই বার্চা, একাবাকি সখরিয়সঘী নায়গা দলতি মান্দিরনু নায়গা লেখা নালাখ নান্নাঘী ভার চিইনা মান্‌জা। আদি খাতরী, আঃ সামাইনু সখরিয়স ধার্মেসঘী মান্দিরনু নায়গা লেখা সেওয়া নালাখ নানা লাগিয়াস।</verse>
				<verse number="9">উর্বাসঘী মান্দির এড়পাঘী নেমহা আড্ডানু ধুপান লাঘাবাঃনা খাতরী নায়গারঘী মাঝিন্তী নায়গারঘী নিয়াম লেখা লটারি নানারকি অরোত নায়গাসিন চাজারকি হোওনা মানা লাগিয়া, আর সখরিয়সিন আঃ নিয়াম লেখা ধুপ লাঘাবাঃনা খাতরী চাজারকি হোচ্চোকা রাঃচার।</verse>
				<verse number="10">ধুপান লাঘাবাঃনাঘী সামাইনু ঢের আলার খোড়রারকি বাহিরি বিন্তী নানা লাগিয়ার।</verse>
				<verse number="11">একাবাকি সখরিয়স মান্দিরনু ধুপান লাঘাবাঃআ লাগিয়াস আবাকী উর্বাসঘী অরোত মের্খাদুতাস সাঠলে বার্চাসকি ধুপ বেদীঘী মাড়ি তারা ইজ্জাস।</verse>
				<verse number="12">আবাকী সখরিয়স মের্খাদুতাসিন এরিয়াসকি হায়কাট মান্‌জাস আউর ঢের এল্চিয়াস।</verse>
				<verse number="13">মুন্দা মের্খাদুতাস আসিন বাঃচাস, “সখরিয়, আম্বকে এল্চা, কারনে ধার্মেস নিংহায় বিন্তীন মেন্‌জাস। নিংহায় যানানা এলিজাবেত অরোত কুক্কো খাদ্দে জানাম চিও। নিন আসঘী নামে উইকে যোহান।</verse>
				<verse number="14">নিংহায় জীয়ানু আস ঢের খুশমারনাঘী আউর রিঝিরনাঘী কারনে মানোস। আসঘী কুন্দুরনা খাতরী ঢের আলার খুশমারোর,</verse>
				<verse number="15">কারনে আস উর্বাসঘী খান্নেনু অরোত মাহান আল মানোস। আস দ্রাক্ষারাশি আউর আরখি মাল অনোস আউর তাংগিয়োঘী কক্ষেনু রাঃতেম আস ধার্মেসঘী নেমহা বোলতানু পুরা মানোস।</verse>
				<verse number="16">আস ঢের ইস্রায়েলিয় আলারিন তামহা উর্বা ধার্মেসঘী ডাহারেনু কির্তোস অন্দরোস।</verse>
				<verse number="17">যোহানেস উর্বাসঘী আগুম নাবী এলিওসঘী বোলতানু আউর সাওয়াংনু পুরা মানোসকি বারোস। আস তাংগিয়ো তাম্বারঘী কায়ান তামহা খাদ্দার তারা কির্তোস আউর পেশকা মাল মেনু আলারঘী কায়ান বাদলারকি ধার্মেপাত্তু আলার লেখা নানোস। উর্বাস খাতরী আস ই লেখাম আলারিন সাপড়োস।”</verse>
				<verse number="18">আবাকী আঃ মের্খাদুতাসিন সখরিয়স বাঃচাস, “একাসেনু এন আখোন যে, মানিম ই হুর্মি মানো? এন তো পাচ্চিকান কেরকান আউর এংহায় যানানাঘীহু ঢের বাগ্গে উমার মান্‌জা।”</verse>
				<verse number="19">আসঘী উত্তারনু মের্খাদুতাস বাঃচাস, “এংহায় নামে গাব্রিয়েল, এন ধার্মেসঘী মুন্দভারে ইজারকি রাঃদান। ধার্মেস এংগান নিংহায় সাংগে কাত্থা বাঃআগে আউর ই দাও বাচান চিইনা খাতরী এংগান তাইয়াস।</verse>
				<verse number="20">এংহায় কাত্থা ঠিকা সামাই লেখাম পুরা মানো, মুন্দা এংহায় কাত্থান বিশুয়াস মাল নান্‌জাকায় বাঃআরকি নিন কংকা মানারকি রাওয়, এ উল্লা গুটি আঃ সামাই পুরা মাল মানা লাগি।”</verse>
				<verse number="21">আলার সখরিয়স খাতরী বাহিরি ক্ষাঃপা লাগিয়ার আউর আসঘী মান্দির এড়পা ভিতরা এন্দেরগে দেরি মানা লাগি বাঃআরকি হায়কাট মান্‌জার।</verse>
				<verse number="22">একাবাকি সখরিয়স মান্দির এড়পান্তীক বাহিরি উর্খিয়াস আবাকী আলার সাংগে কাছনাখরা পোল্লাস। আদি খাতরী আলার সোচ্চার যে, মানিম মানা অংগি ইস মান্দির এড়পানু একাম দার্শান এরিয়াস। আস ইশারা নানারকি আলারিন তাংহা কাত্থান বুঝাবাঃচাস। মুন্দা একাম কাত্থাহু বাঃআ পোল্লাস।</verse>
				<verse number="23">আদিঘী খোঃখা সখরিয়স নায়গারঘী নালাখ নান্‌জাসকি এড়পানু চালি কেরাস।</verse>
				<verse number="24">ইদিঘী খোঃখা সখরিয়সঘী যানানা এলিজাবেত ভারাকাত মান্‌জা আউর আলারঘী মুন্দভারে পাচ মাহিনা এড়পান্তী মাল উর্খিয়া।</verse>
				<verse number="25">এলিজাবেত বাঃচা আক্কুন উর্বাসদিম এংগান সাহাড়া নান্‌জাস, সামাজনু এংহা একা লাজ্জে রাঃচা, আদিন দায়া নান্‌জাসকি এংগান্তী গেচ্ছা নান্‌জাস।</verse>
				<verse number="26">একাবাকি এলিজাবেত ছাও মাহিনাঘী ভারাকাত রাঃচা, আবাকী গালীল প্রাদেশঘী নাসারত পাদ্দানু অরোত ডিন্ডা পেল্লো গুসান ধার্মেস মের্খাদুতাস গাব্রিয়েলেসিন তাইয়াস। ই ডিন্ডা পেল্লো সাংগেম যোসেফ নামেনু অরোত আলাসঘী লোটা আম্মে মান্‌জিকি রাঃচা। যোসেফেস রাঃচাস বেল দাউদেসঘী গুষ্ঠিন্তা আলাস। একা ডিন্ডা গুসান মের্খাদুতাসিন তাইনা মান্‌জিকি রাঃচা আদিঘী নামে মান্‌জা মারীয়াম।</verse>
				<verse number="27"></verse>
				<verse number="28">মের্খাদুতাস মারীয়ামান দাওহাল চিইয়ারকি বাঃচাস, “উর্বাস নিংহায় মাইয়া ঢের দায়া আউর আশিস নান্‌জাস।”</verse>
				<verse number="29">ই কাত্থান মেনারকি মারীয়াম ঢের ছাটপাটরা আউর কায়া কায়ানু সোচআ লাগিয়া ইদ একান্নে দাওহাল?</verse>
				<verse number="30">মের্খাদুতাস মারীয়ামান বাঃচাস, “আম্বকে এল্চায়, কারনে ধার্মেস নিংগান অনুগ্রহ নান্‌জাস।</verse>
				<verse number="31">নিন ভারাকাত মানোয় আউর অরোত কুক্কো খাদ্দেসিন জানাম চিওয় আউর আসঘী নামে উইকে যীশু।</verse>
				<verse number="32">আস মাহান মানোস আউর আসিন হুর্মিন্তী সাওয়াংগিয়া ধার্মেসঘী খাদ্দে বাঃনা মানো। আউর উর্বা ধার্মেস আসঘী পুর্খা বেল দাউদেসঘী বেলকান্ডোন আসগে চিওস।</verse>
				<verse number="33">আস যাকোবেসঘী গুষ্ঠিন্তা আলার মাইয়া সাদাউ সাদাউ উল্লা ধারারকি রাঃজী নানোস। আসঘী রাঃজী ইকলাহু মাল মুন্‌জরো।”</verse>
				<verse number="34">আবাকী মারীয়াম মের্খাদুতাসিন বাঃচা, “ইদ একাসেনু মানো? কারনে এন তো ডিন্ডা!”</verse>
				<verse number="35">উত্তারনু মের্খাদুতাস বাঃচাস, “নেমহা বোলতা নিংহায় মাইয়া এত্তারকি বারো, আউর মাহান ধার্মেসঘী সাওয়াংনু একা নেমহা খাদ্দেস কুন্দরোস আসিন ধার্মেসঘী খাদ্দে বাঃনা মানো।</verse>
				<verse number="36">এরা, ই পাচ্চিকা উমারনু নিংহায় পাহিনি এলিজাবেত ভারাকাত মান্‌জা। আলার আদিন রান্ডী বাঃআ লাগিয়ার, আক্কুন আদিঘী ছাও মাহিনা চালরা লাগি।</verse>
				<verse number="37">ধার্মেস গুসান মাল মান্না কাত্থা লেখা এন্দরাহু মাল্লা।”</verse>
				<verse number="38">মারীয়াম বাঃচা, “এন উর্বাসঘী লাউড়ী, নিংহায় কাত্থা লেখাম হুর্মি এংহায় মাইয়া মানুক।” ইদিঘী খোঃখা মের্খাদুতাস মারীয়ামঘী হেদ্দেন্তী চালি কেরা।</verse>
				<verse number="39">ইদিঘী খোঃখা মারীয়াম চাড়েম যিহুদীয়া প্রাদেশঘী অন্টা পার্তাঘী পাদ্দানু কেরা।</verse>
				<verse number="40">আসান সখরিয়সঘী এড়পানু মারীয়াম এলিজাবেতান দাওহাল আখতাচা।</verse>
				<verse number="41">একাবাকি মারীয়ামঘী কাত্থান এলিজাবেত মেন্‌জা আবাকীম আদিঘী কক্ষেন্তা খাদ্দেস বেচ্চিয়াসকি চোওচাস; আউর আদ নেমহা বোলতানু পুরা মানারকি গাডরারারকি গাডরারারকি বাঃআ লাগিয়া, হোর্মা যানানারঘী মাঝিনু নিনিম ধান্যা আউর ধান্যা নিংহায় কক্ষেন্তা খাদ্দেসহু।</verse>
				<verse number="42"></verse>
				<verse number="43">এংহায় উর্বাসঘী আয়ো এংহায় গুসান বার্চা, এন্নে দাও কাপড়ে এংহায় একাসেনু মান্‌জা!</verse>
				<verse number="44">কারনে নিংহায় কাত্থান মেনারকি এংহায় কক্ষেন্তা খাদ্দেস রিঝিরনানু বেচারকি চোওচাস।</verse>
				<verse number="45">নিন ধান্যা, কারনে উর্বাস নিংহায় জীয়ানু এন্দরা চাহাচাস আদিন নিন বিশুয়াস নান্‌জিকি।</verse>
				<verse number="46">আবাকী মারীয়াম বাঃচা, “এংহায় কুহি উর্বাসঘী অহমা নানা লাগি;</verse>
				<verse number="47">এংহায় বাছাবাঃউু ধার্মেসিন হোওয়ারকি এংহায় বোলতা রিঝিরনানু নিন্দারা কেরা।</verse>
				<verse number="48">কারনে তাংহায় ই সান্নি লাউড়ীঘী তারা আস তাংহায় কায়ান চিচ্চাস। আক্কুনতি গুষ্ঠিরঘী খোঃখা গুষ্ঠিন্তা আলার এংগান ধান্যা বাওর,</verse>
				<verse number="49">কারনে হুর্মিন্তী সাওয়াংগিয়া ধার্মে বাঙ্গাস এংহায় সাহায় মান্‌জাস আউর ঢের মাহান নালাখ নান্‌জাস। আসঘী নামে নেমহা।</verse>
				<verse number="50">নে আসিন ভাক্তি নান্নার আস আরিন দায়া নান্দাস আউর গুষ্ঠিঘী খোঃখা গুষ্ঠি ধারারকিম নান্দাস।</verse>
				<verse number="51">আস ক্ষেক্ষা বাড়াবাঃচাসকি মাহান নালাখ নান্‌জাস, নেখায় কায়া গারাব নানি, আস আরিন ছিতির বিতির নান্‌জাস।</verse>
				<verse number="52">আস গারাবনানু বেলারিন বেলকান্ডোন্তী ছিতির বিতির নান্‌জাস আউর নে নারমিয়া আন্নে আলারিন মাইয়া নানোস।</verse>
				<verse number="53">নেখায় কিড়া রাঃয়ী, ধার্মেস দাও অন্না মোখনা তারু আরঘী কিড়ান মেটাবোওস আউর নে ধানী আলার আস আরিন নিদি ক্ষেক্ষানু কির্তোস চিওস।</verse>
				<verse number="54">আস নামহায় পুর্খার হেদ্দে একা কাত্থা চিচ্চিকা রাঃচাস, আঃ লেখাম আস তাংহায় লাউড়ী ইস্রায়েলিয় আলারিন সাহাড়া নানা বার্চাস।</verse>
				<verse number="55">আস নামহায় পুর্খা আব্রাহামেস আউর তাংহায় গুষ্ঠিন্তা আলারঘী মাইয়া দায়া নান্নাঘী কাত্থান আস সাদাউ সাদাউ উল্লা ধারারকি ইয়াদ উইদাস।”</verse>
				<verse number="56">হারদাম তিন মাহিনা গুটি এলিজাবেতঘী এড়পানু রাঃনাঘী খোঃখা মারীয়াম তাংহায় এড়পানু কির্রিয়া কেরা।</verse>
				<verse number="57">সামাই পুরা মান্‌জাকা খোঃখা এলিজাবেতঘী অরোত কুক্কো খাদ্দেস মান্‌জাস।</verse>
				<verse number="58">উর্বাসঘী দায়া এলিজাবেতঘী মাইয়া রাঃচা খানে পাদ্দা খেপ্পিয়ার আউর পাহিয়ার আদি সাংগে রিঝঝি নানা লাগিয়ার।</verse>
				<verse number="59">যিহুদীরঘী নিয়াম লেখাম আঠোয়া উল্লানু খাদ্দেসঘী খাতনা নান্নাঘী সামাই আর আসঘী তাম্বাস লেখাম সখরিয় নামে উইয়া বিদ্দিয়ার।</verse>
				<verse number="60">আদিঘী খোঃখা আসঘী তাংগিয়ো বাঃচা, “মালা, আসঘী নামে উইনা মানো যোহান।”</verse>
				<verse number="61">আর এলিজাবেতান বাঃচার, নিংহায় পাহিয়ারঘী মাঝিনু নেখায়হু ই নামে মাল্লা?</verse>
				<verse number="62">আবাকী তাম্বাসিন ইশারা নান্‌জারকি আঃখা বিদ্দিয়ার, আস এন্দরা নামে উইয়া বেদ্দাস।</verse>
				<verse number="63">সখরিয়স লিখাগে সান্‌জগি নেচাসকি আইয়া লিখচাস, “আসঘী নামে যোহান।” এন্নেনু আর হোর্মার হায়কাট মান্‌জার।</verse>
				<verse number="64">আউর আবাকীম কংকা সখরিয়স কাত্থা বাঃআ ধার্চাস আউর ধার্মেসঘী অহমা নানা লাগিয়াস।</verse>
				<verse number="65">ইদিন এরারকি পাদ্দা খেপ্পিয়ার হোর্মার এল্চিয়ার আউর ই কাত্থা যিহুদীয়াঘী হুর্মি টিকড়া খুরিন্তা আলার ই বারেনু কাছনাখরা লাগিয়ার।</verse>
				<verse number="66">নে ই কাত্থান মেন্‌জার, আর হোর্মার কায়া কায়ানু সোচআ লাগিয়ার আউর বাঃচার, “কোহা মানোসকি ই খাদ্দেসটা এন্দরা মানোস!” আর ই কাত্থান বাঃচার কারনে পারিস্কারসে ইরকা রাঃচার যে, উর্বাসঘী সাওয়াং ই কুক্কোসঘী মাইয়া রাঃয়ী।</verse>
				<verse number="67">খোঃখা কুক্কোসঘী তাম্বাস সখরিয়স নেমহা বোলতানু পুরা মানারকি নাবীর লেখা মুন্দু কাত্থা তেংগা হেল্লেরাস।</verse>
				<verse number="68">ধান্যা উর্বা, ইস্রায়েলিরঘী ধার্মেস, কারনে আস তাংহায় আলারিন সাহাড়া আউর আরিন বাছাবাঃগে বার্চাস।</verse>
				<verse number="69">আস নামহায় খাতরী তাংহায় লাউড়ী দাউদেসঘী গুষ্ঠিন্তী অরোত সাওয়াংগিয়া বাছাবাউুসিন চিচ্চাস।</verse>
				<verse number="70">ই কাত্থান তাংহা নেমহা নাবীরঘী বাই তারু আস ঢের উল্লা আগুম বাচ্কা রাঃচাস।</verse>
				<verse number="71">আস মুদাইয়েরঘী ক্ষেক্ষান্তী আউর নে নামান এরা সাহা পোলনার, আঃ হোর্মারঘী ক্ষেক্ষান্তী নামান বাছাবাওস।</verse>
				<verse number="72">আস নামহায় পুর্খারিন দায়া নান্না খাতরী আউর তাংহায় নেমহা গাছেরকা, মানে মান্‌জা আসঘী কাত্থা চিইনা কাত্থান পুরা নান্না খাতরী নামান বাছাবাঃচাস।</verse>
				<verse number="73">ইদিম আঃ কাত্থা চিচ্চিকা কাত্থা, এগদান আস নামহায় পুর্খা আব্রাহামেস হেদ্দে নান্‌জাকা রাঃচাস,</verse>
				<verse number="74">আস মুদাইয়েরঘী ক্ষেক্ষান্তী নামান বাছাবাওস, যেনু নাম মাল এল্চারকি আসঘী সেওয়া নানা অংগোদাত।</verse>
				<verse number="75">নামহায় জীয়া মুন্‌জুরনা উল্লা গুটি আসঘী খান্নেনু নেমহা আউর ধার্মেপাত্তু রাঃআরকি আসঘী মুন্দভারে ইজারকি রাঃআ অংগোদাত।</verse>
				<verse number="76">খাদ্দে এংহায়, নিংগান মাহান ধার্মেসঘী নাবী বাঃনা মানো, কারনে নিন আসঘী ডাহারেন সাপড়াগে উর্বাসঘী আগু আগু কালোয়।</verse>
				<verse number="77">নিন আসঘী আলারিন আখতোয় যে, গুনহান্তী ছেমা ক্ষাক্ষানাঘী মাঝিন্তী নিম গুনহান্তী বাছরোর।</verse>
				<verse number="78">কারনে ধার্মেসঘী দায়ানু মের্খান্তী অন্টা আর্গিকা বিইড়ী লেখাম নামহায় মাইয়া এত্তারকি বারোস,</verse>
				<verse number="79">আউর নে উখানু আর খেএনাঘী এখনু অক্কারকি রাঃনার, আস আরিন বিল্লি চিওস, আউর শালসান্তঘী ডাহারেনু নামান চালাবোওস।</verse>
				<verse number="80">খোঃখা যোহানেস পার্দিয়াসকি চোওয়া লাগিয়াস আউর বোলতানু সাওয়াংগিয়া মানারকি চোওয়া লাগিয়াস। ইস্রায়েলিরঘী মুন্দভারে হাজির মান্না গুটি আস মরু খুরিনু রাঃচাস।</verse>
			</chapter>
			<chapter number="2">
				<verse number="1">সম্রাট আগস্তস কইসোরেসঘী সামাইনু তাংহায় রাঃজীন্তা হোর্মা আলারঘী নামে লিখনা খাতরী হুকুম চিচ্চাস।</verse>
				<verse number="2">সিরিয়ান্তা শাসানদাতা কুরিনীয়েসঘী সামাইনু ইদ পাহিলা ক্ষেপ আলগান্না খাতরী নামে লিখনা মানি।</verse>
				<verse number="3">আর হোর্মার নামে লিখনা খাতরী তাংগা তিংগা নাগারনু কালা লাগিয়ার।</verse>
				<verse number="4">যোসেফেস রাঃচাস বেল দাউদেসঘী গুষ্ঠিন্তা আলাস। যিহুদীয়া রাঃজীঘী বেথলেহেম নাগারনু বেল দাউদেসঘী কুন্দুরনা আড্ডা রাঃচা। খানেম যোসেফেস নামে লিখনা খাতরী গালীল রাঃজীঘী নাসারত পাদ্দান্তী বেথলেহম নাগারনু কেরাস, মারীয়ামহু আসঘী সাংগে সাংগে আসান কেরা। ইদিঘী সাংগেম যোসেফেসঘী লোটা আম্মে মান্‌জিকি রাঃচা। আঃ সামাইনু মারীয়াম ভারাকাত রাঃচা আউর বেথলেহেমনু রাঃতেম আদিঘী খাদ্দে কুন্দুরনা সামাই আর্সিয়া কেরা।</verse>
				<verse number="5"></verse>
				<verse number="6"></verse>
				<verse number="7">আর বেথলেহেম পাদ্দানু রাঃতেম আসান আদিঘী খাদ্দেস কুন্দুরাস, আউর আদ কুক্কোসিন কিচরীনু পোজ্জারকি দাড়েখানু উইয়া, কারনে পাহিয়ারঘী রাঃনা আড্ডানু আরঘী একাম আড্ডা মাল রাঃচা।</verse>
				<verse number="8">বেথলেহেম নাগারঘী অন্টা পাথারঘী মাঝিনু মেড়হো ক্ষাপুর তামহায় মেড়হো পালান মাঃখা বারি ক্ষাঃপা লাগিয়ার।</verse>
				<verse number="9">একাবাকি আর মেড়হো পালান ক্ষাঃপা লাগিয়ার আবাকী উর্বাসঘী অরোত মের্খাদুতাস সাঠলে আরঘী মুন্দভারে বার্চাস। আবাকী উর্বাসঘী মাহিমা আরঘী হুর্মি পাক্ষে বিল্লি মানারকি এত্থেরা। খানে মেড়হো ক্ষাপুর ঢের এল্চিয়ার।</verse>
				<verse number="10">আবাকী মের্খাদুতাস আরিন বাঃচাস, “আম্বা এল্চা, কারনে এন নিমহায় হেদ্দে ঢের রিঝিরনাঘী দাও বাচান অন্দরকান। ই রিঝিরনা হোর্মা আলার খাতরী।</verse>
				<verse number="11">ইন্না নিমহায় খাতরী দাউদেসঘী নাগারনু অরোত বাছাবাউুস কুন্দুরাস। আসিম খ্রীস্তাস, আসিম উর্বাস।</verse>
				<verse number="12">নিমহায় হেদ্দে ই কাত্থা মানিম আদিঘী চিনহা মান্‌জা যে, নিম কিচরীনু পুজ্জুকা আউর দাড়েখানু কিদিচ্কা অরোত খাদ্দেসিন এরা অংগোর।”</verse>
				<verse number="13">আঃ সামাইনু আসান আঃ মের্খাদুতাস সাংগে সাঠলে আরু ঢের মের্খাদুতার আসান এত্থেরার। আর ধার্মেসঘী অহমা নানারকি বাঃআ লাগিয়ার,</verse>
				<verse number="14">“মের্খানু ধার্মেসঘী অহমা মানুক, ই ধার্তীনু নেখায় মাইয়া আস খুশমারাস আরঘী শালসান্ত মানুক।”</verse>
				<verse number="15">একাবাকি মের্খাদুতার আরঘী হেদ্দেন্তী মের্খানু কির্রিয়ার কেরার, খোঃখা মেড়হো ক্ষাপুর ইর আরিন বাঃআ লাগিয়ার, “গুচা, নাম বেথলেহেম নাগারনু কালোত আউর একা ঘাটনাঘী কাত্থান নামান উর্বাস আখতাচাস আদিন কালারকি এরোত।”</verse>
				<verse number="16">আর চাড়েম কালারকি মারীয়াম, যোসেফেস আউর দাড়েখানু কিদিচ্কা আঃ খাদ্দেসিন এরা অংগিয়ার।</verse>
				<verse number="17">মেড়হো ক্ষাপুর হেদ্দে খাদ্দেসঘী বারেনু একা কাত্থা আখতাচ্কা মান্‌জিকি রাঃচা, ঠিকা আন্নেম খাদ্দেসিন ইরকা খোঃখা মেড়হো ক্ষাপুর আদিন আরিন আখতাচার।</verse>
				<verse number="18">মেড়হো ক্ষাপুরঘী কাত্থান মেনারকি আর হোর্মার হায়কাট মান্‌জার।</verse>
				<verse number="19">মুন্দা মারীয়াম নেকানহু মাল বাঃচাকি হুর্মি কাত্থান কায়ানু গাথচাকি উইয়া; আদ আঃ বারেনু সোচতে রাঃচা।</verse>
				<verse number="20">মেড়হো ক্ষাপুরঘী হেদ্দে মের্খাদুতার এগদান বাচ্কা রাঃচার হুর্মিন আন্নেম এরারকি আউর মেনারকি আর ধার্মেসঘী মাহিমা আউর অহমা নানতে নানতে কির্রিয়ার কেরার।</verse>
				<verse number="21">যিহুদীরঘী নিয়াম লেখা কুন্দুরনাঘী আঠোয়া উল্লাঘী উল্লানু একাবাকি খাদ্দেসঘী খাতনা নান্নাঘী সামাই মান্‌জা, আবাকী আসঘী নামে পিন্‌জিনা মান্‌জা যীশু। মারীয়ামঘী কক্ষেনু বার্নাঘী আগুম মের্খাদুতাস আসঘী ই নামেন চিচ্চিকা রাঃচাস।</verse>
				<verse number="22">খোঃখা মোসেসঘী আনকা পেশকা লেখা আদিঘী পাক মান্নাঘী সামাই মান্‌জা, আবাকী যোসেফেস আউর মারীয়াম যীশুসিন উর্বাসঘী মুন্দভারে হাজির নান্না খাতরী আসিন জেরুশালেম শাহারনু হোচ্চারকি কেরার,</verse>
				<verse number="23">কারনে উর্বাসঘী নেমহা পুথিন্তা আনকা পেশকানু লিখিচ্কা রাঃয়ী, “যানানারঘী কক্ষেনু পাহিলাম কুন্দুরার এন্নে হোর্মা কুক্কো খাদ্দারিন উর্বাসঘী বাঃআরকি ধার্না মানো। ”</verse>
				<verse number="24">একাসে উর্বাসঘী আনকা পেশকানু লিখিচ্কা রাঃয়ী, “অন জোড়া পাড়কি নাখলে অন জোড়া পেরোয়াঘী ” খাদ্দে দাড়ে আর্গানাঘী কাত্থা রাঃয়ী, খানেম আর আঃ লেখাম আদিন দাড়ে আর্গাগে কেরার।</verse>
				<verse number="25">জেরুশালেমনু শিমিয়োন নামেনু অরোত ধার্মেপাত্তু আউর ধার্মে ভাক্তি আল রাঃচাস। ধার্মেস ইকলা ইস্রায়েলিয়রঘী তাপলিকান গেচ্ছা নানোস আঃ সামাই খাতরী আস ক্ষাঃপা লাগিয়াস। নেমহা বোলতা শিমিয়োনেসঘী মাইয়া রাঃচা।</verse>
				<verse number="26">আউর নেমহা বোলতা আসঘী হেদ্দে আখতাচকি রাঃচা যে, আস উর্বাসঘী আঃ খ্রীস্তাসিন মাল এরনা গুটি মাল খেওস।</verse>
				<verse number="27">আস নেমহা বোলতা তারু চালরাসকি আঃ উল্লা যিহুদীরঘী মান্দিরনু বার্চাস। মোসেসঘী আনকা পেশকা লেখা এগদান নান্না দারকার আদিন নান্না খাতরী যীশুসঘী তাংগিয়ো তাম্বার খাদ্দে যীশুসিন হোওয়ারকি আসান বার্চার।</verse>
				<verse number="28">আবাকী শিমিয়োনেস আসিন পাক্কিয়াস আউর ধার্মেসঘী অহমা নানারকি বাঃচাস,</verse>
				<verse number="29">“উর্বায়ো, নিন নিংহায় কাত্থা লেখা নিংহায় লাউড়ীসিন আক্কুন শালসান্তনু বিদা চিইয়া লাগদায়,</verse>
				<verse number="30">একা বাছেরনান নিন হোর্মা আলারঘী মুন্দভারে সাপড়াচ্কায়, আঃ বাছেরনান এন এংহায় খান্নেনুম ইরকান।</verse>
				<verse number="31"></verse>
				<verse number="32">আসিম অযিহুদীরঘী হেদ্দে ডাহারে এদনাঘী বিল্লি, আউর আসিম নিংহায় ইস্রায়েল আলার হেদ্দে অহমা অন্দরোস।”</verse>
				<verse number="33">খাদ্দেসঘী বারেনু শিমিয়োনেস এগদান বাঃচাস আন্নেনু খাদ্দেসঘী তাংগিয়ো তাম্বার দু’নো ঝানারদিম হায়কাট মান্‌জার।</verse>
				<verse number="34">আবাকী শিমিয়োনেস আরিন আশিস নান্‌জাস আউর যীশুসঘী তাংগিয়ো মারীয়ামান বাঃচাস, “ধার্মেস ইদিনুম ঠিকা নান্‌জাকা রাঃচাস যে, ই খাদ্দেস ইস্রায়েলিয়রঘী মাঝিনু ঢের আলারঘী নাশ আউর বাছাবাঃনাঘী কারনে মানোস। ইস অন্টা চিনহা মানোস, নেখা বিড়দোনু ঢেরিম কাত্থা বাওর,</verse>
				<verse number="35">আন্নেনু আরঘী কায়ান্তা সোচনা আখতানা মানো কালো। ইদিন আম্বারকি কান্তঘী লোওনা লেখা তাপলিক নিংহায় কুহিনু গাথরো।”</verse>
				<verse number="36">আসান হান্না নামেনু অরোত যানানা নাবী রাঃচা। আদ আশেরেসঘী গুষ্ঠিন্তা পুনুয়েলেসঘী তাংদা। আদিঘীহু ঢের উমার মান্‌জিকি রাঃচা। সাতোয়া বাছার তাংহা মেতাস সাংগে এড়পা নান্‌জাকা খোঃখা চুরাশি বাছার উমার গুটি আদ বিধুয়া জীয়া কাড়তাচা। আদ উপাস আউর বিন্তীঘী মাঝিন্তী উল্লা মাঃখা ধার্মেসঘী সেওয়া নানা লাগিয়া। মান্দির আম্বারকি আদ এসানহু মাল কালা লাগিয়া।</verse>
				<verse number="37"></verse>
				<verse number="38">আদ আঃ সামাই আগুয়ারকি বার্চাকি ধার্মেসিন ধানিয়াবাদ চিইয়া হেল্লেরা, আউর ধার্মেস জেরুশালেমান বাছাবাওস বাঃআরকি নে ক্ষাঃপা লাগিয়ার আরঘী হেদ্দে আঃ খাদ্দেসঘী কাত্থা বাঃআ লাগিয়া।</verse>
				<verse number="39">মারীয়াম আউর যোসেফেস উর্বাসঘী আনকা পেশকা লেখা হুর্মিন মুন্‌জারকি গালীলনু আরঘী পাদ্দা নাসারতনু কির্রিয়ার কেরার।</verse>
				<verse number="40">খাদ্দে যীশুস উমারনু আউর সাওয়াংগিয়ানু পার্দিয়াস চোওচাস আউর লুরনু পুরা মান্তে রাঃদাস। আসঘী মাইয়া ধার্মেসঘী অনুগ্রহ রাঃচা।</verse>
				<verse number="41">হুর্মি বাছারনু বাছাবাঃনা পারাব নানাগে যীশুসঘী তাংগিয়ো তাম্বাস জেরুশালেমনু কালা লাগিয়ার।</verse>
				<verse number="42">একাবাকি যীশুসঘী উমার বারো বাছার মান্‌জা, আবাকী আর নিয়াম লেখাম আঃ পারাবনু কেরার।</verse>
				<verse number="43">একাবাকি আর পারাব মুন্‌জারকি এড়পা কির্রা লাগিয়ার, আবাকী খাদ্দে যীশুস জেরুশালেমনু রাঃআ ক্ষাচ্চিয়াস। মুন্দা আসঘী তাংগিয়ো তাম্বার আঃ কাত্থান আঃখা পোল্লার।</verse>
				<verse number="44">যীশুস সাংগুয়ারি আলারঘী মাঝিনু রাঃদাস ইয়াদ নানারকি আর অন উল্লাঘী ডাহারে কাট্টিয়ার কেরার। খোঃখা আর তামহায় পাহিয়ার আউর আখনা আলারঘী মাঝিনু যীশুসিন বেদ্দা লাগিয়ার।</verse>
				<verse number="45">আসিন আসান বেদ্দা পোল্লারকি আর ফির জেরুশালেমনু কির্রিয়ার কেরার।</verse>
				<verse number="46">খোঃখানু আর তিশরা উল্লাঘী খোঃখা যীশুসিন মান্দিরনু বেদ্দারকি ক্ষাক্ষিয়ার। আস ধারাম গুরুরঘী মাঝিনু উক্কিয়াসকি আরঘী কাত্থান মেনা লাগিয়াস আউর আরিন সাওয়াল মেনা লাগিয়াস।</verse>
				<verse number="47">আসান নে যীশুসঘী কাত্থান মেনা লাগিয়ার, আর হোর্মার আসঘী লুরান এরারকি আউর আসঘী উত্তার মেনারকি হায়কাট মানা লাগিয়ার।</verse>
				<verse number="48">আসঘী তাংগিয়ো তাম্বার আসিন এরারকি হায়কাট মান্‌জার। আসঘী তাংগিয়ো আসিন বাঃচা, “খাদ্দায়ো, নিন এন্দেরগে এমহায় সাংগে এন্নে নান্‌জাকায়? নিম্বাস আউর এন আন্ধুয়ারারকি নিংগান বেদ্দা লাক্কাম।”</verse>
				<verse number="49">আবাকী যীশুস আরিন বাঃচাস, “নিম এন্দেরগে এংগান বেদ্দা লাগকার? নিম মাল আখদার যে, এংহায় এম্বাসঘী এড়পানু এংগান রাঃআ লাগ্গো?”</verse>
				<verse number="50">যীশুস আরিন এন্দরা বাঃচাস আসঘী তাংগিয়ো তাম্বার আদিন বুঝরা পোল্লার।</verse>
				<verse number="51">খোঃখা আস আরঘী সাংগে নাসারতনু কির্রিয়াস কেরাস আউর আরঘী হুর্মি কাত্থান মানআরকি চালরাস। আসঘী তাংগিয়ো ই হুর্মি কাত্থান কায়ানু গাথচাকি উইয়া।</verse>
				<verse number="52">ই লেখাম যীশুস লুরনু, উমারনু, ধার্মেসঘী আউর আলারঘী দুলারনু নাসারতনু কোহা পার্দেতে লাগিয়াস।</verse>
			</chapter>
			<chapter number="3">
				<verse number="1">রোম সম্রাট তিবিরিয়া কইসোরেসঘী রাঃজী নান্নাঘী পনেরো বাছারঘী সামাইনু, যিহুদীয়া প্রাদেশতা কোহা শাসানদাতাস রাঃচাস পোন্তীয় পিলাতেস। আবাকী হেরোদেস গালীল রাঃজীন আউর আসঘী সৎ ভাইয়াস ফিলিপেস যিতুরিয়া রাঃজীন্তা আউর ত্রাখোনিতিয়ান শাসান নানা লাগিয়ার। লুসানিয়াস রাঃচাস অবিলীনীয়েন্তা শাসানদাতাস,</verse>
				<verse number="2">আউর যিহুদীরঘী মাহা নায়গা রাঃচাস হানোন আউর কায়ফা। ঠিকা আঃ সামাইনু ধার্মেস মরু খুরিনু সখরিয়সঘী খাদ্দে যোহানেস হেদ্দে তাংহা বাচান আখতাচাস।</verse>
				<verse number="3">আবাকী যোহানেস যার্দান খাড়ঘী চারিয়ো পাক্ষে হুর্মি আড্ডানু কালারকি প্রাচার নানা লাগিয়াস, যেনু আলার গুনহাঘী ছেমা ক্ষাক্ষানা খাতরী গুনহান্তী কায়া কির্তানারকি আসনান ইন্‌জিরনার।</verse>
				<verse number="4">নাবী যিশাইয়সঘী পুথিনু একাসে লিখিচ্কা রাঃয়ী, ঠিকা আঃ লেখাম ই হুর্মি মান্‌জা। লিখিচ্কা রাঃয়ী, “মরু খুরিনু অর্তোস গাডরারারকি আখতা লাগদাস, ‘নিম উর্বাসঘী বার্না ডাহারেন সাপড়া, আসঘী বার্না ডাহারেন সোজহা নানা।</verse>
				<verse number="5">হুর্মি কিতলান নিন্দিনা মানো, হুর্মি টোংকা টোড়ান সামান নান্না মানো। টেরহো বেংকো ডাহারেন সোজহা কামনা মানো, বেগার সামান ডাহারেন সামান নান্না মানো।</verse>
				<verse number="6">আলারিন গুনহান্তী বাছাবাঃনা খাতরী ধার্মেস একা ডাহারে কামচাস, হোর্মা আলার আদিন এরা অংগোর। ’”</verse>
				<verse number="7">আবাকী আসনানদাতা যোহানেস হেদ্দে আসনান ইন্‌জিরনা খাতরী ঢের আলার বারা হেল্লেরার। আবাকী যোহানেস আরিন বাঃচাস, “নেররেঘী গুষ্ঠিন্তা আলারো! ধার্মেসঘী একা দান্ডে এত্তারকি বারা লাগি, আদিন্তী ভোংগারকি কালাগে ই লুর নিমাগে নে চিচ্চা?</verse>
				<verse number="8">নিম যে গুনহান্তী কায়া কির্তাচ্কার, আদিঘী দাও খান্‌জপা নিমহা জীয়ানু এদা। তাংগা তিংগা কায়ানু মাল সোচআ যে, নিম আব্রাহামেসঘী গুষ্ঠিন্তা আল। এন নিমান বাঃআ লাগদান, ই পাখনা গুটঠিন্তীহু ধার্মেস আব্রাহামেসঘী গুষ্ঠিন কামআ অংগোদাস।</verse>
				<verse number="9">মান্নেঘী মুলিনু টোংগে লাগাবাচ্কাম রাঃয়ী। একা মান্নেনু দাও খান্‌জপা মাল খান্‌জি, আদিন খান্ডারকি চিচ্চিনু লেভেরনা চিইনা মানো।”</verse>
				<verse number="10">আবাকী আলার যোহানেসিন মেন্‌জার, “আদি হলে এম এন্দরা নানোম?”</verse>
				<verse number="11">উত্তারনু যোহানেস আরিন বাঃচাস, “যদি নেখাদিম দু’ঠু ঝুলা রাঃয়ী হলে নেখায় মাল্লা আস আসগে অন্টা চিউুক। নেখায় অন্না মোখনা রাঃয়ী আসহু আন্নেম নানুক।”</verse>
				<verse number="12">কায়েক’ঝান খাজনা চোওদুর আসনান ইন্‌জিরনা খাতরী বার্চারকি যোহানেসিন বাঃচার, “গুরু, এম এন্দরা নানোম?”</verse>
				<verse number="13">আস আরিন বাঃচাস, “নিয়ামনু এগদা রাঃয়ী আদিঘী বাগ্গে হোওয়া আম্বকে।”</verse>
				<verse number="14">ফির কায়েক’ঝান তেলেংগার আসিন মেন্‌জার, “আউর এম এন্দরা নানোম?” আস আঃ তেলেংগারিন বাঃচাস, “জুলুম নানারকি বা ঝুট দোশ এদারকি নেখায়হু হেদ্দেন্তী এন্দরাহু আম্বকে হোওয়া আউর নিমহা মাহিনানুম খুশমারকে।”</verse>
				<verse number="15">আলার ঢেরিম আশরা নানারকি কায়া কায়ানু সোচআ লাগিয়ার মানা অংগি যোহানেসদিম খ্রীস্তাস।</verse>
				<verse number="16">আঃ সামাই যোহানেস আরিন হোর্মারিন বাঃচাস, “এন নিমান আম্মেনু আসনান চিইয়া লাগদান, মুন্দা নে এংগান্তী সাওয়াংগিয়া আস বারা লাগদাস। এন আসঘী নাগরাঘী ফিতান খোল্লোনাঘী লায়েক মালদান। আস নেমহা বোলতাস আউর চিচ্চিনু নিমান আসনান চিওস।</verse>
				<verse number="17">আসঘী ক্ষেক্ষানুম কেতের রাঃয়ী; আস তাংহা খান্‌জপা নাবনা আড্ডান পারিস্কার নানোস আউর খান্‌জপান ডোলনু খোড়োস, মুন্দা একাবাকিহু মাল তিভরী আন্নে চিচ্চিনু আস কুড়ডোন অল্দোস চিওস।”</verse>
				<verse number="18">যোহানেস তাংহা শালহাঘী মাঝিন্তী আলারঘী কায়ানু আরু ঢের বাগ্গে উতসাহান জাগাবাঃআরকি ধার্মেসঘী চিচ্চিকা দাও বাচান প্রাচার নান্‌জাস।</verse>
				<verse number="19">শাসানদাতা হেরোদেসঘী তাং ভাইয়োসঘী যানানা হেরোদিয়া সাংগে হেরোদেসঘী সাম্মান্ধ রাঃচা আউর আসঘী আরু ঢের মালদাও নালাখ খাতরী যোহানেস আসিন দুশকা রাঃচাস।</verse>
				<verse number="20">খানেম হেরোদেস যোহানেসিন ধারারকি জেহেলনু চিচ্চাস। এন্নেনু আসঘী দোশরা হুর্মি মালদাও নালাখঘী সাংগে ই মালদাও নালাখহু অনগুসান মান্‌জা।</verse>
				<verse number="21">নে যোহানেস হেদ্দে আসনান হোওয়াগে বারেচ্কা রাঃচার আরঘী সাংগে যীশুসহু আসনান হোচ্চাস। আসনানঘী খোঃখা যীশুস একাবাকি বিন্তী নানা লাগিয়াস আবাকী মের্খা খোল্লোরা কেরা।</verse>
				<verse number="22">আঃ সামাই নেমহা বোলতা পেরোয়াঘী রুপেনু আসঘী মাইয়া এত্তারকি বার্চা, আউর মের্খান্তী ই কাত্থা মেন্দরা, “নিনিম এংহায় চোনহা খাদ্দে, নিংহা মাইয়া এন ঢের খুশমারকান।”</verse>
				<verse number="23">যীশুস হারদাম তিরিশ বাছার উমারনু তাংহা নালাখ আরাম্ভ নান্‌জাস। আলার ইয়াদ নানা লাগিয়ার আস যোসেফেসঘী খাদ্দেস। যোসেফেস হেলিসঘী খাদ্দেস;</verse>
				<verse number="24">হেলিস মত্ততেসঘী খাদ্দেস, মত্ততেস লেবিসঘী খাদ্দেস, লেবিস মল্কিসঘী খাদ্দেস, মল্কিস যান্নায়েসঘী খাদ্দেস, যান্নায়েস যোসেফেসঘী খাদ্দেস;</verse>
				<verse number="25">যোসেফেস মত্তথিয়সঘী খাদ্দেস, মত্তথিয়স আমোসেসঘী খাদ্দেস, আমোসেস নাহুমেসঘী খাদ্দেস, নাহুমেস ইসলিয়সঘী খাদ্দেস, ইসলিয়স নগিসঘী খাদ্দেস;</verse>
				<verse number="26">নগিস মাটেসঘী খাদ্দেস, মাটেস মত্তথিয়সঘী খাদ্দেস, মত্তথিয়স শিমিয়িরেসঘী খাদ্দে, শিমিয়িসেস যোসেখেসঘী খাদ্দেস, যোসেখেস যুদাসঘী খাদ্দেস;</verse>
				<verse number="27">যুদাস যোহানাসঘী খাদ্দেস, যোহানাস রিসাসঘী খাদ্দেস, রিসাস সরুব্বাবিলেরেসঘী খাদ্দেস, সরুব্বাবিলেস শলটিয়েসঘী খাদ্দেস, শলটিয়েস নেরিরেসঘী খাদ্দেস;</verse>
				<verse number="28">নেরিস মল্কিসঘী খাদ্দেস, মল্কিস আদ্দিসঘী খাদ্দেস, আদ্দিস কোসমেসঘী খাদ্দেস, কোসমেস ইলমাদমেসঘী খাদ্দেস, ইলমাদমেস এরসঘী খাদ্দেস;</verse>
				<verse number="29">এরস যোশুয়াসঘী খাদ্দেস, যোশুয়াস ইলিজারেসঘী খাদ্দেস, ইলিজারেস যোরিমেসঘী খাদ্দেস, যোরিমেস মত্ততেসঘী খাদ্দেস, মত্ততেস লেবিসঘী খাদ্দেস,</verse>
				<verse number="30">লেবি শিমিয়োনেসঘী খাদ্দেস, শিমিয়োনেস যুদাসঘী খাদ্দেস, যুদাস যোসেফেসঘী খাদ্দেস, যোসেফেস যোনমেসঘী খাদ্দেস, যোনমেস ইলিয়াকিমেসঘী খাদ্দেস;</verse>
				<verse number="31">ইলিয়াকিমেস মিলেয়াসঘী খাদ্দেস, মিলেয়াস মিন্নাসঘী খাদ্দেস, মিন্নাস মত্তথেসঘী খাদ্দেস; মত্তথেস নাথানেসঘী খাদ্দেস, নাথানেস দাউদেসঘী খাদ্দেস,</verse>
				<verse number="32">দাউদেস যিশয়সঘী খাদ্দেস, যিশয়স ওবেদেসঘী খাদ্দেস, ওবেদেস বোয়াসেসঘী খাদ্দেস, বোয়াসেস সালমনেসঘী খাদ্দেস, সালমনেস নহশোনেসঘী খাদ্দেস;</verse>
				<verse number="33">নহশোনেস অম্মিনাদবেসঘী খাদ্দেস, অম্মিনাদবেস অদমানেসঘী খাদ্দেস, অদমানেস অর্নিসঘী খাদ্দেস, অর্নিস হিসরোনেসঘী খাদ্দেস, হিসরোনেস পেরসেসঘী খাদ্দেস, পেরসেস যিহুদাসঘী খাদ্দেস;</verse>
				<verse number="34">যিহুদাস যাকোবেসঘী খাদ্দেস, যাকোবেস ইসাহাকেসঘী খাদ্দেস, ইসাহাকেস আব্রাহামেসঘী খাদ্দেস, আব্রাহামেস তেরহেসঘী খাদ্দেস, তেরহেস নাহরেসঘী খাদ্দেস;</verse>
				<verse number="35">নাহরেস সরুগেসঘী খাদ্দেস, সরুগেস রিয়ুসেসঘী খাদ্দেস, রিয়ুস পেলগেসঘী খাদ্দেস, পেলগেস এবরেসঘী খাদ্দেস, এবরেস শেলহেসঘী খাদ্দেস;</verse>
				<verse number="36">শেলহেস কইনোনেসঘী খাদ্দেস, কইনোনেস অর্ফকসদেসঘী খাদ্দেস, অর্ফকসদ শেমেসঘী খাদ্দেস, শেমেস নুহাসেসঘী খাদ্দেস, নুহাস লেমকেসঘী খাদ্দেস;</verse>
				<verse number="37">লেমকেস মথুশেলেসঘী খাদ্দেস, মথুশেলেস হনোকেসঘী খাদ্দেস, হনোকেস যেরদেসঘী খাদ্দেস, যেরদেস মহললেলেসঘী খাদ্দেস, মহললেলেস কইনোনেসঘী খাদ্দেস;</verse>
				<verse number="38">কইনোনেস ইনোসেসঘী খাদ্দেস, ইনোসেস শেথেসঘী খাদ্দেস, শেথস আদমেসঘী খাদ্দেস, আদমেস ধার্মেসঘী খাদ্দেস।</verse>
			</chapter>
			<chapter number="4">
				<verse number="1">যীশুস নেমহা বোলতানু পুরা মানারকি যার্দান খাড়তিক চালি কেরাস, ইদিঘী খোঃখা নেমহা বোলতাঘী চালাবাঃনানু আস চাল্লিশ উল্লা ধারারকি মরু খুরিনু উপাস নানারকি কুদ্দা লুংগা লাগিয়াস, আঃ সামাইনু শায়তানেস আসিন পারীক্ষানু টিডাগে চিহুট নানা লাগিয়াস। আঃ চাল্লিশ উল্লা যীশুস এন্দরাহু মাল অন্ডাস মোক্ষাস; আঃ উল্লা গুটঠি কাট্টানাঘী খোঃখা আসগে ঢের কিড়া লাগ্গিয়া।</verse>
				<verse number="2"></verse>
				<verse number="3">আবাকী শায়তানেস যীশুসিন বাঃচাস, “নিন যদি ধার্মেসঘী খাদ্দায় হিকদায়, হলে ই পাখনান আসমা মানাগে হুকুম চিইয়া।”</verse>
				<verse number="4">আঃ সামাই যীশুস শায়তানান বাঃচাস, “নেমহা পুথিনু লিখিচ্কা রাঃয়ী, ‘আলার খিলা আসমানুম মাল উজ্জুনার।’”</verse>
				<verse number="5">আবাকী শায়তানেস যীশুসিন অন্টা মেচ্ছা আড্ডানু হোচ্চাস কেরাস আউর ধার্তীঘী হুর্মি রাঃজী গুটঠিন সাঠলে এদচাস,</verse>
				<verse number="6">আউর শায়তানেস বাঃচাস, “ইদা, একা মাহিমা আউর ক্ষেমতা এরা লাগদায়, আঃ হুর্মিন এন নিংগাগে চিওন, কারনে ই হুর্মিন এংগাগে চিইনা মান্‌জা। এংহায় নেকান পাশিন্দ এন আসগেম আদিন চিইয়া অংগোদান।</verse>
				<verse number="7">আক্কুন যদি নিন গোড় লাগ্গেদায়কি এংগান নিংহায় উর্বা বাঃআরকি তেংগেরদায় হলে ইবড়া হুর্মিদিম নিংহায় মানো।”</verse>
				<verse number="8">উত্তারনু যীশুস বাঃচাস, “নেমহা পুথিনু লিখিচ্কা রাঃয়ী, “‘নিন নিংহায় উর্বা ধার্মেসিন গোড় লাগ্গোয়, খিলা আসঘীদিম সেওয়া নানোয়।’ ”</verse>
				<verse number="9">ইদিঘী খোঃখা শায়তানেস যীশুসিন জেরুশালেমনু হোচ্চাস কেরাস আউর মান্দিরঘী হুর্মিন্তী মেচ্ছা আড্ডানু আসিন ইজতাচাসকি বাঃচাস, “নিন যদি মানিম ধার্মেসঘী খাদ্দায় হিকদায় হলে ইসতেক ডেগারকি কিইয়া খাতরা,</verse>
				<verse number="10">কারনে নেমহা পুথিনু লিখিচ্কা রাঃয়ী, ‘ধার্মেস তাংহা মের্খাদুতারিন নিংহায় বারেনু হুকুম চিওস; যেনু আর নিংগান বাছাবাঃনার।</verse>
				<verse number="11">আর নিংগান ক্ষেক্ষা তারু ঝোকোরকি ধারোর, যেনু নিংহায় ক্ষেড্ডেনু পাখনাঘী চোট মাল লাগ্গি।’”</verse>
				<verse number="12">আবাকী যীশুস শায়তানান বাঃচাস, “নেমহা পুথিনু লিখিচ্কা রাঃয়ী, ‘নিন নিংহায় উর্বা ধার্মেসিন পারীক্ষা নানা আম্বকে।’”</verse>
				<verse number="13">আসিন হুর্মি রাকাম লালিচ এদারকি ফান্দেনু টিড়আ পোল্লাসকি শায়তানেস থোরেটা সামাই খাতরী যীশুসঘী হেদ্দেন্তী চালি কেরাস।</verse>
				<verse number="14">ইদিঘী খোঃখা যীশুস নেমহা বোলতাসঘী সাওয়াংনু পুরা মানারকি গালীল রাঃজীনু কির্রিয়াস কেরাস। আসান যীশুসঘী বারেনু আঃ খুরিঘী হুর্মি আড্ডানু ছাড়চা কেরা।</verse>
				<verse number="15">যীশুস আসান দোশরা দোশরা সামাজ এড়পানু শিরষা চিইয়াগে আরাম্ভ নান্‌জাস। আবাকী হোর্মার আসঘী অহমা নানা হেল্লেরার।</verse>
				<verse number="16">ইদিঘী খোঃখা যীশুস নাসারত পাদ্দানু কেরাস। আসানুম আস কোহা পার্দিকা রাঃচাস। আস তাংহা নিয়াম লেখা খান্নে এখের্না উল্লানু সামাজ এড়পানু কেরাস, খোঃখা নেমহা পুথিন পাড়না খাতরী ইজ্জাস।</verse>
				<verse number="17">আবাকী নাবী যিশাইয়সঘী লিখিচ্কা পুথিন আসঘী ক্ষেক্ষানু চিইনা মান্‌জা। মুড়িয়াচ্কা উইকা পুথিন খোল্লারকিম আস আঃ আড্ডান ক্ষাক্ষিয়াস এসান লিখিচ্কা রাঃয়ী,</verse>
				<verse number="18">“এংহায় মাইয়া উর্বাসঘী বোলতাস রাঃদাস, কারনে আসিম এংগান চাজারকি হোচ্চাস, যেনু এন গারীবিরঘী হেদ্দে দাও বাচান প্রাচার নান্দান। আস এংগান জেহেলনু রাচ্কা আলার হেদ্দে বাছেরনাঘী কাত্থা, আন্ধরার হেদ্দে এরা অংগোনাঘী কাত্থান আখতাগে তাইয়াস। নেখায় মাইয়া খিলপাত মানা লাগি, আস আরিন বাছাবাঃগে এংগান তাইয়াস।</verse>
				<verse number="19">উর্বাস এংগান প্রাচার নানাগে তাইয়াস, আক্কুন আসঘী দায়া এদনাঘী সামাই মান্‌জা। ”</verse>
				<verse number="20">আবাকী আস পাড়নান মুন্‌জারকি পুথিন মুড়িয়ারকি সাহাড়ানানুসঘী ক্ষেক্ষানু চিইয়ারকি উক্কিয়াস। সামাজ এড়পানু রাচ্কা হোর্মা আলারঘী খান্নে আসঘী মাইয়া খাতরা।</verse>
				<verse number="21">আবাকী যীশুস আরিন বাঃচাস, “নেমহা পুথিঘী ই কাত্থা ইন্না নিমহা মেন্‌জেকা সাংগে সাংগেম আদ পুরা মান্‌জা।”</verse>
				<verse number="22">হোর্মা আলার আসঘী বারেনু গাওয়াহী চিচ্চার আউর আসঘী বাইনু ই হুর্মি দাওলে দাওলে কাত্থান মেনারকি হায়কাট মান্‌জার। আর বাঃচার, “ইস কা যোসেফেসঘী খাদ্দেস মালদাস?”</verse>
				<verse number="23">আঃ সামাই যীশুস আরিন বাঃচাস “ই কাত্থান মানিম নিম এংগান বাওর, ‘ডাক্তার নিংগানুম কড়ে নানা।’ আরু বাওর, ‘কাফারনাহুমনু একা হুর্মি নালাখ নান্নাঘী খিরীন এম মেন্‌জেকাম আঃ হুর্মিন আক্কুন নিংহা পাদ্দানু নানারকি এদা।’”</verse>
				<verse number="24">মুন্দা আস আরু বাঃচাস, “এন নিমান মানিম বাঃআ লাগদান, একাম নাবীসিন তাংহা পাদ্দান্তা আলার মাল ইন্‌জিরনার।</verse>
				<verse number="25">ই কাত্থা মানিম যে, নাবী এলিওসঘী সামাইনু সাড়ে তিন বাছার মের্খান্তী একাম চেপ মাল মান্‌জা আউর গোট্টা রাঃজীনু বেশ্যেম আকাল মান্‌জিকি রাঃচা। আবাকী ইস্রায়েল রাঃজীনু ঢের বিধুয়ার রাঃচার।</verse>
				<verse number="26">মুন্দা এলিওসিন খিলা সিদোন খুরিঘী সারিফত পাদ্দান্তা বিধুয়া হেদ্দে তাইনা মান্‌জিকি রাঃচা, আদিন আম্বারকি দোশরা একাম বিধুয়া যানানারঘী হেদ্দে মালা।</verse>
				<verse number="27">আবাকী নাবী ইলিশায়েসঘী সামাইনু ইস্রায়েল রাঃজীনু ঢের আলারঘী কুষ্ঠবেরাম মান্‌জিকি রাঃচা, মুন্দা আরিন নেখানহু কড়ে নান্না মাল মান্‌জা, খিলা সিরিয়া রাঃজীন্তা নামানেসিন কড়ে নান্না মান্‌জিকি রাঃচা।”</verse>
				<verse number="28">ই কাত্থান মেনারকি সামাজ এড়পান্তা হোর্মা আলার রাঘারারকি চিচ্চি লেখা মানারকি কেরকা রাঃচার।</verse>
				<verse number="29">আবাকী আর ইজারকি যীশুসিন পাদ্দাঘী বাহিরি তুক্কারকি হোচ্চার কেরার, আউর আসিন কিইয়া লেভেরনা খাতরী আরঘী পাদ্দাটা একা পার্তাঘী মাইয়া রাঃচা আঃ পার্তাঘী ধাসড়েনু হোচ্চার কেরার।</verse>
				<verse number="30">মুন্দা আস আঃ আলারঘী মাঝিন্তীম একারকি চালি কেরাস।</verse>
				<verse number="31">খোঃখা যীশুস গালীলতা কাফারনাহুম শাহারনু কেরাস আউর খান্নে এখের্না উল্লানু আসান আলারিন শিরষা চিচ্চাস।</verse>
				<verse number="32">আলার আসঘী শিরষানু হায়কাট মান্‌জার, কারনে আস ক্ষেমতানু পুরা আলার লেখা কাত্থা বাঃআ লাগিয়াস।</verse>
				<verse number="33">আঃ সামাই সামাজ এড়পানু এন্নে অরোত আলাস রাঃচাস, নেকান মালদাও বোলতা ধার্চিকি রাঃচা। আস গাডরারারকি বাঃআ হেল্লেরাস,</verse>
				<verse number="34">“এ নাসারত পাদ্দান্তা যীশু, এমহা সাংগে নিংহায় এন্দরা দারকার? নিন কা এমান নাশ নানাগে বারেচ্কায়? এন আখদান নিন নে; নিনিম তো ধার্মেসঘী আঃ নেমহা আলায়।”</verse>
				<verse number="35">যীশুস আঃ মালদাও বোলতান ধাম্কাচাসকি বাঃচাস, “ছাছেম রাঃআ, আউর ই আলাসঘী মাঝিন্তী উর্খারকি কালা।” আঃ মালদাও বোলতা আবাকী আলাসিন হোর্মারঘী মাঝিনু পাখড়াচাসকি লেভড়িয়াস আউর আসঘী একাম ক্ষতি মাল নানারকি আসঘী মাঝিন্তী উর্খিয়াস কেরাস।</verse>
				<verse number="36">এন্নেনু হোর্মার হায়কাট মানারকি তামহায় মাঝিনু কাছনাখরা লাগিয়ার, “ইদ একাসে কাত্থা! আধিকার আউর ক্ষেমতা হোওয়ারকি আস মালদাও বোলতারিন হুকুম চিইদাস আউর আর উর্খারকি কাঃনার!”</verse>
				<verse number="37">আঃ খুরিন্তা হুর্মি আড্ডানু যীশুসঘী বারেনু ছাড়চা কেরা।</verse>
				<verse number="38">ইদিঘী খোঃখা যীশুস সামাজ এড়পান আম্বারকি শিমোনেসঘী এড়পানু কেরাস। শিমোনেসঘী তাং শাইসঘী ঢের নাড়ি মান্‌জিকি রাঃচা। আদিন কড়ে নান্না খাতরী যীশুসিন গোহরারাস।</verse>
				<verse number="39">আবাকী যীশুস শিমোনেসঘী তাং শাইসঘী পান্‌জরানু ইজ্জাসকি নাড়িন ধাম্কাচাস। এন্নেনু আদিঘী নাড়ি আম্বিয়া কেরা, আউর আবাকীম আদ চোওয়ারকি আরঘী অন্না মোখনান সাপড়া হেল্লেরা।</verse>
				<verse number="40">বিইড়ী মুনখুনা কাঃনা সাংগে সাংগেম আলার হোর্মা বেরামিরিন যীশুস হেদ্দে অন্দরারকি বার্চার। আর ঢের রাকাম বেরামনু ভোগআ লাগিয়ার। আবাকী যীশুস হোর্মারঘী দেহানু ক্ষেক্ষা চিইয়ারকি আরিন কড়ে নান্‌জাস।</verse>
				<verse number="41">আবাকী মালদাও বোলতা ক্ষাক্ষিকা আলারঘী মাঝিন্তী মালদাও বোলতাহু উর্খারকি কেরা। আঃ মালদাও বোলতা গুটঠি গাডরারারকি বাঃচা, “নিনিম ধার্মেসঘী খাদ্দায়।” আস যে খ্রীস্তাস, আদিন আর আঃখা লাগিয়ার। ইদি খাতরী আস ধাম্কাচাসকি আরঘী বাইআন মুচ্চিয়াস চিচ্চাস।</verse>
				<verse number="42">যীশুস ভিনসারেম আঃ আড্ডান আম্বারকি অন্টা সামশুম আড্ডানু চালি কেরাস। আসতা আলার আসিন বেদ্দেতে বেদ্দেতে আসঘী হেদ্দে কেরার আউর যাতে আস আরিন আম্বারকি মাল কাঃদাস আঃ খাতরীম আসিন তামহায় হেদ্দে ধারারকি উইয়াগে চিহুট নান্‌জার।</verse>
				<verse number="43">মুন্দা যীশুস আরিন বাঃচাস, “আরু ঢের আড্ডানু এংগান ধার্মেসঘী রাঃজীন্তা দাও বাচান প্রাচার নানাগে লাগ্গো, কারনে ইদি খাতরীম ধার্মেস এংগান তাইয়াস।”</verse>
				<verse number="44">খোঃখা আস যিহুদীয়া প্রাদেশতা দোশরা দোশরা সামাজ এড়পানু প্রাচার নানতে রাঃচাস।</verse>
			</chapter>
			<chapter number="5">
				<verse number="1">অন্দুল যীশুস গিনেসরত নামেনু অন্টা সামুদারঘী ধাসড়েনু ইজকা রাঃচাস। আলার ধার্মেসঘী বাচান মেন্না খাতরী আসঘী চাইরো পাক্ষে তুক্কা তুক্কি নানা লাগিয়ার।</verse>
				<verse number="2">আঃ সামাইনু আস সামুদারঘী ধাসড়ে হেদ্দে দু’ঠু ডোংগা এরা অংগিয়াস। মাছুয়ার আঃ ডোংগা দু’ঠুন্তী এত্তারকি তামহা জাল্লিন নোড়আ লাগিয়ার।</verse>
				<verse number="3">আবাকী যীশুস শিমোনেসঘী হেদ্দে কালারকি আসঘী ডোংগানু আর্গিয়াস আউর আসিন ধাসড়েন্তী থোরেটা গেচ্ছা ডোংগান হোওয়ারকি কালা গানিয়াস। আদিঘী খোঃখা যীশুস ডোংগানু উক্কিয়াসকি আলারিন শিরষা চিইয়া হেল্লেরাস।</verse>
				<verse number="4">শিরষা চিইনা মুন্‌জিয়াসকি যীশুস শিমোনেসিন বাঃচাস, “ঢের আম্মে গাড্ডিনু কালারকি ইনজো ধার্না খাতরী নিমহায় জাল্লিন লেভড়া।”</verse>
				<verse number="5">আবাকী শিমোনেস আসিন বাঃচাস, “এ গুরু, গোট্টা মাঃখা ঢের খাটারকি এন্দরাহু ধারআ পোলকাম; আন্নুহু নিংহায় কাত্থানু এন জাল্লি লেভড়োন।”</verse>
				<verse number="6">আর জাল্লি লেভিরকা খোঃখা আইয়া এতোম ইনজো ধারা খাত্তারা যে, আরঘী জাল্লি খাচেরনা লেখা মান্‌জা।</verse>
				<verse number="7">আবাকী আর ইশারা নানারকি দোশরা ডোংগান্তা সাংগুয়ারিন সাহাড়া নান্না খাতরী মিখিয়ার। আর বার্চারকি দু’ঠু ডোংগানু এতো ইনজো খোড়চার যে, ডোংগা দু’ঠু মুনখুনা লেখা মান্‌জা।</verse>
				<verse number="8">ইদিন এরারকি শিমোন পাত্রাস যীশুসঘী মুন্দভারে হুমআ মানারকি বাঃআ লাগিয়াস, “উর্বায়ো, এন গুনহা আল; এংহায় হেদ্দেন্তী চালি কালা!”</verse>
				<verse number="9">আরঘী জাল্লিনু এতোম ইনজো ধারা খাত্তারা এরারকি শিমোন পাত্রাস আউর আসঘী সাংগের হোর্মার হায়কাট মান্‌জার।</verse>
				<verse number="10">আবাকী শিমোনেসঘী ভাগিয়ারী যাকোব আউর যোহান নামেনু সিবদিয়সঘী দু’ঝান খাদ্দারহু হায়কাট মান্‌জার। আঃ সামাই যীশুস শিমোনেসিন বাঃচাস, “আম্বা এল্চা; আক্কুনতি নিন ধার্মেস খাতরী আল ধারোয়।”</verse>
				<verse number="11">ইদিঘী খোঃখা আর ডোংগা গুটঠিন সামুদারঘী ধাসড়েনু অন্দরার আউর হুর্মিনুম লেভড়িয়ার উইয়ারকি যীশুসঘী সাংগে সাংগে কেরার।</verse>
				<verse number="12">যীশুস অন সামাই অন্টা পাদ্দানু কেরাস। আসান অরোত আলাসঘী গোট্টা দেহানু কুষ্ঠবেরাম রাঃচা। আস যীশুসিন এরিয়াসকি হুমআ মানারকি গোহরারাসকি বাঃচাস, “এ উর্বায়ো, নিন চাহাদায় হলেম, এংগান কড়ে আউর পাক নানা অংগোদায়।”</verse>
				<verse number="13">আবাকী যীশুস ক্ষেক্ষান বাড়াবাঃচাস আউর আসিন অত্তিয়াসকি বাঃচাস, “এনহু চাহাদান, নিন কড়ে আউর পাক মানা।” আউর আবাকীম আসঘী কুষ্ঠ বেরাম কড়ে মান্‌জা কেরা।</verse>
				<verse number="14">যীশুস আঃ আলাসিন ই হুকুম চিচ্চাস, “ই কাত্থান নেকানহু আম্বকে তেংগা, মুন্দা নায়গাসঘী হেদ্দে কালারকি নিংগান এদা। আউর পাক মান্নাঘী বারেনু মোসেস একাসে দাড়ে আর্গাগে হুকুম চিচ্চাস আদিন দাড়ে আর্গা । এন্নেনু আলারঘী হেদ্দে গাওয়াহী চিইনা মানো যে নিন কড়ে মান্‌জাকায়।”</verse>
				<verse number="15">আন্নুহু যীশুসঘী কাত্থা আসান আরু ছাড়চা কেরা। আসঘী কাত্থান মেন্না খাতরী আউর বেরামিন্তী কড়ে মান্না খাতরী ঢের আলার আস হেদ্দে বারা হেল্লেরার।</verse>
				<verse number="16">হারদাম যীশুস সামশুম আড্ডানু কালারকি বিন্তী নানা লাগিয়াস।</verse>
				<verse number="17">অন্দুল যীশুস একাবাকি শিরষা চিইয়া লাগিয়াস আবাকী ঢের ফারীশীর আউর ধারাম গুরুর আসান উক্কিয়ারকি রাঃচার। গালীল প্রাদেশঘী দোশরা দোশরা পাদ্দা আউর যিহুদীয়া প্রাদেশ আউর জেরুশালেম শাহারতি আর বারেচ্কা রাঃচার। বেরামিরিন কড়ে নান্না খাতরী উর্বাসঘী সাওয়াং যীশুসঘী মাইয়া রাঃচা।</verse>
				<verse number="18">আঃ সামাই কায়েক’ঝান আলার অরোত অবশ বেরামিসিন খাটিয়ানু কুম্মারকি অন্দরার বাঃচার। আর আসিন ভিতরা হোওয়ারকি যীশুসঘী মুন্দবারে উইনা খাতরী চিহুট নান্‌জার;</verse>
				<verse number="19">মুন্দা ঢের ভীড় খাতরী ভিতরা কাঃনাঘী ডাহারে মাল ক্ষাক্ষিয়ার। খানে আর এড়পাঘী ছাদ মাইয়া আর্গিয়ার আউর ছাদঘী টালিন গুছাবারকি পিটরি সাংগেম আসিন আলারঘী মাঝিনু যীশুসঘী মুন্দভারে এত্তাচার চিচ্চার।</verse>
				<verse number="20">যীশুস আরঘী বিশুয়াস এরারকি বাঃচাস, “এ আলায়ো, নিংহায় গুনহান ছেমা নান্না মান্‌জা।”</verse>
				<verse number="21">ই কাত্থান মেনারকি ফারীশীর আউর ধারাম গুরুর কায়া কায়ানু সোচআ লাগিয়ার, “ই আলাসটা নে, যে ধার্মেসিন নিন্দা নানা লাগদাস? অরোত অন্টিম ধার্মেস আম্বারকি আর নেহু গুনহান ছেমা নানা পোলনার।”</verse>
				<verse number="22">আর কায়া কায়ানু এন্দরা সোচআ লাগিয়ার যীশুস আদিন বুঝরা অংগিয়াসকি বাঃচাস, “নিম কায়া কায়ানু এন্দেরগে ই কাত্থান সোচআ লাগদার?</verse>
				<verse number="23">“এগদা বাঃনা সোজহা, ‘নিংহা গুনহা ছেমা নান্না মান্‌জা,’ নাকা ‘নিন চোওয়ারকি একা কুদ্দা’?</verse>
				<verse number="24">মুন্দা নিম যেনু আঃখা অংগোদার, ই ধার্তীনু গুনহা ছেমা নান্নাঘী ক্ষেমতা আল খাদ্দেসঘী রাঃয়ী” ই গুটি বাঃআরকি আস আঃ অবশ বেরামিসিন বাঃচাস, “এন নিংগান বাঃআ লাগদান, চোওয়া, নিংহা পিটরিন চোওদারকি এড়পা চালি কালা।”</verse>
				<verse number="25">আবাকীম আঃ আলাসটা আরঘী হোর্মারঘী মুন্দভারে চোওয়ারকি ইজ্জাস আউর একা পিটরি মাইয়া আস বিডিরকা রাঃচাস আদিন চোওদারকি হোচ্চাসকি ধার্মেসঘী অহমা নানতে নানতে এড়পা কির্রিয়াস কেরাস।</verse>
				<verse number="26">আবাকী হোর্মার ঢের হায়কাট মান্‌জার কেরার আউর আর এল্চেনানু আউর ভাক্তিনু পুরা মানারকি ধার্মেসঘী অহমা নানারকি বাঃচার, “ইন্না নাম হায়কাট বারেনু ইরকাত!”</verse>
				<verse number="27">ই ঘাটনাঘী খোঃখা যীশুস বাহিরি কেরাস আউর খাজনা চোওদনা এড়পানু লেবি নামেনু অর্তোস খাজনা চোওদুসিন অক্কারকি রাঃতে এরিয়াস। যীশুস লেবিসিন বাঃচাস, “বারা, এংহায় চেলা মানা।”</verse>
				<verse number="28">আবাকী লেবিস চোওচাস আউর তাংহায় হুর্মিন লেভড়িয়াসকি যীশুসঘী সাংগে কেরাস।</verse>
				<verse number="29">খোঃখা লেবিস যীশুসিন হোওয়ারকি তাংহা এড়পানু কেরাস আউর আস খাতরী অন্টা কোহা ভুরকা সাপড়াচাস। আরঘী সাংগে আসান ঢের খাজনা চোওদুর আউর দোশরা আলার অনা মোঃখা উক্কিয়ার।</verse>
				<verse number="30">আবাকী ফারীশীর আউর আরঘী দলেন্তা ধারাম গুরুর আনসারারকি যীশুসঘী চেলারঘী বিড়দোনু বাঃচার, “নিম এন্দেরগে খাজনা চোওদুর সাংগে আউর গুনহা আলার সাংগে অন্দার মোখদার?”</verse>
				<verse number="31">যীশুস আরিন বাঃচাস, “কড়ে আলার খাতরী ডাক্তারেরঘী দারকার মাল্লা, মুন্দা বেরামি আলার খাতরীম ডাক্তারেরঘী দারকার রাঃয়ী।</verse>
				<verse number="32">নে ধার্মেপাত্তু, আরিন এন মেখাগে মাল বারেচ্কান, মুন্দা গুনহা আলারিন এন মেখাগে বারেচ্কান।”</verse>
				<verse number="33">খোঃখা আঃ ধারাম গুরুর যীশুসিন বাঃচার, “যোহানেসঘী চেলার হারদাম উপাস আউর বিন্তী নান্নার আউর ফারীশীরঘী চেলারহু আন্নেম নান্নার, মুন্দা নিংহায় চেলার এন্দেরগে একাবাকিহু উপাস মাল নান্নার?”</verse>
				<verse number="34">আবাকী যীশুস আরিন বাঃচাস, “গাবরুস সাংগে রাঃতে কা বেন্‌জা এড়পান্তা পাহিয়ার উপাস নানা অংগোনার?</verse>
				<verse number="35">মুন্দা সামাই বারা লাগি, একাবাকি গাবরুসিন আরঘী হেদ্দেন্তী হোওনা কাঃনা মানো, আউর আঃ সামাইনুম আর উপাস নানোর।”</verse>
				<verse number="36">খোঃখা যীশুস শিরষা চিইনা খাতরী আরঘী হেদ্দে অন্টা উদাহরন চিচ্চাস, “পুনা ঝুলান চাররারকি নেহু পাচ্চা ঝুলানু তালি মাল চিইনার, আদিন নানোর হলে আঃ পুনা ঝুলান আস চাররোসকি লেভড়োস; কারনে আঃ পুনা টুকরা পাচ্চা ঝুলাঘী সাংগে মাল মানারি।</verse>
				<verse number="37">রক্কা দ্রাক্ষারাশিন নেহু পাচ্চা চাপটাঘী বেগনু মাল উইনার, উইয়োর হলে বেগ গুটঠি পালকিরি কালি। এন্নেনু দ্রাক্ষারাশিহু খাতরী কালি, বেগ গুটঠিহু বেগড়ারি কালি।</verse>
				<verse number="38">কারনে রক্কা দ্রাক্ষারাশিন পুনা চাপটাঘী বেগনুম উইনা দারকার।</verse>
				<verse number="39">পাচ্চা টোটক রাশিন অন্ডোকা খোঃখা নেকিম পুনা টোটক রাশিন অনা মাল বেদ্দেনার, কারনে আস বাঃদাস, ‘পাচ্চাদিম দাওলে।’”</verse>
			</chapter>
			<chapter number="6">
				<verse number="1">একাম অন খান্নে এখের্না উল্লানু যীশুস গোহম খাল্লেঘী মাঝিন্তী কালা লাগিয়াস। তাংহা চেলার গোহমঘী বাইল খাচ্চারকি ক্ষেক্ষানু রাগদা রাগদারকি মোঃখা লাগিয়ার।</verse>
				<verse number="2">আবাকী কায়েক’ঝান ফারীশীর বাঃচার, “ধারামঘী নিয়াম লেখা খান্নে এখের্না উল্লানু এগদান নান্না দারকার মালা, নিম আদিন এন্দেরগে নানা লাগদার?”</verse>
				<verse number="3">যীশুস বাঃচাস, “দাউদেস আউর তাংহা সাংগুয়ারিরঘী একাবাকি কিড়া লাগ্গিকি রাঃচা, আবাকী আস এন্দরা নান্‌জাকা রাঃচাস, আদিন কা নিম মাল পাড়েচ্কার?</verse>
				<verse number="4">আস তো ধার্মেসঘী সেওয়া ডেরানু কোরচাসকি দাড়ে আর্গাচ্কা আসমা এগদা খিলা নায়গার আম্বারকি আউর নেখায়হু আদিন মোখনা নিয়াম মাল রাঃচা আদিন হোওয়ারকি মোক্কা রাঃচাস আউর তাংহা সাংগুয়ারিরগেহু চিচ্চিকা রাঃচাস।”</verse>
				<verse number="5">খোঃখা যীশুস আঃ ফারীশীরিন বাঃচাস, “আল খাদ্দেসদিম খান্নে এখের্না উল্লাঘী উর্বাস।”</verse>
				<verse number="6">আউর অন খান্নে এখের্না উল্লানু যীশুস সামাজ এড়পানু কালারকি শিরষা চিইয়া লাগিয়াস। আসান এন্নে অরোত আলাস রাঃচাস নেখায় মাড়ি ক্ষেক্ষা খাইয়ারকি কিরকি রাঃচা।</verse>
				<verse number="7">ধারাম গুরুর আউর ফারীশীর যীশুসিন দুশাগে অন্টা মাতলাব বেদ্দা লাগিয়ার। খানে খান্নে এখের্না উল্লানু আস নেকানুম কড়ে নান্দাস কা মালা আদিন এরনা খাতরী আর যীশুস মাইয়া ঠিকাসে নাজার উইয়া লাগিয়ার।</verse>
				<verse number="8">মুন্দা যীশুস আরঘী কায়ান্তা সোচনান আঃখা লাগিয়াস। আদি খাতরী নেখায় ক্ষেক্ষা খাইকি রাঃচা, আস আঃ আলাসিন বাঃচাস, “চোওয়া হোর্মারঘী মুন্দভারে বারারকি ইজআ।” খানে আস চোওচাসকি ইজ্জাস।</verse>
				<verse number="9">খোঃখা যীশুস আরিন বাঃচাস, “এন নিমান মেনা লাগদান, ধারামঘী নিয়াম লেখা খান্নে এখের্না উল্লানু দাও নালাখ নান্না দারকার, নাকা মালদাও নালাখ নান্না দারকার? জীয়া বাছাবাঃনা দারকার, নাকা নাশ নান্না দারকার?”</verse>
				<verse number="10">ইদিঘী খোঃখা যীশুস হুর্মি পাক্ষে হোর্মার তারা এরারকি আলাসিন বাঃচাস, “নিংহা ক্ষেক্ষান আগুয়া চিইয়া।” আস আদিন নান্‌জাকা খোঃখা আসঘী ক্ষেক্ষা অংহোনুম কড়ে মান্‌জা কেরা।</verse>
				<verse number="11">আবাকী আঃ ধারাম গুরুর আউর ফারীশীর ঢেরিম রাঘারার আউর যীশুসিন হোওয়ারকি এন্দরা নানরি, আদিন হোওয়ারকি তামহা মাঝিনু কাছনাখরা হেল্লেরার।</verse>
				<verse number="12">ইদিঘী খোঃখা যীশুস বিন্তী নান্না খাতরী অন্টা পার্তানু কেরাস আউর গোট্টা মাঃখা ধার্মেস হেদ্দে বিন্তী নানারকি কাড়তাচাস।</verse>
				<verse number="13">পাইরি মান্‌জাকা খোঃখা আস চেলারিন তাংহা হেদ্দে মিখিয়াস আউর আরঘী মাঝিন্তী বারো’ঝানারিন চাজারকি হোচ্চাসকি আরগে তাইকার পদান চিচ্চাস।</verse>
				<verse number="14">আর মান্‌জার শিমোন, নেকান আস পাত্রাস নামে চিচ্চাস; শিমোনেসঘী ভাইয়াস আন্দ্রিয়াস; যাকোবেস আউর যোহানেস; ফিলিপেস আউর বার্থলোমিয়;</verse>
				<verse number="15">মাথিয়াস আউর থোমাসেস; আলফ্রেডেসঘী খাদ্দেস যাকোবেস; শিমোন, নেকান রাঃজী দুলারু বাঃনা মানি;</verse>
				<verse number="16">যাকোবেসঘী খাদ্দেস যিহুদা আউর যুদা ইস্কারিয়, নে যীশুসিন খোঃখা মুদাইয়েরঘী ক্ষেক্ষানু ধার্তারকি চিচ্চিকা রাঃচাস।</verse>
				<verse number="17">যীশুস তাংহা তাইকারিন সাংগে হোওয়ারকি পার্তান্তী এত্তারকি অন্টা সামান আড্ডানু কেরাসকি ইজ্জাস। আসান আসঘী ঢের চেলার খোড়োরকা রাঃচার। ইদিন আম্বারকিহু যিহুদীয়া, জেরুশালেম, সোর আউর সিদোন নামেনু সামুদারঘী ধাসড়েনু দু’ঠু শাহারঘী খুরিন্তী ঢের আলার আসান বারেচ্কা রাঃচার।</verse>
				<verse number="18">আর আসঘী কাত্থা মেন্না খাতরী আউর বেরামতি কড়ে মান্না খাতরী আসান বারেচ্কা রাঃচার। নে মালদাও বোলতারঘী কারনে তাপলিক ক্ষাক্ষা লাগিয়ার আর কড়ে মানা লাগিয়ার।</verse>
				<verse number="19">আবাকী হোর্মা আলার আসিন অত্তাগে চিহুট নানা লাগিয়ার, কারনে আসঘী মাঝিন্তী সাওয়াং উর্খারকি হোর্মারিন কড়ে নানা লাগিয়া।</verse>
				<verse number="20">খোঃখা যীশুস চেলার তারা এরিয়াসকি বাঃআ হেল্লেরাস, “গারীবিরো, নিম ধান্যা, কারনে ধার্মেসঘী রাঃজীঘী আধিকার নিমহাদিম।</verse>
				<verse number="21">ধান্যা নিম, নেখায় আক্কুন কিড়া রাঃয়ী, কারনে নিম উড়োর। নে আক্কুন চিইখা লাগদার, নিম ধান্যা, কারনে নিম আলখোর।</verse>
				<verse number="22">“ধান্যা নিম, একাবাকি আল খাদ্দেসঘী খাতরী আলার নিমান ঘিন্না নান্নার, সামাজতি বাহিরি অথোরনার চিইনার আউর নিন্দা নান্নার আউর নিমহায় নামেন মালদাও বাঃআরকি খেদনার চিইনার।</verse>
				<verse number="23">আক্কুন নিমহা সাংগে আর একাসে মালদাও চাইল বাইল নানা লাগনার, ঠিকা আন্নেম আরঘী পুর্খারহু নাবীর সাংগে আন্নেম নান্‌জাকা রাঃচার। আদি খাতরী আঃ উল্লা খুশমারকে আউর বেচকে, কারনে মের্খানু নিমহায় খাতরীহু ঢের পুরুস্কার রাঃয়ী।</verse>
				<verse number="24">“মুন্দা ছি্! ধানী আলারো! নিম আক্কুনুম পুরাসে হুর্মি সুখ ভোগআ লাগদার।</verse>
				<verse number="25">ছি্! উড়ুচ্কা আলারো! নিমহায় তো কিড়া লাগ্গো। ছি্! নে আক্কুন আলখা লাগদার, নিম দুখ নানোর আউর চিখোর অলখোর।</verse>
				<verse number="26">ছি্! নিমান! একাবাকি হোর্মা আলার নিমহায় অহমা নান্নার। ই হোর্মা আলার পুর্খার লেখাম ভন্ড নাবীরিনহু অহমা নানা লাগিয়ার।</verse>
				<verse number="27">“নিম নে মেনা লাগদার আরিন এন বাঃআ লাগদান, নিমহায় মুদাইরিন দুলার নানকে। নে নিমান ঘিন্না নান্নার, আরঘী দাও নানকে।</verse>
				<verse number="28">নে নিমান শাও চিইনার, আরঘী খাতরী নিম আশিস চাহাকে। নে নিমহায় সাংগে মালদাও চাইল বাইল নান্নার আরঘী খাতরী বিন্তী নানকে।</verse>
				<verse number="29">নে নিংহা অন গাল্লেনু চাটকানার, আরগে দোশরা গাল্লেনহু আগুয়াকে চিইকে। নে নিংহা চাদোরান হোওয়ারকি কাঃনার আরগে ঝুলানহু হোওয়া চিইকে।</verse>
				<verse number="30">নে নিংহায় হেদ্দে নেএনার, আসগে চিইকে। নেকিম নিংহায় একাম সান্‌জগিন হোওয়ারকি কাঃনার হলে আদিন আসঘী হেদ্দেন্তী কির্তারকি আম্বকে নেএআ।</verse>
				<verse number="31">আলারঘী হেদ্দেন্তী নিম একাসে চাইল বাইল ক্ষাক্ষা বেদ্দার নিমহু আরঘী সাংগে আন্নেম চাইল বাইল নানকে।</verse>
				<verse number="32">“নে নিমান দুলার নান্নার, নিমহু যদি আরিন আন্নেম দুলার নানোর হলে আসান অহমাঘী এন্দরা রাঃয়ী? কারনে গুনহা আলারহু তো আঃ লেখাম আরিন দুলার নান্নার।</verse>
				<verse number="33">নে নিমান দাও নান্নার, নিমহু যদি আরিন দাও নানতে রাঃদার হলে আদিন্তী অহমা নান্নাঘী এন্দেরাদিম রাঃয়ী? গুনহা আলারহু তো আন্নেম নান্নার।</verse>
				<verse number="34">নেখায় হেদ্দেন্তী নিম কির্তারকি ক্ষাক্ষানাঘী আশরা নান্দার, যদি আরগেম পায়সা ধার চিইদার হলে আদিন্তী অহমা নান্নাঘী এন্দেরাদিম রাঃয়ী? কির্রারকি ক্ষাক্ষর বাঃআরকিম তো গুনহা আলার গুনহা আলারগেম ধার চিইনার।</verse>
				<verse number="35">মুন্দা নিম নিমহা মুদাইরিন দুলার আউর দাও নানকে। এন্দরাহু কির্রারকি ক্ষাক্ষানাঘী আশরা মাল উইয়ারকি ধার চিইকে। আদি হলে নিমহা খাতরী মাহা পুরুস্কার রাঃয়ী, আউর নিম মাহান ধার্মেসঘী খাদ্দার মানোর, কারনে নে একাবাকিহু ধানিয়াবাদ মাল চিইনার আউর নে মালদাও আল, আসিন আস দায়া নান্দাস।</verse>
				<verse number="36">নিমহায় বাঙ্গাস একাসে দায়ালু নিমহু আন্নেম আস লেখা দায়ালু মানকে।</verse>
				<verse number="37">“দোশরারঘী শালিস আম্বকে নানা হলে নিমানহু শালিস নান্না মাল মানো। আউর দোশরারিন দুশা আম্বকে, হলে নিমানহু দুশনা মাল মানো। দোশরারিন ছেমা নানা, হলে নিমানহু ছেমা নান্না মানো।</verse>
				<verse number="38">নিম একাসে আলারগে চিওর, ঠিকা আন্নেম ধার্মেস নিমাগে চিওস; ঢের বাগ্গু নানারকি, ঠেসা ঠেসা, ঝাকাবাঃআরকি ঝাকাবাঃআরকি, উছলারনা লেখা নিমহায় কোয়ছানু চিইনা মানো, কারনে নিম একাসে মাপারকি চিইদার, আঃ লেখাম ধার্মেস নিমাগে মাপারকি চিওস।”</verse>
				<verse number="39">খোঃখা যীশুস তাংহা চেলারিন শিরষা চিইনা খাতরী উদাহরন চিইয়ারকি বাঃচাস, “অরোত আন্ধরাস আর অরোত আন্ধরাসিন একাবাকিহু ডাহারে এদাগে পোল্লোদাস, যদি এদ্দাস হলে দু’নো ঝানারদিম গাড্ডিনু খাতরোর।</verse>
				<verse number="40">চেলার তামহায় গুরুসঘী মাইয়া মালা, মুন্দা পুরাসে শিরষা ক্ষাক্ষারকি হোর্মা চেলার তাংহা গুরুসঘী লেখাম মানারকি চোওনার।</verse>
				<verse number="41">“নিংহায় ভাইয়াসঘী একা খান্নেনু মাইলা রাঃয়ী, আদিনুম খিলা এরা লাগদায়, মুন্দা নিংহায় একা খান্নেনু কোহা কাংকে রাঃয়ী, আদিন এন্দেরগে মাল এরা লাগদায়?</verse>
				<verse number="42">নিংহায় একা খান্নেনু কোহা কাংকে রাঃয়ী, আদিন একাবাকি মাল এরা লাগদায়, আবাকী একাসেনু নিংহায় ভাইয়াসিন বাঃআ অংগোদায়, ভাইয়া, বারা, নিংহায় একা খান্নেনু মাইলা রাঃয়ী, আদিন অথরদান চিইদান। ভন্ড! পাহিলানু নিন নিংহায় খান্নেন্তী কোহা কাংকেন অথরারকি লেভড়া, হলেম নিন নিংহায় ভাইয়োসঘী একা খান্নেনু মাইলা রাঃয়ী, আদিন অথরনা খাতরী নিন দাওলে এরা অংগোয়।</verse>
				<verse number="43">“দাওলে মান্নেনু মালদাও খান্‌জপা মাল ধারি; আউর মালদাও মান্নেনুহু দাওলে খান্‌জপা মাল ধারি।</verse>
				<verse number="44">খান্‌জপা তারুম মান্নে চিনরি। আলার আচ্চে ঝুপ্পিন্তী ডুমারী খান্‌জপা মাল চোখনার আউর আচ্চে মান্নেন্তী টোটক খান্‌জপা মাল খোড়নার।</verse>
				<verse number="45">দাও আলাস তাংহায় কুহিঘী ভান্ডান্তী দাওলে কাত্থানুম অথরারকি অন্দরদাস, আউর মালদাও আলাস তাংহা কুহিঘী ভান্ডান্তী মালদাও কাত্থানুম অথরারকি অন্দরদাস। আলারঘী কুহিনু এগদা রাঃয়ী, বাই তো আঃ কাত্থানুম বাঃয়ী।</verse>
				<verse number="46">“নিম এন্দেরগে এংগান ‘উর্বায়ো, উর্বায়ো’ বাঃআরকি মেখদার, মুন্দা এন এগদান বাঃদান, আদিন মাল নান্দার?</verse>
				<verse number="47">নেকিম এংহায় হেদ্দে বারারকি এংহায় কাত্থান মেন্নার আউর আঃ লেখাম নালাখ নান্নার, আস নেখায় লেখা এন আদিন নিমান বাঃআ লাগদান।</verse>
				<verse number="48">আস এন্নে অরোত আলাসঘী লেখা, নে এড়পা কামনা খাতরী ঢের গাড্ডি নানারকি খাজ্জে আড়খারকি পাখনাঘী মাইয়া ভিত্তি গাথচাস। খোঃখা বান বার্চা আউর খাড়তা আম্মেঘী স্রোত আঃ এড়পাঘী মাইয়া বার্চাকি খাত্তারা, মুন্দা এড়পান নুকআ পোল্লা, কারনে এড়পাঘী ভিত্তিন বাড়িয়ারসে কামনা মান্‌জিকি রাঃচা।</verse>
				<verse number="49">নে এংহায় কাত্থান মেন্নার, মুন্দা আঃ লেখা নালাখ মাল নান্নার, আস এন্নে অরোত আলাস লেখা, নে খাজ্জেঘী মাইয়া ভিত্তি আম্বারকিম এড়পা কামচাস। খোঃখা খাড়তা আম্মেঘী স্রোত একাবাকি আঃ এড়পাঘী মাইয়া বারারকি খাত্তারা, আবাকীম আঃ এড়পাটা খাত্তারাকি অংহোনুম ধাসরা কেরা।”</verse>
			</chapter>
			<chapter number="7">
				<verse number="1">যীশুস আলার হেদ্দে ই হুর্মি কাত্থা বাঃনা মুন্‌জিয়াসকি কাফারনাহুম শাহারনু কেরাস।</verse>
				<verse number="2">আসান অরোত রোমান তেলেংগারঘী প্রাধান মাহাতোসঘী লাউড়ীস বেরামনু খেএনা লেখা মান্‌জাকা রাঃচাস। আস তাংহা লাউড়ীসিন ঢের দুলার নানা লাগিয়াস।</verse>
				<verse number="3">একাবাকি আস যীশুসঘী বারেনু মেনা অংগিয়াস আবাকী যিহুদীরঘী কায়েক’ঝান পাচকি মাহাতোরিন যীশুস হেদ্দে গোহরারনা খাতরী তাইয়াস, যেনু আস বারারকি আসঘী লাউড়ীসিন কড়ে নান্দাস।</verse>
				<verse number="4">আবাকী কায়েক’ঝান মাহাতোর যীশুস হেদ্দে বার্চার আউর গোহরার গোহরারকি আসিন বাঃচার, “নিন নেখায় খাতরী ই নালাখ নানোয় আস আদিঘী লায়েক হিকদাস,</verse>
				<verse number="5">কারনে আস যিহুদী জাতিয়ান ঢের দুলার নান্দাস, আউর আস এমহায় খাতরী অন্টা সামাজ এড়পা কামচাস চিচ্চাস।”</verse>
				<verse number="6">যীশুস আরঘী সাংগে বারা লাগিয়াস। একাবাকি আস আঃ এড়পাঘী থোরেটা গেচ্ছা রাঃচাস, আবাকী আঃ তেলেংগারঘী প্রাধান মাহাতোস ফির দোশরা সাংগুয়ারিন তাইয়ারকি বাঃতাচাস, “নিম বাঃকে, ‘উর্বায়ো, নিন আউর তাপলিক নানা আম্বকে, কারনে নিন যে এংহায় এড়পানু বারোয়, এন আদিঘী লায়েক মালদান।</verse>
				<verse number="7">ই খাতরীম এন নিংহায় হেদ্দে কাঃনাঘী লায়েক ইয়াদ মাল নান্দান। এন বিশুয়াস নান্দান, নিন একাসে বাওয় আন্নেম এংহায় লাউড়ীস কড়ে মানোস কালোস।</verse>
				<verse number="8">কারনে এনহু অর্তোসঘী আধিননু নালাখ নান্দান, আউর এংহায় আধিননুহু তেলেংগার নালাখ নান্নার। এন যদি নেকানুম বাঃদান “কালা” আবাকী আস কাঃদাস, ফির যদি নেকানুম বাঃদান “বারা” আবাকী আস বার্দাস। আউর এন একাবাকি অরোত লাউড়ীসিন বাঃদান, “ইদিন নানা,” আবাকীম আস আদিন নান্দাস।’”</verse>
				<verse number="9">ই কাত্থান মেনারকি যীশুস হায়কাট মান্‌জাস। একা আলার আসঘী খোঃখা খোঃখা বারা লাগিয়ার, আরঘী তারা কির্রিয়াসকি বাঃচাস, “এন্নে বিশুয়াস এন ইস্রায়েলিরঘী মাঝিনু একাবাকিহু মাল ইরকান।”</verse>
				<verse number="10">আবাকী আঃ সাংগের কির্রার বারারকি এরিয়ার যে, আঃ লাউড়ীস কড়ে মান্‌জাস কেরাস।</verse>
				<verse number="11">কায়েক উল্লা খোঃখা যীশুস নায়িন নামে অন্টা পাদ্দা তারা কালা লাগিয়াস। আসঘী চেলার আউর আরু ঢের আলার আসঘী সাংগে সাংগে কালা লাগিয়ার।</verse>
				<verse number="12">একাবাকি যীশুস আঃ শাহারঘী বালি হেদ্দে বার্চাস, আবাকী আলার অরোত কেচ্চেকা কুক্কোসিন চেডআরকি শাহারঘী বাহিরি হোওয়া কালা লাগিয়ার। আঃ কেচ্চেকা কুক্কোস বিধুয়াঘী অরোত অন্টিম খাদ্দেস রাঃচাস। আঃ শাহারতা ঢের আলার আঃ বিধুয়াঘী সাংগে সাংগে কালা লাগিয়ার।</verse>
				<verse number="13">আঃ বিধুয়ান এরিয়াসকি উর্বা যীশুসঘী ঢের দায়া মান্‌জা, খানে আস বিধুয়ান বাঃচাস, “নিন আম্বায় চিইখায়।”</verse>
				<verse number="14">আউর আস কেরাসকি মুর্দা বাকসোন অত্তিয়াস, আবাকীম আর আঃ মুর্দা বাকসোন কিইয়া এত্তাচার। আবাকী যীশুস বাঃচাস, “এ যোখায়ো, এন বাঃআ লাগদান নিন চোওয়া।”</verse>
				<verse number="15">আবাকীম আঃ কেচ্চেকা যোখাস চোওচাসকি উক্কিয়াস, আউর কাত্থা বাঃআ হেল্লেরাস। আউর যীশুস আঃ যোখাসিন তাংগিয়ো গুসান কির্তাচাস চিচ্চাস।</verse>
				<verse number="16">ইদিন এরারকি হোর্মার কায়ানু ঢের এল্চিয়ার আউর আর ধার্মেসঘী অহমা নানারকি বাঃচার, “নামহায় মাঝিনু অরোত মাহান নাবীস বার্চাস।” আউর বাঃআ হেল্লেরার, “ধার্মেস তাংহা আলারিন সাহাড়া নানাগে বার্চাস।”</verse>
				<verse number="17">আউর ই কাত্থা গোট্টা যিহুদীয়ানু আউর আদিঘী চাইরো তারান্তা হুর্মি খুরিনু ছাড়চা কেরা।</verse>
				<verse number="18">আসনানদাতা যোহানেসঘী চেলার ই হুর্মি ঘাটনাঘী কাত্থা মেন্‌জারকি আসনানদাতা যোহানেসিন আখতাচার। আবাকী যোহানেস তাংহা চেলারঘী মাঝিন্তী দু’ঝানারিন মেখিয়াস,</verse>
				<verse number="19">আউর আরিন উর্বাস হেদ্দে মেনাগে তাইয়াস যে, “নেখায় বার্নাঘী কাত্থা রাঃয়ী, নিনিম কা আঃ আলায়, নাকা এম দোশরাস খাতরী ক্ষাপোম?”</verse>
				<verse number="20">আঃ চেলার যীশুস হেদ্দে বার্চারকি বাঃচার, “এমান আসনানদাতা যোহানেস নিংহায় গুসান মেনাগে তাইয়াস। ‘নেখায় বার্না কাত্থা রাঃচা নিনিম কা আঃ আলায়, নাকা এম দোশরা অর্তোস খাতরী ক্ষাপোম?’”</verse>
				<verse number="21">আবাকী আসান যীশুস ঢের আলারিন বেরাম আউর ঢের তাপলিকতি কড়ে নানা লাগিয়াস, মালদাও বোলতা ক্ষাক্ষিকা আলারিন কড়ে নান্‌জাস, আউর ঢের আন্ধরা আলারগে এরনা সাওয়াং চিচ্চাস।</verse>
				<verse number="22">যীশুস ই হুর্মি নালাখ নান্‌জাসকি যোহানেসঘী চেলারিন বাঃচাস, “নিম কালা, এন্দরা ইরকার আউর মেন্‌জকার, আদিন যোহানেসিন তেংগা। আন্ধরার এরা অংগা লাগনার, লাংড়ার একা অংগা লাগনার, কুষ্ঠ বেরামির কড়ে মানা লাগনার, বাহিরার মেনা অংগা লাগনার, কেচ্চেকা আলার উজ্জারকি চোওয়া লাগনার; আউর গারীবির হেদ্দে দাও বাচান প্রাচার নান্না মানা লাগি।</verse>
				<verse number="23">আউর আরিম ধান্যা, নে এংগান ইন্‌জিরনা খাতরী কায়ানু একাম মাল ধুকচুকুরনার।”</verse>
				<verse number="24">যোহানেসঘী চেলার কেরকা খোঃখা আসান খোড়োরকা আলারিন যোহানেসঘী বারেনু আস বাঃআ হেল্লেরাস, “নিম একাবাকি যোহানেসিন মরু খুরিনু এরাগে কেরকা রাচ্কার, আবাকী এন্দরা এরা বিদ্দিকা রাচ্কার, ‘অরোত কামজুড়ি আলাসিন?’ একাবাকিহু মালা।</verse>
				<verse number="25">হলে নিম মরু খুরিনু এন্দেরা এরাগে কেরকা রাচ্কার? নে দামী কিচরী আত্তানার, সুখ ভোগ নান্নার আউর বেলারঘী লেখা এড়পানু রাঃনার, নিম কা আন্নে অরোত আলাসিন এরাগে কেরকা রাচ্কার? একাবাকিহু মালা।</verse>
				<verse number="26">এন নিমান বাঃআ লাগদান, নিম কা অরোত নাবীসিন এরা কেরকা রাচ্কার? হাঃয়ী, আস অরোত নাবীসতিহু মাহান আলাস।</verse>
				<verse number="27">ইসিম আঃ আলাস, নেখায় বারেনু পুথিনু লিখিচ্কা রাঃয়ী; “‘মেনা, এন নিংহায় আগুম এংহায় কাত্থা চেডুসিন তাইয়া লাগদান। আস নিংহায় আগু কালারকি নিংহায় ডাহারেন সাপড়োস। ’</verse>
				<verse number="28">“এন নিমান বাঃআ লাগদান, যানানারঘী কক্ষেনু জানাম হোচ্কা হোর্মা আলারঘী মাঝিনু যোহানেসদিম মাহান, মুন্দা নে ধার্মেসঘী রাঃজীনু হুর্মিন্তী সান্নি আস যোহানেসতিহু মাহান।”</verse>
				<verse number="29">যীশুসঘী কাত্থান একা হুর্মি আলার মেন্‌জেকা রাঃচার, আরঘী মাঝিনু খাজনা চোওদুর তেংগেরার যে, ধার্মেসদিম উজগু, কারনে আর আসনানদাতা যোহানেস গুসান আসনান হোচ্কা রাঃচার।</verse>
				<verse number="30">মুন্দা আঃ ফারীশীর আউর ধারাম গুরুর যোহানেস হেদ্দে আসনান হোওয়াগে মাল তেংগেরারকি আরঘী জীয়ানু ধার্মেসঘী চাহানান মাল ইন্‌জিরার।</verse>
				<verse number="31">যীশুস আরু বাঃচাস, “হলে এন ই সামাইতা আলারিন একা লেখা তুলনা নানোন, আর একা রাকাম আলার?</verse>
				<verse number="32">ইর এন্নে সান্নি খাদ্দার লেখা, নে হাটখোলানু অক্কারকি তামহা মাঝিনু কাত্থা বাঃআ লাগিয়ার, “‘এম নিমহায় খাতরী রিঝিরনাঘী পেড়ে উরকাম, মুন্দা নিম মাল বিচ্চিকার। এম নিমহায় খাতরী তাপলিকঘী ডান্ডী পাড়কাম, মুন্দা নিম মাল চিখকার।’</verse>
				<verse number="33">“আসনানদাতা যোহানেস বারারকি আসমা মাল মোঃখা লাগিয়াস আউর দ্রাক্ষারাশি মাল অনা লাগিয়াস, খানে নিম বাঃদার, ‘আসিন মালদাও বোলতা ধার্চা।’</verse>
				<verse number="34">আউর আল খাদ্দেস বার্চাসকি আসমা আউর দ্রাক্ষারাশিন অন্ডাস মোক্ষাস; খানে নিম বাঃদার, ‘আদা এরা, অরোত হারগিল্লাস আউর মদারুস। আস গুনহা আলারঘী আউর খাজনা চোওদুরঘী সাংগুয়ারি হিকদাস।’</verse>
				<verse number="35">মুন্দা নে লুরঘী আধিননু চালেরনার, আরঘী জীয়াদিম সাবুত নানি যে, লুরদিম ঠিকা।”</verse>
				<verse number="36">অন্দুল অরোত ফারীশীস তাংহা এড়পানু যীশুসিন অনা মোঃখাগে নেওতাচাস। খানে আস আসঘী এড়পানু কালারকি অনা মোঃখাগে উক্কিয়াস।</verse>
				<verse number="37">একাবাকি যীশুস আঃ ফারীশীসঘী এড়পানু অনা মোঃখা লাগিয়াস, আবাকী আঃ পাদ্দান্তা অরোত গুনহা নান্‌জাকা যানানা আঃখা অংগিয়া যে, আসান যীশুস অনা মোঃখাগে বার্চাস, খানে আদ অন্টা সান্নি পান্ডরু পাখনাঘী সান্‌জগিনু মাহাকারনা ইসুং অন্দরাকি বার্চা।</verse>
				<verse number="38">খোঃখা আঃ যানানা যীশুসঘী ক্ষেড্ডে গুসান কেরাকি চিখতে চিখতে আসঘী ক্ষেড্ডেন চাইদাচা। আউর তাংহা কুক্কুন্তা চুটটি তারু আসঘী ক্ষেড্ডেন চিচিয়া আউর চুংখিয়াকি আসঘী ক্ষেড্ডেনু আঃ মাহাকারনা ইসুং তুন্দিয়া চিচ্চা।</verse>
				<verse number="39">যীশুসিন একা ফারীশীস তাংহা এড়পানু নেওতাচ্কা রাঃচাস, আস আঃ যানানান এরিয়াসকি কায়া কায়ানু সোচ্চাস, “যীশুস যদি নাবী মান্না হলে আঃখা অংগোস পাকেন যে, ই যানানাটা নে, আউর নে আসঘী ক্ষেড্ডেন অত্তিয়া, আদ তো গুনহা নান্‌জাকা যানানা।”</verse>
				<verse number="40">যীশুস ফারীশীসিন বাঃচাস, “শিমোন, নিংগান কায়েক’ঠু কাত্থা বাঃনা রাঃয়ী।” শিমোনেস বাঃচাস, “গুরু, তেংগা।”</verse>
				<verse number="41">যীশুস বাঃচাস, “অরোত মালিকিস হেদ্দে অর্তোস পাচ’শো দীনার আউর অর্তোস পানচাশ দীনার দেনা নান্‌জাকা রাঃচার।</verse>
				<verse number="42">মুন্দা তামহা দেনান শোধনা লেখা ক্ষেমতা আরঘী মাল রাঃচা, খানে আঃ মালিকিস আরিন দায়া নানারকি ছেমা নান্‌জাস। বাঃআ তো, ইরঘী মাঝিন্তী নে আসিন বাগ্গে দুলার নানাের?”</verse>
				<verse number="43">শিমোনেস বাঃচাস, “এন ইয়াদ নান্দান, নেখায় বাগ্গে দেনা ছেমা নান্না মান্‌জা, আসিম আসিন বাগ্গে দুলার নানোস।” যীশুস আসিন বাঃচাস, “নিন ঠিকেম বাচ্কায়।”</verse>
				<verse number="44">আবাকী যীশুস আঃ যানানা তারা কির্রিয়াসকি শিমোনেসিন বাঃচাস, “ইদিন এরা অংগা লাগদায়? ই যানানা চিইখারকি এংহায় ক্ষেড্ডেন চাইদাচা আউর তাংহা চুটটি তারু এংহায় ক্ষেড্ডেন চিচিয়া চিচ্চা আউর এন নিংহায় এড়পানু বারেচ্কান, মুন্দা নিন এংহা ক্ষেড্ডে নোডরাগে আম্মেহু মাল চিচ্চিকায়।</verse>
				<verse number="45">নিন এংগান মাল চোংখুকায়; মুন্দা এন নিংহায় এড়পানু বার্নান্তিম আদ এংহায় ক্ষেড্ডেনু চোংখেতেম রাঃয়ী।</verse>
				<verse number="46">নিন এংহায় কুক্কুনু ইসুং মাল তুন্দিকায়; মুন্দা আদ দামী মাহাকারনা ইসুং এংহায় ক্ষেড্ডেনু তুন্দিয়া চিচ্চা।</verse>
				<verse number="47">ই খাতরীম এন নিংগান বাঃআ লাগদান, আদিঘী বাগ্গে গুনহা ছেমা নান্না মান্‌জা বাঃআরকিম আদ বাগ্গে দুলার এদচা; মুন্দা নে থোরে দুলার এদনার, আরিন থোরেম ছেমা নান্না মানি।”</verse>
				<verse number="48">ইদিঘী খোঃখা যীশুস আঃ যানানান বাঃচাস, “নিংহায় গুনহান ছেমা নান্না মান্‌জা।”</verse>
				<verse number="49">আসান যীশুসঘী সাংগে নে অনা মোঃখা উক্কুকা রাঃচার, আর কায়া কায়ানু সোচ্চার, “ইস নে, যে গুনহান ছেমা নান্দাস?”</verse>
				<verse number="50">মুন্দা যীশুস আঃ যানানান বাঃচাস, “নিন বিশুয়াস নান্‌জিকি বাঃআরকিম গুনহান্তী ছেমা ক্ষাক্ষিকি, আক্কুন নিন শালসান্তনু চালি কালায়।”</verse>
			</chapter>
			<chapter number="8">
				<verse number="1">ইদিঘী খোঃখা যীশুস পাদ্দানু আউর শাহারনু কুদ্দা কুদ্দারকি ধার্মেসঘী রাঃজীন্তা দাও বাচান প্রাচার নানা লাগিয়াস; আসঘী সাংগে রাঃচার আসঘী বারোঝান চেলার।</verse>
				<verse number="2">আসান কায়েক’ঝান যানানারহু আসঘী সাংগে রাঃচার, নে ঢের রাকাম বেরামতি কড়ে মান্‌জাকা রাঃচার আউর মালদাও বোলতাঘী ক্ষেক্ষান্তী বাছেরকা রাঃচার। ইরঘী মাঝিনু রাঃচা মাগদালী মারীয়াম, আদিঘী মাঝিন্তী যীশু সাত’ঠু মালদাও বোলতান খেদেচ্কা রাঃচাস।</verse>
				<verse number="3">বেল হেরোদেসঘী এড়পান্তা প্রাধান কামলা কুসেরেসঘী আলী যোহান্না আউর সুশান্না আউর ঢের যানানারহু রাঃচার। যীশুসিন আউর আসঘী চেলারিন সেওয়া নান্না খাতরী আর তামহায় পায়সান খারচা নানা লাগিয়ার।</verse>
				<verse number="4">আঃ সামাই দোশরা দোশরা শাহারতি দল দলনু আলার বারারকি যীশুস হেদ্দে খোড়োরা লাগিয়ার, আবাকী যীশুস আরিন শিরষা চিইনা খাতরী ই খিরীন বাঃচাস,</verse>
				<verse number="5">“অরোত বিহিনী চাঃখুস বিহিনী চাঃখাগে কেরাস। বিহিনী চাঃখো বাকি থোরে বিহিনী আড়ি মাইয়া খাত্তারা, আলার আদিন ক্ষেড্ডেনু মাড়িয়াচার কেরার আউর মের্খান্তা ওঁড়া গুটঠি আদিন মোঃখা চিচ্চা।</verse>
				<verse number="6">থোরে বিহিনী পাখনা খাল্লেনু খাত্তারা, আঃ বিহিনী গুটঠিন্তী চারা কুন্দিয়া ঠিকেম, মুন্দা খাজ্জেনু রাশি মাল রাঃচা খানে আদ খাইয়া কেরা।</verse>
				<verse number="7">থোরে বিহিনী আচ্চে ঝুপ্পিনু খাত্তারা। আচ্চে মান্নে পার্দিয়াকি কুন্দুকা বিহিনী গুটঠিন আরবারকি ধার্চা।</verse>
				<verse number="8">আউর থোরে বিহিনী দাওলে খাল্লেনু খাত্তারা, আবড়া পার্দিয়া চোওচাকি অনশো গুন বাগ্গে খান্‌জপা চিচ্চা।” ই কাত্থা বাচ্কা খোঃখা যীশুস গাডরারাসকি বাঃচাস, “নেখায় মেন্না লেখা খেব্দা রাঃয়ী, আর মেনুক।”</verse>
				<verse number="9">যীশুসঘী চেলার আসিন ই খিরীঘী মানে এন্দরা আদিন মেন্‌জার।</verse>
				<verse number="10">আবাকী যীশুস আরিন বাঃচাস, “ধার্মেসঘী রাঃজীন্তা নুড্ডুকা সাচ কাত্থা গুটঠিন নিমান আঃখাগে চিইনা মান্‌জা। মুন্দা দোশরা হোর্মার হেদ্দে শিরষা চিইনা খাতরী ই খিরীঘী মাঝিন্তীক ইদিন আখতানা মান্‌জা, “‘যেনু আর এরনারকিহু মাল এরনার, মেন্নারকিহু মাল বুঝুরনার। ’</verse>
				<verse number="11">“খিরীঘী মানে মান্‌জা এন্নে, বিহিনী মান্‌জা ধার্মেসঘী বাচান।</verse>
				<verse number="12">একা বিহিনী আড়ি মাইয়া খাতিরকি রাঃচা আদিন এন্নে আলারিন বুঝারি, নে ধার্মেসঘী বাচান মেন্নার, আদিঘী খোঃখা শায়তান বারারকি আরঘী কুহিন্তী ধার্মেসঘী বাচানান চোওদারকি হোঃয়ী কালি, যেনু আর বিশুয়াস নানারকি বাছেরনান মাল ক্ষাক্ষানার।</verse>
				<verse number="13">পাখনা খাল্লেনু খাতেরকা বিহিনীন এন্নে আলারিন বুঝাবাঃনা মান্‌জা, নে ধার্মেসঘী বাচানান মেন্নাঘী সাংগে সাংগেম খুশমারনাঘী সাংগে আদিন ইন্‌জিরনার; মুন্দা খাজ্জে মাল ক্ষাক্ষারকি আরঘী পাঃদা কুন্দা পোল্লি। খানে আর থোরে উল্লা খাতরী ঠিকেম বিশুয়াস নান্নার; মুন্দা কাঠিন পারীক্ষাঘী সামাই আর পাউছারনার কাঃনার।</verse>
				<verse number="14">“আচ্চে ঝুপ্পিঘী মাঝিনু একা বিহিনী খাত্তারা আদিন আঃ হুর্মি আলারিন বুঝারি, নে মেন্নার; মুন্দা খোঃখানু এড়পান্তা সোচনা, খুর্জি আউর সুখ ভোগনাঘী মাঝিনু আদ চাঃপা খাতরী কালি, আউর আর একাবাকিহু দাও খান্‌জপা চিইয়া পোলনার।</verse>
				<verse number="15">একা বিহিনী দাও খাল্লেনু খাত্তারা আদ মান্‌জা আঃ হুর্মি আলারঘী চিনহা, নেখায় কুহিনু সাচ আউর নারমিয়ানু ভার্তি, আর একাবাকি ধার্মেসঘী বাচান মেন্নার আদিন ধার্নারকি উইনার, আউর ধিরারনাঘী সাংগে তামহায় জীয়ানু খান্‌জপা খান্‌জতানার।”</verse>
				<verse number="16">“নেকিম বিল্লি দাগনারকি আদিন একাম সান্‌জগি তারু ঢাপনারকি মাল উইনার, বা চাউকিঘী কিইয়া মাল উইনার। আদিঘী বাদলা আস আদিন বিল্লি উইনাঘী থাকনু উইনার, নে ভিতরা বার্নার আর যেনু বিল্লি এরা অংগোনার।</verse>
				<verse number="17">এন্নে এন্দরাদিম নুড্ডুকা মাল্লা এগদা মাল এথরো, এন্নে এন্দরাদিম নুড্ডুকা মাল্লা এগদান আখতানা মাল মানো বা বিল্লিনু মাল এথরো।</verse>
				<verse number="18">খানে একাসে মেনা লাগদার আইয়াম কায়া চিইয়া, কারনে নেখায় রাঃয়ী আসগে আরু চিইনা মানো আউর নেখায় মাল্লা আসঘী এগদা রাঃয়ী বাঃআরকি আস ইয়াদ নান্দাস, আদিনহু আসঘী হেদ্দেন্তী বাচ্চারকি হোওনা মানো।”</verse>
				<verse number="19">একাবাকি যীশুস আলারিন শিরষা চিইয়া লাগিয়াস আঃ সামাই তাংগিয়ো আউর তাং ভাইয়োর আসিন এরাগে বারেচ্কা রাঃচার; মুন্দা ভীড় খাতরী আর যীশুস সাংগে ভেট মানা পোল্লার।</verse>
				<verse number="20">আবাকী অর্তোস বার্চাসকি যীশুসিন বাঃচাস, “নিংগীয়ো আউর নিং ভাইয়োর নিংহায় সাংগে ভেট নান্না খাতরী বাহিরি ইজ্জিকা রাঃনার।”</verse>
				<verse number="21">মুন্দা যীশুস আলারিন বাঃচাস, “আরিম এংহায় আয়োর, এংহায় ভাইয়ার, নে ধার্মেসঘী বাচান মেন্নার আউর আঃ লেখাম নালাখ নান্নার।”</verse>
				<verse number="22">যীশুস তাংহা চেলারিন সাংগে হোওয়ারকি অন্দুল অন্টা ডোংগানু আর্গিয়াসকি আরিন বাঃচাস, “গুচা, নাম সামুদারঘী আঃ পাক্ষে কাঃদাত।” আউর আর ডোংগান চালাবাঃআরকি কালা হেল্লেরার।</verse>
				<verse number="23">ডোংগা চালরো বাকি যীশুস ডোংগানু খান্দরা লাগিয়াস। একাবাকি আর সামুদারঘী মাঝিনু কেরার আবাকী সাঠলে ঝাড় চোওচা আউর আরঘী ডোংগা আম্মে তারু ভার্তি মানারকি কালা হেল্লেরা, এন্নেনু আর ঢেরিম বিপাদনু খাত্তারার।</verse>
				<verse number="24">আবাকী চেলার যীশুসঘী হেদ্দে বার্চারকি আসিন চোওদাচারকি বাঃচার, “গুরু! গুরু! এম যে মানিম খেএআ লাগদাম।” আবাকী যীশুস চোওচাসকি ঝাড়, তাকান আউর ঢেউয়ান ধাম্কাচাস। আউর সাংগে সাংগেম ঝাড় আউর ঢেউ থামকারা কেরা, আউর হুর্মিদিম থিরারা কেরা।</verse>
				<verse number="25">আবাকী যীশুস তাংহা চেলারিন বাঃচাস, “নিমহায় বিশুয়াস একসান?” মুন্দা আর এল্চারকি হায়কাট মান্‌জার কেরার। আর ইর আরিন বাঃআ হেল্লেরার, “ইস নে, যে ঝাড় আউর সামুদারান হুকুম নান্দাস আউর আর আসঘী কাত্থান মেন্নার!”</verse>
				<verse number="26">ইদিঘী খোঃখা আর গালীল সামুদার কাট্টারকি গেরাসেনীরঘী খুরিনু কেরার।</verse>
				<verse number="27">যীশুস একাবাকি ডোংগান্তী ধাসড়েনু এত্তিয়াস, আঃ সামাই আঃ পাদ্দান্তা অরোত মালদাও বোলতা ধারেচ্কা আলাস যীশুসঘী মুন্দভারে বার্চাস। আউর ই আলাসঘী ভিতরা ঢের মালদাও বোলতা রাঃচা। আস ঢের উল্লা গুটি কিচরী মাল আত্তা লাগিয়াস আউর এড়পানুহু মাল রাঃআ লাগিয়াস, খিলা কাবুর আড্ডানু রাঃআ লাগিয়াস।</verse>
				<verse number="28">আস মালদাও বোলতাস তারু চালরা লাগিয়াস, আসঘী ক্ষেড্ডে ক্ষেক্ষা বেড়ী আউর শিকড়ি তারু হেএয়ারকি উইনুহু আদিন আস খাচ্চারকি লেবড়া লাগিয়াস, মালদাও বোলতাস আসিন সামশুম আড্ডানু হোওয়ারকি কালা লাগিয়াস। আস যীশুসিন এরারকি গাডরারাসকি চোওচাস আউর আসঘী মুন্দভারে মুক লিদরারকি বাঃআ লাগিয়াস, “মাহান ধার্মেসঘী খাদ্দায় যীশু, এংহায় সাংগে নিংহায় এন্দরা নালাখ, এন নিংহায় হেদ্দে ক্ষেক্ষা জোড়আ লাগদান, এংগান তাপলিক আম্বা চিইয়া।” আস ই কাত্থান বাঃচাস, কারনে যীশুস আঃ মালদাও বোলতাসিন আসঘী মাঝিন্তী উর্খারকি কালাগে হুকুম চিচ্চিকা রাঃচাস।</verse>
				<verse number="29"></verse>
				<verse number="30">খোঃখা যীশুস আসিন মেন্‌জাস, “নিংহায় নামে এন্দরা?” আস বাঃচাস, “বাহিনী!” কারনে ঢের বাগ্গে মালদাও বোলতা অন সাংগে আসঘী মাঝিনু রাঃচা।</verse>
				<verse number="31">আর যীশুসিন গোহরারারকি বাঃচার, যাতে আস আরিন খেখেল গাড্ডিনু কালাগে হুকুম মাল চিইদাস।</verse>
				<verse number="32">আঃ সামাই আসান পার্তাঘী ঢাসরেনু কিস্সী মিনতুর অন্টা কোহা কিস্সীঘী পাল মেন্তা লাগিয়ার। আঃ মালদাও বোলতা গুটঠি যীশুসিন গোহরারারকি বাঃচার, যাতে আস আরিন আঃ কিস্সীঘী পালনু কোরনাঘী হুকুম চিইদাস। আবাকী যীশুস আরিন কালা চিচ্চাস।</verse>
				<verse number="33">আবাকী মালদাও বোলতা গুটঠি আঃ আলাসঘী মাঝিন্তী উর্খারকি আঃ কিস্সী গুটঠিঘী মাঝিনু কোরচা, আউর আঃ কিস্সীঘী পাল পার্তাঘী ঢাসরেন্তী চাড়েম চাড়েম ভোংগতে কালারকি সামুদারঘী আম্মেনু মুনখারকি কেচ্চা।</verse>
				<verse number="34">নে কিস্সীঘী পালান মেন্তা লাগিয়ার, আর ই হুর্মি ঘাটনান এরিয়ারকি ভোংগতে কালারকি আঃ শাহারনু আউর হেদ্দেন্তা হুর্মি খুরিনু ই ঘাটনান আখতাচার চিচ্চার;</verse>
				<verse number="35">আঃ কাত্থান মেনারকি এন্দরা ঘাটচা আদিন এরনা খাতরী আলার আঃ আড্ডানু বার্চার। আর যীশুস হেদ্দে বার্চারকি এরিয়ার, নেখায় মাঝিন্তী মালদাও বোলতা গুটঠি উর্খারকি কিরকি রাঃচা আঃ আলাসটা কিচরী আত্তারকি ছাছেমসে যীশুসঘী ক্ষেড্ডে হেদ্দে অক্কারকি রাঃদাস। ইদিন এরারকি আলার এল্চিয়ার কেরার।</verse>
				<verse number="36">নে ই ঘাটনান ইরকা রাঃচার আর আঃ আলারিন বাঃচার, একাসেনু ই মালদাও বোলতা ধারেচ্কা আলাস কড়ে মান্‌জাস।</verse>
				<verse number="37">আবাকী গেরাসেনী খুরিন্তা হোর্মা আলার যীশুসিন তামহা হেদ্দেন্তী চালি কালাগে গোহরারার, কারনে আর ঢের ইল্চিকা রাঃচার। আবাকী যীশুস কির্রার কালাগে ডোংগানু আর্গিয়াস।</verse>
				<verse number="38">যীশুসঘী কির্রিনা কাঃনাঘী আগু একা আলাসঘী মাঝিন্তী মালদাও বোলতা উর্খারকি কিরকি রাঃচা, আস যীশুস সাংগে কাঃনা খাতরী গোহরারাস। মুন্দা যীশুস আসগে সায় মাল চিচ্চাস।</verse>
				<verse number="39">আস বাঃচাস, “নিন নিংহায় এড়পানু কির্রা কালা; আউর ধার্মেস নিংহায় খাতরী এন্দরা নান্‌জাস আদিন হোর্মারিন আখতা।” আবাকী আস আসতেক চালি কেরাস, আউর যীশুস আস খাতরী এন্দরা নালাখ নান্‌জাস আদিন গোট্টা শাহারনু বাঃআ লাগিয়াস।</verse>
				<verse number="40">যীশুস একাবাকি কাফারনাহুমনু কির্রিয়াসকি বার্চাস, আবাকী আসতা ঢের আলার আসিন পারছাচার, কারনে আর হোর্মার যীশুসঘী কির্রারকি বার্নান ক্ষাঃপা লাগিয়ার।</verse>
				<verse number="41">আউর আঃ সামাই যায়ীর নামে অরোত আলাস যীশুস হেদ্দে বার্চাস, আস রাঃচাস আসতা সামাজ এড়পাঘী মাহাতোস। আস যীশুসঘী ক্ষেড্ডে হেদ্দে মুক লিদরারকি আসিন গোহরারাস, যাতে যীশুস আসঘী সাংগে আসঘী এড়পানু কাঃদাস,</verse>
				<verse number="42">কারনে বারো বাছারতা আসঘী অরোত অন্টিম কুকোয় খাদ্দে রাঃচা আউর আদ খেএনা লেখা মান্‌জিকি রাঃচা। যীশুস একাবাকি কালা লাগিয়াস, আবাকী আলার আসঘী চারিয়ো পাক্ষে ভীড় নানারকি তুক্কা তুক্কি নানা লাগিয়ার।</verse>
				<verse number="43">আঃ ভীড়নু অরোত যানানা রাঃচা, আদ বারো বাছারতি খেশোস্রাব বেরামনু ভোগআ লাগিয়া। ডাক্তারেরঘী খোঃখানু আদ তাংহা জীয়ান্তা হুর্মিনুম খারচা নান্‌জিকি রাঃচা, মুন্দা নেহু আদিন কড়ে নানা পোল্লার।</verse>
				<verse number="44">আদ যীশুসঘী খোঃখা তারা বার্চাকি আসঘী চাদোরঘী কোড়ান অত্তিয়া, সাংগে সাংগেম আদিঘী খেশোস্রাব কড়ে মান্‌জা কেরা।</verse>
				<verse number="45">আউর আবাকীম যীশুস বাঃচাস, “নে এংগান অত্তুকার?” নেহু মাল তেংগেরার খানে পাত্রাস বাঃচাস, “গুরু, আলার নিংহায় চারিয়ো পাক্ষে তুক্কা তুক্কি নানারকি নিংহায় মাইয়া খাতরা লাগনার।”</verse>
				<verse number="46">মুন্দা যীশুস আরিন বাঃচাস, “এন আখদান নেকিম এংগান অত্তিয়ার! কারনে এন আখদান এংহায় মাঝিন্তী সাওয়াং উর্খিয়া।”</verse>
				<verse number="47">আঃ যানানা একাবাকি এরিয়া যে আদ ধারা খাত্তারা আউর একাসেনুম এড়াবাঃআরকি কালা পোল্লো। আবাকী আদ আসেরতেম আসেরতেম যীশুস হেদ্দে বার্চাকি আসঘী মুন্দভারে মুক লিদরা আউর হোর্মারঘী মুন্দভারেম বাঃচা, এন্দেরগে আদ যীশুসিন অত্তিয়া, আউর একাসেনু সাংগে সাংগেম কড়ে মান্‌জা কেরা।</verse>
				<verse number="48">আবাকী যীশুস আদিন বাঃচাস, “আয়ো, নিংহায় বিশুয়াসদিম নিংগান কড়ে নান্‌জা, আক্কুন শালসান্তনু চালি কালায়।”</verse>
				<verse number="49">একাবাকি যীশুস কাত্থা বাঃআ লাগিয়াস, এন্নে সামাই সামাজ এড়পান্তা মাহাতোসঘী এড়পান্তী অর্তোস বার্চাসকি বাঃচাস, “নিংদা কেচ্চা কেরা! গুরুসিন আরু তাপলিক আম্বা চিইয়া।”</verse>
				<verse number="50">যীশুস ই কাত্থা মেন্‌জাসকি সামাজ এড়পান্তা মাহাতোসিন বাঃচাস, “আম্বা এল্চা! খিলা বিশুয়াস নানা, আদ মানিম উজ্জারকি চোঃঅ।”</verse>
				<verse number="51">যীশুস একাবাকি যায়ীরেসঘী এড়পানু আর্সিয়াস আবাকী আস পাত্রাস, যাকোব আউর যোহান, আউর কুকোয়ঘী তাংগিয়ো তাম্বাসিন আম্বারকি আরু নেকানহু এড়পা ভিতরা কোরআ মাল চিচ্চাস।</verse>
				<verse number="52">আসান ঢের আলার কুকোয় খাতরী চিইখা অলখা লাগিয়ার। যীশুস আরিন বাঃচাস, “আম্বা চিইখা অলখা, কারনে আদ তো মাল কেচ্চা, আদ তো খান্দরা লাগি।”</verse>
				<verse number="53">যীশুসঘী কাত্থান মেন্‌জারকি আসতা আলার আলখা লাগিয়ার, কারনে আর আঃখা লাগিয়ার কুকোয়টা কেচ্চা কেরা।</verse>
				<verse number="54">আবাকী যীশুস কুকোয়ঘী ক্ষেক্ষান ধারারকি মেখিয়াসকি বাঃচাস, “কুকোয়, চোওয়ায়!”</verse>
				<verse number="55">আবাকীম আঃ কুকোয়ঘী বোলতা আদিঘী মাঝিনু কির্রিয়া বার্চা, আউর আদ ইজারকি চোওচা। আবাকী যীশুস আরিন হুকুম চিচ্চাস, “আদিগে থোরেটা অন্না মোখনা চিইয়া।”</verse>
				<verse number="56">কুকোয়ঘী তাংগিয়ো তাম্বার ঢের হায়কাট মান্‌জার। যীশুস আরিন মানা নান্‌জাস, যাতে আর ই ঘাটনাঘী কাত্থান নেকানহু মাল তেংগেনার।</verse>
			</chapter>
			<chapter number="9">
				<verse number="1">যীশুস আঃ বারো’ঝান চেলারিন মেখিয়াসকি আরগে হুর্মি রাকাম মালদাও বোলতা খেদনাঘী আউর বেরাম কড়ে নান্নাঘী সাওয়াং আউর ক্ষেমতা চিচ্চাস।</verse>
				<verse number="2">ইদিঘী খোঃখা যীশুস আরিন ধার্মেসঘী রাঃজীন্তা বারেনু প্রাচার নানাগে আউর বেরামিরিন কড়ে নান্না খাতরী তাইয়াস।</verse>
				<verse number="3">যীশুস আরিন বাঃচাস, “নিম কাঃনা ডাহারেনু এন্দরাহু মাল হোওকে, ডাহারেনু কাঃনা খাতরী টেম্পা, বেগ, অন্না মোখনা বা পায়সা, এন্নে কা দু’ঠু ঝুলাহু মালা।</verse>
				<verse number="4">পাহিলাম নিম একা এড়পানু কোরোর, আঃ পাদ্দান মাল আম্বারকি কাঃনা গুটি আঃ এড়পানুম রাঃকে।</verse>
				<verse number="5">একা শাহারতা আলার নিমান মাল পারছোর আঃ শাহার আম্বারকি দোশরা আড্ডানু কাঃনা সামাই আরঘী বিড়দোনু গাওয়াহী খাতরী নিমহায় ক্ষেড্ডেন্তা ধুলিন খেত্তারকি লেভেড়কে চিইকে।”</verse>
				<verse number="6">আবাকী আর পাদ্দান্তী পাদ্দানু কাঃতে কাঃতেম ধার্মেসঘী রাঃজীন্তা দাও বাচান প্রাচার আউর বেরামিরিন কড়ে নানা হেল্লেরার।</verse>
				<verse number="7">আসান যীশুস এগদান নান্‌জাকা রাঃচাস, আঃ হুর্মি ঘাটনাঘী কাত্থান মেনারকি গালীল রাঃজীন্তা শাসানদাতা বেল হেরোদেস হাবড়ারাস কেরাস। কারনে নেকিম নেকিম বাঃআ লাগিয়ার, “আসনানদাতা যোহানেস ফির খেএনান্তী উজ্জা চোওচাস।”</verse>
				<verse number="8">ফির নেকিম নেকিম বাঃআ লাগিয়ার, “এলিওস ফির দার্শান চিচ্চাস” নেকিম নেকিম বাঃআ লাগিয়ার, “পাচ্চা সামাইতা, নাবীরঘী মাঝিন্তা একাম অর্তোস ফির কেচকারঘী মাঝিন্তী উজ্জারকি চোওচাস।”</verse>
				<verse number="9">আবাকী হেরোদেস বাঃচাস, “এন তো যোহানেসঘী কুক্কুন খান্ডারকি লেবিড়কা রাচ্কান; মুন্দা নেখায় বারেনু এন ই হুর্মি কাত্থা মেনা লাগদান, হলে ইস নে?” আর হেরোদেস যীশুসিন এরনা খাতরী চিহুট নানা লাগিয়াস।</verse>
				<verse number="10">বারো’ঝান চেলার কির্রার বার্চারকি আর এন্দরা এন্দরা নান্‌জার আদিন যীশুসিন তিংগিয়ার। আবাকী যীশুস আরিন হোওয়ারকি ছাছেমসে বেতসেদা নাগারনু অন্টা সামশুম আড্ডানু চালি কেরাস।</verse>
				<verse number="11">মুন্দা যীশুস এসান কালা লাগদাস আলার আদিন আঃখা অংগিয়ারকি, আসান আরহু যীশুসঘী খোঃখা খোঃখানু কালা হেল্লেরার। যীশুসহু আরিন ইন্‌জিরাসকি আরঘী হেদ্দে ধার্মেসঘী রাঃজীন্তা বারেনু প্রাচার নান্‌জাস, আউর একা হুর্মি আলারঘী বেরামতি কড়ে মান্নাঘী দারকার রাঃচা, আরিন কড়ে নান্‌জাস।</verse>
				<verse number="12">বিইড়ী হারদাম মুন্‌জুরা কেরা, এন্নে সামাই বারো’ঝান চেলার যীশুসঘী হেদ্দে কির্রার বার্চারকি বাঃচার, “নাম একসান রাঃদাত ইদ সামশুম অন্টা আড্ডা। খানে ই আলারিন বিদা চিইয়া, যেনু আর পাদ্দানু আউর হেদ্দেন্তা হুর্মি খুরিনু কালারকি তামহায় খাতরী অন্না মোখনা আউর রাঃনা আড্ডা বেদ্দারকি হোওয়া অংগোনার।”</verse>
				<verse number="13">আবাকী যীশুস আরিন বাঃচাস, “নিমিম আরগে অনা মোঃখাগে চিইয়া।” মুন্দা আর বাঃচার, “এমহায় হেদ্দে তো পাচ’ঠু আসমা আউর দু’ঠু ইনজো আম্বারকি আর এন্দরাহু মাল্লা। এম কা কালারকি ই হোর্মা আলার খাতরী অন্না মোখনা খেন্দারকি অন্দরোম?”</verse>
				<verse number="14">আসান হারদাম পাচ হাজার মেত আলার রাঃচার। মুন্দা যীশুস তাংহা চেলারিন বাঃচাস, “আরিন অন্টা অন্টা দলনু পানচাশ’ঝান নানারকি অক্তা চিইয়া।”</verse>
				<verse number="15">আর আন্নেম নান্‌জার; আরিন হোর্মারিন অক্তাচার চিচ্চার।</verse>
				<verse number="16">ইদিঘী খোঃখা যীশুস আঃ পাচ’ঠু আসমা আউর দু’ঠু ইনজোন হোওয়ারকি মের্খা তারা এরারকি ধার্মেসিন ধানিয়াবাদ চিচ্চাস। খোঃখা আস আবড়ান টুকরা টুকরা নানারকি আদিন আলারগে চিইনা খাতরী চেলারঘী ক্ষেক্ষানু চিচ্চাস।</verse>
				<verse number="17">আর হোর্মার কুল উড়দারকি মোক্ষার, মোক্কা খোঃখা এগদা বাছিরকি রাঃচা আদিন অন গুসান খোড়চার, খানে বারো’ঠু কোহা চাংরী ভার্তি মান্‌জা কেরা।</verse>
				<verse number="18">অন্দুল যীশুস একাম অন্টা সামশুম আড্ডানু অতখান বিন্তী নানা লাগিয়াস। আসঘী চেলার আসান বার্চার খানে আস আরিন মেন্‌জাস, “আলার এন্দরা বাঃনার, এন নে?”</verse>
				<verse number="19">আর বাঃচার, “নেকিম নেকিম বাঃনার নিন আসনান দাতা যোহান, নেকিম বাঃনার এলিও, ফির নেকিম নেকিম বাঃনার পাচ্চা সামাইতা নাবীরঘী মাঝিন্তী অর্তোস উজ্জা চোওচাস।”</verse>
				<verse number="20">আস আরিন বাঃচাস, “মুন্দা নিম এন্দরা বাঃদার, এন নে?” পাত্রাস বাঃচাস, “ধার্মেসঘী আঃ খ্রীস্তাস।”</verse>
				<verse number="21">আবাকী আস আরিন হুশিয়ার নান্‌জাস আউর হুকুম চিচ্চাস, যাতে ই কাত্থান আর নেখায় হেদ্দেহু মাল তেংগেনার।</verse>
				<verse number="22">যীশুস আরিন বাঃচাস, “আল খাদ্দেসিন ঢের দুখ আউর তাপলিক ভোগআ লাগ্গো; পাচকি মাহাতোর, প্রাধান নায়গার আউর ধারাম গুরুর আসিন মাল ইন্‌জিরার। আলার আসিন পিটোর; আউর তিশরা উল্লানু আস খেএনান্তী উজ্জা চোওস।”</verse>
				<verse number="23">খোঃখা আস আরিন হোর্মারঘী মাতলাবনু বাঃচাস, “যদি নেকিম এংহা ডাহারেনু বারা বেদ্দেনার হলে আর যেনু তাংগা তিংগা চাহানা লেখা মাল চালেরনার; আউর তাংগা তিংগা ক্রুশান চেডারকি আর যেনু এংহায় খোঃখা খোঃখানু বার্নার।</verse>
				<verse number="24">নে তাংগা তিংগা জীয়ান বাছাবাঃআ বেদ্দেনার, আর আদিন এবসোর, মুন্দা নে এংহায় খাতরী তাংগা তিংগা জীয়ান দাড়ে আর্গানার, আর আদিন বাছাবাঃনার।</verse>
				<verse number="25">নেকিম যদি গোট্টা ধার্তী ক্ষাক্ষারকিহু তাংগা তিংগা জীয়ান এবসানার, হলে আরঘী এন্দরা ফায়দা মান্‌জা?</verse>
				<verse number="26">যদি নেকিম এংগান আউর এংহায় বাচান খাতরী লাজেরনার, হলে একাবাকি আল খাদ্দেস তাংহা মাহিমানু আউর বাঙ্গাসঘী আউর নেমহা মের্খাদুতারঘী মাহিমানু বারোস, আবাকী আসহু আরঘী খাতরী লাজরোস।</verse>
				<verse number="27">মুন্দা এন নিমান মানিম বাঃআ লাগদান, ‘ইসান এন্নে কায়েক’ঝান রাঃনার নে ধার্মেসঘী রাঃজী মাল এরনা গুটি খেএনাঘী বাইয়ান মাল এরোর।’”</verse>
				<verse number="28">আঃ হুর্মি কাত্থা বাঃনাঘী হারদাম আট উল্লাঘী খোঃখা আস, পাত্রাস, যাকোবেস আউর যোহানেসিন হোওয়ারকি বিন্তী নানাগে অন্টা পার্তানু কেরাস।</verse>
				<verse number="29">একাবাকি যীশুস পার্তানু বিন্তী নানা লাগিয়াস, আবাকী আসঘী বাইতা মুঠান বাদলারা কেরা, আসঘী কিচরী ঝাকঝাকেরকা বিল্লি লেখাম মান্‌জা কেরা।</verse>
				<verse number="30">চেলার আসান দু’ঝান আলার সাংগে যীশুসিন কাত্থা বাঃআগে এরিয়ার। মোসেস আউর এলিওস আসান বারারকি যীশুসঘী সাংগে কাত্থা বাঃআ লাগিয়ার।</verse>
				<verse number="31">আর মাহিমানু পুরা মানারকি ধার্মেসঘী পারিকল্পনা লেখা জেরুশালেমনু যীশুস একাসে খেওস আউর ই ধার্তী আম্বারকি কালোস, আদিনুম হোওয়ারকি কাছনাখরা লাগিয়ার।</verse>
				<verse number="32">আবাকী পাত্রাস আউর আসঘী দোশরা সাংগুয়ারির আঃ সামাই কুগতে কুগতে খান্দারার কেরার। আর খান্দারনান্তীক চোওচারকি যীশুসঘী মাহিমাঘী রুপান এরা অংগিয়ার, আউর আঃ দু’ঝান আলারিন যীশুস সাংগে ইজারকি রাঃনান এরা অংগিয়ার।</verse>
				<verse number="33">আর দু’ঝান একাবাকি যীশুসঘী হেদ্দেন্তী চালি কালা লাগিয়ার, আবাকী পাত্রাস যীশুসিন বাঃচাস, “এ গুরু, দাওলেম মান্‌জা যে, নাম ইসান রাঃদাত। নাম ইসান তিন’ঠু ডেরা কামোত, অন্টা নিংহায় খাতরী, অন্টা মোসেস খাতরী আউর অন্টা এলিওস খাতরী।” আস যে এন্দরা বাঃআ লাগিয়াস, আদিন তানিম বুঝরা পোল্লা লাগিয়াস।</verse>
				<verse number="34">একাবাকি আস ই হুর্মি কাত্থা বাঃআ লাগিয়াস, আঃ সামাই অন্টা বাদালী বার্চাকি আরিন ঢাপচা চিচ্চা, বাদালী যে আরিন ঢাপচা চিচ্চা আদিন এরারকি চেলার এল্চিয়ার কেরার।</verse>
				<verse number="35">আঃ বাদালীঘী মাঝিন্তী অন্টা কাত্থা মেন্দেরা, “ইসিম এংহায় খাদ্দেস, এংহায় চাজ্জিকা, আসঘী কাত্থান মেনা।”</verse>
				<verse number="36">আঃ কাত্থা মুন্‌জুরনা খোঃখা এত্থেরা যে, আসান যীশুস অতখাস রাঃদাস। আবাকী আঃ সামাই চেলার এন্দরা এন্দরা ইরকা রাঃচার, আঃ বারেনু নেকানহু এন্দরাহু মাল তেংগিয়ারকি ছাছেম রাঃচার।</verse>
				<verse number="37">খোঃখান্তা উল্লানু আর পার্তান্তী এত্তিয়ার বার্চার খানে ঢের আলার যীশুস সাংগে ভেট মান্‌জার,</verse>
				<verse number="38">আউর আঃ সামাই আঃ ভীড়ঘী মাঝিন্তী অরোত আলাস গাডরারারকি বাঃচাস, “গুরু, এন নিংগান গোহরারা লাগদান, নিন এংহায় ই অরোত অন্টিম খাদ্দেস তারা থোরেটা এরা।</verse>
				<verse number="39">অরোত মালদাও বোলতা বারারকি আসিন ধারি, আউর আস সাঠলে গাডরারারকি চোওদাস। আবাকী আঃ বোলতা আসিন পাটকারকি ধারি আউর আস ঢের জোরসে ক্ষেক্ষা ক্ষেড্ডেন পাখড়ারদাস, আন্নেনু আসঘী বাইতি ফেফনা উর্খি। আদ আসিন আম্বারকি কালাম মাল বিদ্দি আউর আসিন নাশ নানা লাগিয়া।</verse>
				<verse number="40">এন নিংহায় চেলারঘী হেদ্দে গোহরারারকি বাচ্কান, যেনু আর আঃ মালদাও বোলতান খেদনার চিইনার, মুন্দা আর অংগা পোল্লার।”</verse>
				<verse number="41">আবাকী যীশুস আরিন বাঃচাস, “এ মালপাত্তু আলারো আউর ডাহারে এবসেরকা আলারো, এন আরু এ উল্লা গুটি নিমহায় খাতরী ধিরারারকি রাঃঅন, এ উল্লাম বা নিমহায় সাংগে রাঃঅন?” আবাকী যীশুস আলাসিন বাঃচাস, “নিংহায় কুক্কোসিন ইসান অন্দরা।”</verse>
				<verse number="42">কুক্কোসটা একাবাকি বারা লাগিয়াস, আবাকী আঃ মালদাও বোলতা আসিন পাটকারকি ধার্চা আউর আন্নেনু আস ঢের জোরসে ক্ষেক্ষা ক্ষেড্ডেন পাখড়া হেল্লেরাস। যীশুস আঃ মালদাও বোলতান ধাম্কাচাস আউর কুক্কো খাদ্দেসিন কড়ে নানারকি আসঘী তাম্বাস হেদ্দে কির্তাচাস চিচ্চাস।</verse>
				<verse number="43">ধার্মেস যে একড়হে মাহান আদিন এরারকি আলার হায়কাট মান্‌জার কেরার। যীশুস এন্দরা নান্‌জাস আদিন এরারকি আলার হায়কাট মানা লাগিয়ার, আবাকী যীশুস তাংহা চেলারিন বাঃচাস,</verse>
				<verse number="44">“এন নিমান একা কাত্থা বাঃআ লাগদান আদিন কায়া চিইয়ারকি মেনা, চাড়েম আল খাদ্দেসিন আসঘী মুদাইয়েরঘী ক্ষেক্ষানু সোপনা চিইনা মানো।”</verse>
				<verse number="45">মুন্দা ই কাত্থাঘী মানে এন্দরা, চেলার আদিন বুঝরা পোল্লার। আদ আরঘী হেদ্দে নুড্ডুকাম রাঃচা। মুন্দা আর এল্চিকা রাঃচার, খানে আর যীশুসিন ই বারেনু এন্দরাহু মাল মেন্‌জার।</verse>
				<verse number="46">আঃ সামাই আরঘী মাঝিনু ই বারেনু তর্কাতর্কি মান্‌জা যে, তামহায় মাঝিনু নে হোর্মান্তি কোহা আল।</verse>
				<verse number="47">মুন্দা যীশুস আরঘী কায়ান্তা কাত্থান বুঝরা অংগিয়াসকি অরোত খাদ্দেসিন অন্দরাসকি তাংহা পান্‌জরানু ইজতাচাস।</verse>
				<verse number="48">আস আরিন বাঃচাস, “নেকিম এংহায় নামেনু ই খাদ্দেসিন ইন্‌জিরনার আর এংগানুম ইন্‌জিরনার, আরু নে এংগান ইন্‌জিরনার, এংগান নে তাইয়াস আর আসিনুম ইন্‌জিরনার। নিমহায় মাঝিনু নে মাইন মার্যাদানু হোর্মান্তী সান্নি, আসিম হোর্মান্তি কোহা।”</verse>
				<verse number="49">যোহানেস বাঃচাস, “গুরু, এম নিংহায় নামেনু অর্তোসিন মালদাও বোলতারিন খেদনান ইরকাম। আস এমহায় সাংগুয়ারি মালদাস বাঃআরকি এম আসিন মানা নান্‌জাকাম।”</verse>
				<verse number="50">মুন্দা যীশুস আসিন বাঃচাস, “আসিন মানা নানা আম্বকে, কারনে নে নিমহায় বিড়দো মালদাস, আস নিমহায় পাক্ষেম।”</verse>
				<verse number="51">যীশুসঘী মের্খানু কাঃনা সামাই আর্সা লাগি, খানে আস জেরুশালেমনু কালাগে কায়ান থিরাবাঃচাস।</verse>
				<verse number="52">আস তাংহা আর্সানাঘী আগুম কায়েক’ঝান কাত্থা আড়েসতানা আলারিন তাইয়াস। আর কেরারকি শামারিয়াঘী অন্টা পাদ্দানু কোরচার, যেনু আর যীশুস খাতরী হুর্মিন সাপড়া অংগোনার।</verse>
				<verse number="53">মুন্দা শামারিয়ান্তা আলার আসিন মাল ইন্‌জিরার, কারনে যীশুস জেরুশালেমনু কালা বিদ্দিয়াস।</verse>
				<verse number="54">যীশুসঘী চেলার যাকোবেস আউর যোহানেস আদিন এরারকি বাঃচার, “উর্বায়ো, নিন এন্দরা চাহাদায়, এলিওস লেখা এম কা বাঃআ অংগোদাম যে ইরিন নাশ নান্না খাতরী মের্খান্তী চিচ্চি এত্তারকি বারুক?”</verse>
				<verse number="55">মুন্দা যীশুস কির্রারকি আরিন ধাম্কাচাস।</verse>
				<verse number="56">আবাকী আর দোশরা পাদ্দানু কেরার।</verse>
				<verse number="57">আর একাবাকি ডাহারে তারু কালা লাগনার, আঃ সামাই অরোত আলাস যীশুসিন বাঃচাস, “নিন একসান কালোয়, এনহু নিংহায় সাংগে আসানুম কালোন।”</verse>
				<verse number="58">যীশুস আসিন বাঃচাস, “চিগলাঘী লাতরা রাঃয়ী আউর মের্খান্তা ওঁড়া গুটঠিঘীহু খোতা রাঃয়ী, মুন্দা আল খাদ্দেসঘী কুক্কু উইনাঘীহু আড্ডা একসানহু মাল্লা।”</verse>
				<verse number="59">খোঃখা আস আরু অর্তোসিন বাঃচাস, “এংহায় খোঃখা খোঃখানু বারা।” মুন্দা আঃ আলাসটা বাঃচাস, “উর্বায়ো, এন আগু কালারকি এম্বাসিন কাবুর চিইয়ারকি বার্দান।”</verse>
				<verse number="60">মুন্দা যীশুস আসিন বাঃচাস, “কেচ্চেকা আলারদিম কেচ্চেকারিন কাবুর চিউুক, মুন্দা নিন কালারকি ধার্মেসঘী রাঃজীন্তা বারেনু আখতা।”</verse>
				<verse number="61">আরু অর্তোস বাঃচাস, “উর্বায়ো, এন নিংহায় সাংগে সাংগে কালোন; মুন্দা পাহিলানু এংহায় এড়পান্তা হোর্মারিন বিদা চিইয়ারকি বারা চিইয়া।”</verse>
				<verse number="62">আবাকী যীশুস আসিন বাঃচাস, “গোহলা উস্‌সো বাকি নে খোঃখা তারা কির্রারকি এরদাস, আস ধার্মেসঘী রাঃজীন্তা লায়েক মালদাস।”</verse>
			</chapter>
			<chapter number="10">
				<verse number="1">উর্বা যীশুস আরু সত্তুর’ঝান চেলারিন চাজ্জিয়াস হোচ্চাস আউর তান একা একা পাদ্দানু কালোস বাঃআরকি ঠিকা নান্‌জাকা রাঃচাস, আঃ পাদ্দানু কাঃনাঘী আগুম চেলারিন দু’ঝান দু’ঝান নানারকি তাইয়াস চিচ্চাস।</verse>
				<verse number="2">যীশুস তাংহা চেলারিন বাঃচাস, “মানিম খান্‌জপা ঢের, মুন্দা নালাখনানু আলার থোরে। আদি খাতরী খান্‌জপাঘী মালিকেস হেদ্দে নিম গোহরারা, যেনু আস তাংহা খান্‌জপা খোয়না খাতরী আল তাইদাস চিইদাস।</verse>
				<verse number="3">নিম কালা; এরা, নেকড়ে লাকড়াঘী মাঝিনু মেড়হো খাদ্দেঘী লেখাম এন নিমান তাইয়া লাগদান।</verse>
				<verse number="4">নিমহায় সাংগে নিম পায়সাঘী থুলি, বেগ বা নাগরা সাংগে আম্বকে হোওয়া আউর ডাহারেনু নেকানহু দাওহাল আম্বকে আখতাকে।</verse>
				<verse number="5">নিম একা এড়পানু কোরোর, আসান পাহিলাম বাঃকে, ‘নিমহায় শালসান্ত মানুক।’</verse>
				<verse number="6">যদি আসান শালসান্ত হোওনা লেখা নেকিম রাঃনার হলে, নিমহায় শালসান্ত আরঘী মাইয়া রাও, আউর এন্নে নেকিম আসান মাল রাঃনার হলে নিমহায় শালসান্ত নিমহায় হেদ্দে কির্রারকি বারো।</verse>
				<verse number="7">নিম একা এড়পানুম কালোর আসানুম রাঃকে আউর আর এন্দরা চিইনার আদিনুম অনকে মোখকে, কারনে নালাখনানু আলারদিম মাইনা ক্ষাক্ষানাঘী লায়েক মান্নার। আঃ এড়পান আম্বারকি দোশরা এড়পানু আম্বকে কালা।</verse>
				<verse number="8">“যদি নিম একাম শাহারনু কাঃদার আউর আঃ শাহারতা আলার নিমান ইন্‌জিরোর হলে এন্দরা অনা মোঃখাগে চিইনার, নিম আদিনুম অনকে মোখকে।</verse>
				<verse number="9">আউর আঃ শাহারতা বেরামিরিন কড়ে নানারকি আরিন বাঃকে যে, ধার্মেসঘী রাঃজী নান্না সামাই নিমহায় হেদ্দে আর্সিয়া কেরা।</verse>
				<verse number="10">মুন্দা নিম যদি একাম শাহারনু কাঃদার আউর আসতা আলার নিমান মাল ইন্‌জিরোর হলে আঃ শাহারঘী ডাহারেনু উর্খারকি বাঃকে,</verse>
				<verse number="11">‘ই শাহারতা ধুলি এমহায় ক্ষেড্ডেনু লাগ্গিয়া, আবড়া ধুলিন নিমহায় বিড়দোনু খেত্তিকাম চিচ্চিকাম। আন্নুহু নিম আখারকি উইয়া যে, ধার্মেসঘী রাঃজী নান্না সামাই আর্সিয়া কেরা।’</verse>
				<verse number="12">এন নিমান বাঃআ লাগদান, শালিসঘী উল্লানু ই শাহারতা আলারঘী দাশান্তী মালদাও সদোম শাহারতা আলারঘী দাশা ঢের সাহানা লেখা মানো।”</verse>
				<verse number="13">“ছি্ কোরাসিন শাহারতা আলারো! ছি্ বেতসেদা শাহারতা আলারো! কারনে নিমহায় মাঝিনু একা হুর্মি হায়কাট নালাখ নান্না মান্‌জিকি রাঃচা, আবড়া হুর্মি যদি সোর আউর সিদোন শাহারনু নান্না হলে, ঢের উল্লা আগুম আর চট আত্তারকি চিন্দিঘী মাইয়া অক্কারকি গুনহান্তী তামহা কায়ান কির্তোর দানেক।</verse>
				<verse number="14">মানিম এন নিমান বাঃআ লাগদান, শালিসঘী উল্লানু সোর আউর সিদোনতা আলারঘী দাশা নিমহান্তী ঢের সাহানা লেখা মানো।</verse>
				<verse number="15">আউর এ কাফারনাহুমতা আলারো, নিম নাকা মের্খা গুটি মাইয়া আর্গোর? মালা, নিম কেচ্চেকারঘী রাঃনা আড্ডানু এত্তোর কালোর।”</verse>
				<verse number="16">যীশুস তাংহা চেলারিন বাঃচাস, “নে নিমহায় কাত্থান মেন্নার আর এংহাদিম কাত্থান মেন্নার আউর নে নিমান মাল ইন্‌জিরনার আর এংগানহু মাল ইন্‌জিরনার আউর নে এংগান মাল ইন্‌জিরনার, আর আসিনহু মাল ইন্‌জিরনার, নে এংগান তাইয়াস।”</verse>
				<verse number="17">ইদিঘী খোঃখা আঃ সত্তুর’ঝান চেলার রিঝিরনাঘী সাংগে কির্রার বার্চারকি যীশুসিন বাঃচার, “উর্বায়ো! নিংহায় নামে নানারকি বাঃদাম হলে মালদাও বোলতার এমহায় কাত্থান মেন্নার!”</verse>
				<verse number="18">যীশুস আঃ চেলারিন বাঃচাস, “এন শায়তানান মের্খান্তী বিজলী চামকারনা লেখা কিইয়া খাতারনান ইরকান।</verse>
				<verse number="19">মেনা, এন নিমান নেররে আউর কাকড়ো বিচ্ছুন ক্ষেড্ডেনু মাড়ারকি কাঃনাঘী আউর নিমহায় মুদাই শায়তানেসঘী হুর্মি সাওয়াং মাইয়াহু ক্ষেমতা চিচ্চিকান। নিমান এন্দরাহু ক্ষতি নানা পোল্লো।</verse>
				<verse number="20">মুন্দা মালদাও বোলতার নিমহায় কাত্থান মেন্নার বাঃআরকি রিঝরা আম্বকে; মের্খানু নিমহায় নামে লিখনা মান্‌জা বাঃআরকিম রিঝরা।”</verse>
				<verse number="21">আঃ সামাই যীশুস নেমহা বোলতাসঘী চিচ্চিকা রিঝিরনানু পুরা মানারকি বাঃচাস, “এ বাঙ্গায়ো, নিনিম মের্খা আউর ধার্তীঘী উর্বায়ো। এন নিংহায় ধানিয়াবাদ নানা লাগদান, কারনে নিন জ্ঞায়ানী আউর লুর রাচ্কা আলারঘী হেদ্দেন্তী ই বারে গুটঠি নুডারকি উইকায়, মুন্দা খাদ্দে খার্রার লেখা আলার হেদ্দে আখতাচ্কায়। এ বাঙ্গায়ো, নিংহায় চাহানা লেখাম ইদ মান্‌জা।</verse>
				<verse number="22">“এংহায় বাঙ্গাস হুর্মি নালাখঘী ভারান এংগাগে চিচ্চাস। বাঙ্গাস আম্বারকি খাদ্দেসিন আরু নেহু মাল আখনার। ফির খাদ্দেস আম্বারকি আর নেহু মাল আখনার, বাঙ্গাস নে। ইদিন আম্বারকি খাদ্দেস নেখায় হেদ্দে বাঙ্গাসিন আখতাগে আশরা নান্দাস, খিলা আরিম আসিন আখনার।”</verse>
				<verse number="23">খোঃখা যীশুস তাংহা চেলার তারা কির্রে এরিয়াসকি ছাছেমসে বাঃচাস, “নিম এগদান এগদান ইরকার, আদিন নে এরা অংগোনার, আর ধান্যা।</verse>
				<verse number="24">এন নিমান মানিম বাঃআ লাগদান, নিম এগদান এগদান ইরকার, ঢের নাবীর আউর বেলার আদিন এরা বিদ্দিয়ারকিহু এরা পোল্লার; আউর নিম এগদান মেনা লাগদার, আর আদিন মেনা বিদ্দিয়ারকিহু মেনা পোল্লার।”</verse>
				<verse number="25">অন্দুুল অরোত ধারাম গুরুস যীশুস হেদ্দে বার্চাস। যীশুসিন ফান্দেনু টিড়না খাতরী আঃ ধারাম গুরুস বাঃচাস, “গুরু, এন্দরা নানোন হলে এন মাল মুন্‌জুরনা জীয়া ক্ষাক্ষা অংগোন?”</verse>
				<verse number="26">যীশুস আঃ ধারাম গুরুসিন বাঃচাস, “মোসেসঘী আনকা পেশকানু এন্দরা লিখিচ্কা রাঃয়ী? আসান এন্দরা পাড়েচ্কায়?”</verse>
				<verse number="27">আস যীশুসগে উত্তার চিইয়ারকি বাঃচাস, “‘নিন নিংহা হুর্মি কুহি, গোট্টা জীয়া, হুর্মি সাওয়াং আউর হুর্মি কায়া তারু নিংহায় উর্বা ধার্মেসিন দুলার নানকে। ’ আউর ‘নিংহায় পাদ্দা খেপ্পিয়ারিন তাংগা তিংগা লেখাম দুলার নানকে। ’”</verse>
				<verse number="28">যীশুস আসিন বাঃচাস, “নিন ঠিকেম উত্তার চিচ্চিকায়। যদি নিন আদিন নানতেম রাঃদায় হলে মাল মুন্‌জুরনা জীয়া ক্ষাক্ষয়।”</verse>
				<verse number="29">আঃ ধারাম গুরুস তাংগান উজগু সাবুত নান্না খাতরী যীশুসিন বাঃচাস, “দাওলে, এংহায় পাদ্দিয়ার নে?”</verse>
				<verse number="30">উত্তারনু যীশুস আসিন বাঃচাস, “অরোত আলাস জেরুশালেমতি যিরীহো শাহারনু কাঃনা সামাই ডাকাতেরঘী ক্ষেক্ষানু খাত্তারাস। আর আঃ আলাসঘী কিচরীন খুল্লিয়ার হোচ্চার আউর আসিন লাওচারকি খেএনা লেখা নান্‌জারকি লেভড়িয়ার কেরার।</verse>
				<verse number="31">খোঃখা আঃ ডাহারেনু অরোত নায়গাস কালা লাগিয়াস। আস আঃ আলাসিন এরিয়াসকি পাশ খান্ডিয়াসকি দোশরা তারতিক চালি কেরাস।</verse>
				<verse number="32">ফির অরোত লেবীয়স আঃ ডাহারেনু বার্চাস। আসিন এরা অংগিয়াসকি আসহু পাশ খান্ডিয়াসকি দোশরা তারতিক চালি কেরাস।</verse>
				<verse number="33">আদিঘী খোঃখা অরোত শামারিয়াস আঃ ডাহারে তারতিক কালা লাগিয়াস। আঃ আলাসিন এরারকি ই শামারিয়সঘী ঢের মায়া মান্‌জা।</verse>
				<verse number="34">আবাকী আস আঃ আলাসঘী হেদ্দে কালারকি আসঘী খান্ডেরকা আড্ডানু ইসুং আর দ্রাক্ষারাশি লাগাবাঃআরকি কিচরী তারু হেএচাস চিচ্চাস, যেনু আসঘী খান্ডেরকা আড্ডা চাড়েম কড়ে মানি। আদিঘী খোঃখা তাংহা গাধানু আর্গাতাচাসকি অন্টা হোটেলনু হোচ্চাসকি আসঘী সেওয়া নান্‌জাস।</verse>
				<verse number="35">খোঃখান্তা উল্লানু আঃ শামারিয়স দু’ঠু রুপাঘী দীনার অত্থোরাসকি হোটেলতা মালিকেসগে চিইয়ারকি বাঃচাস, ‘ই আলাসিন যাতনাকে, যদি ইদিন্তী বাগ্গে খারচা মানি হলে, কির্রার বারারকি এন আদিন শোধোন চিওন।’”</verse>
				<verse number="36">আবাকী যীশুস আসিন বাঃচাস, “আক্কুন নিংহায় এন্দরা ইয়াদ মানি? ই তিন’ঝানারঘী মাঝিনু আঃ ডাকাতেরঘী ক্ষেক্ষানু খাতেরকা আলাসঘী পাদ্দিয়া নে?”</verse>
				<verse number="37">আঃ ধারাম গুরুস বাঃচাস, “নে আসিন দায়া এদচাস, আঃ আলাসদিম।” আবাকী যীশুস আসিন বাঃচাস, “আস একাসে নান্‌জাস, কালারকি নিনহু আন্নেম নানকে।”</verse>
				<verse number="38">অন্দুল যীশুস আউর তাংহা চেলার ডাহারেনু কাঃতে কাঃতে অন্টা পাদ্দানু কোরচার। আসান মার্থা নামেনু অরোত যানানা খুশমারাকি তাংহা এড়পানু যীশুসিন হোচ্চা কেরা।</verse>
				<verse number="39">আসান মারীয়াম নামেনু মার্থাঘী অরোত বাহিন রাঃচা। আদ উর্বাসঘী ক্ষেড্ডে পাতিনু অক্কারকি আসঘী কাত্থান মেনা লাগিয়া।</verse>
				<verse number="40">মুন্দা মার্থা অন্না মোখনান সাপড়ানা বাকি আনসারা লাগিয়া। খানে যীশুস হেদ্দে বার্চাকি আদ গোহরারারকি বাঃচা, “উর্বায়ো, নিন কা মাল এরদায়, এংহায় এংড়ি হুর্মি নালাখান অতখান এংহায় মাইয়া আম্বিয়া চিচ্চা। নিন আদিন বাঃআ, যাতে আদ এংগান সাহাড়া নানি।”</verse>
				<verse number="41">আবাকী মার্থান উর্বাস বাঃচাস, “মার্থা, মার্থা, নিন হাবড়ারা লাগদি আউর ঢের বারেনু সোচআ লাগদি,</verse>
				<verse number="42">মুন্দা অন্টাম খিলা দারকারঘী বারে রাঃয়ী। মারীয়াম আঃ দাওলে বারেনুম চাজ্জিয়া হোচ্চা। আদিন আদিঘী হেদ্দেন্তী মাল হোওনা মানো।”</verse>
			</chapter>
			<chapter number="11">
				<verse number="1">অন্দুল যীশুস অন্টা আড্ডানু বিন্তী নানা লাগিয়াস। একাবাকি বিন্তী মুন্‌জিয়াস আবাকী আসঘী অরোত চেলাস আসিন বাঃচাস, “উর্বায়ো, আসনানদাতা যোহানেস তাংহা চেলারিন একাসে বিন্তী নানাগে শিখাবাচ্কা রাঃচাস, আন্নেম নিন এমানহু বিন্তী নানাগে শিখাবাঃআ।”</verse>
				<verse number="2">যীশুস আরিন বাঃচাস, “একাবাকি নিম বিন্তী নান্দার, আবাকী বাঃকে, ‘এ বাঙ্গায়ো, নিংহায় নামে নেমহা মানা নেকআ। নিংহায় রাঃজী বারা নেকআ।</verse>
				<verse number="3">হুর্মি উল্লান্তা অন্না মোখনান নিন এমাগে হুর্মি উল্লানু চিইয়া।</verse>
				<verse number="4">এম একাসে এমহায় গুনহারিন ছেমা নান্দাম, আন্নেম নিনহু এমহায় গুনহান ছেমা নানা। নিন এমান পারীক্ষানু আম্বকে খাতরা চিইয়া।’”</verse>
				<verse number="5">খোঃখা যীশুস তাংহা চেলারিন মেখিয়াসকি বাঃচাস, “ইয়াদ নানা, মাঝি মাঃখা নিমহায় মাঝিন্তা অর্তোস তাংহা সাংগুয়ারিসঘী এড়পানু কালারকি বাঃদাস, ‘সাংগুয়ারি, এংগাগে তিন’ঠু আসমা হাওলাত চিইয়া।</verse>
				<verse number="6">আক্কুন এংহায় অরোত সাংগুয়ারিস তাংহা কাঃনা ডাহারেনু এংহায় এড়পানু বার্চাস আউর আসগে অন্না মোখনা চিইনা লেখা এংহায় এন্দরাহু মাল্লা।’</verse>
				<verse number="7">আবাকী এড়পা ভিতরান্তী আস উত্তার চিচ্চাস, ‘এংগান তাপলিক আম্বা চিইয়া। আক্কুনুম বালি মুচ্চুকান আউর এন এংহায় খাদ্দে খার্রার সাংগে বিডিরকা রাঃদান। আক্কুন এন চোওয়ারকি নিংহায় খাতরী এন্দরাহু নানা পোল্লোন।’</verse>
				<verse number="8">এন নিমান বাঃআ লাগদান, আস যদি সাংগুয়ারি লেখা আসগে এন্দরাহু মাল চিইদাস, আন্নুহু আলাসটা কির্রা কির্রা গোহরারা লাগদাস বাঃআরকি আস চোওস আউর আসঘী এগদা দারকার আদিন আসগে চিওস।</verse>
				<verse number="9">“খানেম এন নিমান বাঃআ লাগদান, ‘নেএয়া, নিমাগে চিইনা মানো; বেদ্দা, ক্ষাক্ষর; বালিন তুক্কা, নিমহায় খাতরী বালিন তিসগানা মানো।</verse>
				<verse number="10">নে নেএদাস, আস ক্ষাক্ষাদাস; নে বেদ্দেদাস, আস ক্ষাক্ষাদাস আউর নে বালিন তুক্কুদাস, আস খাতরী বালিন তিসগানা মানি।’</verse>
				<verse number="11">“নিমহায় মাঝিনু কা এন্নে বাবাস রাঃদাস, তাংহায় খাদ্দেস ইনজো নেএদাস হলে আসগে নেররে চিইদাস?</verse>
				<verse number="12">নাখলে বি নেএদাস হলে কাকড়ো বিচ্ছুন চিইদাস?</verse>
				<verse number="13">নিম মালদাও আল মানারকিহু তাংগা তিংগা খাদ্দে খার্রারগে দাওলে সান্‌জগিন চিইদার, হলে ইদ একড়হে মানিম যে, নিম নে মের্খান্তা বাঙ্গাস গুসান নেএনার, আরগেহু আস নেমহা বোলতান চিওস!”</verse>
				<verse number="14">অন্দুল যীশুস অর্তোসঘী মাঝিন্তী অন্টা কংকা মালদাও বোলতান ছাড়াবাচ্কা রাঃচাস। আদ আসিন কংকা নান্‌জিকি রাঃচাস। একাবাকি মালদাও বোলতা আসঘী মাঝিন্তী উর্খিয়া কেরা আবাকী কংকা আলাসটা কাত্থা বাঃআ হেল্লেরাস। এন্নেনু আলার হায়কাট মান্‌জার কেরার।</verse>
				<verse number="15">মুন্দা কায়েক’ঝান আলার বাঃচার, “মালদাও বোলতাঘী বেলাস বেলসবুলেসঘী সাহাড়ানু আস মালদাও বোলতান ছাড়াবাঃদাস।”</verse>
				<verse number="16">যীশুসিন পারীক্ষা নান্না খাতরী দোশরা আলার মের্খান্তী অন্টা চিনহা এদাগে বাঃচার।</verse>
				<verse number="17">আবাকী আরঘী কায়ান্তা কাত্থান আঃখা অংগিয়াসকি যীশুস বাঃচাস, “একা রাঃজী তামহা মাঝিনু যুদা মানি, আঃ রাঃজী নাশ মানি কালি। ফির একাম এড়পান্তা আলার যদি তামহা মাঝিনুম ঝাগড়া নান্নার হলে আঃ এড়পাহু যুদা মানি কালি।</verse>
				<verse number="18">যদি শায়তানহু তাংহা রাঃজীঘী বিড়দোনু লাড়াই নানি হলে একাসেনু তাংহা রাঃজী টিকো? এন ই কাত্থা বাঃআ লাগদান, কারনে নিম বাঃআ লাগদার, এন বেলসবুলেসঘী সাহাড়ানু মালদাও বোলতারিন ছাড়াবাঃদান।</verse>
				<verse number="19">আক্কুন যদি এন বেলসবুলেসঘী সাহাড়ানু মালদাও বোলতান আম্বাতাদান, হলে নিমহা আলার নেখায় সাহাড়ানু আরিন আম্বাতানার? নিম ঠিকা কাত্থান বাঃআ লাগদার কা মালা, নিমহা আলারদিম আদিন শালিস নানোর।</verse>
				<verse number="20">মুন্দা এন যদি ধার্মেসঘী সাওয়াংতিম মালদাও বোলতান আম্বাতাদান হলে ধার্মেসঘী রাঃজী তো নিমহায় মাঝিনু আর্সিয়া কেরা।</verse>
				<verse number="21">“একাবাকি অরোত পালোয়ান আলাস হার হাতিয়ার হোওয়ারকি তাংহা এড়পা ক্ষাপদাস, আবাকী আসঘী সান্‌জগি আউর খুর্জি ঠিকাসে রাঃয়ী।</verse>
				<verse number="22">মুন্দা আসতিকহু সাওয়াংগিয়া নেকিম বার্নারকি যদি আসিন হারাবাঃদাস চিইদাস হলে একা আলাস আঃ হার হাতিয়ার মাইয়া ভারোসা নান্‌জাকা রাঃচাস, আসঘী হুর্মিন দোশরা আলাসটা বাচ্চাদাস আউর বাচ্চিকা সান্‌জগি গুটঠিন খাট্টারকি হোওদাস।</verse>
				<verse number="23">“নে এংহায় তারা মাল রাঃদাস, হলে আস তো এংহায় বিড়দোনু রাঃদাস আউর নে এংহায় সাংগে মাল পেশদাস, আস তো ছিটদাস চিইদাস।”</verse>
				<verse number="24">যীশুস অন্টা উদাহরন চিচ্চাস, “যদি একাম মালদাও বোলতা অরোত আলাসঘী মাঝিন্তী উর্খারকি কালি, আবাকী আদ খান্নে এখের্না খাতরী খাইকা আড্ডাঘী মাঝিনু কিররি কুদ্দি। একাবাকি আদ বেদ্দা পোল্লি আবাকী আদ বাঃয়ী, এন এড়পানু কির্রা কালাগে বেদ্দান একা এড়পান্তী এন উর্খারকি বারেচ্কান।</verse>
				<verse number="25">একাবাকি কির্রারকি বারি, আবাকী আদ আঃ এড়পান বেদ্দি, ইদিঘী খোঃখা আদ আদিন পারিস্কার আউর সাপড়াচ্কা এরা অংগি।</verse>
				<verse number="26">আবাকী আদ কালারকি তাংগান্তিহু আরু সাত’ঠু মালদাও বোলতা তাংহা সাংগে অন্দরি বারি আউর আসান কোরআরকি উজ্জা অক্কোতেম রাঃয়ী। আদি খাতরী আঃ আলাসঘী পাহিলা দাশান্তী খোঃখান্তা দাশা আরু বাগ্গে মালদাও মানি।”</verse>
				<verse number="27">একাবাকি যীশুস ই হুর্মি কাত্থা বাঃআ লাগিয়াস, আবাকী ভীড়ঘী মাঝিন্তী অরোত যানানা গাডরারারকি বাঃচা, “ধান্যা আঃ যানানা আলী, নে নিংগান কক্ষেনু ধার্চা আউর ছাতিন্তা দুধিন অন্তাচা।”</verse>
				<verse number="28">আবাকী যীশুস আরিন বাঃচাস, “ইদিন্তী বাগ্গে আরিম ধান্যা, নে ধার্মেসঘী বাচান মেন্নার আউর আঃ লেখাম নালাখ নান্নার।”</verse>
				<verse number="29">এন্নেনু আরু আলার যীশুসঘী চাইরো পাক্ষে খোড়তে রাঃনার। আবাকী যীশুস আরঘী মুন্দভারে কালারকি বাঃচাস, “ই সামাইতা আলার মালদাও, কারনে আর খিলা হায়কাট চিনহা এরা বেদ্দেনার। মুন্দা নাবী যোনাসঘী চিনহা আম্বারকি আরু একাম চিনহা আরিন এদনা মাল মানো।</verse>
				<verse number="30">ঠিকা যোনাস একাসে নীনবী শাহারতা আলার খাতরী তানিম চিনহা মান্‌জাকা রাঃচাস, ঠিকা আন্নেম আল খাদ্দেস ই সামাইতা আলার খাতরী চিনহা মানোস।</verse>
				<verse number="31">শালিসঘী উল্লানু দাক্ষিন রাঃজীন্তা বিন্ডড়ী চোওয়ারকি ই সামাইতা আলারঘী দোশান এদো চিও। আদ ধার্তীঘী গেচ্ছা সীমান্তী বেল শলোমনেসঘী লুরঘী কাত্থান মেন্না খাতরী বারিচ্কি রাঃচা। আউর এরা, ইসান শলোমনেসতিহু আরু মাহান অর্তোস রাঃদাস। মুন্দা ই সামাইতা আলার আসিন মাল ইন্‌জিরোর।</verse>
				<verse number="32">শালিসঘী উল্লানু নীনবী শাহারতা আলার চোওয়ারকি ই সামাইতা আলারঘী দোশান এদোর চিওর। কারনে যোনাসঘী প্রাচার খাতরী নীনবী শাহারতা আলার গুনহান্তী তামহা কায়ান কির্তাচ্কা রাঃচার; আউর এরা, ইসান যোনাসতিহু আরু মাহান অর্তোস রাঃদাস। মুন্দা ই সামাইতা আলার আসঘী শিরষা মাল ইন্‌জিরনার।”</verse>
				<verse number="33">“নেকিম বিল্লি দাগারকি একাম কোড়ানু বা টালাঘী কিইয়া মাল উইনার, মুন্দা বিল্লি উইনাঘী থাকনুম উইনার, যেনু ভিতরা নে কোরোর আর বিল্লি এরা অংগোনার।</verse>
				<verse number="34">নিংহায় খান্নেদিম মান্‌জা নিংহায় দেহাঘী বিল্লি। নিংহায় খান্নে যদি দাওলে মানি হলে নিংহায় গোট্টা দেহা বিল্লিনু পুরা মানো, মুন্দা নিংহায় খান্নে যদি আন্ধরা মানি হলে নিংহা গোট্টা দেহা উখানু পুরা মানো।</verse>
				<verse number="35">নিংহায় মাঝিনু একা বিল্লি রাঃয়ী, আদিঘী বারেনু হুশিয়ার মানা, যেনু আদ উখা মাল মানি।</verse>
				<verse number="36">যদি নিংহায় গোট্টা দেহা বিল্লিনু পুরা মানি আউর থোরেটাহু উখা মাল রাঃয়ী হলে নিংহায় দেহা পুরা বিল্লি লেখা মানো, ঠিকা আন্নেম লেমফোঘী বিল্লি নিংহায় মাইয়া খাতরী হলে নিংহায় দেহা বিল্লি লেখা মানি।”</verse>
				<verse number="37">একাবাকি যীশুসঘী কাত্থা বাঃনা মুন্‌জুরা, আবাকী অরোত ফারীশীস যীশুসিন অন্না মোখনা খাতরী তাংহা এড়পানু নেওতাচাস। আস যীশুসিন তাংহা এড়পানু হোচ্চাস কেরাস আউর যীশুস ভিতরে কেরাসকি অনা মোঃখাগে উক্কিয়াস।</verse>
				<verse number="38">আবাকী ফারীশীস এরিয়াস অন্না মোখনাঘী আগু যীশুস নিয়াম লেখা ক্ষেক্ষা মাল নোডরাস, খানে আস হায়কাট মান্‌জাস।</verse>
				<verse number="39">উর্বাস আঃ ফারীশীসিন বাঃচাস, “আক্কুন নিম থাড়িয়া আউর বাটিঘী বাহিরি তারা নোড়দার, মুন্দা নিমহায় ভিতরা লালিচ আউর মালদাওনু ভার্তি।</verse>
				<verse number="40">নিম হোর্মার ভোদলারঘী দল! নে বাহিরি তারা কামচাস, আস কা ভিতরা তারাহু মাল কামচাস?</verse>
				<verse number="41">নেখায় দারকার, নিম আরগে তাংগা তিংগা কায়ান্তী চিইয়া, হলে নিমহা হুর্মিদিম পুরা লেখা পাক মানো।</verse>
				<verse number="42">“মুন্দা ছি্ ফারীশীরো! নিম ধার্মেসিন পুদিনা, তেজপাতা আউর হুর্মি রাকাম মাশলাঘী দাশ ভাগাঘী অন ভাগা চিইদার, মুন্দা উজগু শালিস আউর ধার্মেসঘী দুলার তারা কায়া মাল চিইদার। আগুন্তা হুর্মিন মান্না সাংগে সাংগে খোঃখান্তাহু মান্না নিমহায় দারকার।</verse>
				<verse number="43">“ছি্ ফারীশীরো! নিম তো সামাজ এড়পান্তা কোহা সাম্মানঘী আড্ডানু অক্কোতে আউর হাটখোলানু সাম্মান ক্ষাক্ষাগে পাশিন্দ নান্দার।</verse>
				<verse number="44">ছি্ নিমান! নিম তো চিনহা মাল চিচ্চিকা কাবুর লেখা, আলার মাল আখারকি আদিঘী মাইয়ান্তী একতে কাঃনার আউর এগদা আরিন নাপাক নানি।”</verse>
				<verse number="45">আবাকী ধারাম গুরুরঘী মাঝিন্তী অর্তোস যীশুসিন বাঃচাস, “গুরু, ই কাত্থা বাঃআরকি নিন এমানহু অপমান নানা লাগদায়।”</verse>
				<verse number="46">যীশুস বাঃচাস, “ছি্ ধারাম গুরুরো! কারনে নিম আলারঘী মাইয়া অত্থা বোঝহান চাপাবারকি চিইদার, মুন্দা আরিন সাহাড়া নান্না খাতরী নিম অন্টা আংলিহু মাল নাড়াবাঃদার।</verse>
				<verse number="47">ছি্ নিমান! কারনে নিম নাবীরঘী কাবুর পুনাসে গাথদার, নিমহা পুর্খারদিম তো আরিন পিটকা রাঃচার।</verse>
				<verse number="48">খানে নিমিম নিমহা পুর্খারঘী নালাখঘী গাওয়াহী আল আউর আরঘী আঃ নালাখ নিম মানারকি হোওয়া লাগদার। অনতারা আর নাবীরিন পিটিয়ার, দোশরা তারা নিম আঃ নাবীরঘী কাবুরান গাথা লাগদার।</verse>
				<verse number="49">ই খাতরীম ধার্মেস তাংহা লুরতি ই কাত্থান বাঃচাস, ‘এন আরঘী হেদ্দে নাবীরিন আউর তাইকারিন তাইয়োন চিওন। আরঘী মাঝিন্তী কায়েক’ঝানারিন আর পিটোর আউর দোশরারঘী মাইয়া খিলপাত নানোর।’</verse>
				<verse number="50">ইদিঘী খান্‌জপা মান্‌জা, ই ধার্তী কামনাঘী সামাইতি আক্কুন গুটি এঝান নাবীরিন পিটনা মান্‌জা, ই সামাইতা আলারদিম আরঘী খেশোঘী দায়ী মানোর।</verse>
				<verse number="51">এন নিমান মানিম বাঃআ লাগদান, হেবলেসিন পিটনান্তী আরাম্ভ নানারকি আউর একা সখরিয়সিন দাড়ে আর্গানাঘী বেদীনু আউর মান্দির এড়পাঘী নেমহা আড্ডাঘী মাঝিনু পিটনা মান্‌জিকি রাঃচা আঃ গুটি ই সামাইতা আলারদিম আঃ হুর্মি খেশোঘী দায়ী মানোর।</verse>
				<verse number="52">“ছি্ ধারাম গুরুরো! নিম ধার্মেসঘী সাচ ডাহারেঘী জ্ঞায়ানতি আলারিন গেচ্ছা উইদার। নিম আঃ ডাহারেনু মাল এগদার আউর নে নে আইয়া একা বেদ্দেনার, আরিনহু নিম একাগে মাল চিইদার।”</verse>
				<verse number="53">একাবাকি যীশুস আঃ আড্ডান আম্বারকি চালি কালা লাগিয়াস আঃ সামাই ধারাম গুরুর আউর ফারীশীর আসঘী বিড়দোনু ঢের রাকাম কাত্থা বাঃআরকি আসিন খিশাবাঃআরকি চোওদা লাগিয়ার।</verse>
				<verse number="54">আসঘী কাত্থাঘী মাঝিন্তীম আসিন ফান্দেনু টিড়না খাতরী আর ক্ষাঃপা হেল্লেরার।</verse>
			</chapter>
			<chapter number="12">
				<verse number="1">আঃ সামাই আসান হাজার হাজার আলার খোড়রার যে, আর তুক্কা তুক্কি নানারকি অরোত দোশরারঘী মাইয়া খাতরা হেল্লেরার। আবাকী যীশুস পাহিলাম তাংহায় চেলারিন বাঃচাস, “নিম ফারীশীরঘী সোডান্তী হুশিয়ার রাঃকে। আঃ সোডাম মান্‌জা আরঘী ভন্ডামি।</verse>
				<verse number="2">কারনে এগদা আক্কুন ঢাপেচ্কা রাঃয়ী, আদ এথরো আউর এগদা আক্কুন নুড্ডুকা রাঃয়ী, আদিন আখতানা মানো।</verse>
				<verse number="3">খানে নিম একাবড়ান উখানু বাচ্কার, আদিন আলার বিল্লিনু মেনা অংগোর। এড়পা ভিতরা একাবড়ান নিম ফাসার ফুসুর নানারকি বাচ্কার, আদিন ছাদঘী মাইয়ান্তী জোরসে আখতানা মানো।”</verse>
				<verse number="4">“এংহায় সাংগুয়ারিরো, এন নিমান বাঃআ লাগদান, নে নিমহা দেহান পিটা অংগোনার, আরিন আম্বা এল্চা, কারনে আন্নে নান্নাঘী খোঃখা আর আরু এন্দরাহু নানা পোলনার।</verse>
				<verse number="5">নিম নেকান এল্চোর, আদিন এন হুশিয়ার নানারকি নিমান বাঃআ লাগদান, নিমান পিটনাঘী খোঃখা নারাগ গাড্ডিনু লেভেড়নাঘী ক্ষেমতা নেখায় রাঃয়ী, আসিনুম এল্চা!</verse>
				<verse number="6">“পাচ’ঠু চোরো ওঁড়া কা থোরে পায়সা তারু মাল বিশরি? আন্নুহু ধার্মেস আবড়াঘী অন্টানহু মাল ভুলুরদাস কাঃদাস।</verse>
				<verse number="7">এন নিমান মানি মানিম বাঃআ লাগদান, নিমহা কুক্কুন্তা চুটটি গুটঠিহু আসঘী গানেচ্কা রাঃয়ী। নিম আম্বা এল্চা, কারনে ঢের চোরো ওঁড়ান্তীহু নিম ঢের বাগ্গু দামী।”</verse>
				<verse number="8">এন নিমান বাঃআ লাগদান, নেকিম এংগান আলারঘী মুন্দভারে তেংগেরনার, আল খাদ্দেসহু আসিন ধার্মেসঘী মের্খাদুতারঘী মুন্দভারে তেংরোস।</verse>
				<verse number="9">মুন্দা যদি নেকিম এংগান আলারঘী মুন্দভারে মাল তেংগেরনার হলে ধার্মেসঘী মের্খাদুতারঘী মুন্দভারে আরিনহু মাল তেংগেরনা মানো।</verse>
				<verse number="10">নেকিম যদি আল খাদ্দেসঘী বিড়দোনু একাম দুশনা কাত্থা বাঃনার, হলে আসিন ছেমা নান্না মানো। মুন্দা যদি নেকিম নেমহা বোলতাসঘী বিড়দোনু দুশনাঘী কাত্থা বাঃনার, হলে আসিন ছেমা নান্না মাল মানো।</verse>
				<verse number="11">একাবাকি আলার নিমান সামাজ এড়পানু আউর শাসানদাতা আউর সাওয়াংগিয়া আলারঘী মুন্দভারে দুশনা খাতরী আর হোওর কালোর, আবাকী আসান নিমান এন্দরা বাঃতো বা এন্দরা উত্তার চিঃতো, আদিন হোওয়ারকি আম্বকে সোচআ।</verse>
				<verse number="12">কারনে নেমহা বোলতাসদিম আঃ সামাই নিমান শিখাবোস চিওস এন্দরা বাঃআ লাগ্গো।</verse>
				<verse number="13">আবাকী খোড়োরকা আলারঘী মাঝিন্তী অর্তোস যীশুসিন গোহরারারকি বাঃচাস, “গুরু, এংহা ভাইয়াসিন বাঃআ, এম্বাস একা খুর্জিন উইয়াস কেরাস, আদিন যেনু এংহা সাংগে খাটরারকি হোওয়াদাস নেকআ।”</verse>
				<verse number="14">মুন্দা যীশুস আসিন বাঃচাস, “এ আলায়ো, নিমহায় মাইয়া শালিস নান্না বা খুর্জি খাট্টানাঘী আধিকার এংগাগে নে চিচ্চা?”</verse>
				<verse number="15">খোঃখা যীশুস আলারিন বাঃচাস, “হুশিয়ার রাঃআ! হুর্মি রাকাম লালিচঘী ক্ষেক্ষান্তী তাংগা তিংগান বাছাবাঃআ। যদিও নিমহায় ঢের খুর্জি রাঃয়ী, আন্নুহু নিম খুর্জিঘী মাইয়া মানিম জীয়ান ভারোসা আম্বকে নানা।”</verse>
				<verse number="16">আবাকী যীশুস আলারগে শিরষা চিইনা খাতরী ই খিরীন বাঃচাস, “একাম অরোত ধানী আলাসঘী খাল্লেনু ঢের খান্‌জপা মান্‌জিকি রাঃচা।</verse>
				<verse number="17">খানে আস কায়া কায়ানু বাঃআ হেল্লেরাস, ‘এন আক্কুন এন্দরা নানোন। ই বাগ্গে খান্‌জপা উইনাঘী আড্ডা তো এংহায় মাল্লা।’</verse>
				<verse number="18">ইদিঘী খোঃখা আস বাঃচাস, ‘এন অন্টা নালাখ নানোন, এংহা গুদাম এড়পা গুটঠিন ধাসোনকি কোহা কোহা গুদাম এড়পা কামোন আউর এংহা হুর্মি খান্‌জপা আউর দাওলে দাওলে সান্‌জগিন আসান উইয়োন।</verse>
				<verse number="19">আউর এন এংগানুম বাওন, ঢের বাছারঘী খাতরী এংহায় ঢের দাওলে দাওলে সান্‌জগি খোড়োচ্কা রাঃয়ী। আক্কুন খান্নে এখরা, অনা মোঃখা আউর রিঝিরনানু জীয়া কাড়তা!’”</verse>
				<verse number="20">ধার্মেস আঃ আলাসিন বাঃচাস, “এ হেংলা আলায়ো, ইন্না মাঃখাম নিংগান খেএয়া লাগ্গো। মুন্দা নিন একা খুর্জি গুটঠিন খোড়োচ্কায়, আবড়া নেখায় মানো?”</verse>
				<verse number="21">যীশুস বাঃচাস, “একা আলাস তাংগা তিংগা খাতরী খুর্জিন খোড়দাস, মুন্দা আস ধার্মেসঘী খান্নেনু ধানী মালদাস, আসঘী দাশা আন্নেম মানি।”</verse>
				<verse number="22">খোঃখা যীশুস তাংহা চেলারিন বাঃচাস, “ই খাতরীম এন নিমান বাঃআ লাগদান, জীয়াঘী খাতরী এন্দরা অনোর মোখোর বা দেহাঘী খাতরী এন্দরা আত্তোর, আঃ বারেনু বাগ্গে সোচআ আম্বকে।</verse>
				<verse number="23">জীয়ান্তী অন্না মোখনা বাগ্গে দামী মালা আউর দেহাতি কিচরী বাগ্গে দারকারি মালা।</verse>
				<verse number="24">কাউয়া গুটঠিঘী বারেনু সোচআরকি এরা, আর একাবাকিহু বিহিনীহু মাল চাখনার, খান্‌জপাহু মাল খান্ডানার। আরঘী গুদাম এড়পাহু মাল্লা, আন্নুহু ধার্মেস আরিন অন্তাদাস মোখতাদাস। নিম ই ওঁড়া গুটঠিন্তীহু আরু ঢের বাগ্গে দামী, আন্নেম মালা কা?</verse>
				<verse number="25">নিমহায় মাঝিনু নে বাগ্গে সোচআরকি তাংহা উমার অন ঘান্টা বাড়াবাঃআ অংগোনার?</verse>
				<verse number="26">নিম যদি ই সান্নি নালাখান নানা পোলদার হলে দোশরা বারেনু বাগ্গে সোচআরকি এন্দেরগে সামাই নষ্ট নানা লাগদার?</verse>
				<verse number="27">খাল্লেন্তা পুঁপঘী কাত্থান সোচআরকি এরা, আবড়া একাসেনু পারদারকি চোওয়া লাগি। আর খাটআহু মাল খাটনার, মেরহু মাল খান্ডেনার। মুন্দা এন নিমান বাঃআ লাগদান, বেল শলোমনেস মাহিমাঘী ঝাকামাকারনাঘী মাঝিনু রাঃআরকিহু অন্টা পুঁপ লেখা তাংগান সাপড়া পোল্লাস।</verse>
				<verse number="28">ইন্না পাথারনু একা ঘাসি পুইদাচা, নেলা আদিন খান্ডারকি চুলহানু লেভেড়না চিইনা মানো। ধার্মেস যদি আবড়ান ই লেখা সাপড়াদাস হলে এ থোরে বিশুয়াসী আলারো, আস নিমান আরু একান্নে না বাগ্গে সাপড়োস!</verse>
				<verse number="29">“এন্দরা অনোর মোখোর, আদিন হোওয়ারকি বাগ্গে সোচআ আম্বকে বা ছাটপাটরা আম্বকে।</verse>
				<verse number="30">ই ধার্তীন্তা দোশরা জাতিয়ান্তা আলারদিম নে ধার্মেসিন মাল আখনার, আরিম আঃ হুর্মি ক্ষাক্ষানা খাতরী ভোংগোতে রাঃনার; মুন্দা নিমহা ধার্মে বাঙ্গাস তো আখদাস, নিমহায় ইবড়া দারকার রাঃয়ী।</verse>
				<verse number="31">খানে নিম ধার্মেসঘী রাঃজীন্তা শাসানঘী বারেনু কায়া চিইয়া, হলে আসহু আবড়া হুর্মিন নিমাগে চিওস।”</verse>
				<verse number="32">“এ এংহায় সান্নি মেড়হোঘী পাল, নিম আম্বা এল্চা, কারনে ধার্মে বাঙ্গাসঘী চাহানানু আস তাংহায় রাঃজীন খুশমারারকি নিমাগে চিওস।</verse>
				<verse number="33">হুর্মি খুর্জিন বিশারকি নিন গারীবিরগে চিইয়া। আউর একা পায়সাঘী থাইলা একাবাকিহু মাল পাচ্চি, আন্নেম তাংগা তিংগা খাতরী কামআ, মানে মান্‌জা একা খুর্জি সাদাউ সাদাউ উল্লা ধারারকি রাঃয়ী, আদিনুম মের্খানু পুন্‌জি নানা। আসান চোরারহু কোরআ পোলনার আউর পোচকোহু খান্ডা পোল্লি।</verse>
				<verse number="34">কারনে এসান নিমহা খুর্জি রাঃয়ী, আসানুম নিমহা কায়াহু রাও।”</verse>
				<verse number="35">যীশুস আরু বাঃচাস, “কাড়মানু কিচরী হেএয়ারকি আউর বিল্লি দাগারকি সাপড়ারারকি রাঃয়া।</verse>
				<verse number="36">নিন এন্নে আলার লেখা মানা, নে তামহায় মালিকেসঘী বার্নান ক্ষাপনার। মালিকেস বেন্‌জাঘী ভুরকান্তী কির্রা বারারকি বালিনু টোকদাস, আবাকীম যেনু আর বালি তিসগাগে অংগোনার।</verse>
				<verse number="37">আঃ লাউড়ীরদিম ধান্যা, কির্রার বারোসকি মালিকেস একা লাউড়ীরিন এজেরকা রাঃতে আউর হুশিয়ার রাঃতে এরোস, আদ মাঝি মাঃখা মানুক বা শেষা মাঃখাম মানুক। এন নিমান মানিম বাঃআ লাগদান, আঃ মালিকেস বারোসকি কাড়মানু কিচরী হেএয়ারকি আরিন অন্তা মোখতাগে অকতোস আউর তানিম খাট্টোস, হলে আরিম ধান্যা।</verse>
				<verse number="38"></verse>
				<verse number="39">মুন্দা নিম ই কাত্থান আখারকি উইয়া, চোরাস একাবাকি বারোস আউর এড়পাঘী কোড়া খোলকোস, আদিন এড়পান্তা মালিকেস আখনা হলে চোরাস একা সামাই বারোস, হলে আঃ মালিকেস সাপড়ারকি রাওস দানকান আউর চোরাসিন তাংহায় এড়পাঘী কোড়া খান্ডাগে মাল চিওস দানকান।</verse>
				<verse number="40">নিম সাপড়ারাকি রাঃআ। কারনে একা সামাই নিম আসঘী বার্নাঘী কাত্থান মাল সোচআ লাগদার, আল খাদ্দেস আঃ সামাইনুম বারোস।”</verse>
				<verse number="41">আবাকী পাত্রাস বাঃচাস, “উর্বায়ো, নিন কা ই উদাহরন এমান শিরষা খাতরী চিইয়া লাগদায়, না কা হোর্মারঘী খাতরী?”</verse>
				<verse number="42">উত্তারনু উর্বাস বাঃচাস, “নে আঃ পাত্তাচ্কা আউর জ্ঞায়ানী লাউড়ী, নেকান তাংহা মালিকেস তাংহা হোর্মা লাউড়ীরগে ঠিকা সামাইনু অন্না মোখনা খাট্টানাঘী ভারান চিওস?</verse>
				<verse number="43">ধান্যা আঃ পাত্তু লাউড়ী, নেকান আসঘী মালিকেস কির্রা বারোসকি পাত্তু লেখা নালাখ নানতে এরোস?</verse>
				<verse number="44">এন নিমান মানিম বাঃআ লাগদান, আঃ মালিকেস আসগে তাংহা হুর্মি খুর্জিঘী ভার চিওস।</verse>
				<verse number="45">মুন্দা আঃ লাউড়ীস যদি কায়া কায়ানু বাঃদাস, ‘মালিকেসঘী বারতে দেরি মানা লাগি।’ আঃ মোকানু আস দোশরা লাউড়ীরিন লাওয়া পাশা ধার্চাস আউর অন্ডোকা মোক্ষকা খোঃখা আরখি অনারকি অংখুস।</verse>
				<verse number="46">একা উল্লা আউর একা সামাইঘী কাত্থান আস মাল সোচআ লাগদাস, ঠিকা আঃ উল্লাম আঃ লাউড়ীসঘী মালিকেস বারোস। মালিকেস আসিন খান্ডারকি দু’ঠুমা নানোসকি মালপাত্তুরঘী মাঝিনু আসঘী আড্ডা ঠিকা নানোস।</verse>
				<verse number="47">“একা লাউড়ীস তাংহা মালিকেসঘী মাতলাব আখদাসকিহু সাপড়ারারকি মাল রাঃদাস, বা মালিকেস এগদান চাহাদাস আদিন মাল নান্দাস, আসিন ঢের দান্ডে ক্ষাক্ষাগে লাগ্গো।</verse>
				<verse number="48">মুন্দা একা লাউড়ীস মাল আখারকি দান্ডে ক্ষাক্ষানাঘী নালাখ নান্দাস, আস থোরেম দান্ডে ক্ষাক্ষস। নেকাগে বাগ্গে চিইনা মান্‌জা, আসঘী হেদ্দেন্তী বাগ্গেম নেএনা মানো; আউর নেকাগে ঢের বাগ্গে চিইনা মান্‌জা, আসঘী হেদ্দেন্তী ঢের বাগ্গেম নেএনা মানো।”</verse>
				<verse number="49">যীশুস উদাহরন চিচ্চাসকি বাঃচাস, “এন ধার্তীনু চিচ্চি লাঘাবাঃগে বারেচ্কান; যদি আদ আগুম লাঘরারকি চোওনা হলে একড়হে দাওলে মানো দানকান!</verse>
				<verse number="50">মুন্দা পাহিলাম এংগান তাপলিক সাহানাঘী মাঝিন্তী কালাগে লাগ্গো, একাসে অরোত আল আসনান হোওনা সামাই আম্মেঘী মাঝিন্তী কাঃদাস, আউর এ উল্লা গুটি আদ মাল মানি আঃ উল্লা গুটি এংহায় তাপলিকঘী মুন্‌জুরনা মাল্লা।</verse>
				<verse number="51">এন নিমান বাঃআ লাগদান, মানা অংগি নিম সোচআ লাগদার, এন ধার্তীনু শালসান্ত চিইয়াগে বারেচ্কান? মুন্দা আদ মালা, এন শালসান্ত চিইয়াগে মালা মুন্দা আলারিন আলারঘী বিড়দোনু ইজতাগে বারেচ্কান।</verse>
				<verse number="52">আক্কুনতি অন্টা এড়পানু পাচ’ঝান যুদা মানোরকি কালোর, তিন’ঝান দু’ঝানেরঘী বিড়দোনু আউর দু’ঝান তিন’ঝানেরঘী বিড়দোনু কালোর।</verse>
				<verse number="53">তাম্বাস খাদ্দেসঘী বিড়দোনু আউর খাদ্দেস তাম্বাসঘী বিড়দোনু, তাংগিয়ো তাংদাঘী বিড়দোনু আউর তাংদা তাংগিয়োঘী বিড়দোনু, শাইশ পুতোওঘী বিড়দোনু আউর পুতোও শাইশঘী বিড়দোনু, আউর হোর্মারদিম যুদা মানোর কালোর।”</verse>
				<verse number="54">যীশুস আলারিন বাঃচাস, “নিম পাছিম তারা বাদালীন এরারকি বাঃদার, ‘ঝাড় তাকা বারা লাগি,’ আউর আন্নেম মানি।</verse>
				<verse number="55">একাবাকি নিম দাক্ষিন তারা তাকা বারতে এরদার হলে বাঃদার, ‘গারাম খাতরো,’ আউর আন্নেম মানি।</verse>
				<verse number="56">নিম ভন্ড! নিম ধার্তী আউর মের্খান্তা দাশাঘী মানে বুঝরা অংগোদার, মুন্দা ইদ একান্নে কাত্থা, নিম আক্কুনতা সামাইঘী মানে বুঝুরা পোলদার?”</verse>
				<verse number="57">“এগদা ঠিকা, আদিন নিম তাংগা তিংগাম শালিস মাল নান্দার এন্দেরগে?</verse>
				<verse number="58">একাবাকি নিম নিমহা বিড়দো আলারঘী সাংগে শালিসনানুস গুসান কালোর, আবাকী কাঃনা সামাই ডাহারেনুম আরঘী সাংগে দেনাঘী বারেনু মিটমাট নানাগে চিহুট নানকে, নাখলে আঃ আলার নিমান শালিসনানুসঘী হেদ্দে নাতকারকি হোওর কালোর আউর শালিসনানুস নিমান পুলিশেসঘী ক্ষেক্ষানু চিওস আউর পুলিশেস নিমান জেহেলনু চিওস।</verse>
				<verse number="59">এন নিমান বাঃআ লাগদান, এগুটি নিম নিমহায় হুর্মি পায়সান মাল শোধদার, আগুটি নিমান জেহেলতি মাল আম্বানা মানো।”</verse>
			</chapter>
			<chapter number="13">
				<verse number="1">যীশুস একাবাকি শিরষা চিইয়া লাগিয়াস, আঃ সামাই আসান নে নে খোড়োরকা রাঃচার, আরঘী মাঝিন্তী নেকিম নেকিম যীশুসিন বাঃচার, “গালীলতা একা আলার দাড়ে আর্গা লাগিয়ার, ঠিকা আবাকীম রোমতা শাসানদাতা পিলাতেসঘী তেলেংগার আরিন আসান পিটকা রাঃচাস, আউর দাড়ে আর্গাচ্কা খেশো সাংগে আরঘী খেশো মেস্সেরা কেরা।”</verse>
				<verse number="2">খানে যীশুস আরিন বাঃচাস, “মানা অংগি নিম সোচআ লাগদার যে, ই হুর্মিম গালীলীয়রঘী খেএনাঘী কারন হিকো, আর দোশরা গালীলীয়রন্তী ঢের বাগ্গে গুনহা নান্‌জাকা রাঃচার।</verse>
				<verse number="3">এন নিমান বাঃআ লাগদান, আদ মালা, যদি নিম গুনহান্তী কায়ান মাল কির্তোর হলে নিমহু খেওর।</verse>
				<verse number="4">ইয়াদ নানারকি এরা, শীলোহোঘী মেচ্ছা দালান এড়পা ধাসরারকি কিইয়া খাতেরনাঘী কারনে আঠারো’ঝান কেচ্চেকা রাঃচার, এগদা জেরুশালেমতা অংশ রাঃচা, ইদিঘী মানে মান্‌জা, একিম আড্ডান্তা দোশরা আলারতি কা আর বাগ্গে গুনহা নান্‌জাকা রাঃচার?</verse>
				<verse number="5">এন নিমান বাঃআ লাগদান, মালা, আর আঃ দোশরা আলারতি বাগ্গে গুনহা মাল নান্‌জার! নিম যদি গুনহান্তী কায়ান মাল কির্তোর হলে নিমহু আরঘী লেখা খেওর।”</verse>
				<verse number="6">ইদিঘী খোঃখা যীশুস আরিন শিরষা চিইনা খাতরী ই খিরীন বাঃচাস, “অরোত আলাস তাংহা টোটক বাটকিনু অন্টা ডুমারী মান্নে ইদ্দিকা রাঃচাস। খোঃখা আস বারারকি আঃ মান্নেনু খান্‌জপা খান্‌জা কা মালা এরা বার্চাসকি এরিয়াস অন্টাহু খান্‌জপা মাল খান্‌জা।</verse>
				<verse number="7">আবাকী আস বাটকিন্তা কামলাসিন বাঃচাস, ‘এরা, এন ইন্না তিন বাছারতি ই ডুমারী মান্নেঘী খান্‌জপা বেদ্দারকি বারা লাগদান, মুন্দা এন ই মান্নেনু একাম খান্‌জপা এরা পোল্লা লাগদান, খানে নিন ই মান্নেন খান্ডারকি লেভড়া চিইয়া, এন্দেরগে ই খাল্লে খাওনা খাতরারকি রোও?’</verse>
				<verse number="8">মুন্দা আঃ বাটকিন্তা কামলাস আবাকী বাঃচাস, ‘উর্বায়ো, ই বাছারান এরা চিইয়া। এন ইদিঘী চাইরো তারা আর্খারকি সারে চিওন।</verse>
				<verse number="9">যদি বার্না বাছার ই মান্নেনু খান্‌জপা খান্‌জি তো, দাওলেম! মুন্দা আন্নে মাল মানো হলে, নিন আদিন মানিম খান্ডারকি লেভেরকে চিইকে।’”</verse>
				<verse number="10">যীশুস একাম অন খান্নে এখের্না উল্লানু অন্টা যিহুদীরঘী সামাজ এড়পানু শিরষা চিইয়া লাগিয়াস।</verse>
				<verse number="11">আঃ সামাজ এড়পানু অরোত যানানা আলী রাঃচা, নেকান অন্টা মালদাও বোলতা আঠারো বাছারতি ধারারকি কুজো নানারকি উইকি রাঃচা আউর আঃ যানানাঘী একাম সাওয়াং মাল রাঃচা যে আদ সোজহা মানারকি চোওয়া অংগি।</verse>
				<verse number="12">যীশুস আদিন এরিয়াসকি তাংহা হেদ্দে মেখিয়াস আউর আদিন বাঃচাস, “এ আলী, নিংহায় বেরামতি নিন কড়ে মান্‌জিকি!”</verse>
				<verse number="13">খোঃখা যীশুস আদিঘী মাইয়া ক্ষেক্ষা উইয়াস, আউর সাংগে সাংগেম আদ সোজহা মানারকি ইজ্জা আউর ধার্মেসঘী অহমা নানা হেল্লেরা।</verse>
				<verse number="14">যীশুস খান্নে এখের্না উল্লানু আঃ আলীন কড়ে নান্‌জাকা রাঃচাস, আদিন এরারকি সামাজ এড়পান্তা মাহাতোস বেশ্যেম রাঘারাসকি আলারিন বাঃচাস, “হাপ্তাঘী ছায় উল্লা তো নালাখ নান্না খাতরী রাঃয়ী, হলে আঃ হুর্মি উল্লানু বারারকি কড়ে মানা, খান্নে এখের্না উল্লানু মালা।”</verse>
				<verse number="15">ইদিঘী খোঃখা উর্বাস আসঘী উত্তারনু আসিন বাঃচাস, “ভন্ডরঘী দল! খান্নে এখের্না উল্লানু নিম কা আড্ডো বা গাধান খোয়াড়তি অথরারকি বাহিরি আম্মে অন্তাগে মাল হোওয়ারকি কাঃদার?</verse>
				<verse number="16">আব্রাহামেসঘী গুষ্ঠিনু ই আলীটা কুন্দুরকি রাঃচা, নেকান শায়তান আঠারো বাছারতি খুটারকি উইকি রাঃচা, খান্নে এখের্না উল্লা বাঃআরকি আঃ শিকড়িন্তী আদিন আম্বানা কা উচিত মালা?”</verse>
				<verse number="17">একাবাকি আস ই হুর্মি কাত্থান বাঃচাস, আবাকী নে নে যীশুসঘী বিড়দোনু রাঃচার আর হোর্মার লাজ্জেরার; আউর খোড়োরকা আলার আসঘী মাহা হায়কাট নালাখ এরারকি খুশমারার।</verse>
				<verse number="18">ইদিঘী খোঃখা যীশুস আরিন বাঃচাস, “ধার্মেসঘী রাঃজী একান্নে? এন এন্দরা সাংগে আদিন মিলাবোওন?</verse>
				<verse number="19">ইদ অন্টা সান্নি মানী বিহিনী লেখা, এগদান অরোত আলাস হোওয়ারকি তাংহা বাটকিনু ইদ্দাস, আউর আন্নেনু চারা পার্দিয়াকি অন্টা মান্নে মানারকি চোওচা, খোঃখা আদিঘী ডাড়া গুটঠিনু মের্খান্তা ওঁড়া গুটঠি বারারকি খোতা কামচা।”</verse>
				<verse number="20">যীশুস আরিন আরু বাঃচাস, “ধার্মেসঘী রাঃজীন এন এন্দরা সাংগে মিলাবোওন?</verse>
				<verse number="21">ধার্মেসঘী রাঃজী মান্‌জা সোডা লেখা, এগদা একাম অরোত যানানা আঠারো কেজি মায়দানু আঃ সোডান মেশাবাঃচা, খোঃখা হুর্মি মায়দা ফুলারাকি চোওচা।”</verse>
				<verse number="22">যীশুস জেরুশালেম তারা কালোবাকি দোশরা নাগার আউর পাদ্দাঘী মাঝিনু শিরষা চিইতে চিইতে কালা লাগিয়াস।</verse>
				<verse number="23">আবাকী অরোত আলাস যীশুসিন মেন্‌জাস, “উর্বায়ো, বাছেরনা কা খিলা থোরে আলারদিম ক্ষাক্ষর?” যীশুস আঃ আলারিন বাঃচাস,</verse>
				<verse number="24">“এন নিমান বাঃআ লাগদান, একা বালি জীয়া তারা হোঃয়ী কালি, নিম আঃ সারুয়া বালি তারু কোরনা খাতরী জীয়া কায়া চিইয়ারকি চিহুট নানা, কারনে ঢেরিম আইয়ান্তী কোরনা খাতরী চিহুট নানোর; মুন্দা কোরআ পোল্লোর।</verse>
				<verse number="25">একাবাকি এড়পান্তা মালিকেস চোওয়ারকি বালিন মু্চ্চোস চিওস, আবাকী নিম বাহিরি ইজারকি বালিনু ঠকতে ঠকতে বাওর, ‘উর্বায়ো, এমহা খাতরী বালি তিসগা চিইয়া।’ মুন্দা আস নিমান বাওস, ‘নিম এসতেক বারেচ্কার, এন নিমান মাল চিন্দান।’</verse>
				<verse number="26">খোঃখা নিম আসিন বাওর, ‘এম তো নিংহায় সাংগে অন্ডোকাম মোক্ষকাম; আউর নিন তো এমান পাদ্দান্তা ডাহারে ডাহারেনু শিরষা চিচ্চিকায়।’</verse>
				<verse number="27">মুন্দা আস নিমান ফির বাওস, ‘নিম এসতেক বারেচ্কার, এন নিমান মাল চিন্দান। নিম হোর্মার মালদাওঘী দল, এংহা হেদ্দেন্তী ভোংগা কালা।’</verse>
				<verse number="28">একাবাকি নিম এরোর যে আব্রাহামেস, ইসাহাকেস, যাকোবেস আউর হোর্মা নাবীর ধার্মেসঘী রাঃজীনু রাঃনার; আবাকী নিম চিখোর অলখোর আউর পাল্লে পাল্লেনু কাটরারতেম রাওর; কারনে নিমান বাহিরি লেভেরনা চিইনা মান্‌জা।</verse>
				<verse number="29">আউর আবাকী আলার পুরুব, পাছিম, উত্তার আউর দাক্ষিনতি বারারকি ধার্মেসঘী রাঃজীনু ভুরকানু অক্কোর।</verse>
				<verse number="30">এরা, আক্কুন নে নে শেষানু রাঃনার, আরঘী মাঝিনু নেকিম নেকিম পাহিলানু বারোর আউর নে আক্কুন পাহিলানু রাঃনার, আরঘী মাঝিনু নেকিম নেকিম শেষানু কালোর।”</verse>
				<verse number="31">আবাকী ফারীশীরঘী দলতা কায়েক’ঝান যীশুস হেদ্দে বার্চারকি বাঃচার, “নিন ইসতেক দোশরা তারা চালি কালা! কারনে হেরোদেস নিংগান পিটা বেদ্দা লাগদাস।”</verse>
				<verse number="32">মুন্দা যীশুস আরিন বাঃচাস, “নিম কালারকি আঃ চিগলাসিন বাঃআ, ‘এন মালদাও বোলতারিন ছাড়াবোন আউর বেরামিরিন কড়ে নানোন, ইন্না আউর নেলা আউর নেল বেন্‌জা এন এংহা নালাখ মুন্‌জোন।’</verse>
				<verse number="33">মুন্দা ইন্না, নেলা আউর নেল বেন্‌জা এংগান জেরুশালেমনু কালাগে লাগ্গো আউর ঢের নাবীরঘী লেখা আসান এংগান খেএয়াগে লাগ্গো। অরোত নাবী বাঃআরকি এংহায়হু আসানুম খেএনাঘী খাতরী ঠিকা আড্ডা মানো।</verse>
				<verse number="34">“জেরুশালেম, ছি্ জেরুশালেম! নিন নাবীরিন পিটকি আউর ধার্মেস নিংহায় হেদ্দে নেকান তাইকা রাঃচাস, নিন আরিন পিটনা খাতরী পাখনা লেভদাচ্কি। ক্ষের একান্নে তাংহা খাদ্দারিন তাংহা ডেনা কিইয়া খেমড়ী, ঠিকা আন্নেম এন নিংহা খাদ্দে খার্রারিন এ’ফিরা এংহা হেদ্দে খোড়আগে বিদ্দিকান, মুন্দা নিম রাজি মাল মান্‌জাকার।</verse>
				<verse number="35">ইদি খাতরীম এরা, নিমহা এড়পা আয়ধাম খাতরারকি রাও। এন নিমান মানিম বাঃআ লাগদান, এ উল্লা গুটি নিম মাল বাওর, ‘ধান্যা আস, নে উর্বাসঘী নামেনু বারা লাগদাস,’ আঃ উল্লা গুটি নিম এংগান আরু এরা পোল্লোর।”</verse>
			</chapter>
			<chapter number="14">
				<verse number="1">অন্দুল খান্নে এখের্না উল্লানু যীশুস অরোত ফারীশী মাহাতোসঘী এড়পানু অনা মোঃখাগে কেরাস। আবাকী ধারাম গুরুর আউর ফারীশীর আসঘী মাইয়া ঠিকাসে নাজার উইয়া লাগিয়ার।</verse>
				<verse number="2">আসঘী মুন্দভারে অরোত বেরামিস রাঃচাস, নেখায় গোট্টা দেহানু ফুলুরকা বেরাম রাঃচা।</verse>
				<verse number="3">খানে যীশুস ধারাম গুরুর আউর ফারীশীরিন মেন্‌জাস, “ধারামঘী নিয়াম লেখা খান্নে এখের্না উল্লানু নেকিম কা নেকানুম কড়ে নানা অংগোনার?”</verse>
				<verse number="4">মুন্দা ধারাম গুরুর আউর ফারীশীর ছাছেম মানারকি রাঃচার। খানে যীশুস আলাসঘী দেহানু ক্ষেক্ষা চিচ্চাস আউর কড়ে নানারকি আসিন বিদা নান্‌জাস।</verse>
				<verse number="5">ইদিঘী খোঃখা আস আরিন বাঃচাস, “খান্নে এখের্না উল্লানু যদি নিমহা নেখায়দিম খাদ্দাস বা আড্ডো কুবীনু খাতরী কালি হলে নিম কা আরিন আবাকীম মাল চোদ্দার?”</verse>
				<verse number="6">মুন্দা আর একাম উত্তার চিইয়া পোল্লার।</verse>
				<verse number="7">নেওতাচ্কা আলার একাসেনু সাম্মানঘী আড্ডান চাজারকি হোওয়া লাগনার, আদিন এরিয়াসকি যীশুস আরিন শিরষা চিইনা খাতরী উদাহরন চিচ্চাস,</verse>
				<verse number="8">“একাবাকি নেকিম নিংগান বেন্‌জাঘী ভুরকানু নেওতানার, আবাকী নিন সাম্মানঘী আড্ডানু কালারকি আম্বকে অক্কা, কারনে মানা অংগি নিংহান্তীহু আরু সাম্মান রাঃউু নেকানুম নেওতানা মান্‌জা।</verse>
				<verse number="9">হলে নে নিংগান আউর দোশরাসিন নেওতাচাস আস বারারকি নিংগান বাওস, ‘ই আড্ডান আসগে আম্বা চিইয়া।’ আবাকী নিন তো লাজ্জে ক্ষাক্ষয়, আঃ সামাই নিংগান হোর্মান্তী কিইয়া আড্ডানু অক্কা লাগ্গো।</verse>
				<verse number="10">একাবাকি নিংগান নেওতানা মানো আবাকী হুর্মিন্তী কিইয়া আড্ডানু কালারকি অক্কোকে, হলে নেওতাচ্কা মালিকেস নিংগান বাওস, ‘সাংগুয়ারি, গুচা আরু সাম্মান আড্ডানু বারাকি অক্কা।’ আঃ সামাই নিন নেওতাচ্কা হোর্মা আলারঘী মুন্দভারে অহমা ক্ষাক্ষয়।</verse>
				<verse number="11">নেকিম তাংগান মাইয়া নান্নার হলে আসিন কিইয়া নান্না মানো, আউর নেকিম তাংগান কিইয়া নান্নার হলে আসিন মাইয়া নান্না মানো।”</verse>
				<verse number="12">খোঃখা নে আসিন নেওতাচ্কা রাঃচাস যীশুস আসিন বাঃচাস, “একাবাকি নিনহু অন্না মোখনাঘী ভুরকা সাপড়োয়, আবাকী নিংহা সাংগুয়ারিন, ভাইয়ারিন, পাহিয়ারিন আউর ধানী পাদ্দা খেপ্পারিন মাল নেওতোয়। আন্নেম নানোয় হলে মানা অংগি আরহু নিংগান নেওতোর আউর ই লেখাম নিংহা নেওতানা শোধরো কালো।</verse>
				<verse number="13">মুন্দা নিন একাবাকি ভুরকা সাপড়োয়, আবাকী গারীব, লুলহা, লাংড়া আউর আন্ধরারিন নেওতাকে।</verse>
				<verse number="14">আবাকী নিন ধার্মেসঘী ঢের আশিস ক্ষাক্ষয়, কারনে আর নিংহা আঃ নেওতানান শোধহা পোল্লোর। একাবাকি ধার্মেপাত্তুর খেএনান্তী উজ্জা চোওর, আবাকী ধার্মেস নিংহায় পুরুস্কার চিওস।”</verse>
				<verse number="15">আসান নে নে ভুরকানু অনা মোঃখা উক্কুকা রাঃচার, আরঘী মাঝিনু অর্তোস আঃ কাত্থান মেনারকি যীশুসিন বাঃচাস, “নে ধার্মেসঘী রাঃজীনু অনা মোঃখা অক্কোর, আরিম ধান্যা।”</verse>
				<verse number="16">আবাকী যীশুস আরিন বাঃচাস, “অরোত আলাস অন্টা কোহা ভুরকা সাপড়াচাস আউর ঢের আলারিন নেওতাচাস।</verse>
				<verse number="17">ভুরকা অন্না মোখনাঘী সামাই মান্‌জাকা খোঃখা নেকান নেওতানা মান্‌জিকি রাঃচা আরিন মেখনা খাতরী আঃ মালিকেস তাংহা লাউড়ীসিন তাইয়াস। আরিন আঃ লাউড়ীস বাঃচাস, ‘বারা, আক্কুন ভুরকাঘী হুর্মিদিম সাপড়ারা।’</verse>
				<verse number="18">আর হোর্মার অর্তোসঘী খোঃখা অর্তোস বাহানা এদচার। পাহিলা আলাস বাঃচাস, ‘এন নিংহায় গুসান গোহরারদান, এংগান ছেমা নানা, এন থোরেটা খাল্লে খেন্দিকান, আদিন কালারকি এরা লাগ্গো।’</verse>
				<verse number="19">আরু অর্তোস বাঃচাস, ‘এন নিংহায় গুসান গোহরারদান, এংগান ছেমা নানা, এন পাচ জুড়ি দামড়া আড্ডো খেন্দিকান, আবড়ান কালারকি পারীক্ষা নানারকি এরাগে লাগ্গো।’</verse>
				<verse number="20">আরু অর্তোস বাঃচাস, ‘এন কালা পোল্লোন, কারনে এংহায় এড়পানু পুনা বেন্‌জেরকা যানানা রাঃয়ী।’</verse>
				<verse number="21">“একাবাকি আঃ লাউড়ীস বারারকি তাংহা মালিকেসিন ই হুর্মি কাত্থান বাঃচাস, আবাকী আঃ মালিকেস রাঘারাস আউর তাংহা লাউড়ীসিন বাঃচাস, ‘নিন চাড়েম শাহারতা ডাহারেনু আউর গুলিনু কালা। নে নে গারীব, লুলহা, আন্ধরা আউর লাংড়ার রাঃনার, আরিন ইসান অন্দরা বারা।’</verse>
				<verse number="22">আঃ লাউড়ীস তাংহা মালিকেসিন বাঃচাস, ‘গুরু, নিংহা কাত্থা লেখাম হুর্মিন নান্না মান্‌জা, মুন্দা আক্কুনহু ঢের আড্ডা রাঃয়ী।’</verse>
				<verse number="23">আবাকী ফির আঃ লাউড়ীসিন মালিকেস বাঃচাস, ‘শাহারঘী বাহিরি ডাহারেনু কালা আউর আসান নেকান ক্ষাক্ষয় আরিন ইসান বার্না খাতরী জেদ নানা, যেনু এংহা এড়পা ভার্তি মানি কালি।</verse>
				<verse number="24">এন নিমান বাঃআ লাগদান, নেকান পাহিলাম নেওতানা মান্‌জিকি রাঃচা, আরঘী মাঝিন্তী নেহু এংহা ই ভুরকা অনা পোল্লোর।’”</verse>
				<verse number="25">যীশুসঘী সাংগে সাংগে ঢের আলার কালা লাগিয়ার। আবাকী যীশুস আরঘী তারা কির্রিয়াসকি বাঃচাস,</verse>
				<verse number="26">“নে এংহা হেদ্দে বারা বেদ্দাস, মুন্দা আস যদি তাংগিয়ো তাম্বারিন, ভাইয়া বাহিনিরিন, তাংহা যানানা আউর খাদ্দে খার্রারিন, এংগান্তী তাংহা জীয়ান বাগ্গে দুলার নান্দাস, হলে আস এংহায় চেলা মানা পোল্লোস।</verse>
				<verse number="27">যদি নেকিম তাংহা ক্রুশান চেডআরকি এংহায় খোঃখানু মাল বার্দাস, হলে আস এংহায় চেলা মানা পোলদাস।</verse>
				<verse number="28">“নিমহায় মাঝিনু যদি নেকিম অন্টা মেচ্ছা দালান এড়পা কামআ বেদ্দাস হলে আস কা দালান কামনাঘী পাহিলাম হিসাব নানারকি মাল এরদাস যে, দালান পুরা কামতে আসঘী পুরা পায়সা রাঃয়ী কা মালা?</verse>
				<verse number="29">নাখলে আস দালানঘী ভিত্তি গাথনাঘী খোঃখা যদি আঃ মেচ্ছা দালান এড়পান মুন্‌জা পোলদাস, হলে আদিন নে এরোর আর হোর্মার আসিন তেওয়া তামাশা নানোর।</verse>
				<verse number="30">আর বাওর, ‘ই আলাসটা দালান গাথনা আরাম্ভ নান্‌জাস, মুন্দা মুন্‌জা পোল্লাস।’</verse>
				<verse number="31">“যদি অরোত বেলাস দোশরা অরোত বেলাসঘী বিড়দোনু লাড়াই নানা কালোস হলে আস কা পাহিলা অক্কারকি মাল সোঃচোস, ‘বিশ হাজার তেলেংগারিন হোওয়ারকি নে এংহা বিড়দোনু লাড়াই নানাগে বারা লাগদাস, খিলা দাশ হাজার তেলেংগা হোওয়ারকি এন কা আস গানে লাড়াই নানা অংগোন?’</verse>
				<verse number="32">আস যদি আস গানে লাড়াই নানা পোল্লোস হলে আঃ দোশরা বেলাস গেচ্ছা রাঃতেম আস তাংহা দুতারিন তাইয়ারকি শালসান্ত নানাগে গোহরারোস, আন্নেম মালা কা?”</verse>
				<verse number="33">আবাকী যীশুস আরিন বাঃচাস, “ঠিকা আঃ লেখাম নিমহায় মাঝিনু নেকিম যদি তাংহা হুর্মিন আম্বারকি মাল বারোর হলে আস এংহা চেলা মানা পোলদাস।”</verse>
				<verse number="34">“বেক দাওলে, মুন্দা একা বেকঘী এম্বা চালি কালি হলে আঃ বেকঘী এম্বান মাল অন্দুরি, আন্নেম মালা কা?</verse>
				<verse number="35">আবাকী আঃ বেক খাল্লে খাতরীহু উপযুক্ত মাল মানি, সারে খাতরীহু মাল মানি; আদিন আলার লেভেড়নার চিইনার। নেখায় মেন্না লেখা খেব্দা রাঃয়ী, আর মেনুক।”</verse>
			</chapter>
			<chapter number="15">
				<verse number="1">আবাকী ঢের খাজনা চোওদুর আউর গুনহা আলার যীশুসঘী কাত্থান মেন্না খাতরী আসঘী হেদ্দে বারা লাগিয়ার।</verse>
				<verse number="2">এন্নেনু ফারীশীর আউর ধারাম গুরুর দুশারকি বাঃচার, “ই আলাস খাজনা চোওদুরিন আউর গুনহা আলারিন নেওতাদাস আউর আরঘী সাংগে অন্দাস মোখদাস।”</verse>
				<verse number="3">আবাকী যীশুস আরিন শিরষা চিইনা খাতরী ই খিরীন বাঃচাস,</verse>
				<verse number="4">“ইয়াদ নানা, নিমহায় মাঝিনু অর্তোসঘী অনশো’ঠু মেড়হো রাঃয়ী। আঃ মেড়হো গুটঠিন্তী অন্টা মেড়হো এবসেরা কেরা, হলে আস আঃ নিরানব্বই’ঠু মেড়হোন অন্টা ঘিরিচ্কা সামশুম আড্ডানু উইয়ারকি এবসেরকা অন্টা মেড়হোন এগুটি মাল ক্ষাক্ষাদাস, আগুটি কা মাল বেদ্দেতে রাঃদাস?</verse>
				<verse number="5">একাবাকি আস আঃ মেড়হোন বেদ্দেদাসকি ক্ষাক্ষাদাস আবাকী খুশমারতেম আদিন তাংহা ঘাড়নু চোওদারকি হোওদাস।</verse>
				<verse number="6">খোঃখা এড়পা কির্রারকি তাংহা সাংগুয়ারিন আউর পাদ্দিয়ারিন মেখারকি বাঃদাস, ‘নিম বারা, এংহায় সাংগে রিঝঝি নানা, কারনে এংহায় এবসেরকা মেড়হোন এন বেদ্দারকি ক্ষাক্ষিকান।’</verse>
				<verse number="7">এন নিমান বাঃআ লাগদান, ঠিকা আন্নেম অরোত গুনহা আলাস একাবাকি তাংহা কায়া গুনহান্তী কির্তাদাস, আবাকী দোশরা নিরানব্বই’ঝান ধার্মেপাত্তু আলার নেখায় কায়া কির্তানাঘী দারকার মাল্লা, আরঘীন্তীহু মের্খানু ঢের বাগ্গে রিঝঝি মানি।”</verse>
				<verse number="8">“ইয়াদ নানা, অরোত যানানাঘী দাশ’ঠু রুপাঘী পায়সা রাঃচা। আদিঘী মাঝিন্তী অন্টা পায়সা এবসেরা কেরা, হলে আদ কা বিল্লিন দাগারকি এড়পান এররারকি এগুটি মাল ক্ষাক্ষি, আঃ গুটি আদ কা দাওলে নানারকি বেদ্দেতে মাল রাঃয়ী?</verse>
				<verse number="9">একাবাকি আদ রুপাঘী পায়সান বেদ্দারকি ক্ষাক্ষি, আবাকী তাংহা সাংগুয়ারিন আউর পাদ্দিয়ারিন মেখারকি বাঃয়ী, ‘বারা, এংহা সাংগে রিঝঝি নানা, কারনে এংহায় এবসেরকা পায়সান এন বেদ্দারকি ক্ষাক্ষিকান।’</verse>
				<verse number="10">এন নিমান বাঃআ লাগদান, ই লেখাম অরোত গুনহা আলাস গুনহান্তী কায়ান কির্তাদাস হলে ধার্মেসঘী দুতারঘী মাঝিনু রিঝঝি মানি।”</verse>
				<verse number="11">ইদিঘী খোঃখা যীশুস আরিন বাঃচাস, “অরোত আলাসঘী দু’ঝান খাদ্দার রাঃচার,</verse>
				<verse number="12">আরঘী মাঝিন্তা সান্নি খাদ্দাস তাম্বাসিন বাঃচাস, ‘বা, এংহা ভাগতা একা খুর্জি রাঃয়ী, আদিন এংগাগে চিইয়া।’ আবাকী তাম্বাস তাংহা দু’ঝান খাদ্দারঘী মাঝিনু তাংহা খুর্জিন খাট্টিয়াস চিচ্চাস।</verse>
				<verse number="13">“কায়েক উল্লা খোঃখা সান্নি খাদ্দাস তাংহা ভাগেন্তা খুর্জিন হোওয়ারকি ঢের গেচ্ছা রাঃজীনু চালি কেরাস। আসান আস ঢের মালদাও লেখা জীয়া কাড়তাচাসকি পায়সা কাউড়িন মুন্‌জিয়াস চিচ্চাস।</verse>
				<verse number="14">একাবাকি আসঘী পায়সা কাউড়ি মুন্‌জুরা কেরা আবাকী আঃ রাঃজীঘী হুর্মি আড্ডানু ঢের আকাল এত্থেরা। আউর আস ঢের তাপলিকনু খাত্তারাস।</verse>
				<verse number="15">আবাকী আস কালারকি আঃ রাঃজীন্তা অরোত আলাস হেদ্দে নালাখ নেএচাস। আউর আঃ আলাসটা তাংহা কিস্সীন মেনতাগে পাথারনু তাইয়াস চিচ্চাস।</verse>
				<verse number="16">কিস্সী মেনতো বাকি কিস্সী একা আবড়া কলু গুটঠিন মোঃখা লাগিয়া, আসহু আঃ কলু গুটঠিন মোঃখারকি কুল উড়দা বেদ্দা লাগিয়াস। মুন্দা নেকিম আসগে আদিনহু মাল মোঃখা চিইয়া লাগিয়ার।</verse>
				<verse number="17">“অন্দুল আসঘী চেত বার্চা আউর আস বাঃচাস, ‘এম্বাসঘী এড়পানু লাউড়ীর আরঘী দারকারতি ঢের বাগ্গে অন্না মোখনা ক্ষাক্ষা লাগনার, আউর এন ইসান কিড়ানু খেএয়া লাগদান।</verse>
				<verse number="18">এন কালারকি এম্বাসিন বাওন, “বা, ধার্মেসঘী আউর নিংহা বিড়দোনু এন গুনহা নান্‌জাকান।</verse>
				<verse number="19">এন আরু নিংহা খাদ্দে মান্নাঘী লায়েক মালদান। নিংহা অরোত লাউড়ীসঘী লেখা নানারকি এংগান উইয়া।”’</verse>
				<verse number="20">“এন্নে বাঃআরকি আস তাম্বাস হেদ্দে কির্রিয়াস কেরাস। আস থোরেটা গেচ্ছা রাঃতেম তাম্বাস আসিন এরিয়াসকি ঢের মায়া নান্‌জাস আউর ভোংতে কেরাসকি আসিন খেমচিইয়াসকি চোংখিয়াস।</verse>
				<verse number="21">কুক্কোস আবাকী তাম্বাসিন বাঃচাস, ‘বা, এন মের্খান্তা ধার্মেসঘী আউর নিংহা বিড়দোনু গুনহা নান্‌জাকান। এন আরু নিংহা খাদ্দে মানাগে লায়েক মালদান।’</verse>
				<verse number="22">“মুন্দা তাম্বাস লাউড়ীরিন বাঃচাস, ‘চাড়েম কালা, আর হুর্মিন্তী দাওলে দিগহা ঝুলান অন্দরাকি আত্তা চিইয়া, আংলিনু আংগুঠি আউর ক্ষেড্ডেনু নাগরা আত্তা চিইয়া।</verse>
				<verse number="23">আউর এরা খোজারকি তাগড়া অন্টা বাছরু এড়বা। আক্কুন বারা, নাম অনোত মোখোতকি রিঝঝি নান্দাত।</verse>
				<verse number="24">কারনে ইস কেচ্চেকা রাঃচাস মুন্দা ফির উজ্জারকি চোওচাস; ইস এবসেরকা রাঃচাস, আক্কুন ক্ষাক্ষারাস।’ ইদিঘী খোঃখা আর রিঝঝি নানা হেল্লেরার।</verse>
				<verse number="25">“আঃ সামাই কোহা তাংদাস খাল্লেনু রাঃচাস। এড়পাঘী হেদ্দে বারারকি আস বেচনা আউর আসনাঘী আওয়াজ মেনা অংগিয়াস।</verse>
				<verse number="26">আবাকী আস অরোত লাউড়ীসিন মেখিয়াসকি মেন্‌জাস, ‘ই হুর্মি ইসান এন্দরা মানা লাগি?’</verse>
				<verse number="27">আবাকী আঃ লাউড়ীস আসিন বাঃচাস, ‘নিংহা সান্নি ভাইয়াস কির্রিয়াস বার্চাস। নিম্বাস আসিন কড়েম দাশানু ক্ষাক্ষিয়াস, খানে তাগড়া অন্টা বাছরু এড়বিয়াসকি ভুরকা নান্‌জাস।’</verse>
				<verse number="28">“আদিন মেনারকি কোহা তাংদাস রাঘারাস কেরাস আউর ভিতরা কালা মাল বিদ্দিয়াস। খানে তাম্বাস বাহিরি উর্খারকি আসিন ভিতরা কালাগে ঢের নেওরা নান্‌জাস।</verse>
				<verse number="29">মুন্দা আস তাম্বাসিন বাঃচাস, ‘এরা, এন এ বাছারতি নিংহা সেওয়া নানা লাগদান; ইকলাহু নিংহা পেশকান মাল তোড়োচ্কান। আন্নুহু এংহা সাংগুয়ারিরঘী সাংগে রিঝঝি নানাগে অন্টা এড়া খাদ্দেহু মাল চিচ্চিকায়।</verse>
				<verse number="30">মুন্দা ই নিংদাস, নে লাজ্জে নালাখনানু যানানারঘী খোঃখানু নিংহা পায়সা কাউড়িন মুন্‌জিয়াস চিচ্চাস, আস একাবাকি কির্রিয়াস বার্চাস, খানে আসঘী খাতরী তাগড়া অন্টা বাছরুন এড়বিকায়।’</verse>
				<verse number="31">“আবাকী তাম্বাস আসিন বাঃচাস, ‘এংহায় খাদ্দে, নিন তো হুর্মি বারি এংহা সাংগেম রাঃদায় আউর এংহা এগদা রাঃয়ী আদ তো হুর্মিন নিংহাদিম হিকো।</verse>
				<verse number="32">খুশমারাকি নামান রিঝঝি নান্না দারকার, কারনে নিংড়িস কেচ্চেকা রাঃচাস, মুন্দা ফির উজ্জা চোওচাস; এবসেরকা রাঃচাস মুন্দা ফির আসিন ক্ষাক্ষারা।’”</verse>
			</chapter>
			<chapter number="16">
				<verse number="1">যীশুস তাংহা চেলারিন বাঃচাস, “একাম অরোত ধানী আলাসঘী প্রাধান কামলাস রাঃচাস; আউর আসিন এন্নে বাঃআরকি দুশা লাগিয়ার যে, আস তাংহা মালিকেসঘী পায়সা কাউড়িন বেগড়া লাগদাস।</verse>
				<verse number="2">আবাকী আঃ ধানী আলাস তাংহা প্রাধান কামলাসিন মেখিয়াসকি মেন্‌জাস, ‘এন নিংহা বারেনু এন্দেরা কাত্থা মেনা লাগদান? নিংহা নালাখঘী হিসাব এংগাগে চিইয়া, কারনে নিন আরু প্রাধান কামলা রাঃআ পোল্লোয়।’</verse>
				<verse number="3">“আবাকী আঃ প্রাধান কামলাস কায়া কায়ানু সোচ্চাস, ‘এন আক্কুন এন্দরা নানোন? এংহা মালিকেস তো এংগান কামলা নালাখতি অথরা চিইয়া লাগদাস। এন একাসে নানারকি অনোন মোখোন, খাজ্জে খান্ডানা লেখা সাওয়াংহু এংহায় মাল্লা, ফির এংগাগে তেম্বাগেহু লাজ্জে লাগ্গি।</verse>
				<verse number="4">এংহায় কামলা নালাখ চালি কালো, আন্নুহু আলার যাতে তামহায় এড়পানু এংগান রাঃআ চিইনার, আদি খাতরী এংগান এন্দরা নানা লাগ্গো এন আদিন আখদান।’</verse>
				<verse number="5">“এন্নে বাঃআরকি তাংহা মালিকেস হেদ্দে নে দেনা নান্‌জাকা রাঃচার আরিন হোর্মারিন অরোত অরোত নানারকি মেখিয়াস। ইদিঘী খোঃখা পাহিলা আলাসিন মেন্‌জাস, ‘এংহায় মালিকেস হেদ্দে নিংহা দেনা এবাগ্গু?’</verse>
				<verse number="6">আঃ আলাসটা আসিন বাঃচাস, ‘অনশো মন ইসুং।’ আবাকী আঃ কামলাস আসিন বাঃচাস, ‘ইদা হোওয়া, নিংহা হিসাব, আইয়া জালদি নানারকি লিখা পানচাশ মন।’</verse>
				<verse number="7">ফির আস আরু অর্তোসিন মেখিয়াসকি মেন্‌জাস, ‘নিংহায় এবাগ্গু দেনা রাঃয়ী?’ আস বাঃচাস, ‘পাচ’শো মন গোহম।’ আঃ কামলাস আসিন বাঃচাস, ‘ইদা হোওয়া, নিংহায় হিসাবনু চাইরশো মন লিখা।’</verse>
				<verse number="8">আঃ প্রাধান কামলাস মালপাত্তাচ্কা রাঃচাস, আন্নুহু লুর নানারকি নালাখ নান্‌জাস খানে মালিকেস আসঘী অহমা নান্‌জাস।” ইদিঘী খোঃখা যীশুস বাঃচাস, “ই সামাইতা আলার মালদাও নালাখনু, চাইল বাইলনু বিল্লিন্তা খাদ্দারতিহু বাগ্গে লুর আল।</verse>
				<verse number="9">এন নিমান বাঃআ লাগদান, দাও বারে খাতরী ই মালদাও ধার্তীনু নিমহায় খুর্জি তারু আলারিন সাংগুয়ারি কামআ। আঃ খুর্জি মুন্‌জুরকা কেরকা খোঃখা একা রাঃজী একাবাকিহু মাল মুন্‌জুরি, আন্নে ডেরানু নিমান ইন্‌জিরনা মানো।</verse>
				<verse number="10">নে থোরে বারেনু পাত্তাচ্কা আল, আস কোহা বারেনুহু পাত্তাচ্কা আল, আউর নে সান্নি বারেনু মালপাত্তাচ্কা আল, আস কোহা বারেনুহু মালপাত্তাচ্কা আল।</verse>
				<verse number="11">যদি নিম ই ধার্তীন্তা খুর্জিঘী বারেনু মালপাত্তাচ্কা আল মানারকি রাঃদার, হলে নে বিশুয়াস নানারকি মানি খুর্জিন নিমাগে চিওর?</verse>
				<verse number="12">যদি নিম দোশরারঘী খুর্জিঘী বারেনু পাত্তাচ্কা আল মানারকি মাল রাঃদার, হলে নে তাংহা খুর্জিন নিমাগে চিওর?</verse>
				<verse number="13">“একাম লাউড়ীর দু’ঝান মালিকেসঘী আধিননু নালাখ নানা পোলনার, আস মানা অংগি অর্তোসিন ঘিন্না নানোস আউর দোশরাসিন দুলার নানোস। নাখলে আস অর্তোসঘী মাইয়া কায়া চিওস আউর দোশরাসঘী মাইতেক কায়ান কির্তারকি হোওস। ধার্মেসঘী আউর খুর্জিঘী ই দু’নোঘী সেওয়া নিম অন সাংগেম নানা পোলদার।”</verse>
				<verse number="14">ই হুর্মি কাত্থান মেনারকি পায়সাঘী লালিচনানু ফারীশীর যীশুসিন তেওয়া তামাশা নানা হেল্লেরার।</verse>
				<verse number="15">আবাকী যীশুস আরিন বাঃচাস, “নিম আলারঘী মুন্দভারে তাংগা তিংগান ধার্মেপাত্তু লেখা এদ্দার; মুন্দা নিমহা কুহিনু এন্দরা রাঃয়ী ধার্মেস আদিন আখদাস। আলারঘী খান্নেনু এগদা কোহা ধার্মেস আদিন এরা সাহা পোলদাস।</verse>
				<verse number="16">“মোসেসঘী নিয়ামনু আউর নাবীরঘী চিচ্চিকা শিরষা আসনানদাতা যোহানেসঘী সামাই গুটি চালেরতে রাঃচা। ইদিঘী খোঃখান্তী ধার্মেসঘী রাঃজীন্তা বারেনু দাও বাচান প্রাচার নানা লাগনার আউর ধার্মেসঘী রাঃজীনু কোরনা খাতরী হোর্মা আলার বাড়িয়ারসে চিহুট নানা লাগনার।</verse>
				<verse number="17">মুন্দা আনকা পেশকান্তা অন্টা সান্নি কাত্থা বাদ খাতেরনান্তী ই মের্খা আউর ধার্তী নাশ মান্নাদিম সোজহা।</verse>
				<verse number="18">“নেকিম তাংহা যানানান আম্বারকি দোশরা যানানান বেন্‌জেরনার, আর লাজ্জে নালাখ নান্নার আউর মেতাস একা যানানান আম্বিয়াস চিচ্চাস, আঃ যানানান নে বেন্‌জেরনার আরহু আন্নেম লাজ্জে নালাখ নান্নার।”</verse>
				<verse number="19">“অন সামাইনু অরোত ধানী আলাস রাঃচাস, আস ঢের দামী দামী বেগুনী রাংগে কিচরী আত্তা লাগিয়াস; আউর আস দামী দামী অন্না মোখনান অনা মোঃখা লাগিয়াস আউর ঢের রিঝঝিনু হুর্মি উল্লা কাড়তা লাগিয়াস।</verse>
				<verse number="20">আঃ ধানী আলাসঘী বালি হেদ্দে লাসার নামে অরোত তিম্বুস অক্কারকি রাঃআ লাগিয়াস, আসঘী গোট্টা দেহানু খাদি গানে ভার্তি রাঃচা।</verse>
				<verse number="21">আঃ ধানী আলাসঘী অন্না মোখনা টিবিলতী একা অন্না মোখনা কিইয়া খাতরা লাগিয়া, আদিনুম অনা মোঃখারকি কুল উড়দানাঘী আশরানু আস আসান রাঃআ লাগিয়াস আউর আল্লা গুটঠি বারারকি আসঘী দেহাতা খাদিন টাটা লাগিয়া।</verse>
				<verse number="22">“অন্দুল আঃ লাসারেস কেচ্চাস কেরাস আউর দুতার বার্চারকি আসিন আব্রাহামেস হেদ্দে হোচ্চার কেরার। অন্দুল আঃ ধানী আলাসহু কেচ্চাস কেরাস আউর আসিনহু কাবুর চিইনা মান্‌জা।</verse>
				<verse number="23">আঃ ধানী আলাস কেচ্চেকারঘী রাঃনা আড্ডানু ঢের তাপলিক ক্ষাক্ষা লাগিয়াস আউর ই দাশানু আস গেচ্ছা আব্রাহামেসঘী সাংগে আঃ লাসারেসিনহু এরা অংগিয়াস।</verse>
				<verse number="24">আবাকী আঃ ধানী আলাস গাডরারারকি বাঃচাস, ‘এ এম্বা আব্রাহাম, এংগান দায়া নানা। আউর লাসারেসিন এংহায় হেদ্দে তাইয়া চিইয়া, যেনু আস আম্মেনু তাংহা আংলিঘী আগাল মুনখারকি ইসান বারারকি এংহায় তাতখান চাইদাদাস চিইদাস নেকআ। ই গানগানা চিচ্চিনু এন ঢেরিম তাপলিক ক্ষাক্ষা লাগদান।’</verse>
				<verse number="25">“মুন্দা আব্রাহামেস আসিন বাঃচাস, ‘এ এংহায় খাদ্দে, ইয়াদ নানারকি এরা, নিন একাবাকি উজ্জুকা রাচ্কায়, আবাকী নিন ঢের সুখনু জীয়া কাড়তাচ্কায় আউর লাসারেস ঢের তাপলিক সাহাচাস। মুন্দা আক্কুন আস শালসান্তনু রাঃদাস আউর নিন তাপলিক ক্ষাক্ষা লাগদায়।</verse>
				<verse number="26">আক্কুন নিমহা আউর এমহায় মাঝিনু ঢের কোহা খাড়ঘী গাড্ডি লেখা অন্টা কোহা ফারাক মান্‌জা কেরা, ই গাড্ডি সাদাউ সাদাউ উল্লা খাতরী মান্‌জা। যাতে আশরা নানারকিহু নেহু ইসতিলেন্তী কাট্টারকি নিমহা হেদ্দে কালা পোলনার আউর আসতেকহু নেহু ইসান কাট্টারকি বারা পোলনার।’</verse>
				<verse number="27">“আবাকী আঃ ধানী আলাস গোহরারাসকি বাঃচাস, ‘হলে এম্বা আব্রাহাম, দায়া নানারকি লাসারেসিন এংহা এম্বাসঘী এড়পানু তাইয়া চিইয়া।</verse>
				<verse number="28">যেনু আস এংহা পাচো ভাইয়ারিন হুশিয়ার নানা অংগোদাস; আদি মালা হলে আরহু তো এংহা লেখা তাপলিক ক্ষাক্ষানা আড্ডানু বারোর।’</verse>
				<verse number="29">“মুন্দা আব্রাহামেস বাঃচাস, ‘মোসেস আউর দোশরা নাবীরঘী লিখিচ্কা পুথি আর হেদ্দে রাঃয়ী। আর আঃ পুথিনু কায়া চিউুক।’</verse>
				<verse number="30">“আঃ ধানী আলাস বাঃচাস, ‘মালা, মালা, এম্বা আব্রাহাম, কেচ্চেকারঘী মাঝিন্তী নেকিম আরঘী হেদ্দে কালোর হলেম আর গুনহান্তী তামহা কায়ান কির্তোর।’</verse>
				<verse number="31">“মুন্দা আব্রাহামেস আসিন বাঃচাস, ‘মোসেস আউর নাবীরঘী কাত্থান যদি আর মাল মেন্নার, হলে কেচ্চেকারঘী মাঝিন্তী নেকিম চোওয়ারকি কালোর আন্নুহু আর বিশুয়াস মাল নানোর।’”</verse>
			</chapter>
			<chapter number="17">
				<verse number="1">যীশুস তাংহা চেলারিন বাঃচাস, “গুনহানু খাতেরনা খাতরী নিমহা মাঝিনু হুর্মি সামাই লালিচ বারো, মুন্দা ছি্ আঃ আলাসিন, একা আলাসঘী মাঝিন্তী উসকানি বারি আরঘী খাতরী ইদ একড়হেদিম নাকা এল্চেনা লেখা মানো, মুন্দা ধার্মেস আরিন দান্ডে চিওস!</verse>
				<verse number="2">যদি নেকিম এন্নে সান্নি খাদ্দারঘী লেখা অর্তোসিন গুনহাঘী ডাহারেনু হোওনার কাঃনার, হলে আসঘী খেশেরনু কোহা পাখনা হেএয়ারকি আসিন সামুদারনু লেভেড়নাদিম আসঘী খাতরী দাওলে মানো।</verse>
				<verse number="3">“নিম নিমহা বারেনু হুশিয়ার মানা। যদি নিংহা ভাইয়াস নিংহায় বারেনু মালদাও নালাখ নান্দাস হলে আসিন ধাম্কা। যদি আস মালদাও নালাখতি তাংহায় কায়ান কির্তাদাস হলে আসিন ছেমা নানকে।</verse>
				<verse number="4">যদি আস নিংহায় বারেনু উল্লানু সাত’ফিরা মালদাও নালাখ নান্দাসকি নিংহায় হেদ্দে সাত’ফিরাম বাঃদাস, ‘এন ই মালদাও নালাখতি কায়া কির্তাচ্কান’, হলে আসিন ছেমা নানকে।”</verse>
				<verse number="5">আবাকী বারো’ঝান তাইকার উর্বাসিন বাঃচার, “এমহায় বিশুয়াসান বাড়াবাঃআ চিইয়া।”</verse>
				<verse number="6">উর্বাস বাঃচাস, “অন্টা মানী বিহিনী লেখা যদি নিমহা বিশুয়াস রাঃয়ী হলে নিম ই তুত মান্নেন বাওর, ‘নিন পাদা বাকি চোওয়ার কালারকি সামুদারনু কুন্দায়।’ আন্নেনু এরকে আদ নিমহায় কাত্থান মেনো।</verse>
				<verse number="7">“ইয়াদ নানা, নিমহা মাঝিন্তা অর্তোসঘী লাউড়ীস খাল্লেনু গোহলা উস্‌সা লাগদাস বা মেড়হো মেন্তা লাগদাস। আস একাবাকি কির্রোস বারোস আবাকী নিন কা আসিন বাওয়, ‘চাড়েম বারা আউর অনা অক্কা’?</verse>
				<verse number="8">আবাকী নিন আসিন বাওয়, ‘এংহা অন্না মোখনান খোড়আ, আউর এন এগুটি অন্দান মোখদান আগুটি নিংহা কাড়মানু কিচরী পোজ্জারকি এংহায় সেওয়া নানা। আদিঘী খোঃখা নিন অনা মোঃখা। আন্নেম মালা কা?’</verse>
				<verse number="9">হলে আঃ লাউড়ীস আসঘী হুকুম লেখা নালাখ নান্‌জাস বাঃআরকি কা আস আসিন ধানিয়াবাদ চিওস?</verse>
				<verse number="10">“ঠিকা আঃ লেখাম নিমান একা নালাখ নানাগে বাঃনা মান্‌জিকি রাঃচা আদিন মুন্‌জুরনা খোঃখা নিম বাওর, ‘এম লায়েক লাউড়ী মালদান, এমহায় এগদা নান্না দারকার রাঃচা, এম আদিনুম নান্‌জাকাম।’”</verse>
				<verse number="11">একাবাকি যীশুস জেরুশালেম তারা কালা লাগিয়াস, আবাকী আস গালীল আউর শামারিয়ান্তা সীমানা মাঝিন্তী কাট্টারকি কেরকা রাঃচাস।</verse>
				<verse number="12">আবাকী অন্টা পাদ্দানু কোরনা সামাই যীশুস গেচ্ছা দাশ’ঝান কুষ্ঠবেরামিরিন এরা অংগিয়াস।</verse>
				<verse number="13">আর গাডরারারকি বাঃচার, “যীশু, গুরু, এমান দায়া নানা!”</verse>
				<verse number="14">আঃ বেরামিরিন এরিয়াসকি যীশুস বাঃচাস, “নায়গার হেদ্দে কালারকি তাংগা তিংগান এদা।” আর ডাহারেনু কাঃতে কাঃতেম কড়ে মান্‌জার কেরার।</verse>
				<verse number="15">মুন্দা আরঘী মাঝিনু অর্তোস একাবাকি এরিয়াস যে আস কড়ে মান্‌জাস কেরাস, আবাকী আস কির্রিয়াসকি গাডেরতেম ধার্মেসঘী অহমা নানতে রাঃচাস।</verse>
				<verse number="16">আউর যীশুসঘী ক্ষেড্ডে গুসান মুক লিদরারকি আসিন ধানিয়াবাদ চিচ্চাস। আস রাঃচাস শামারিয়া রাঃজীন্তা অরোত আল।</verse>
				<verse number="17">যীশুস আঃ শামারিয়া আলাসিন বাঃচাস, “নিমহা মাঝিনু দাশ’ঝানারিন কা কড়ে নান্না মাল মান্‌জা? হলে দোশরা নায়’ঝান এসান?</verse>
				<verse number="18">আরঘী মাঝিন্তী কা নেহু ধার্মেসঘী অহমা নান্না খাতরী মাল বার্চার, খিলা ই শামারিয়া বিদেশী আলাস আম্বারকি কা আরু নেহু কির্রিয়ারকি মাল বার্চার?”</verse>
				<verse number="19">আবাকী যীশুস আঃ শামারিয়া আলাসিন বাঃচাস, “চোওয়ারকি চালি কালা। নিন বিশুয়াস নান্‌জাকায় খানেম কড়ে মান্‌জাকায়।”</verse>
				<verse number="20">খোঃখা কায়েক’ঝান ফারীশীর যীশুসিন মেন্‌জার, ধার্মেসঘী রাঃজী ইকলা বারো। যীশুস উত্তারনু বাঃচাস, “ধার্মেসঘী শাসান বার্না সামাই একাম চিনহাহু মাল এথরো।</verse>
				<verse number="21">নেকিম তো মাল বাওর যে, ‘এরা, ধার্মেসঘী রাঃজী ইসান,’ বা ‘এরা, ধার্মেসঘী রাঃজী আসান, মুন্দা নিমহায় মাঝিনুম ধার্মেস রাঃজী নানা লাগদাস।’”</verse>
				<verse number="22">ইদিঘী খোঃখা যীশুস তাংহা চেলারিন বাঃচাস, “এন্নে উল্লা বারা লাগি একাবাকি নিম আল খাদ্দেসঘী শাসান নান্নান এরা বেদ্দোর, মুন্দা নিম এরা পোল্লোর।</verse>
				<verse number="23">আলার আবাকী নিমান বাওর, ‘আসান এরা, বা ইসান এরা।’ বাহিরি আম্বকে কালা আউর আরঘী খোঃখানু আম্বকে ভোংগা।</verse>
				<verse number="24">কারনে মের্খানু একাবাকি বিজলী চামকারি আবাকী একাসে গোট্টা রাঃজী বিল্লি মানি, আন্নেম আল খাদ্দেসঘী বার্না সামাইনু আঃ লেখাম মানো।</verse>
				<verse number="25">মুন্দা আঃ ঘাটনা ঘাটনাঘী আগু আল খাদ্দাসিন ঢের তাপলিক আউর দুখ ভোগআ লাগ্গো আউর ই সামাইতা আলার আসিন মাল ইন্‌জিরোর।</verse>
				<verse number="26">“নুহাসেসঘী সামাইতা আলারঘী চাইল বাইলান ইয়াদ নানা। আল খাদ্দেস একাবাকি কির্রারকি বারোস আবাকী আলারঘী চাইল বাইল আঃ সামাইতা লেখাম মানো।</verse>
				<verse number="27">এগুটি নুহাস ডোংগানু মাল আর্গিয়াস আউর বান বার্চাকি হোর্মারিন নাশ নানি, আঃ সামাই গুটি আলার অনা মোঃখা লাগিয়ার, আরখি অনা লাগিয়ার, বেন্‌জেরা লাগিয়ার আউর বেন্‌জা চিইয়া লাগিয়ার।</verse>
				<verse number="28">আউর লোটেসঘী সামাইনুহু ঠিকা আঃ লেখাম মান্‌জিকি রাঃচা। আর অনা মোঃখা লাগিয়ার, আরখি অনা লাগিয়ার, বিশা খেশা লাগিয়ার, আবাদ নানা লাগিয়ার আউর এড়পা পাল্লি কামআ লাগিয়ার।</verse>
				<verse number="29">মুন্দা লোটেস ইকলা আঃ সদোম শাহারান আম্বিয়াসকি বার্চাস, ঠিকা আউলাম মের্খান্তী চিচ্চি আউর গানগানারকা পাখনা চেপ লেখা খাত্তারাকি হোর্মা আলারিন নাশ নান্‌জা।</verse>
				<verse number="30">ইকলা আল খাদ্দেস ই খেখেলনু কির্রোস বারোস, আউলা আঃ লেখাম মানো।</verse>
				<verse number="31">“আঃ উল্লা নেকিম যদি ছাদঘী মাইয়া রাঃনার, আর তামহায় সান্‌জগি গুটঠিন হোওনা খাতরী যেনু কিইয়া মাল বার্নার। ঠিকা আন্নেম যদি নেকিম খাল্লেনু নালাখ নানতে রাঃনার, হলে আর এন্দরাহু হোওনা খাতরী যেনু এড়পানু কির্রারকি মাল বার্নার।</verse>
				<verse number="32">ইয়াদ নানারকি এরা, লোটেসঘী যানানাঘী একাসে দাশা মান্‌জিকি রাঃচা।</verse>
				<verse number="33">নেকিম তাংহা জীয়ান বাছাবাঃআ বেদ্দেনার হলে আস আদিন এবসাদাস, আউর নে তামহায় জীয়ান এংহায় খাতরী এবসানার হলে আস সাদাউ সাদাউ উল্লা খাতরী আদিন বাছাবাওস।</verse>
				<verse number="34">এন নিমান বাঃআ লাগদান, ‘এন একা মাঃখানু কির্রোন বারোন আবাকী অন্টা চাউকিনু দু’ঝান বেডরারকি রাওর, আরঘী মাঝিন্তী অর্তোসিন চোওদারকি হোওনা মানো, আউর দোশরাস আসানুম খাতরোসকি রাওস।’</verse>
				<verse number="35">ঠিকা আঃ লেখাম আবাকী দু’ঝান যানানার অন সাংগেম যাতা কির্তোর; আরঘী মাঝিন্তী অর্তোরিন চোওদারকি হোওনা মানো, আউর দোশরা যানানা আসানুম খাতরোকি রাও।”</verse>
				<verse number="36"></verse>
				<verse number="37">আবাকী চেলার যীশুসিন বাঃচার, “উর্বায়ো, ই ঘাটনা এসান ঘাটো?” উত্তারনু যীশুস আরিন বাঃচাস, “কেচ্চেকা দেহা এসান রাঃয়ী, আসানুম তো গিধহি বারারকি খোড়রী।”</verse>
			</chapter>
			<chapter number="18">
				<verse number="1">খোঃখা যীশুস আসঘী চেলারিন অন্টা খিরী চিইয়ারকি শিরষা চিচ্চাস, যাতে আর হুর্মি সামাই বিন্তী নানতে রাঃনার আউর উতসাহ মাল এবসানার।</verse>
				<verse number="2">আস বাঃচাস, “একাম অন্টা শাহারনু অরোত শালিসনানুস রাঃচাস। আস ধার্মেসিন মাল এল্চা লাগিয়াস আউর আলারিনহু মাল মানা লাগিয়াস।</verse>
				<verse number="3">আঃ শাহারনু অরোত বিধুয়া আলী রাঃচা। আদ উজগু শালিস ক্ষাক্ষানা খাতরী ঘারি ঘারি বারারকি আঃ শালিসনানুস হেদ্দে বাঃআ লাগিয়া, ‘উজগু শালিস নানারকি এংহা বিড়দো আলারঘী হেদ্দে এংহায় রায় চিইয়া।’</verse>
				<verse number="4">মুন্দা আঃ শালিসনানুস কায়েক উল্লা আদিঘী কাত্থান মাল মেন্‌জাস। ইদিঘী খোঃখা আস তাংহা কায়া কায়ানু সোচ্চাস আউর বাঃচাস, ‘এন তো ধার্মেসিনহু মাল এল্চেদান আউর আলারিনহু সাম্মান মাল নান্দান।</verse>
				<verse number="5">আন্নুহু ই বিধুয়া আলী এংগান আনসা লাগি বাঃআরকি এন আদিঘী খাতরী উজগু শালিস নানোন চিওন। নাখলে আদ ঘারি ঘারি এংহায় হেদ্দে বারতে রোও আউর এন ক্ষাড়দোন কালোন।’ ”</verse>
				<verse number="6">উর্বাস আরিন বাঃচাস, “একা শালিসনানুস উজগু মাল রাঃচাস, আস এন্দরা বাচ্কা রাঃচাস আদিন সোচআরকি এরা।</verse>
				<verse number="7">নে ধার্মেস গুসান উল্লা মাঃখা চিখনার, আস কা তাংহা চাজ্জিকা আলার খাতরী উজগু শালিস মাল নানোস? আস কা সামাই হোওস?</verse>
				<verse number="8">এন নিমান বাঃআ লাগদান, ধার্মেস আরঘী পাক্ষে উজগু শালিস নানতে সামাই মাল হোওস। মুন্দা ইকলা আল খাদ্দেস ই ধার্তীনু বারোস, আউলা কা আস ধার্মেস তারা আলারঘী বিশুয়াসান এরা অংগোস?”</verse>
				<verse number="9">নে নে তামহা মাইয়াম বিশুয়াস নান্নার আউর সোচনার যে তামিম ধার্মেপাত্তু, আউর দোশরারিন সান্নি নান্নার, আরিন শিরষা চিইনা খাতরী যীশুস ই উদাহরন চিচ্চাস।</verse>
				<verse number="10">আস বাঃচাস, “অন্দুল দু’ঝান আলার মান্দিরনু বিন্তী নান্না খাতরী কেরার, আরঘী মাঝিনু অর্তোস রাঃচাস ফারীশী আউর দোশরাস রাঃচাস খাজনা চোওদুস।</verse>
				<verse number="11">ফারীশীস ইজ্জাসকি চুপেমসে বিন্তী নান্‌জাস, ‘এ ধার্মে, এন নিংগান ধানিয়াবাদ চিইদান, এন মালপাত্তু আলার লেখা ঠাকু, গুনহা বা লাজ্জে নালাখ মাল নান্দান আউর ই খাজনা চোওদুস লেখাহু এন মালদান।</verse>
				<verse number="12">এন হুর্মি হাপ্তানু দু’ফিরা উপাস উইদান আউর এংহায় কামাইতি দাশ ভাগান্তী অন ভাগা নিংগাগে চিইদান।’</verse>
				<verse number="13">মুন্দা আঃ খাজনা চোওদুস থোরেটা গেচ্ছা ইজ্জাসকি রাঃচাস, মের্খা তারা খান্নে চোওদারকি এরনা লেখাহু আসঘী সাহাস মাল রাঃচা; আস তাংহা ছাতিন চাপড়াচাসকি বাঃচাস, ‘এ ধার্মে! এন গুনহা আল; এংহায় মাইয়া দায়া নানা।’”</verse>
				<verse number="14">যীশুস বাঃচাস, এন নিমান বাঃআ লাগদান; “আঃ খাজনা চোওদুসিন ধার্মেসঘী খান্নেনু দোশ মালকা নান্না মান্‌জা আউর আস এড়পা কির্রিয়াস কেরাস। মুন্দা আঃ ফারীশীসিন দোশ মালকা নান্না মাল মান্‌জা। নেকিম তাংহায় কায়ানু তাংগান কোহা নান্নার আসিন সান্নি নান্না মানো আউর নে তাংহায় কায়ানু তাংগান সান্নি নান্নার আসিন কোহা নান্না মানো।”</verse>
				<verse number="15">আলার সান্নি খাদ্দারিন যীশুস হেদ্দে অন্দরার বার্চার, যাতে আস আরিন অত্তারকি আশিস নান্দাস। চেলার আদিন এরিয়ারকি আঃ আলারিন ধাম্কা লাগিয়ার।</verse>
				<verse number="16">মুন্দা যীশুস আঃ সান্নি খাদ্দারিন তাংহা হেদ্দে মেখিয়াসকি হোচ্চাস। ইদিঘী খোঃখা চেলারিন বাঃচাস, “খাদ্দে খার্রারিন এংহা হেদ্দে বারা চিইয়া, আরিন মানা আম্বকে নানা; কারনে ধার্মেসঘী রাঃজী তো ই সান্নি খাদ্দে খার্রার লেখা আলারঘীদিম।</verse>
				<verse number="17">এন নিমান মানিম বাঃআ লাগদান, যদি নেকিম ই সান্নি খাদ্দেস লেখা ধার্মেসঘী রাঃজীন মাল ইন্‌জিরনার হলে নেহু আসান কোরআ পোল্লোর।”</verse>
				<verse number="18">আবাকী যিহুদী সামাজতা অরোত মাহাতোস যীশুসিন সাওয়াল নান্‌জাস, “এ গুরু, নিন অরোত দাও আলায়, এংগান বাঃআ, মাল মুন্‌জুরনা জীয়ান ক্ষাক্ষাগে এংগান এন্দরা নানাগে লাগ্গো?”</verse>
				<verse number="19">যীশুস আসিন বাঃচাস, “এংগান এন্দেরগে দাওলে বাঃআ লাগদায়? খিলা ধার্মেস আম্বারকি আরু নেহু দাওলে মালা।</verse>
				<verse number="20">“নিন তো ধার্মেসঘী পেশকান আখদায়, ‘লাজ্জে নালাখ আম্বকে নানা, আল আম্বকে পিটা, আম্বকে ক্ষাডা, ঝুট কাত্থা আম্বকে বাঃআ, আউর নিংহায় নিংগীয়ো নিম্বারিন সাম্মান নানকে।’”</verse>
				<verse number="21">আঃ মাহাতোস বাঃচাস, “এন সান্নিন্তীম ই হুর্মিন মানতেম বারা লাগদান।”</verse>
				<verse number="22">ই কাত্থান মেনারকি যীশুস আসিন বাঃচাস, “আক্কুনহু আরু অন্টা নালাখ রাঃয়ী। নিংহা এন্দরা রাঃয়ী আবড়া হুর্মিন বিশারকি গারীবিরগে চিইয়া, আদি হলে নিন মের্খানু খুর্জি ক্ষাক্ষয়। আদিঘী খোঃখা বারারকি এংহা চেলা মানা।”</verse>
				<verse number="23">যীশুসঘী ই কাত্থান মেনারকি আঃ মাহাতোস ঢের দুখ ক্ষাক্ষিয়াস; কারনে আস ঢের ধানী আল রাঃচাস।</verse>
				<verse number="24">যীশুস আঃ ধানী আলাসঘী দুখ মান্নান এরিয়াসকি বাঃচাস, “ধানী আলারঘী পাক্ষে ধার্মেসঘী রাঃজীনু কোরনা ঢের কাঠিন।</verse>
				<verse number="25">কারনে ধার্মেসঘী রাঃজীনু ধানীরঘী কোরনান্তী অন্টা সুইঘী ফুটান্তী উটঘী কাট্টানাদিম সোজহা।”</verse>
				<verse number="26">একা আলার যীশুসঘী ই কাত্থান মেন্‌জার, আর বাঃচার, “আদি হলে নে বাছরা অংগোনার?”</verse>
				<verse number="27">যীশুস আরিন বাঃচাস, “এগদা আলার নানা পোলনার, আদিন ধার্মেসদিম নানা অংগোদাস।”</verse>
				<verse number="28">আবাকী পাত্রাস বাঃচাস, “এম তো হুর্মিন আম্বারকি নিংহায় খোঃখা খোঃখানু বারেচ্কাম।”</verse>
				<verse number="29">যীশুস তাংহা চেলারিন বাঃচাস, “এন নিমান মানিম বাঃআ লাগদান, নে ধার্মেসঘী রাঃজীঘী কারনে তামহায় এড়পা পাল্লি, যানানান, ভাইয়া বাহিন, তাংগিয়ো তাম্বার বা খাদ্দারিন আম্বারকি বার্চার,</verse>
				<verse number="30">আর হোর্মার ই সামাইনুম ঢের বাগ্গু খুর্জি ক্ষাক্ষর আউর বার্না সামাইনু মাল মুন্‌জুরনা জীয়া ক্ষাক্ষর।”</verse>
				<verse number="31">যীশুস তাংহা চাজারকি হোচ্কা বারো’ঝান চেলারিন অন গুসান মেখিয়াসকি আরিন বাঃচাস, “এরা, আক্কুন নাম জেরুশালেমনু কালা লাগদাত। আল খাদ্দেসঘী বারেনু নাবীরঘী পুথিনু একাসে লিখিচ্কা রাঃয়ী, আবড়া হুর্মিদিম পুরা মানো।</verse>
				<verse number="32">আসিন অযিহুদীরঘী ক্ষেক্ষানু সোপনা চিইনা মানো। আর আসিন হোওয়ারকি ঢের তেওয়া তামাশা আউর অপমান নানোর আউর আসঘী দেহানু তুপফোর।</verse>
				<verse number="33">আর আসিন ঢের কোরাতী লাওর আউর আসিন পিটা খাচ্চোর, আউর আস তিশরা উল্লানু খেএনান্তী উজ্জারকি চোওস।”</verse>
				<verse number="34">যীশুসঘী বাচ্কা কাত্থাঘী বারেনু চেলার এন্দরাহু বুঝরা পোল্লার, কারনে ই হুর্মি কাত্থাঘী মানেন আরঘী হেদ্দে নুডারকি উইনা মান্‌জিকি রাঃচা।</verse>
				<verse number="35">একাবাকি যীশুস যিরীহো শাহারঘী হেদ্দে বার্চাস আবাকী আসান অরোত আন্ধরাস ডাহারেঘী পান্‌জারানু অক্কারকি তেম্বা লাগিয়াস।</verse>
				<verse number="36">আঃ তিম্বুস ডাহারেনু ঢের আলারঘী কাঃনাঘী আওয়াজ মেনা অংগিয়াসকি আরিন মেন্‌জাস, ইসান এন্দরা মানা লাগি।</verse>
				<verse number="37">আঃ ডাহারেনু একা আলার কালা লাগিয়ার আর আসিন বাঃচার, “ই ডাহারেনু নাসারত পাদ্দান্তা যীশুস কালা লাগদাস।”</verse>
				<verse number="38">আঃ কাত্থান আঃখা অংগিয়াসকি আন্ধরা আলাস গাডরারারকি বাঃচাস, “এ বেল দাউদেসঘী গুষ্ঠিন্তা খাদ্দায় যীশু, এংগান দায়া নানা!”</verse>
				<verse number="39">ভীড়ঘী মাঝিনু একা আলার রাঃচার আর আসিন ধাম্কাচারকি চুপেম রাঃআ গানিয়ার। আবাকী আস আরু জোরসে গাডরারাসকি বাঃচাস, “এ দাউদেসঘী গুষ্ঠিন্তা যীশু, এংগান দায়া নানা।”</verse>
				<verse number="40">যীশুস ইজ্জাস আউর আসিন তাংহা হেদ্দে অন্দরাগে বাঃচাস, আসিন হেদ্দে অন্দরনা খোঃখা যীশুস আঃ আন্ধরা আলাসিন বাঃচাস,</verse>
				<verse number="41">“নিন এন্দরা চাহাদায়? এন নিংহা খাতরী এন্দরা নানোন?” আঃ আন্ধরা আলাস বাঃচাস, “উর্বায়ো, এন যেনু এরা অংগোদান।”</verse>
				<verse number="42">আবাকী যীশুস আসিন বাঃচাস, “ঠিকা রাঃয়ী, আন্নেম মানুক। নিন বিশুয়াস নান্‌জাকায় খানেম কড়ে মান্‌জাকায়।”</verse>
				<verse number="43">আঃ সামাই আলাসটা এরা অংগিয়াস আউর ধার্মেসঘী অহমা নানতে নানতে যীশুসঘী খোঃখা খোঃখা চালরাস। আসিন এরিয়ারকি হোর্মা আলার ধার্মেসঘী অহমা নান্‌জার।</verse>
			</chapter>
			<chapter number="19">
				<verse number="1">ইদিঘী খোঃখা যীশুস যিরীহো শাহারনু কোরচাস আউর শাহারঘী মাঝিন্তী কালা লাগিয়াস।</verse>
				<verse number="2">আসান সখরিয় নামেনু অরোত আল রাঃচাস; আস অরোত প্রাধান খাজনা চোওদুস আউর ধানী আল রাঃচাস।</verse>
				<verse number="3">যীশুস নে, আদিন আস এরা বেদ্দিকা রাঃচাস। মুন্দা গাঠু রাঃচাস খানে ভীড় খাতরী আস যীশুসিন এরা পোল্লা লাগিয়াস।</verse>
				<verse number="4">যীশুস একা ডাহারে তারু কালা লাগিয়াস আঃ ডাহারেঘী সাংগেম মুন্দভারে অন্টা ডুমারী মান্নে রাঃচা, খানে আস আগুম ভোংগা কালারকি আঃ ডুমারী মান্নেনু আর্গিয়াস, যাতে আস যীশুসিন এরা অংগোদাস।</verse>
				<verse number="5">যীশুস আঃ মান্নে হেদ্দে আর্সিয়াসকি মাইয়া তারা এরারকি বাঃচাস, “সখরিয়, চাড়েম এত্তারকি বারা, কারনে এন ইন্না নিংহায় এড়পানুম রোওন।”</verse>
				<verse number="6">আবাকীম আস চাড়েম এত্তিয়াস আউর রিঝিরনানু যীশুসিন ইন্‌জিরাস।</verse>
				<verse number="7">আসান নে রাঃচার ইদিন এরারকি আর বাকবাকরারকি বাঃচার, “ইস অরোত গুনহা আলাসঘী এড়পানু পাহিয়াস মান্‌জাস।”</verse>
				<verse number="8">মুন্দা সখরিয়স ইজ্জাসকি উর্বাসিন বাঃচাস, “উর্বায়ো এরা, এন এংহায় খুর্জিঘী আধহান গারীবিরগে চিইয়া লাগদান আউর যদি নেকানুম ঠাকেচ্কা রাঃদান হলে আদিঘী চাইর গুন কির্তারকি চিইয়া লাগদান।”</verse>
				<verse number="9">আবাকী যীশুস আসিন বাঃচাস, “ইন্না ই এড়পান্তা আলার বাচ্ছারার, কারনে ইসহু তো পুর্খা আব্রাহামেস লেখা ধার্মেস মাইয়া তাংহায় বিশুয়াস এদচাস।</verse>
				<verse number="10">কারনে নে এবসেরার কেরার, আরিন বেদ্দাগে আউর বাছাবাঃআগেম আল খাদ্দেস ই ধার্তীনু বার্চাস।”</verse>
				<verse number="11">যীশুস জেরুশালেমঘী হেদ্দেম রাঃচাস। খানে নে আসঘী কাত্থান মেনা লাগিয়ার আর সােঃচা লাগিয়ার যে, ধার্মেসঘী রাঃজী চাড়েম বারো। খানেম যীশুস আরিন ই উদাহরনঘী কাত্থান বাঃচাস,</verse>
				<verse number="12">“অরোত কোহা গুষ্ঠিন্তা আলাস বেলাসঘী পদ হোওয়ারকি কির্রারকি বারোস বাঃআরকি গেচ্ছা রাঃজী কেরাস।</verse>
				<verse number="13">কাঃনাঘী আগু তাংহা দাশ’ঝান লাউড়ীরিন মেখিয়াস আউর হোর্মারগে অন্টা অন্টা মিনাস চিইয়ারকি বাঃচাস, ‘এন মাল কির্রারকি বার্না গুটি ইদিন নালাখনু খাটাবাঃআ।’</verse>
				<verse number="14">তাংহা রাঃজীন্তা আলার আসিন এরা সাহা পোল্লা লাগিয়ার। ই খাতরীম আর আসঘী খোঃখা তারা কাত্থা চেডুরিন তাইয়ারকি আখতাচার, ‘ইস নামহায় মাইয়া রাঃজী নানুক, ইদিন নাম মাল চাহাদাত।’</verse>
				<verse number="15">“আন্নুহু আস বেল মান্‌জাসকি রাঃজীনু কির্রিয়াস বার্চাস আউর একা দাশ’ঝান লাউড়ীরগে মিনাস চিচ্চিকা রাঃচাস, আরিন মেখারকি অন্দরাগে হুকুম চিচ্চাস। আর বারেচ্কা খোঃখা আস আঃখা বিদ্দিয়াস নালাখনু খাটাবাঃআরকি আর এবাগ্গু বাড়াবাঃচার।</verse>
				<verse number="16">পাহিলা আলাস বাঃচাস, ‘উর্বায়ো, এন নিংহায় অন্টা মিনাস তারু আরু দাশ মিনাস বাড়াবাচ্কান।’</verse>
				<verse number="17">আবাকী বেলাস আসিন বাঃচাস, ‘দাওলে নান্‌জাকায়। নিন দাওলে লাউড়ী, সান্নি নালাখনু নিন পাত্তু আল মানারকি রাচ্কায় বাঃআরকি নিংগাগে দাশ’ঠু শাহারঘী এরনা খোজনাঘী ভার চিওন।’</verse>
				<verse number="18">“দুশরা লাউড়ীস বার্চাসকি বাঃচাস, ‘উর্বায়ো এরা, এন নিংহায় অন্টা মিনাস তারু আরু পাচ মিনাস বাড়াবাচ্কান।’</verse>
				<verse number="19">আস লাউড়ীসিন বাঃচাস, ‘নিন পাচ’ঠু শাহারঘী এরনা খোজনাঘী ভার ক্ষাক্ষয়।’</verse>
				<verse number="20">“ইদিঘী খোঃখা দোশরা আরু অর্তোস বার্চাসকি বাঃচাস, ‘উর্বায়ো, এন নিংহায় অন্টা মিনাসান রুমালনু হেচ্কান আউর নুডারকি উইকা রাচ্কান আউর ইদা এরা, নিংহায় মিনাস।</verse>
				<verse number="21">এন এল্চিকা রাচ্কান, কারনে নিন অরোত কাঠিন আলায়। নিন এগদান মাল খোড়দায়, আদিন নিন হোওয়ারকি কাঃদায় আউর এগদান মাল চাখদায়, আদিনহু নিন খোয়দায়।’</verse>
				<verse number="22">“আবাকী বেলাস আসিন বাঃচাস, ‘ওরে মালদাও লাউড়ী! নিংহায় বাইতা কাত্থা তারুম নিংগান এন শালিস নানোন। নিন তো আঃখা লাক্কায়, এন কাঠিন আল, এগদান মাল খোড়দান আদিন এন হোওদান কাঃদান, এগদান মাল চাকখান, আদিনহু খোয়দান। আদিনুম মালা কা?</verse>
				<verse number="23">হলে নিন এন্দেরগে এংহায় অন্টা মিনাসান ব্যাংকনু মাল উইকায়? আসান উইনা হলে এন আসতেক সুদ ক্ষাক্ষন পাকেন।’</verse>
				<verse number="24">আবাকী বেলাস গুসান নে ইজ্জিকা রাঃচার, আস আরিন বাঃচাস, ‘আসঘী হেদ্দেন্তী আঃ অন মিনাস হোওয়ারকি নেখায় দাশ মিনাস রাঃয়ী, আসগেম চিইয়া।’</verse>
				<verse number="25">“আবাকী আঃ আলার বেলাসিন বাঃচার, ‘উর্বায়ো, আস গুসান তো দাশ মিনাস রাঃয়ী।’</verse>
				<verse number="26">“বেলাস বাঃচাস, ‘এন বাঃআ লাগদান, নেখায় রাঃয়ী আসগে আরু চিইনা মানো, মুন্দা নেখায় মাল্লা আসঘী হেদ্দে এগদা রাঃয়ী, আদিনহু আসঘী হেদ্দেন্তীক বাচ্চারকি হোওনা মানো।</verse>
				<verse number="27">এংহায় একা মুদাইগার এংগান মাল চাহাচার যে এন আরঘী মাইয়া রাঃজী নান্দান, আরিন ইসান অন্দরারকি এংহায় মুন্দভারেম পিটা খাচ্চা।’”</verse>
				<verse number="28">ই হুর্মি কাত্থা বাচ্কা খোঃখা যীশুস আরঘী আগুম জেরুশালেম তারা কালা হেল্লেরাস।</verse>
				<verse number="29">একাবাকি যীশুস জইতুন পার্তাঘী হেদ্দেন্তা বেতফগী আউর বেথানিয়া পাদ্দা হেদ্দে বার্চাস আবাকী আস তাংহা দু’ঝান চেলারিন এন্নে বাঃআরকি তাইয়াস চিচ্চাস,</verse>
				<verse number="30">“নিম আঃ পাদ্দানু কালা। আঃ পাদ্দানু একাবাকি কোরোর আবাকী এরা অংগোর অন্টা যুয়ান গাধা খাদ্দে খুটুচ্কা রাঃয়ী। আদিঘী মাইয়া একাবাকিহু নেহু মাল আর্গিয়ার। আদিন খোল্লারকি ইসান অন্দরা বারা।</verse>
				<verse number="31">যদি নেকিম মেনোর, ‘এন্দেরগে আদিন খোল্লা লাগদার?’ নিম বাঃকে, ‘ইদিন উর্বাসঘী দারকার রাঃয়ী।’”</verse>
				<verse number="32">একা চেলারিন তাইনা মান্‌জিকি রাঃচা আর কেরারকি যীশুস একান্নে বাঃচাস আন্নেম এরিয়ার।</verse>
				<verse number="33">একাবাকি আর আঃ যুয়ান গাধান খোল্লা লাগিয়ার আবাকী আদিঘী মালিকেস বার্চাসকি মেন্‌জাস, “নিম এন্দেরগে আদিন খোল্লা লাগদার?”</verse>
				<verse number="34">চেলার বাঃচার, “ইদ উর্বাসঘী দারকার রাঃয়ী।”</verse>
				<verse number="35">ইদিঘী খোঃখা আর আঃ যুয়ান গাধান অন্দরারকি আদিঘী মাইয়া তামহায় চাদোরান আট্টিয়ার চিচ্চার আউর যীশুসিন অক্তাচার।</verse>
				<verse number="36">একাবাকি যীশুস কালা লাগিয়াস আবাকী আসতালান্তা আলার তামহা চাদোরান ডাহারেনু আট্টা হেল্লেরার।</verse>
				<verse number="37">একা ডাহারে জইতুন পার্তান্তী ইত্তিয়া বার্চা আঃ ডাহারেনুম যীশুস বার্চাস। আসঘী সাংগে ঢের চেলার রাঃচার। যীশুস একা একা হায়কাট নালাখ নান্‌জাকা রাঃচাস আবড়া খাতরী আর রিঝিরনানু গাডরারারকি ধার্মেসঘী অহমা নানারকি বাঃচার,</verse>
				<verse number="38">“ধান্যা আঃ বেলাস, নে উর্বাসঘী নামেনু বারা লাগদাস, মের্খানু শালসান্ত আউর আসান ধার্মেসঘী মাহিমা মানুক।”</verse>
				<verse number="39">আবাকী ভীড়েন্তী কায়েক’ঝান ফারীশীর বাঃচার, “গুরু, নিংহায় চেলারিন ছাছেম রাঃআ গানা।”</verse>
				<verse number="40">যীশুস বাঃচাস, “এন বাঃআ লাগদান, ইর চুপেম রোওর হলে পাখনা গুটঠি গাডরারারকি চোও।”</verse>
				<verse number="41">যীশুস একাবাকি হেদ্দে বার্চাস আবাকী জেরুশালেম শাহারান এরিয়াসকি আসতালান্তা আলার খাতরী চিইখা খাচ্চিয়াস।</verse>
				<verse number="42">আস বাঃচাস, “এংহায় চাহানা নিম যদি ইন্নান্তা উল্লানু আঃখা অংগোর যে এন্দরা শালসান্ত অন্দরিকি বারি! মুন্দা ইদ আক্কুন নিমহায় কুহিন্তা খান্নেন্তী নুখরারকি রাঃয়ী।</verse>
				<verse number="43">আঃ উল্লা বারা লাগি, একাবাকি নিংহায় মুদাইগার নিংহায় চারিয়ো পাক্ষে পাচরি চিইয়ারকি নিংগান ঘিরোরকি উইয়োর আউর হুর্মি পাক্ষেন্তী নিংগান আড়বোর ধারোর।</verse>
				<verse number="44">আর নিংগান আউর নিংহায় খাদ্দারিন নে ই শাহারনু উজ্জা অক্কোনার, আরিন খাজ্জেনু আছড়োর। হুর্মি দালান গুটঠি ধাসনা মানো আদিঘী কারনে অন্টা পাখনা মাইয়া আরু অন্টা পাখনা মাল উইয়োর, কারনে ধার্মেস একাবাকি নিমান বাছাবাঃগে বারেচ্কা রাঃচাস আবাকী আঃ সামাই নিম আসিন চিনহা পোলকার।”</verse>
				<verse number="45">ইদিঘী খোঃখা যীশুস মান্দিরনু কেরাসকি খেন্দুর বিশুরিন খেদচাস চিচ্চাস।</verse>
				<verse number="46">আস আরিন বাঃচাস, “নেমহা পুথিনু লিখিচ্কা রাঃয়ী, ‘এংহায় এড়পা মানো বিন্তী নান্নাঘী এড়পা। ’ মুন্দা নিম আদিন ডাকাতেরিন নুডনাঘী এড়পা কামেচ্কারকি চোদোচ্কার। ”</verse>
				<verse number="47">আবাকীন্তীম যীশুস হুর্মি উল্লানু মান্দিরনু আলারিন শিরষা চিইয়া লাগিয়াস। মুন্দা প্রাধান নায়গার, ধারাম গুরুর আউর আলারঘী মাহাতোর আসিন পিটা বেদ্দিয়ার।</verse>
				<verse number="48">মুন্দা একাসেনু নানোর আদিঘী একাম ডাহারে আর বেদ্দারকি মাল ক্ষাক্ষিয়ার। কারনে দোশরা আলার কায়া তারু আসঘী হুর্মি কাত্থান মেনা লাগিয়ার।</verse>
			</chapter>
			<chapter number="20">
				<verse number="1">অন্দুল যীশুস মান্দিরনু আলারিন শিরষা চিইয়া লাগিয়াস আউর ধার্মেসঘী কাত্থাঘী দাও বাচানান প্রাচার নান্না লাগিয়াস, ঠিকা আঃ সামাই প্রাধান নায়গার, ধারাম গুরুর আউর পাচকি মাহাতোর অন সাংগে জুমুরারকি আসঘী হেদ্দে বার্চার।</verse>
				<verse number="2">আউর আর আসিন বাঃচার, “নিন এমান বাঃআ, একা আধিকারনু নিন ই হুর্মি নান্না লাগদায়, নে নিংগান ই আধিকার চিচ্চাস?”</verse>
				<verse number="3">উত্তারনু যীশুস আরিন বাঃচাস, “পাহিলা এন নিমান অন্টা সাওয়াল নানোন। আদিন এংগান বাঃআ,</verse>
				<verse number="4">‘আসনানদাতা যোহানেস আলারিন আসনান চিইনাঘী আধিকার মের্খান্তী ক্ষাক্ষিয়াস নাকা আলারঘী হেদ্দেন্তী?’”</verse>
				<verse number="5">আবাকী আর তামহা মাঝিনু ই বারেনু কাছনাখরা লাগনার, “নাম এন্দরা উত্তার চিওত? যদি নাম বাঃদাদ, ‘মের্খান্তী’ হলে যীশুস বাওস, ‘হলে নিম আসিন এন্দেরগে বিশুয়াস মাল নান্‌জেকার?’</verse>
				<verse number="6">মুন্দা যদি নাম বাঃদাদ, ‘আলারঘী হেদ্দেন্তী,’ হলে মানিম হুর্মি আলার নামান পাখনা লেব্দারকি লোওর, এগুটি নাম মাল খেএদাত, কারনে আর যোহানেসিন অরোত নাবী বাঃআরকিম বিশুয়াস নান্নার।”</verse>
				<verse number="7">ই খাতরী আর বাঃচার, “এম মাল আখদাম, নে আঃ আধিকার চিচ্চা।”</verse>
				<verse number="8">যীশুস আরিন বাঃচাস, “হলে ঠিকেম রাঃয়ী, এনহু নিমান মাল তেংগোন একা আধিকারনু এনহু ই হুর্মি নানা লাগদান।”</verse>
				<verse number="9">যীশুস আলারিন শিরষা চিইনা খাতরী ই খিরীন বাঃচাস, “অরোত আল রাঃচাস, নে আসঘী খাল্লেনু টোটক মান্নে ইদ্দিকা রাঃচাস। আস আঃ টোটক খাল্লেন এরনা খোজনা আউর যাতনানা খাতরী কামলারঘী হেদ্দে আধহি চিচ্চাস, আউর আস ঢের উল্লা খাতরী দোশরা রাঃজী চালি কেরাস।</verse>
				<verse number="10">একাবাকি খান্‌জপা খান্ডানা সামাই বার্চা, আঃ টোটক খাল্লেন্তা মালিকেস আসঘী অরোত লাউড়ীসিন আঃ কামলারঘী হেদ্দে তাইয়াস, যেনু আর খাল্লেন্তা খান্‌জপাঘী ভাগ চিইনার। মুন্দা লাউড়ীস একাবাকি আঃ আড্ডানু আর্সিয়াস, আঃ কামলার নেকান আধহি চিচ্চিকা রাঃচাস, আস আঃ লাউড়ীসিন লোওচারকি নিদি ক্ষেক্ষানু খেদচার চিচ্চাস।</verse>
				<verse number="11">ইদিঘী খোঃখা আস আরু অরোত লাউড়ীসিন তাইয়াস, মুন্দা আর আসিনহু লাওচার আউর আসঘী সাংগেহু মালদাও নালাখ নান্‌জারকি নিদি ক্ষেক্ষানু কির্তাচার চিচ্চার।</verse>
				<verse number="12">ইদিঘী খোঃখা আস তিশরা ক্ষেপ আরু অরোত লাউড়ীসিন তাইয়াস, মুন্দা ই তিশরা ঝানাসিনহু কামলার ঢের লাওয়া পাশরারকি টোটক খাল্লেন্তী কুদাবাচার চিচ্চার।</verse>
				<verse number="13">“আবাকী টোটক খাল্লেঘী মালিকেস বাঃচাস, ‘আক্কুন এংগান এন্দরা নান্না দারকার? এন এংহা চোনহা খাদ্দেসিন তাইয়োন, কারনে মানা অংগি আর আসিন সাম্মান নানোর।’</verse>
				<verse number="14">“মুন্দা আঃ কামলার আঃ খাদ্দেসিন এরা অংগিয়ারকি তামহা ভিতরেম কাছনাখরারকি বাঃচার, ‘ইসিম তো খোঃখানু ই খুর্জিঘী মালিক মানোস। বারা নাম ইসিন পিটদাত, হলে নামিম মানোত ই টোটক খাল্লেঘী মালিক।’</verse>
				<verse number="15">ই বাঃআরকি আর আসিন টোটক খাল্লেঘী বাহিরি টানচার হোচ্চারকি পিটা খাচ্চিয়ার।” ইদিঘী খোঃখা যীশুস বাঃচাস, “আক্কুন আঃ খাল্লেঘী মালিকেস আরঘী সাংগে এন্দরা নানোস?</verse>
				<verse number="16">আস বারোসকি আরিন পিটা খাচ্চোস আউর টোটক খাল্লেন দোশরা আরু অর্তোসগে চিওস।” ই কাত্থান মেন্‌জারকি আলার হোর্মার বাঃচার, “ছি্! এন্নে যেনু মাল মানুক।”</verse>
				<verse number="17">মুন্দা যীশুস আরঘী তারা এরিয়াসকি বাঃচাস, “পুথিনু লিখিচ্কা রাঃয়ী, ‘মিসতিরির একা পাখনান বাতিল নান্‌জাকা রাঃচার, আদিম হুর্মিন্তী বাগ্গে দারকারি পাখনা মানারকি চোওচা, ’ ইদিঘী মানে এন্দরা?</verse>
				<verse number="18">নেকিম আঃ পাখনাঘী মাইয়া খাতরোর আস খোটরারকি টুকরা টুকরা মানোস কালোস আউর নেখা মাইয়া আঃ পাখনা খাতরো, আস খোটরারকি সাত্তুসান মানোস কালোস।”</verse>
				<verse number="19">একাবাকি ধারাম গুরুর আউর প্রাধান নায়গার ই খিরীন মেন্‌জার, আর যীশুসিন ধারা বেদ্দিয়ার, কারনে আর বুঝরা অংগিয়ার যে যীশুস আরঘী বারেনুম উদাহরন চিচ্চাস। মুন্দা আর আলারিন এল্চিয়ার।</verse>
				<verse number="20">ধারাম গুরুর আউর প্রাধান নায়গার যীশুসিন ধার্না খাতরী অন্টা ডাহারে বেদ্দা লাগিয়ার। আর আসিন রোমতা মাহাতোরঘী আধিননু চোওদা চিইয়া বেদ্দিয়ার। খানে আর আল তাইয়ার নে ধার্মেপাত্তু মান্নাঘী লেখা ভান নান্‌জাকা রাঃচার। ই আলার যীশুসঘী কাত্থা মেনা লাগিয়ার যে, আস একাম বিড়দো কাত্থা বাঃদাস কা মালা, যেনু আর আসিন ধারা অংগোনার আউর আসিন শাসানদাতাস হেদ্দে হোওয়া কালা অংগোনার।</verse>
				<verse number="21">খানে আর যীশুসিন মেন্‌জার, “গুরু, এম আখদাম যে, এগদা ঠিকা নিন আঃ কাত্থাম বাঃদায় আউর আঃ শিরষাম চিইদায়; আউর এম ইদিনহু আখদাম যে, নিন নেখায়হু পাক্ষে হোওয়ারকি এন্দরাহু মাল বাঃদায়, মুন্দা ধার্মেসঘী ডাহারেঘী বারেনু মানি শিরষাদিম চিইদায়।</verse>
				<verse number="22">এম যদি রোমতা সম্রাটেসগে খাজনা চিওম হলে কা এম ধারামঘী নিয়ামান তোড়োম?”</verse>
				<verse number="23">যীশুস বুঝরা অংগিয়াস আর আসিন ফান্দেনু লেভড়াগে চিহুট নানা লাগনার, খানে আস আরিন বাঃচাস,</verse>
				<verse number="24">“এংগান অন্টা দীনার এদা। ইদিঘী মাইয়া নেখায় মুঠান আউর নামে রাঃয়ী?” আর বাঃচার, “রোম সম্রাটেসঘী।”</verse>
				<verse number="25">আবাকী যীশুস বাঃচাস, “যদি আদিনুম মানি হলে এগদা রোম সম্রাটেসঘী আদিন রোম সম্রাটেসগে চিইয়া, আউর এগদা ধার্মেসঘী আদিন ধার্মেসগে চিইয়া।”</verse>
				<verse number="26">হোর্মা আলারঘী মুন্দভারে যীশুস আরিন এন্নে উত্তার চিচ্চাস, আন্নেনু আর আসিন কাত্থাঘী ফান্দেনু লেভড়াগে পোল্লার। যীশুসঘী উত্তারনু আর হায়কাট মান্‌জারকি ছাছেম মান্‌জার কেরার।</verse>
				<verse number="27">সদ্দুকীর খেএনান্তী উজ্জা চোওনান বিশুয়াস মাল নানা লাগিয়ার। আরঘী মাঝিন্তা কায়েক’ঝান আলার যীশুসঘী হেদ্দে বার্চারকি সাওয়াল নান্‌জার,</verse>
				<verse number="28">“গুরু, মোসেস এমহা খাতরী ই কাত্থান লিখচাস কেরাস, খাদ্দে মালকা দাশানু যদি একাম আলার তাংহা যানানান উইয়ারকি খেওস কালোস হলে তাংড়িস যেনু তাং দাদাসঘী যানানান বেন্‌জেরদাস আউর একা খাদ্দেস জানাম চিওস, আঃ খাদ্দেস যেনু তাংহায় কেচ্চেকা দাদাসঘী গুষ্ঠিন বাছাবাঃদাস।</verse>
				<verse number="29">আদিম যদি যিহুদীরঘী নিয়াম মানি, হলে ঠিকেম রাঃয়ী। সাত’ঝান ভাইয়ার রাঃচার, আরঘী পাহিলা ভাইয়োস অরোত যানানান বেন্‌জেরাসকি খাদ্দে মালকানুম কেচ্চাস কেরাস।</verse>
				<verse number="30">দুশরা ভাইয়োস আবাকী বিধুয়া যানানান বেন্‌জেরাস, মুন্দা আসহু খাদ্দে মালকানুম কেচ্চাস কেরাস।</verse>
				<verse number="31">ইদিঘী খোঃখা তিশরা ভাইয়োস আঃ বিধুয়া যানানান বেন্‌জেরাস, এন্নেনুম সাত’ঝান ভাইয়ার আঃ বিধুয়া যানানান বেন্‌জেরার আউর আর হোর্মার খাদ্দে মালকানুম কেচ্চার কেরার।</verse>
				<verse number="32">খোঃখানু আঃ যানানাহু কেচ্চা কেরা।</verse>
				<verse number="33">হলে একা উল্লা কেচ্চেকা আলার উজ্জা চোওর আঃ উল্লা আদ নেখায় যানানা মানো? কারনে আঃ সাত’ঝানারদিম তো আদিন বেন্‌জেরকা রাঃচার।”</verse>
				<verse number="34">যীশুস আরিন বাঃচাস, “ই সামাইতা আলার বেন্‌জেরনার আউর আরিন বেন্‌জা চিইনা মানি।</verse>
				<verse number="35">মুন্দা নে ই ধার্তীন্তা আউর ধার্মেসঘী খান্নেনু লায়েক আর খেএনান্তী উজ্জা চোওর আউর মের্খানু মিলরোর, আর মাল বেন্‌জরোর বা আরঘী বেন্‌জাহু চিইনা মাল মানো।</verse>
				<verse number="36">আর মের্খাদুতার লেখা, আর মাল খেএনার। আর ধার্মেসঘী খাদ্দার, কারনে আর খেএনান্তী উজ্জা চোওচার।</verse>
				<verse number="37">মোসেসঘী কাত্থা লেখাম এম আখদাম যে কেচ্চেকা আলার উজ্জা চোওর। লাঘেরনা ঝুপ্পিন্তা ঘাটনাঘী সামাই আস উর্বা ধার্মেসিন ‘আব্রাহামেসঘী ধার্মে, ইসাহাকেসঘী ধার্মে আউর যাকোবেসঘী ধার্মে’ বাঃআরকি মেখিয়াস।</verse>
				<verse number="38">কারনে আস কেচ্চেকা আলারঘী ধার্মেস মালা, আস উজ্জুকা আলারঘী ধার্মেস। আব্রাহামেস, ইসাহাকেস আউর যাকোবেস ঢের আগুম কেচ্চেকা রাঃচার, মানিম আর আরু অংহোন উজ্জা চোওচার। নে নে ধার্মেসিন বিশুয়াস নান্নার, আরিম সাদাউ সাদাউ উল্লা গুটি উজ্জুকা রাঃনার।”</verse>
				<verse number="39">আবাকী ধারাম গুরুরঘী মাঝিন্তা কায়েক’ঝান যীশুসিন বাঃচার, “গুরু, নিন ঠিকেম বাচ্কায়!”</verse>
				<verse number="40">আর যীশুসিন আরু এন্দরাহু মেনাগে সাহাস মাল ক্ষাক্ষিয়ার।</verse>
				<verse number="41">ইদিঘী খোঃখা যীশুস আরিন বাঃচাস, “আর একাসেনু বাঃনার যে, খ্রীস্তাসদিম বেল দাউদেসঘী গুষ্ঠিন্তা আল?</verse>
				<verse number="42">নেমহা পুথিঘী গীতসংহিতা নামে অন্টা পুথিনু বেল দাউদেস তানিম ই কাত্থা বাঃচাস, “‘উর্বা ধার্মেস এংহায় উর্বাসিন বাঃচাস, নিন এংহায় মাড়ি তারা অক্কা,</verse>
				<verse number="43">এগুটি এন নিংহায় মুদাইরিন নিংহায় খেডমুলিনু মাল উইদান। ’</verse>
				<verse number="44">“দাউদেস তো খ্রীস্তাসিন উর্বা বাঃআরকি মেখিয়াস; হলে খ্রীস্তাস একাসেনু দাউদেসঘী গুষ্ঠিন্তা মান্‌জাস?”</verse>
				<verse number="45">হোর্মা আলার একাবাকি ইবড়া কাত্থা মেনা লাগিয়ার, আবাকী যীশুস তাংহা চেলারিন বাঃচাস,</verse>
				<verse number="46">“ধারাম গুরুরঘী হেদ্দেন্তী হুশিয়ার মানা। কারনে আর দিগহা দিগহা ঝুলা আত্তারকি হাটখোলানু কুদ্দা লুংগাগে আউর আলারঘী হেদ্দেন্তী সাম্মান ক্ষাক্ষাগে দুলার নান্নার। আর যিহুদীয়াঘী সামাজ এড়পাঘী প্রাধান আড্ডানু আউর একাম ভুরকাঘী সামাইনু সাম্মানঘী আড্ডানু অক্কাগে পাশিন্দ নান্নার।</verse>
				<verse number="47">ই আলারদিম বিধুয়ারঘী এড়পান্তা খুর্জিন বাচ্চারকি হোওনার আউর আলারিন এদনা খাতরী ঢের দিগহা দিগহা বিন্তী নান্নার। এন্নে আলারদিম শালিসনু ঢের বাগ্গু দান্ডে ক্ষাক্ষর।”</verse>
			</chapter>
			<chapter number="21">
				<verse number="1">একাবাকি যীশুস মান্দিরনু রাঃচাস, আবাকী অন নাজারনু এরিয়াস, ধানী আলার দান বাকসোনু তামহা দানান উইয়া লাগনার।</verse>
				<verse number="2">আবাকী অরোত গারীব বিধুয়া যানানা বার্চাকি দান বাকসোনু দু’ঠু সিকি পায়সা উইয়া।</verse>
				<verse number="3">আবাকী যীশুস বাঃচাস, “এন নিমান মানিম বাঃআ লাগদান, ই গারীব বিধুয়া যানানা দোশরা হোর্মারন্তী বাগ্গে দান নান্‌জা।</verse>
				<verse number="4">এন ই কাত্থান বাঃআ লাগদান কারনে দোশরা হোর্মার তামহা ঢের বাগ্গু খুর্জিন্তী থোরেটা দান নান্‌জার, মুন্দা ই বিধুয়া যানানাঘী আকাল রাঃতেহু তাংহা এগদা রাঃচা আদিন হুর্মিন দান নান্‌জা।”</verse>
				<verse number="5">চেলারঘী মাঝিনু কায়েক’ঝান মান্দিরঘী বারেনু কাছনাখরা লাগিয়ার আউর বাঃআ লাগিয়ার, দাওলে দাওলে পাখনা আউর দানঘী সান্‌জগি তারু মান্দিরঘী দালানান একাসে সাজাবাঃনা মান্‌জা। আবাকী যীশুস বাঃচাস,</verse>
				<verse number="6">“নিম তো ইবড়া হুর্মিন এরা লাগদার, মুন্দা এন্নে সামাই বারো, একাবাকি ইদিঘী অন্টা পাখনাঘী মাইয়া আরু অন্টা পাখনা মাল রাও; হুর্মিনুম ধাসনা মানো।”</verse>
				<verse number="7">আবাকী চেলার যীশুসিন মেন্‌জার, “গুরু, একাবাকি ইবড়া হুর্মি ঘাটো? আউর একা চিনহান এরারকি এম বুঝরা অংগোম যে ই হুর্মি ঘাটনাঘী সামাই বার্চা?”</verse>
				<verse number="8">আস উত্তারনু বাঃচাস, “এরা, নেকিম যেনু নিমান মাল ঠাকনার, কারনে ঢের আলার বারোর আউর এংহা নামে হোওয়ারকি নিমান বাওর, ‘এনিম খ্রীস্তাস, আউর বাওর, সামাই হেদ্দে আর্সিয়া কেরা।’ আরিন বিশুয়াস নানা আম্বকে।</verse>
				<verse number="9">একাবাকি নিম লাড়াই আউর বিদ্রোহঘী কাত্থান মেনা অংগোর, আবাকী আম্বকে এল্চা কারনে পাহিলা মানিম ই হুর্মি ঘাটো; মুন্দা আদিঘী খোঃখাম মুন্‌জুরনা সামাই মাল বারো।”</verse>
				<verse number="10">আবাকী যীশুস আরিন বাঃচাস, “অন জাতিয়ার দোশরা জাতিয়ারঘী বিড়দোনু আউর অরোত বেলাস দোশরা রাঃজীন্তা বেলারঘী বিড়দোনু লাড়াই নানোর।</verse>
				<verse number="11">খেখেল ঢের নুকরো, ঢের আড্ডানু আকাল আউর মাহামারী এথরো; আরু মের্খানু এন্নে হুর্মি ঘাটনা ঘাটো আউর চিনহা এথরো, এগদা ঢের এল্চেনা লেখা।</verse>
				<verse number="12">মুন্দা ই হুর্মি ঘাটনাঘী আগুম আর নিমান ধারোর আউর খিলপাত নানোর। আর নিমান শালিস খাতরী সামাজ এড়পানু হোওর কালোর আউর জেহেলনু উইয়োর। কারনে নিম এংহায় এদকা ডাহারেনু একদার বাঃআরকিম আর নিমান বেলারঘী আউর শাসানদাতারঘী মুন্দভারে নাতকারকি হোওর কালোর।</verse>
				<verse number="13">এন্নেনু এংহায় বারেনু গাওয়াহী চিইনা খাতরী নিম মোকা ক্ষাক্ষর।</verse>
				<verse number="14">নিম আবাকী এন্দরা বাওর আদিন হোওয়ারকি কায়ানু আম্বা সোচআ।</verse>
				<verse number="15">কারনে আঃ সামাই এন নিমহায় খাতরী লুর চিওন আউর নিমহায় বাইনু এন্নে কাত্থা যোগাবাওন যে, নিমহায় বিড়দোন্তা আলার একাম কাত্থাহু বাঃআ পোল্লোর, ফির আদিন পাত্তাগেহু পোল্লোর।</verse>
				<verse number="16">মুন্দা নিংগীয়ো নিম্বার, ভাইয়ার, পাহিয়ার আউর সাংগুয়ারিরদিম নিমহায় সাংগে বিশুয়াসান তোড়োরকি নিমান ধার্তোর চিওর, এন্নেম কা নিমহায় মাঝিন্তী নেকানুম পিটা খাচ্চোর।</verse>
				<verse number="17">এংহা খাতরীম হোর্মা আলার নিমান ঘিন্না নানোর।</verse>
				<verse number="18">মুন্দা নিমহায় কুক্কুন্তা অন্টা চুটটিহু মাল এবসেরো।</verse>
				<verse number="19">নিম যদি বিশুয়াসনু ধিরারদার হলে নিমহায় জীয়া বাছরো।</verse>
				<verse number="20">“একাবাকি নিম এরোর যে তেলেংগার জেরুশালেমান চাইরো পাক্ষেন্তী ঘিরচার ধার্চার, আবাকী বুঝরা অংগোর যে জেরুশালেমঘী নাশ মান্নাঘী সামাই হেদ্দে আর্সিয়া কেরা।</verse>
				<verse number="21">আঃ সামাইনু নে নে যিহুদীয়ানু রাঃনার আর যেনু ভোংগারকি পার্তাঘী খুরিনু কাঃনার। নে নে জেরুশালেমনু রাঃনার আর যেনু মানিম শাহারান আম্বারকি ভোংগোনার আউর নে নে পাদ্দানু রাঃনার আর যেনু শাহারনু মাল বার্নার।</verse>
				<verse number="22">কারনে ই উল্লা গুটঠি মানা লাগি শালিসঘী উল্লা, আউর নেমহা পুথিনু এগদা লিখিচ্কা রাঃয়ী, আদ আন্নেম পুরা মানো।</verse>
				<verse number="23">ছি্, আঃ সামাই একা যানানার ভারাকাত রাওর আউর নেখায় কোয়ছানু দুধি অনু খাদ্দার রাওর, আরঘী দাশা ঢের এল্চেনা লেখা মানো! কারনে ধার্তীনু ঢের তাপলিক বারো আউর যিহুদী আলারঘী মাইয়া ধার্মেসঘী রাঘারনা এত্তারকি বারো।</verse>
				<verse number="24">আরিন তালোয়ার তারু পিটনা মানো, আউর আটকারকি হুর্মি জাতিয়ার হেদ্দে হোওনা কাঃনা মানো। এ উল্লা গুটি অযিহুদীরঘী সামাই পুরা মাল মানি, আঃ উল্লা গুটি অযিহুদীর জেরুশালেমান তামহা ক্ষেড্ডে কিইয়া নাভতে রাওর।</verse>
				<verse number="25">“আবাকী বিইড়ী, চান্দো আউর বিনকো গুটঠিঘী মাঝিনু ঢের চিনহা এথরো। ই ধার্তীন্তা হোর্মা জাতিয়ার তাপলিক ক্ষাক্ষর আউর সামুদারঘী মেখনা আউর ঢের ঢেউ এরারকি আর এল্চারকি ছাটপাটরোর।</verse>
				<verse number="26">ধার্তীনু এন্দরা বারা লাগি সোচআরকি আলার এল্চোর আউর হুস মালকা মানোর; কারনে মের্খান্তা বিইড়ী, চান্দো আউর বিনকো গুটঠি অনগুসান থিরারারকি মাল রাও।</verse>
				<verse number="27">আবাকী আলার সাওয়াংতি আউর ঢের মাহিমাঘী সাংগে আল খাদ্দেসিন বাদালীঘী মাঝিন্তী বার্নান এরা অংগোর।</verse>
				<verse number="28">একাবাকি ই হুর্মি ঘাটনা ঘাটো, আবাকী নিম ইজারকি কুক্কু চোওদারকি মাইয়া তারা এরকে, কারনে নিমহায় বাছেরনাঘী সামাই হেদ্দে আর্সিয়া কেরা।”</verse>
				<verse number="29">আবাকী যীশুস তাংহা চেলারিন শিরষা চিইনা খাতরী ই উদাহরন চিইয়ারকি বাঃচাস, “ডুমারী মান্নে আউর দোশরা মান্নে তারা এরা।</verse>
				<verse number="30">একাবাকি মান্নেনু নিম পুনা আতক্ষা খোড়নান এরা অংগোর, আবাকী বুঝরা অংগোর যে গারাম সামাই হেদ্দে আর্সিয়া কেরা।</verse>
				<verse number="31">ঠিকা আঃ লেখাম একাবাকি নিম ইবড়া হুর্মি ঘাটনা গুটঠিন এরোর, আবাকী বুঝরা অংগোর যে, ধার্মেসঘী রাঃজী নান্না সামাই হেদ্দে আর্সিয়া কেরা।</verse>
				<verse number="32">এন নিমান মানিম বাঃআ লাগদান, ‘এ উল্লা গুটি ইবড়া হুর্মি মাল ঘাটো, আঃ গুটি ই সামাইতা আলার উজ্জুকা রাওর।</verse>
				<verse number="33">ই ধার্তী আউর মের্খা মুন্‌জরো কালো, মুন্দা এংহায় বাচান ইকলাহু মাল মুন্‌জরো।’</verse>
				<verse number="34">“নিম হুশিয়ার রাঃকে, যেনু নিমহায় কুহি মালদাও চাহানানু মাল চালরি, অংখুনানু আউর ধার্তীঘী বারেনু সোচআরকি কামজুড়ি মাল মানি, কারনে এংহায় বার্নাঘী সামাই সাঠলে বারো।</verse>
				<verse number="35">ফান্দেঘী লেখা আঃ উল্লাটা ই ধার্তীঘী হোর্মা আলারঘী মাইয়া বারারকি খাতরো।</verse>
				<verse number="36">এজরারকি রাঃকে আউর হুর্মি সামাইনু বিন্তী নানকে, যেনু একা হুর্মি ঘাটো আবড়ান কাট্টারকি কাঃনা আউর আল খাদ্দেসঘী মুন্দভারে ইজনাঘী সাওয়াং নিমহা রাঃয়ী।”</verse>
				<verse number="37">হুর্মি উল্লা যীশুস মান্দিরনু শিরষা চিইয়া লাগিয়াস, মুন্দা পুতবাকিতারা বাহিরি উর্খারকি জইতুন পার্তানু কালারকি মাঃখা কাড়তা লাগিয়াস।</verse>
				<verse number="38">হোর্মা আলার আসঘী কাত্থান মেন্না খাতরী পাইরিম মান্দিরনু খোড়রা লাগিয়ার।</verse>
			</chapter>
			<chapter number="22">
				<verse number="1">যিহুদীরঘী সোডা মালকা আসমাঘী পারাব উল্লা’ঠু হেদ্দেম আর্সিয়া কেরা। ই পারাবান বাছাবাঃনা পারাবহু বাঃনা মানি।</verse>
				<verse number="2">প্রাধান নায়গার আউর ধারাম গুরুর যীশুসিন চুপেমসে পিটনা খাতরী ডাহারে বেদ্দেতেম বারা লাগিয়ার, কারনে আর আলারিন এল্চা লাগিয়ার।</verse>
				<verse number="3">আঃ সামাই যীশুসঘী বারো’ঝান চেলারঘী মাঝিনু যুদা ইস্কারিয় নামে অরোত চেলাস রাঃচাস। আসঘী ভিতরানু শায়তানেস কোরচাস।</verse>
				<verse number="4">একাসেনু যীশুসিন প্রাধান নায়গার আউর মান্দিরতা ক্ষাঃপু মাহাতোরঘী ক্ষেক্ষানু ধার্তোস চিওস, যুদাস কেরাসকি আরঘী সাংগে আঃ বারেনু শালহা নান্‌জাস।</verse>
				<verse number="5">যুদাসঘী কাত্থান মেনারকি আর বেশ্যেম খুশমারার আউর আসগে পায়সা চিইয়াগে রাজি মান্‌জার।</verse>
				<verse number="6">যুদাস পায়সা হোওয়াগে রাজি মান্‌জাস, আবাকীন্তী যুদাস অন্টা ঠিকা মোকা বেদ্দা লাগিয়াস। যাতে একাবাকি যীশুস সাংগে আলারঘী ভীড় মাল রোওর, আবাকী যেনু আস যীশুসিন ধার্তা চিইয়া অংগোদাস।</verse>
				<verse number="7">সোডা মালকা আসমা পারাবঘী অন্টা উল্লানু বাছাবাঃনা পারাবঘী ভুরকা খাতরী মেড়হো খাদ্দেন দাড়ে আর্গানা মানা লাগিয়া।</verse>
				<verse number="8">ইদিঘী খোঃখা আঃ উল্লাটা একাবাকি বার্চা, আবাকী যীশুস পাত্রাস আউর যোহানেসিন এন্নে বাঃচাসকি তাইয়াস, “নিম কালারকি নামহায় খাতরী বাছাবাঃনা পারাবঘী ভুরকান সাপড়া, যেনু নাম হোর্মাত অনা মোঃখা অংগোদাত।”</verse>
				<verse number="9">আর যীশুসিন মেন্‌জার, “নিন একসান ই ভুরকা সাপড়াগে এমান বাঃআ লাগদায়?”</verse>
				<verse number="10">যীশুস ই কাত্থান মেনারকি আরিন বাঃচাস, “মেনা, নিম একাবাকি শাহারনু কোরোর আবাকী অরোত মেত আলাসিন অন্টা ভান্ডানু আম্মে হোওয়ারকি কালাগে এরোর। আসঘী খোঃখা খোঃখা কালারকি আস একা এড়পানু কোরোস নিম আঃ এড়পানুম কোরকে,</verse>
				<verse number="11">আউর এড়পান্তা মালিকেসিন বাঃকে, ‘গুরু বাঃচাস, “এন আউর এংহা চেলার একা আড্ডানু বাছাবাঃনা পারাবঘী ভুরকা অনোম মোখোম, আঃ পাহিয়ারঘী রাঃনা এড়পাটা একসান?”’</verse>
				<verse number="12">আবাকী এড়পান্তা মালিকেস নিমান মাইতালান্তা অন্টা সাজাবাচ্কা কোহা এড়পা এদোস চিওস; আসানুম নিম ভুরকাঘী হুর্মিন সাপড়াকে।”</verse>
				<verse number="13">যীশুস আরিন একাসে বাচ্কা রাঃচাস, আর কেরারকি হুর্মিন আঃ লেখাম এরা অংগিয়ার আউর বাছাবাঃনা পারাবঘী ভুরকান সাপড়াচার।</verse>
				<verse number="14">ইদিঘী খোঃখা বাছাবাঃনা পারাবঘী সামাই মান্‌জা খানে যীশুস তাংহা বারো’ঝান তাইকারিন সাংগে হোওয়ারকি অনা মোঃখাগে উক্কিয়াস।</verse>
				<verse number="15">আবাকী যীশুস আরিন বাঃচাস, “এন তাপলিক ভোগনাঘী আগু নিমহায় সাংগে বাছাবাঃনা পারাবঘী ই ভুরকা অনা মোখনান এংহায় ঢেরিম চাহানা রাঃচা।</verse>
				<verse number="16">এন নিমান বাঃআ লাগদান, ‘ধার্মেসঘী রাঃজীনু ই ভুরকাঘী মাতলাব পুরা মাল মান্না গুটি এন আরু একাবাকিহু ই ভুরকা মাল মোখোন।’”</verse>
				<verse number="17">ইদিঘী খোঃখা যীশুস টোটক রাশিঘী ডুবহান হোচ্চাস আউর ধার্মেসিন ধানিয়াবাদ চিইয়ারকি বাঃচাস, “নিমহায় মাঝিনু ইদিন খাট্টারকি হোওয়া,</verse>
				<verse number="18">কারনে এন নিমান বাঃআ লাগদান, আক্কুনতি ধার্মেসঘী রাঃজী মাল বার্না গুটি এন আরু একাবাকিহু দ্রাক্ষারাশিন মাল অনোন।”</verse>
				<verse number="19">আদিঘী খোঃখা আস আসমান হোওয়ারকি ধার্মেসিন ধানিয়াবাদ চিচ্চাস। খোঃখা আঃ আসমান টুকরা টুকরা নানারকি চেলারগে চিচ্চাসকি বাঃচাস, “ইদ এংহায় দেহা, এগদা নিমহায় খাতরী চিইনা মান্‌জা। এংগান ইয়াদ নান্না খাতরী এন্নে নানকে।”</verse>
				<verse number="20">মোখনাঘী খোঃখা আন্নেম আস ডুবহান হোওয়ারকি আরিন বাঃচাস, “ই ডুবহা মান্‌জা নিমহায় সাংগে ধার্মেসঘী পুনা গাছেরকাঘী চিনহা। ই গাছেরকান এংহায় খেশো তারু গাথারকি চোওদনা মানো, কারনে একাবাকি এন ত্রুুশনু খেওন, আবাকী এংহায় খেশো নিমহায় খাতরী তুন্দুনা মানো।</verse>
				<verse number="21">“মুন্দা এরা, নে এংগান ধার্তোস চিওস আসঘী ক্ষেক্ষা এংহায় ক্ষেক্ষা সাংগে ই টিবিলঘী মাইয়াম রাঃয়ী।</verse>
				<verse number="22">কারনে ধার্মেস এগদান ঠিকা নানারকি উইকা রাঃদাস, আঃ লেখাম আল খাদ্দেস খেওস; মুন্দা ছি্ আঃ আলাস, নে আসিন মুদাইয়েরঘী ক্ষেক্ষানু ধার্তোস চিওস!”</verse>
				<verse number="23">আবাকী চেলার অরোত দোশরারিন মেনা লাগিয়ার যে, নামহা মাঝিনু নে এন্নে নালাখ নানোস?</verse>
				<verse number="24">আঃ সামাই আরঘী মাঝিনু নেকান হোর্মারতি কোহা বাঃনা মানো, ইদিন হোওয়ারকি চেলারঘী মাঝিনু তর্কাতর্কি মান্‌জা।</verse>
				<verse number="25">খানে যীশুস আরিন বাঃচাস, “অযিহুদীরঘী মাঝিনু, বেলার তামহা আলারঘী মাইয়া রাঃজী নান্নার, আউর আরঘী শাসানদাতারিন সামাজতা সাহাড়ানানু বাঃনা মানি।</verse>
				<verse number="26">মুন্দা নিমহা মাঝিনু ই রাকাম মান্না ঠিকা মালা। নিমহায় মাঝিনু নে হোর্মারতি কোহা, আস যেনু হোর্মারতি নে সান্নি আসঘী লেখাম মানুক, আউর নে মাহাতোস, আস সেওয়ানানুর লেখা মানুক।</verse>
				<verse number="27">নে কোহা, নে অনা মোঃখাগে অক্কোদাস আস, নাকা একা সেওয়ানানুস খাট্টাদাস আস? নে অনা মোঃখাগে অক্কোদাস, আস মালা কা? মুন্দা এন নিমহায় মাঝিনু সেওয়ানানুর লেখা মান্‌জেকান।</verse>
				<verse number="28">“নিম এংহায় হুর্মি দুখ তাপলিকঘী সামাইনু এংগান আম্বারকি মাল কেরকার।</verse>
				<verse number="29">এংহায় মের্খান্তা এম্বাস একাসে এংগাগে শাসান নানাগে ক্ষেমতা চিচ্চাস, আন্নেম এনহু নিমাগে ক্ষেমতা চিইয়া লাগদান।</verse>
				<verse number="30">নিম এংহা রাঃজীনু এংহায় সাংগে অনোর মোখোর আউর বেলকান্ডোনু অক্কারকি ইস্রায়েলিরঘী বারো’ঠু গুষ্ঠিঘী আলারিন শালিস আউর শাসান নানোর।”</verse>
				<verse number="31">আবাকী যীশুস শিমোন পাত্রাসিন বাঃচাস, “পাত্রাস, দাওলেসে মেনা, গোহম একাসে চালনা মানি, ঠিকা আন্নেম শায়তানেস নিমান চালারকি পারীক্ষা নানাগে এংহায় সায় নেএচাস।</verse>
				<verse number="32">মুন্দা পাত্রাস, এন নিংহায় খাতরী বিন্তী নানা লাগদান, যেনু নিংহায় বিশুয়াস মাল কুম্মি। নিন একাবাকি এংহায় হেদ্দে কির্রারকি বারোয়, আবাকী নিংহা ভাইয়ারিন সাওয়াংগিয়া নানারকি চোওদোয়।”</verse>
				<verse number="33">মুন্দা পাত্রাস যীশুসিন বাঃচাস, “উর্বায়ো, নিংহা সাংগে এন জেহেলনু কালাগে আউর খেএয়াগেহু সাপড়ারকা রাঃদান।”</verse>
				<verse number="34">উত্তারনু যীশুস বাঃচাস, “পাত্রাস, এন নিংগান বাঃআ লাগদান, ইন্না মাঃখাম কোকরো চিখনাঘী আগু নিন তিন’ফিরা এংগান মাল তেংগেরারকি বাওয় যে, নিন এংগান মাল চিন্দায়।”</verse>
				<verse number="35">আদিঘী খোঃখা যীশুস তাংহা চেলারিন বাঃচাস, “এন একাবাকি নিমান প্রাচার নানাগে পায়সাঘী থাইলা, বেগ আউর নাগরা আম্বারকি তাইকা রাচ্কান, আবাকী কা নিমহায় একাম আকাল মান্‌জিকি রাঃচা?” চেলার বাঃচার, “মালা, মাল মান্‌জা।”</verse>
				<verse number="36">যীশুস আরিন বাঃচাস, “মুন্দা আক্কুন বাঃআ লাগদান, নেখায় পায়সাঘী থাইলা বা বেগ রাঃয়ী, আস আদিন হোওয়ারকি কালুক। নেখায় কান্ত মাল্লা আস তাংহা চাদোরান বিশারকি অন্টা কান্ত খেন্দুক।</verse>
				<verse number="37">নেমহা পুথিনু লিখিচ্কা রাঃয়ী, ‘আসিন দুশি আলারঘী মাঝিনু অরোত বাঃআরকি গান্না মানো। ’ এন নিমান বাঃআ লাগদান, ই কাত্থান এংহায় মাঝিনুম পুরা মানাগে লাগ্গো, কারনে এংহায় বারেনু এগদা লিখিচ্কা রাঃয়ী আদ পুরা মানা কালা লাগি।”</verse>
				<verse number="38">আবাকী চেলার বাঃচার, “উর্বায়ো, এরা, ইসান দু’ঠু কান্ত রাঃয়ী।” যীশুস উত্তার চিচ্চাস, “আরু মাল লাগ্গো, ইদিম মানো।”</verse>
				<verse number="39">ইদিঘী খোঃখা যীশুস আঃ শাহারান আম্বারকি তাংহা নিয়াম লেখাম জইতুন পার্তানু কেরাস। তাংহা চেলার তাংহা খোঃখা খোঃখানু কেরার।</verse>
				<verse number="40">ঠিকা আড্ডানু আর্সানা খোঃখা যীশুস আরিন বাঃচাস, “বিন্তী নানা, যাতে নিম পারীক্ষানু মাল খাতেরদার।”</verse>
				<verse number="41">আদিঘী খোঃখা যীশুস চেলারঘী হেদ্দেন্তী থোরেটা গেচ্ছা কালারকি মুক লিদরাসকি বিন্তী নানা হেল্লেরাস।</verse>
				<verse number="42">যীশুস আবাকী বাঃচাস, “বাঙ্গায়ো, যদি নিন চাহাদায় হলে ই দুখঘী ডুবহান এংহায় হেদ্দেন্তী গুছাবারকি হোওয়া। আন্নুহু এংহায় চাহানা লেখা মালা, নিংহায় চাহানা লেখাম মানুক।”</verse>
				<verse number="43">আবাকী মের্খান্তী অরোত দুতাস বার্চাসকি যীশুসিন সাওয়াং চিচ্চাস।</verse>
				<verse number="44">কায়ান্তা তাপলিকনু যীশুস আরু অন কায়া মানারকি বিন্তী নান্‌জাস। আসঘী দেহাতা এরচেকা আম্মে খেশোঘী টিপ্পা লেখা মানারকি খাজ্জেনু খাতরা লাগিয়া।</verse>
				<verse number="45">যীশুস বিন্তীন্তী চোওয়ারকি তাংহা চেলারঘী হেদ্দে বার্চাসকি এরিয়াস, কায়ান্তা দুখেনু খাড়দিয়ারকি চেলার খান্দারার কেরার।</verse>
				<verse number="46">যীশুস আবাকী আরিন বাঃচাস, “এন্দেরগে নিম খান্দরা লাগদার? চোওয়ারকি বিন্তী নানা, যাতে নিম পারীক্ষানু মাল খাতেরদার।”</verse>
				<verse number="47">আবাকীহু যীশুস কাত্থা বাঃআ লাগিয়াস, আঃ সামাইনু ঢের আলার আসান বার্চার। বারো’ঝান চেলারঘী মাঝিন্তা যুদাস নামে অর্তোস আঃ আলারঘী আগুয়া মান্‌জাসকি আরিন অন্দরাসকি বার্চাস। যুদাস যীশুসিন চোংখাগে আসঘী হেদ্দে বার্চাস।</verse>
				<verse number="48">যীশুস আবাকী যুদাসিন বাঃচাস, “যুদা, নিন কা চোংখারকি আল খাদ্দেসিন ধার্তা চিইয়া লাগদায়?”</verse>
				<verse number="49">যীশুসঘী চেলার আসঘী চাইরো পাক্ষে রাঃচার, আর বুঝরার এন্দরা মানা লাগি। ই খাতরী আর যীশুসিন বাঃচার, “উর্বায়ো, এম কা কান্ত তারু আরিন লাওম?”</verse>
				<verse number="50">আবাকী চেলারঘী মাঝিন্তা অর্তোস কান্ত তারু প্রাধান নায়গাসঘী অরোত লাউড়ীসঘী মাড়ি খেব্দান চোটাবাঃআরকি খান্ডিয়াস চিচ্চাস।</verse>
				<verse number="51">যীশুস বাঃচাস, “রাউুক, আরু মালা।” এন্নে বাঃআরকি আস আঃ লাউড়ীসঘী খেব্দান অত্তিয়াসকি আসিন কড়ে নান্‌জাস।</verse>
				<verse number="52">ইদিঘী খোঃখা যীশুস, প্রাধান নায়গার, মান্দিরতা ক্ষাপুরঘী মাহাতোর আউর দোশরা পাচকি মাহাতোর নে নে আসিন ধারাগে বারেচ্কা রাঃচার, আরিন বাঃচাস, “ডাকাতেরিন ধারাগে একাসে আলার বার্নার নিমহু কা আন্নেম কান্ত আউর টেম্পা অন্দরকারকি এংগান ধারা বারেচ্কার?</verse>
				<verse number="53">উল্লাঘী খোঃখা উল্লা এন তো নিমহা মাঝিনুম মান্দিরঘী মুন্দভারে রাচ্কান, নিম আবাকী তো এংগান মাল ধারেচ্কার। মুন্দা আক্কুন নিমহায়দিম এংগান ধার্না সামাই; উখাঘী সাওয়াং আক্কুন এত্থেরা লাগি।”</verse>
				<verse number="54">আর একাবাকি যীশুসিন ধার্চারকি হোর্মান্তী মাহা নায়গাসঘী এড়পানু হোওয়ারকি কালা লাগিয়ার, আবাকী থোরেটা গেচ্ছান্তীম পাত্রাস আরঘী খোঃখা খোঃখা কালা লাগিয়াস।</verse>
				<verse number="55">একাবাকি আর হোর্মান্তী মাহা নায়গাসঘী এড়পানু আর্সিয়ার, আবাকী আর চালিঘী মাঝিনু চিচ্চি লাঘাবাঃচারকি আদিঘী চাইরো পাক্ষে অক্কারকি রাঃচার, পাত্রাসহু বার্চাসকি আরঘী মাঝিনু উক্কিয়াস।</verse>
				<verse number="56">আবাকী অরোত লাউড়ীদ আঃ চিচ্চিঘী বিল্লিনু পাত্রাসিন অক্কারকি রাঃতে এরিয়া, আদ দাওলে নানারকি এরিয়াকি বাঃচা, “ই আলাসহু যীশুসঘী সাংগে রাঃচাস।”</verse>
				<verse number="57">মুন্দা পাত্রাস মাল তেংগেরাসকি আঃ যানানান বাঃচাস, “আসিন এন মাল চিন্দান।”</verse>
				<verse number="58">অংগুর খোঃখা আরু অর্তোস আসিন এরারকি বাঃচাস, “নিন তো আরঘী দলেন্তা অরোত।” মুন্দা পাত্রাস বাঃচাস, “মালা, এন মালদান।”</verse>
				<verse number="59">ঠিকা অন ঘান্টা খোঃখা আরু অর্তোস ঢের জোর চিইয়ারকি বাঃচাস, “ই আলাসটা মানিম আসঘী সাংগে রাঃচাস, কারনে ইস তো গালীল প্রাদেশতা আল।”</verse>
				<verse number="60">পাত্রাস উত্তারনু বাঃচাস, “মেনা, এন তো বুঝুরা পোল্লা লাগদান, নিন এন্দরা বাঃআ লাগদায়।” আবাকী পাত্রাসঘী কাত্থা মাল মুন্‌জুরতেম অন্টা কোকরো চিইখারকি চোওচা।</verse>
				<verse number="61">আবাকী উর্বাস বাই কির্তারকি পাত্রাসেস তারা এরিয়াস। এন্নেনু একা কাত্থা উর্বাস আসিন বাচ্কা রাঃচাস, “ইন্না মাঃখা কোকরো চিখনাঘী আগুম নিন এংগান তিন ফিরা মাল তেংগেরোয়,” আঃ কাত্থা পাত্রাসঘী ইয়াদ মান্‌জা।</verse>
				<verse number="62">আবাকী পাত্রাস বাহিরি কেরাসকি কুহুরার কুহুরার চিইখা লাগিয়াস।</verse>
				<verse number="63">আসান নে নে যীশুসিন ক্ষাঃপা লাগিয়ার, আর আসিন তেওয়া তামাশা আউর লাওয়া লাগিয়ার।</verse>
				<verse number="64">আর যীশুসঘী খান্নেন হেএচারকি বাঃচার, “হুল্লু বাচান নানারকি বাঃআ তো এরদান, নে নিংগান লোওচার?”</verse>
				<verse number="65">আর আসঘী বিড়দোনু আরু ঢের কাত্থা বাঃচারকি আসিন দুশচার।</verse>
				<verse number="66">একাবাকি পাইরি মান্‌জা, যিহুদীরঘী মাহাতোর, প্রাধান নায়গার আউর ধারাম গুরুর অন গুসান খোড়রার। আদিঘী খোঃখা যীশুসিন আরঘী যিহুদীরঘী মাহাসাভাঘী মুন্দভারে অন্দরারকি বাঃচার,</verse>
				<verse number="67">“নিন যদি মানিম খ্রীস্তাস হিকদায় হলে এমান বাঃআ।” আবাকী যীশুস আরিন বাঃচাস, “এন যদি নিমান বাঃদান, হলে নিম এংগান বিশুয়াস মাল নানোর।</verse>
				<verse number="68">যদি এন নিমান এন্দেরাদিম সাওয়াল নান্দান, নিম তো একাম উত্তার মাল চিওর।</verse>
				<verse number="69">মুন্দা হুর্মিঘী সাওয়াংগিয়া ধার্মেসঘী মাড়ি তারা আল খাদ্দেস আক্কুনতি অক্কারকি রাওস।”</verse>
				<verse number="70">আবাকী আর হোর্মারদিম মেন্‌জার, “নিন কা ধার্মেসঘী খাদ্দায়?” আবাকী আস আরিন উত্তারনু বাঃচাস, “নিমিম তো বাচ্কার, এনিম আস।”</verse>
				<verse number="71">আবাকী আর বাঃচার, “নামহা আরু দোশরা গাওয়াহীঘী এন্দরা দারকার? নামিম তো আসঘী বাইতি মেন্‌জেকাত।”</verse>
			</chapter>
			<chapter number="23">
				<verse number="1">আবাকী আঃ মাহা রায়বাড়ীন্তা হোর্মার চোওয়ারকি যীশুসিন রোমীয়রঘী শাসানদাতা পিলাতেস হেদ্দে হোচ্চার কেরার।</verse>
				<verse number="2">আর এন্নে বাঃআরকি যীশুসঘী বিড়দোনু নালিশ চিইয়া হেল্লেরার, “এম ইরকাম, ই আলাস রোম শাসানঘী বিড়দোনু আলারিন হোওয়ারকি কালা লাগদাস আউর আস সম্রাটেসগে খাজনা চিইয়াগে মানা নান্দাস, আরু বাঃদাস আস খ্রীস্তাস, অরোত বেল।”</verse>
				<verse number="3">ই কাত্থান মেনারকি পিলাতেস যীশুসিন মেন্‌জাস, “নিন কা যিহুদীরঘী বেলায়?” যীশুস আবাকী আসিন বাঃচাস, “নিনিম তো আঃ কাত্থান বাচ্কায়।”</verse>
				<verse number="4">আবাকী পিলাতেস প্রাধান নায়গারিন আউর হোর্মা আলারিন বাঃচাস, “এন তো ই আলাসঘী একাম দোশানুম এরা পোল্লা লাগদান।”</verse>
				<verse number="5">মুন্দা আর জোরসে বাঃআ লাগিয়ার, “ইস যিহুদীয়া রাঃজীঘী হুর্মি আড্ডানু শিরষা চিইয়ারকি আলারিন ক্ষেপাবারকি চোওদা লাগদাস। গালীল প্রাদেশতি শিরষা চিইনান আরাম্ভ নানারকি আক্কুন আস জেরুশালেমনু বার্চাস।”</verse>
				<verse number="6">ই কাত্থান মেনারকি পিলাতেস মেন্‌জাস, “যীশুস কা গালীল প্রাদেশতা আলাস?”</verse>
				<verse number="7">বেল হেরোদেসঘী শাসানঘী আধিননু একা রাঃজী রাঃয়ী, যীশুস আঃ আড্ডান্তা আলাস, আদিন পিলাতেস আঃখা অংগিয়াসকি যীশুসিন বেল হেরোদেস হেদ্দে তাইয়াস চিচ্চাস। আঃ সামাইনু হেরোদেসহু জেরুশালেমনু রাঃচাস।</verse>
				<verse number="8">যীশুসিন এরিয়াসকি হেরোদেস ঢের খুশমারাস। আস যীশুসঘী বারেনু ঢের কাত্থা মেন্‌জকা রাঃচাস, খানেম আস ঢের উল্লা ধারারকি আসিন এরাগে বেদ্দিকা রাঃচাস। হেরোদেস আশেরা নান্‌জাকা রাঃচাস যীশুস আসিন একাম চিনহা নালাখ নানারকি এদোস।</verse>
				<verse number="9">হেরোদেস যীশুসিন ঢের জেরা নান্‌জাস, মুন্দা যীশুস আসগে একাম কাত্থাঘী উত্তার মাল চিচ্চাস।</verse>
				<verse number="10">প্রাধান নায়গার আউর ধারাম গুরুর আসান ইজারকি গাডরারারকি যীশুসিন দুশা লাগিয়ার।</verse>
				<verse number="11">আবাকী হেরোদেস আউর আসঘী তেলেংগারহু যীশুসিন হোঃআরকি তেওয়া তামাশা নান্‌জার। আদিঘী খোঃখা যীশুসিন ঝাকঝাকরা অন্টা দিগহা কিচরী আত্তাচাসকি আসিন ফির পিলাতেস হেদ্দে তাইয়াস চিচ্চাস।</verse>
				<verse number="12">ইদিঘী আগু হেরোদেস আউর পিলাতেস দু’ঝান মুদাইয়ের লেখা রাঃচার, মুন্দা আঃ উল্লান্তী আর দু’ঝান সাংগুয়ারি মান্‌জার।</verse>
				<verse number="13">পিলাতেস আবাকী প্রাধান নায়গারিন, যিহুদী মাহাতোরিন আউর তাংহা আলারিন আনিয়াসকি অনগুসান নানারকি বাঃচাস,</verse>
				<verse number="14">“ই আলাসিন নিম ই দোশান চিইয়ারকি এংহায় হেদ্দে অন্দরকার যে, আস আলারিন সম্রাটেসঘী বিড়দোনু হোওয়ারকি কালা লাগদাস। মুন্দা এন আসিন নিমহায় মুন্দভারেম জেরা নানা লাগদান। নিম আসিন একা হুর্মি দোশ চিচ্চিকার, এন আদিঘী অন্টানুহু সাবুত মাল ক্ষাক্ষিকান, আসঘী তো একাম দোশ মাল্লা।</verse>
				<verse number="15">আউর হেরোদেসহু আসঘী একাম দোশ মাল ক্ষাক্ষিয়াস, খানেম আস আসিন নামহায় হেদ্দে কির্তারকি তাইয়াস। নিমিম এরা অংগা লাগদার, পিটনা লেখা একাম বিড়দো নালাখহু আস মাল নান্‌জাস।</verse>
				<verse number="16">খানে এন আসিন কোড়াতি লাওয়ারকি আম্বোন চিওন।”</verse>
				<verse number="17">আস ই কাত্থান বাঃচাস কারনে হুর্মি বাছার বাছাবাঃনা পারাবনু আসিন অরোত জেহেল খাটুসিন আম্বা চিইয়া লাগ্গা লাগ্গিয়া।</verse>
				<verse number="18">মুন্দা আলার অন সাংগেম গাডরারারকি বাঃআ হেল্লেরার, “আসিন গেচ্ছা নানা, বারাব্বাসিন এমহায় হেদ্দে আম্বা চিইয়া।”</verse>
				<verse number="19">ই বারাব্বাসিন জেরুশালেম মাঝিনু বিদ্রোহ আউর পিটনা খাতরী জেহেলনু চিইনা মান্‌জিকি রাঃচা।</verse>
				<verse number="20">মুন্দা পিলাতেস যীশুসিন আম্বা চিইয়া বেদ্দিকা রাঃচাস, আঃ খাতরী আস আলারিন ফির আঃ অন্টাম কাত্থান বাঃচাস।</verse>
				<verse number="21">মুন্দা আলার এন্নে বাঃআরকি গাডেরতে রাঃচার, “আসিন ক্রুশনু চিইয়া, ক্রুশনু চিইয়া।”</verse>
				<verse number="22">পিলাতেস তিশরা ক্ষেপ আলারিন বাঃচাস, “এন্দেরগে, ই আলাসটা এন্দরা দোশ নান্‌জাস? এন তো আসঘী একাম দোশ এরা পোল্লা লাগদান, যাতে আসিন খেএনা দান্ডে চিইনা মানি। আঃ খাতরী আসিন এন দোশরা দান্ডে চিইনাঘী খোঃখা আম্বোন চিওন।”</verse>
				<verse number="23">মুন্দা আলার যীশুসিন ক্রুশনু চিইনা খাতরী জেদ নানারকি গাডরারতে রাঃচার আউর খোঃখানু আর গাডরারকিম জিতচার।</verse>
				<verse number="24">পিলাতেস আলারঘী কাত্থান মানআরকি হোওস বাঃআরকি ঠিকা নান্‌জাস।</verse>
				<verse number="25">বিদ্রোহ আউর পিটনা খাতরী নেকান জেহেলনু চিইনা মান্‌জিকি রাঃচা আলার আসিনুম নেচ্কা রাঃচার; আঃ খাতরী পিলাতেস আঃ আলাসিন আম্বিয়াস চিচ্চাস। আস আলারঘী চাহানা লেখাম যীশুসিন আরঘী ক্ষেক্ষানু চোদচাস চিচ্চাস।</verse>
				<verse number="26">তেলেংগার একাবাকি যীশুসিন হোওয়ারকি কালা লাগিয়ার, আবাকী শিমোন নামেনু কুরিনীয় শাহারঘী অরোত আলাস পাদ্দা তারতিক বারা লাগিয়াস। তেলেংগার আসিন জোর নানারকি ক্রুশান আসঘী ঘাড়নু চোদচার চিচ্চার, যেনু আস যীশুসঘী খোঃখানু আদিন চেডারকি হোওয়া কালা অংগোদাস।</verse>
				<verse number="27">ঢের আলার যীশুসঘী খোঃখা খোঃখা কালা লাগিয়ার। আরঘী মাঝিনু কায়েক’ঝান যানানারহু রাঃচার। আর ছাতিন চাপড়াচারকি চিইখা অলখা লাগিয়ার।</verse>
				<verse number="28">মুন্দা যীশুস আরঘী তারা কির্রিয়াসকি বাঃচাস, “এ জেরুশালেমতা পেল্লারো, এংহায় খাতরী আম্বা চিইখা অলখা। নিম তাংগা তিংগা খাতরী আউর তাংগা তিংগা খাদ্দে খার্রার খাতরী চিইখা অলখা।</verse>
				<verse number="29">কারনে এন্নে উল্লা বারা লাগি একাবাকি আলার বাওর, নেখায় একাবাকিহু খাদ্দে খার্রার মাল মান্‌জা আউর নে একাবাকিহু ছাতিন্তা দুধিন খাদ্দারিন মাল অন্তাচা, আঃ বান্‌জহি যানানারদিম ধান্যা।</verse>
				<verse number="30">আঃ সামাইনু আলার কোহা কোহা পার্তান বাওর, এমহায় মাইয়া খাতরায়, আউর সান্নি সান্নি পার্তা গুটঠিন বাওর, এমান ঢাপারকি উইয়ায়।</verse>
				<verse number="31">মান্নে হারিয়ার রাঃতেম যদি আলার ই লেখা নান্নার হলে মান্নে খাইয়ো কালো হলে এন্দরা মানো!”</verse>
				<verse number="32">তেলেংগার দু’ঝান দুশিরিনহু পিটনা খাতরী যীশুস সাংগে হোওয়ারকি কালা লাগনার।</verse>
				<verse number="33">একা আড্ডান “কুক্কুঘী ফালি” বাঃনা মানি আসান আর্সিয়ারকি আর যীশুসিন আউর আঃ দু’ঝান দুশিরিন ক্রুশনু টাংচার। অর্তোসিন যীশুসঘী মাড়ি তারা আউর দোশরাসিন লেংগা তারা।</verse>
				<verse number="34">আবাকী যীশুস বাঃচাস, “বাঙ্গায়ো, ইরিন ছেমা নানা, কারনে ইর এন্দরা নানা লাগনার, আদিন ইর মাল আখনার।” আবাকী আর লটারি নানারকি যীশুসঘী কিচরীন তামহা মাঝিনু ভাগ বাটোয়ারা নানারকি হোচ্চার।</verse>
				<verse number="35">আলার আসান ইজারকি আবড়ান এরা লাগিয়ার। আসানহু যিহুদী মাহাতোর যীশুসিন তেওয়া তামাশা নানারকি বাঃচার, “আস তো দোশরারিন বাছাবাঃআ লাগিয়াস। যদি আস ধার্মেসঘী আঃ চাজ্জিকা খ্রীস্তাস হিকদাস হলে আক্কুন তাংহান বাছাবাউুক।”</verse>
				<verse number="36">তেলেংগারহু আসিন তেওয়া তামাশা নানা হেল্লেরার। আবাকী আর যীশুসগে অন্না খাতরী আসঘী হেদ্দে সির্কা হোওয়ারকি বাঃচার,</verse>
				<verse number="37">“নিন যদি যিহুদীরঘী বেলায়ো হিকদায় হলে নিংগান বাছাবাঃআ।”</verse>
				<verse number="38">ক্রুশনু আসঘী কুক্কুঘী মাইয়া তারা অন্টা ফালিনু ই কাত্থা লিখিচ্কা রাঃচা, “ই আলাসটা যিহুদীরঘী বেল।”</verse>
				<verse number="39">একা দু’ঝান দুশিরিন আসান ক্রুশনু টাংনা মান্‌জিকি রাঃচা, আরঘী মাঝিনু অর্তোস যীশুসিন তেওয়া তামাশা নানারকি বাঃচাস, “নিন নাকা খ্রীস্তাস? হলে নিংগান আউর এমানহু বাছাবাঃআ।”</verse>
				<verse number="40">মুন্দা দোশরা আলাসটা আসিন ধাম্কাচাসকি বাঃচাস, “নিন কা ধার্মেসিন মাল এল্চেদায়? নিন তো অন্টাম দান্ডে ক্ষাক্ষা লাগদায়।</verse>
				<verse number="41">নাম নামহায় মালদাও নালাখ নান্‌জাকানতি ঠিকা দান্ডে ক্ষাক্ষা লাগদাত। মুন্দা ই আলাস তো একাম দোশ মাল নান্‌জাস।”</verse>
				<verse number="42">আদিঘী খোঃখা আস বাঃচাস, “যীশু, নিন একাবাকি রাঃজী নানাগে বারোয়, আবাকী এংহায় কাত্থান ইয়াদ নানকে।”</verse>
				<verse number="43">উত্তারনু যীশুস আসিন বাঃচাস, “এন নিংগান মানিম বাঃআ লাগদান, নিন ইন্নাম এংহায় সাংগেম পারাম রাঃজীনু হাজির মানোয়।”</verse>
				<verse number="44">আবাকী বিইড়ী হারদাম দুফার। বিইড়ী বিল্লি চিইনা মুন্‌জুরা কেরা আউর গোট্টা রাঃজী উখা মান্‌জা কেরা। বিইড়ী তিনটা গুটি আন্নেম রাঃচা।</verse>
				<verse number="45">ঠিকা আঃ সামাই জেরুশালেম মান্দির এড়পান্তা পার্দাঘী মাঝিনু চাররাকি দু’ফাড়া মান্‌জা কেরা।</verse>
				<verse number="46">আবাকী যীশুস গাডরারাসকি বাঃচাস, “বাঙ্গায়ো, এন নিংহায় ক্ষেক্ষানু এংহায় বোলতান চোওদারকি চিচ্চিকান।” ই কাত্থান বাঃচাসকি আস জীয়ান কালা চিচ্চাস।</verse>
				<verse number="47">ই হুর্মিন এরারকি রোমীয় তেলেংগারঘী প্রাধান মাহাতোস ধার্মেসঘী অহমা নানারকি বাঃচাস, “মানিম আলাসটা ধার্মেপাত্তু আল রাঃচাস।”</verse>
				<verse number="48">আবাকী একা আলার আসান খোড়কা রাঃচার আর ই হুর্মি ঘাটনান এরিয়ারকি ছাতি চাপড়ানুম চাপড়ানুম আসতেক কির্রিয়ার কেরার।</verse>
				<verse number="49">নে নে যীশুসিন চিনহা লাগিয়ার আউর একা যানানার গালীলতি আসঘী সাংগে সাংগে বারেচ্কা রাঃচার, আর হোর্মার গেচ্ছা ইজারকি হুর্মিনুম এরা লাগিয়ার।</verse>
				<verse number="50">যোসেফ নামেনু অরোত দাও, ধার্মেপাত্তু আল আউর রায়বাড়ীন্তা অরোত মাহাতোস রাঃচাস।</verse>
				<verse number="51">আস যিহুদীরঘী আরিমাথিয়া নামেনু অন্টা পাদ্দান্তা আল। যীশুসঘী বারেনু রায়বাড়ীন্তা আলারঘী সাংগে আস অনমত মানা পোল্লাস। আস ধার্মেসঘী রাঃজী খাতরী ক্ষাঃপা লাগিয়াস।</verse>
				<verse number="52">আস পিলাতেসঘী হেদ্দে কালারকি যীশুসঘী কেচ্চেকা মুর্দান নেএচাসকি হোচ্চাস।</verse>
				<verse number="53">খোঃখা যীশুসঘী কেচ্চেকা মুর্দান ক্রুশতি এত্তারকি লিলিন কিচরী তারু পুজ্জিয়াস আউর পাখনা খান্ডারকি কামেচ্কা অন্টা কাবুরনু উইয়াস। আঃ কাবুরনু আরু ইকলাহু নেকানহু মাল উইনা মান্‌জিকি রাঃচা।</verse>
				<verse number="54">আঃ উল্লাটা রাঃচা খান্নে এখের্নাঘী সাপড়ানাঘী উল্লা। খান্নে এখের্না উল্লা হারদাম আরাম্ভ মান্‌জিকি রাঃচা।</verse>
				<verse number="55">একা যানানার যীশুস সাংগে গালীলতি বারেচ্কা রাঃচার, আর যোসেফেসঘী খোঃখা খোঃখা কালারকি কাবুরান এরিয়ার আউর যীশুসঘী মুর্দান একাসে উইনা মান্‌জিকি রাঃচা আদিনহু এরিয়ার।</verse>
				<verse number="56">আদিঘী খোঃখা আর কির্রার কালারকি আসঘী দেহা খাতরী মাহাকারনা মাশলা আউর মোলম সাপড়াচার। ইদিঘী খোঃখা আর মোসেসঘী হুকুম লেখা খান্নে এখের্না উল্লানু খান্নে এখরার।</verse>
			</chapter>
			<chapter number="24">
				<verse number="1">হাপ্তাঘী পাহিলা উল্লানু ঢের পাইরি বাকি চেলারঘী সাংগে রাচ্কা আঃ যানানার তামহা কামেচ্কা মাহাকারনা মাশলা হোওয়ারকি কাবুরঘী হেদ্দে কেরার।</verse>
				<verse number="2">আর একাবাকি কাবুর হেদ্দে কেরার, আবাকী এরিয়ার যে কাবুরঘী বাই একা পাখনা তারু ঢাপেচ্কা রাঃচা আদ গুছাবাচ্কা রাঃয়ী,</verse>
				<verse number="3">আবাকী আর কাবুরঘী ভিতরা কোরচার, মুন্দা আসান আর উর্বা যীশুসঘী মুর্দান এরা পোল্লার।</verse>
				<verse number="4">আবাকী আর হায়কাট মান্‌জার কেরার আউর এন্দরা ঘাটচা আঃ বারেনু সোচআ লাগিয়ার, ঠিকেম আঃ সামাইনু বিজলী লেখা ঝাকঝাকরা কিচরী আত্তিকা দু’ঝান আলার আরঘী পাতিনু বারারকি ইজ্জার।</verse>
				<verse number="5">ই হুর্মিন এরিয়ারকি আঃ যানানার ঢের এল্চিয়ারকি খাজ্জে তারা কুক্কু গাড্ডার। আবাকী আঃ দু’ঝান আলার আরিন বাঃচার, “নে উজ্জুকা, আসিন কেচ্চেকারঘী মাঝিনু এন্দেরগে বেদ্দা লাগদার?</verse>
				<verse number="6">নিম নেকান বেদ্দা লাগদার আস ইসান মাল্লাস; আস উজ্জা চোওচাস। আস একাবাকি গালীলনু রাঃচাস, আবাকী নিমহায় হেদ্দে এগদা বাচ্কা রাঃচাস, আদিন কা নিম ইয়াদ নানা অংগোদার?</verse>
				<verse number="7">আস নিমান বাচ্কা রাঃচাস, ‘আল খাদ্দেসিন গুনহা আলারঘী ক্ষেক্ষানু ধার্তানা চিইনা মানো, ক্রুশনু চিইনা মানো আউর তিশরা উল্লানু আস ফির উজ্জা চোওস।’”</verse>
				<verse number="8">আবাকী আরঘী আঃ কাত্থা ইয়াদ বার্চা।</verse>
				<verse number="9">আবাকী আর কাবুরতি কির্রিয়ার কেরারকি আঃ এগারো’ঝান চেলারিন আউর দোশরা হোর্মারিন ই হুর্মি কাত্থান আখতাচার।</verse>
				<verse number="10">আঃ যানানারঘী মাঝিনু রাঃচার মাগদালী মারীয়াম, যোহান্না আউর যাকোবেসঘী তাংগিয়ো মারীয়াম। আরঘী সাংগে আরু দোশরা একা যানানার রাঃচার, আরহু ই হুর্মি কাত্থান এগারো’ঝান তাইকার হেদ্দে আখতাচার।</verse>
				<verse number="11">একাবাকি আর হুর্মি কাত্থান মেন্‌জার, আঃ কাত্থা গুটঠি আরঘী হেদ্দে নানাম কাত্থা লেখা ইয়াদ মান্‌জা। খানে আঃ যানানারঘী কাত্থান আর বিশুয়াস মাল নান্‌জার।</verse>
				<verse number="12">মুন্দা পাত্রাস চোওয়ারকি ভোংগোতেম কাবুর হেদ্দে কেরাস আউর খোলখোরারকি খিলা লিলিন কিচরী গুটঠিন এরা অংগিয়াস। এগদা ঘাটচা আদিন্তী আস হায়কাট মান্‌জাস আউর কির্রারকি বার্চাস।</verse>
				<verse number="13">ঠিকেম আঃ উল্লানুম দু’ঝান চেলার ইম্মায়ু নামে অন্টা পাদ্দান্তা ডাহারে তারু কালা লাগিয়ার। পাদ্দাটা জেরুশালেমতি হারদাম সাত মাইল গেচ্ছা রাঃচা।</verse>
				<verse number="14">আউর তামহা মাঝিনু এগদা ঘাটিচ্কি রাঃচা, আঃ বারেনু কাত্থা বাঃআ লাগিয়ার।</verse>
				<verse number="15">আর কাত্থা বাঃতেম রাঃনার, ঠিকা আঃ সামাইনুম যীশুস আরঘী হেদ্দে বার্চাস আউর আরঘী সাংগে একতে রাঃচাস।</verse>
				<verse number="16">আরঘী খান্নে রাঃচা, মুন্দা আর যীশুসিন চিনহা পোল্লার।</verse>
				<verse number="17">আর একাবাকি কাত্থা বাঃতে বাঃতে কালা লাগিয়ার, আবাকী যীশুস আরিন বাঃচাস, “নিম এন্দরা কাত্থা বাঃতে বাঃতে কালা লাগদার?” আবাকী আঃ দু’ঝান চেলার থোমকারারকি বাইনু দুখ হোওয়ারকি ইজারকি রাঃচার।</verse>
				<verse number="18">আবাকী ক্লিয়পা নামেনু আরঘী মাঝিন্তী অর্তোস যীশুসিন মেন্‌জাস, “নিনিম কা জেরুশালেমতা অরোত অন্টিম আলায় যে নিন মাল আখদায় ই কায়েক উল্লানু আসান এন্দরা এন্দরা ঘাটচা?”</verse>
				<verse number="19">যীশুস আরিন বাঃচাস, “এন্দরা এন্দরা ঘাটচা?” আর বাঃচার, “নাসারত পাদ্দান্তা যীশুসিন হোওয়ারকি এগদা এগদা ঘাটচা। আস নাবী রাঃচাস আউর আস ঢের সাওয়াংগিয়া লেখা কাত্থা বাচ্কা রাঃচাস আউর হায়কাট নালাখ নান্‌জাকা রাঃচাস। যীশুস ধার্মেস আউর আলারঘী খান্নেনু অরোত সাওয়াংগিয়া আল রাঃচাস।</verse>
				<verse number="20">এমহায় প্রাধান নায়গার আউর ধারাম গুরুর আসিন রোমীয়রঘী ক্ষেক্ষানু ধার্তাচ্কা রাঃচার, যাতে আর আসঘী শালিস নানারকি আসগে খেএনা দান্ডে চিইনার। খোঃখা আর আসিন ক্রুশনু চিচ্চিকা রাঃচার।</verse>
				<verse number="21">এম আশরা নান্‌জাকা রাচ্কাম আসিম ইস্রায়েল আলারিন বাছাবাওস। খিলা আদিম মালা, ইন্না তিশরা উল্লা মান্‌জা ই হুর্মি ঘাটনা ঘাটচা।</verse>
				<verse number="22">ফির এমহায় দলেন্তা কায়েক’ঝান যানানার এমান হায়কাট নান্‌জার। আর ঢের পাইরি বাকিম যীশুসঘী কাবুরনু কেরকা রাঃচার,</verse>
				<verse number="23">মুন্দা আসান আসঘী মুর্দান এরা পোল্লার। আর কির্রিয়ার বার্চারকি বাঃচার, আর মের্খাদুতারিন এরা অংগিয়ার আউর আঃ মের্খাদুতার আরিন বাঃচার যে, যীশুস উজ্জা চোওচাস।</verse>
				<verse number="24">আবাকী এমহায় সাংগে নে নে রাঃচার আরঘী মাঝিন্তী কায়েক’ঝান কাবুরনু কালারকি যানানার একাসে বাচ্কা রাঃচার, ঠিকা আন্নেম এরা অংগিয়ার, মুন্দা যীশুসিন এরা পোল্লার।”</verse>
				<verse number="25">আবাকী যীশুস আরিন বাঃচাস, “নিম এন্দরাহু মাল বুঝুরদার। নিমহায় কায়া এন্নে কামজুড়ি যে, নাবীর এন্দরা বাচ্কা রাঃচার, আদিন নিম ধিরেমসে বিশুয়াস নান্দার।</verse>
				<verse number="26">ইদ দারকার রাঃচা যে, খ্রীস্তাসিন তাপলিক সাহাগে লাগ্গো আউর আদিঘী খোঃখা আস তাংহা মাহিমান এদোস।”</verse>
				<verse number="27">ইদিঘী খোঃখা আস মোসেসঘী আউর হুর্মি নাবীরঘী লিখিচ্কান্তী আরাম্ভ নানারকি গোট্টা নেমহা পুথিঘী মাঝিনু তাংহায় বারেনু এগদা এগদা লিখিচ্কা রাঃয়ী, আবড়ান হুর্মিন আরিন বুঝাবাঃআরকি বাঃচাস।</verse>
				<verse number="28">আর একা পাদ্দানু কালা লাগিয়ার, আঃ পাদ্দাঘী হেদ্দে বারেচ্কা খোঃখা যীশুস আরু গেচ্ছা কাঃনাঘী বাহানা এদচাস।</verse>
				<verse number="29">মুন্দা আর ঢের জোর নানারকি আসিন বাঃচার, “আক্কুন বিইড়ী কেরা, পুত্তিয়া কেরা। নিন এমহা সাংগে রাঃআ।” এন্নেনু আস আরঘী সাংগে রাঃনা খাতরী এড়পানু কোরচাস।</verse>
				<verse number="30">একাবাকি আস আরঘী সাংগে অনা মোঃখাগে উক্কিয়াস আবাকী আস আসমা হোওয়ারকি ধার্মেসিন ধানিয়াবাদ চিচ্চাস আউর আদিন টুকরা নান্‌জাসকি আরগে চিচ্চাস।</verse>
				<verse number="31">আবাকী আরঘী খান্নে খোল্লোরা কেরা; আর যীশুসিন চিনহা অংগিয়ার, মুন্দা আদিঘী সাংগে সাংগেম আসিন আরু মাল এত্থেরা।</verse>
				<verse number="32">আবাকী আর অরোত দোশরারিন বাঃচার, “ডাহারেনু একাবাকি আস এমহায় সাংগে কাত্থা বাঃআ লাগিয়াস আউর নেমহা পুথিন বুঝাবাঃআ চিইয়া লাগিয়াস, আবাকী কা নামহায় কুহি লাঘরারকি মাল চোওয়া লাগিয়া?”</verse>
				<verse number="33">আবাকীম আঃ দু’ঝান চেলার চোওয়ারকি জেরুশালেমনু কেরার আউর আঃ এগারো’ঝান চেলার আউর আরঘী সাংগে খোড়োরকা দোশরারিনহু আঃ আড্ডানু এরা অংগিয়ার।</verse>
				<verse number="34">“উর্বাস যে মানিম উজ্জা চোওচাস আউর শিমোনেসগে এত্থেরাস, আদিন হোওয়ারকি আবাকী আর কাছনাখরা লাগিয়ার।”</verse>
				<verse number="35">ইদিঘী খোঃখা আঃ দু’ঝান চেলার ডাহারেনু এন্দরা মান্‌জিকি রাঃচা, আদিন আরিন আখতাচার। আর আরু আখতাচার, আস একাবাকি আসমা টুকরা টুকরা নানা লাগিয়াস, আবাকী একাসেনু আর আসিন চিনহা অংগুকা রাঃচার।</verse>
				<verse number="36">আঃ চেলার একাবাকি ই কাত্থান বাঃআ লাগিয়ার, আবাকী যীশুস তানিম আরঘী মাঝিনু বারারকি ইজ্জাস আউর হোর্মারিন বাঃচাস, “নিমহা শালসান্ত মানুক।”</verse>
				<verse number="37">মুন্দা আর নাদ এরিয়ার সোচআরকি আকবাকরার কেরার আউর ঢের এল্চিয়ার।</verse>
				<verse number="38">যীশুস আরিন বাঃচাস, “এন্দেরগে নিম ছাটপাটরা লাগদার আউর এন্দেরগেম নিমহা কায়া ধুকচুকরা লাগি?</verse>
				<verse number="39">এংহা ক্ষেক্ষা আউর ক্ষেড্ডেন এরা। এরা, ইদা এন। এংগান অত্তারকি এরা, কারনে নাদঘী তো এংহা লেখা আহাড়া আউর টোংরা গুটঠি মাল্লা।”</verse>
				<verse number="40">ই কাত্থান বাঃআরকি যীশুস তাংহা ক্ষেক্ষা আউর ক্ষেড্ডেন আরিন এদচাস।</verse>
				<verse number="41">মুন্দা আর ঢের হায়কাট আউর খুশমারকা রাঃচার যে, বিশুয়াস নানা পোল্লা লাগিয়ার। আবাকী যীশুস আরিন বাঃচাস, “নিমহা ইসান একাম অন্না মোখনা রাঃয়ী?”</verse>
				<verse number="42">আর আসগে অন ঠুমা ইনজো চিচ্চার।</verse>
				<verse number="43">আস আদিন হোওয়ারকি আরঘী মুন্দভারেম মোক্ষাস।</verse>
				<verse number="44">আদিঘী খোঃখা আস আরিন বাঃচাস, “এন একাবাকি নিমহা সাংগে রাচ্কান আবাকী বাচ্কা রাচ্কান, মোসেসঘী নিয়ামনু, নাবীরঘী লিখিচ্কা আউর গীতসংহিতাঘী মাঝিনু এংহায় বারেনু একা একা কাত্থা লিখিচ্কা রাঃয়ী, আদিন হুর্মিনুম পুরা মানাগেম লাগ্গো।”</verse>
				<verse number="45">আবাকী নেমহা পুথিন বুঝুরনা খাতরী আস চেলারঘী লুরান খুল্লিয়াস চিচ্চাস।</verse>
				<verse number="46">আরিন বাঃচাস “এংহায় বারেনু লিখিচ্কা রাঃয়ী, খ্রীস্তাসিন তাপলিক সাহা লাগ্গো আউর তিশরা উল্লানু খেএনান্তী উজ্জা চোওয়া লাগ্গো।</verse>
				<verse number="47">আরু লিখিচ্কা রাঃয়ী, জেরুশালেমতি আরাম্ভ নানারকি হুর্মি জাতিয়ার হেদ্দে খ্রীস্তাসঘী নামেনু ই কাত্থান প্রাচার নান্না মানো যে, গুনহান্তী কায়া কির্তোর হলে গুনহাঘী ছেমা ক্ষাক্ষর।</verse>
				<verse number="48">নিমিম ই হুর্মি বারেনু গাওয়াহী আল।</verse>
				<verse number="49">এরা, এম্বাস এগদান চিইয়াগে কাত্থা চিচ্চাস আদিন এন নিমহা হেদ্দে তাইয়োন চিওন। মের্খান্তী সাওয়াং মাল ক্ষাক্ষানা গুটি নিম ই শাহারনুম রাঃকে।”</verse>
				<verse number="50">খোঃখা উর্বা যীশুস তাংহা চেলারিন হোওয়ারকি বেথানিয়ানু কেরাস আউর আস আসানুম ক্ষেক্ষা চোওদারকি আরিন আশিস নান্‌জাস।</verse>
				<verse number="51">আস আশিস নানতে নানতেম আরিন আম্বিয়াসকি মের্খা তারা কালা লাগদাস।</verse>
				<verse number="52">আদিন এরারকি আর মুক লিদরারকি অহমা নানতে রাঃচার আউর মাহা রিঝিরনানু জেরুশালেমনু কির্রিয়ার কেরার।</verse>
				<verse number="53">আর হুর্মি সামাই মান্দিরনু হাজির রাঃআরকি ধার্মেসঘী অহমা নানা লাগিয়ার।</verse>
			</chapter>
		</book>
		<book number="43">
			<chapter number="1">
				<verse number="1">পাহিলাম বাচান রাঃচা, আউর বাচান ধার্মেসঘী সাংগে রাঃচা, আউর ধার্মেস তানিম বাচান রাঃচাস।</verse>
				<verse number="2">পাহিলাম আস ধার্মেসঘী সাংগে রাঃচাস।</verse>
				<verse number="3">আঃ বাচানতি হুর্মিনুম কামনা মান্‌জিকি রাঃচা; এগদা কামনা মান্‌জিকি রাঃচা, আসিন আম্বারকি এন্দরাহু মাল মান্‌জা।</verse>
				<verse number="4">আদিঘী মাঝিনু জীয়া রাঃচা, আউর আঃ জীয়াদিম আলারঘী মাঝিনু বিল্লি অন্দরা।</verse>
				<verse number="5">আঃ বিল্লিদিম উখাঘী মাঝিনু লাঘরা লাগি, মুন্দা উখা বিল্লিঘী মাইয়া জিতআ পোল্লি।</verse>
				<verse number="6">অরোত আলাস বারেচ্কা রাঃচাস নেকান ধার্মেস তাইয়াস, আসঘী নামে মান্‌জা যোহান।</verse>
				<verse number="7">আস আঃ বিল্লিঘী গাওয়াহী আল মানারকি বারেচ্কা রাঃচাস, যেনু আঃ বিল্লিঘী বারেনু গাওয়াহী চিইদাস আউর হোর্মার আসঘী গাওয়াহীন মেনারকি বিশুয়াস নানা অংগোনার।</verse>
				<verse number="8">যোহানেস আঃ বিল্লি মাল রাঃচাস, মুন্দা আস আঃ বিল্লিঘী বারেনু গাওয়াহী চিইয়াগে বারেচ্কা রাঃচাস।</verse>
				<verse number="9">আস রাঃচাস সাচঘী বিল্লি, নে হোর্মা আলারঘী মাইয়া বিল্লি চিইদাস আউর আস ই ধার্তীনু বারেচ্কা রাঃচাস।</verse>
				<verse number="10">আস ই ধার্তীনুম রাঃচাস আউর ই ধার্তী কামচাস, আন্নুহু ই ধার্তীন্তা আলার আসিন মাল চিনচার।</verse>
				<verse number="11">আস তাংহায় রাঃজীনু বার্চাস, মুন্দা তাংহা আলারদিম আসিন মাল ইন্‌জিরার।</verse>
				<verse number="12">মুন্দা এবাগ্গে আলার আসিন ইন্‌জিরার আউর আসঘী নামেনু বিশুয়াস নান্‌জার, আঃ হোর্মা আলারিন আস ধার্মেসঘী খাদ্দে মানাগে আধিকার চিচ্চাস।</verse>
				<verse number="13">আর ধার্মেসঘী খাদ্দার, আরঘী কুন্দুরনা খেশো বা আহাড়ান্তী মাল মান্‌জা, আলারঘী কামনান্তীহু মাল মান্‌জা। ধার্মেসদিম অর্তোস, নে আরিন তাংহায় খাদ্দে নান্‌জাস।</verse>
				<verse number="14">আঃ বাচান তানিম অনুগ্রহ আউর সাচনু পুরা। আঃ বাচান আল মানারকি কুন্দুরা আউর নামহায় মাঝিনু উজ্জা উক্কিয়া। ধার্মে বাঙ্গাসঘী অরোত অন্টিম খাদ্দেসঘী মাহিমা নাম ইরকাত।</verse>
				<verse number="15">যোহানেস আসঘী বারেনুম জোরসে গাডরারাসকি গাওয়াহী চিচ্চাস, “ইসিম আঃ আলাস, নেখায় বারেনু এন বাচ্কা রাচ্কান। নে এংহায় খোঃখানু বারা লাগদাস, আস এংগান্তী মাহান। কারনে আস এংহায় আগুন্তীম রাঃদাস।”</verse>
				<verse number="16">আসঘী আঃ অনুগ্রহ আউর সাচঘী পুরান্তী নাম অনুগ্রহঘী মাইয়া আরু অনুগ্রহ ক্ষাক্ষিকাত।</verse>
				<verse number="17">ধার্মেস মোসেসঘী মাঝিন্তী আনকা পেশকান চিচ্চিকা রাঃচাস, মুন্দা অনুগ্রহ আউর সাচ যীশু খ্রীস্তাসঘী মাঝিন্তী বার্চা।</verse>
				<verse number="18">আস ধার্মেসঘী অরোত অন্টিম খাদ্দেস, নে সাচ ধার্মে, আস আম্বারকি ধার্মেসিন ইকলাহু নেকিম মাল এরিয়ার। আসিম ধার্মেসঘী সাংগে রাঃদাস আউর আস এমহায় হেদ্দে বাঙ্গাসিন আখতাচাস।</verse>
				<verse number="19">যিহুদী মাহাতোর জেরুশালেম শাহারতি কায়েক’ঝান নায়গারিন আউর লেবীয়রিন যোহানেস হেদ্দে ই কাত্থান মেনাগে তাইয়ার, “নিন নে?”</verse>
				<verse number="20">আবাকী যোহানেস সাচ কাত্থান নুডাগে মাল বেদ্দিয়াস; মুন্দা আঃ কাত্থান তেংগেরাসকি আস সোঝাসুঝিম উত্তার চিচ্চাস আউর বাঃচাস, “এন আঃ খ্রীস্তাস মালদান।”</verse>
				<verse number="21">আবাকী আর আসিন মেন্‌জার, “হলে নিন নে? নিন কা এলিও?” আস উত্তারনু বাঃচাস, “মালা, এন মালদান।” আর বাঃচার, “হলে নিনিম কা আঃ নাবী, নেখায় বার্না কাত্থা রাঃচা?” উত্তারনু আস বাঃচাস, “মালা।”</verse>
				<verse number="22">আবাকী আর আসিন বাঃচার, “হলে নিন নে? নে এমান তাইয়ার, আর গুসান কির্রারকি এমান উত্তার চিইয়া লাগ্গো। নিংহায় বারেনু নিন এন্দরা বাঃদায়?”</verse>
				<verse number="23">আস আরিন বাঃচাস, “এনিম আস, নেখায় বারেনু নাবী যিশাইয়সঘী নেমহা পুথিনু লিখিচ্কা রাঃয়ী, “‘মরু খুরিনু অর্তোস গাডরারারকি আখতা লাগদাস, নিম উর্বাসঘী বার্না ডাহারেন সোজহা নানা।’ ”</verse>
				<verse number="24">ফারীশীর যোহানেসঘী হেদ্দে আঃ আলারিন তাইকা রাঃচার।</verse>
				<verse number="25">আর আসিন মেন্‌জার, “নিন খ্রীস্তায়হু মালদায়, এলিওহু মালদায়, আঃ নাবীহু মালদায়, হলে এন্দেরগে নিন আসনান চিইদায়?”</verse>
				<verse number="26">উত্তারনু যোহানেস আরিন বাঃচাস, “এন নিমান আম্মেনু আসনান চিইয়া লাগদান, মুন্দা নিমহায় মাঝিনু অর্তোস ইজ্জিকা রাঃদাস, নেকান নিম মাল আখদার।</verse>
				<verse number="27">আস এংহায় খোঃখানু বারা লাগদাস, আস এংগান্তীহু মাহান, এন আসঘী নাগরাঘী ফিতান খোল্লোনাঘী লায়েক মালদান।”</verse>
				<verse number="28">ই ঘাটনা বেথানিয়া পাদ্দা হেদ্দে যার্দান খাড়ঘী দোশরা পাক্ষে ঘাটিচ্কি রাঃচা, একসান যোহানেস আসনান চিইয়া লাগিয়াস।</verse>
				<verse number="29">খোঃখান্তা উল্লা যোহানেস যীশুসিন তাংহায় হেদ্দে বার্নান এরিয়াস আউর বাঃচাস, “আদা এরা, ধার্মেসঘী মেড়হো খাদ্দেস, নে ধার্তীন্তা হোর্মা আলারঘী গুনহান হোওয়ারকি কাঃদাস।</verse>
				<verse number="30">ইসিম আঃ আলাস, নেখায় বারেনু এন বাচ্কা রাচ্কান, ‘নে এংহায় খোঃখানু বারা লাগদাস, আস এংগান্তী মাহান। কারনে আস এংহায় আগুন্তীম রাঃচাস।’</verse>
				<verse number="31">এন আসিন মাল চিনহা লাক্কান, মুন্দা আসিন যেনু ইস্রায়েলিয়র হেদ্দে আখতানা মানি, আদি খাতরীম এন বারারকি আম্মেনু আসনান চিইয়া লাগদান।”</verse>
				<verse number="32">আউর যোহানেস ই গাওয়াহী চিচ্চাস, “এন নেমহা বোলতান মের্খান্তী পেরোয়া লেখা আসঘী মাইয়া এত্তারকি বার্নান আউর রাঃনান ইরকান।</verse>
				<verse number="33">মুন্দা এন আসিন মাল চিনহা লাক্কান, নে এংগান আম্মেনু আসনান চিইয়াগে তাইয়াস, আসিম এংগান বাঃচাস, ‘নেখায় মাইয়া নেমহা বোলতান এত্তারকি বার্নান আউর রাঃনান এরোয়, আসিম আঃ আলাস, নে নেমহা বোলতানু আসনান চিওস।’</verse>
				<verse number="34">এন আদিন ইরকান আউর গাওয়াহী চিচ্চিকান যে, ইসিম ধার্মেসঘী খাদ্দেস।”</verse>
				<verse number="35">খোঃখান্তা উল্লানু ফির যোহানেস আউর তাংহায় দু’ঝান চেলার আসান ইজ্জিকা রাঃচার।</verse>
				<verse number="36">এন্নে সামাই যোহানেস যীশুসিন কুদ্দুনান এরিয়াসকি বাঃচাস, “আদা এরা, ধার্মেসঘী মেড়হো খাদ্দেস।”</verse>
				<verse number="37">আঃ দু’ঝান চেলার যোহানেসিন ই কাত্থান বাঃনান মেন্‌জারকি যীশুসঘী খোঃখানু কেরার।</verse>
				<verse number="38">যীশুস কির্রিয়াসকি তাংহায় খোঃখানু আরিন বার্নান এরারকি বাঃচাস, “নিম এন্দরা বেদ্দা লাগদার?” আবাকী যোহানেসঘী চেলার বাঃচার, “গুরু, নিন একসান রাঃদায়?”</verse>
				<verse number="39">আস আরিন বাঃচাস, “বারারকি এরা।” আবাকী আর কালারকি যীশুস একা আড্ডানু রাঃআ লাগিয়াস, আঃ আড্ডান এরিয়ার। আবাকী বিইড়ী হারদাম চার’ঠু আউর আঃ উল্লানু আসঘী সাংগেম রাঃচার।</verse>
				<verse number="40">যোহানেসঘী কাত্থান মেনারকি একা দু’ঝান যীশুসঘী খোঃখানু কেরকা রাঃচার, আরঘী মাঝিনু অর্তোসঘী নামে রাঃচা আন্দ্রিয়াস। ইসিম রাঃচাস শিমোন পাত্রাসঘী ভাইয়োস।</verse>
				<verse number="41">আন্দ্রিয়াসদিম পাহিলা তাং ভাইয়া শিমোনেসিন ক্ষাক্ষিয়াসকি বাঃচাস, “এম মাশীসিন (মানে মান্‌জা ‘খ্রীস্তাসিন’) ইরকাম।”</verse>
				<verse number="42">আবাকী আন্দ্রিয়াস শিমোনেসিন যীশুস হেদ্দে অন্দরাস বার্চাস। খানে যীশুস শিমোনেস তারা এরিয়াসকি বাঃচাস, “নিন যোহানেসঘী খাদ্দায় শিমোন, মুন্দা নিংগান কায়ফা বাঃআরকি মেখনা মানো।” ই নামেঘী মানে মান্‌জা পাত্রাস (মানে মান্‌জা “পাখনা”)।</verse>
				<verse number="43">খোঃখান্তা উল্লানু যীশুস গালীলনু কালাগে ঠিকা নান্‌জাস। আসান যীশুস ফিলিপেসিন ক্ষাক্ষিয়াস আউর আসিন বাঃচাস, “এংহায় সাংগে বারা।”</verse>
				<verse number="44">ফিলিপেস বেতসেদা শাহারঘী আল রাঃচাস, আন্দ্রিয়াস আউর পাত্রাসহু আঃ অন্টাম শাহারতা আল রাঃচার।</verse>
				<verse number="45">ফিলিপেস নাথানেলেসিন ক্ষাক্ষিয়াসকি বাঃচাস, “মোসেস নেখায় বারেনু আনকা পেশকানু লিখচাস কেরাস আউর নাবীরহু নেখায় বারেনু লিখচার, এম আসিন ক্ষাক্ষিকাম। আসিম যোসেফেসঘী খাদ্দাস যীশু, নাসারততা আল।”</verse>
				<verse number="46">নাথানেলেস ফিলিপেসিন বাঃচাস, “নাসারততি কা একাম দাও এন্দরাদিম মানা অংগি?” আবাকী ফিলিপেস আসিন বাঃচাস, “বারারকি এরা।”</verse>
				<verse number="47">একাবাকি যীশুস নাথানেলেসিন তাংহায় তারা বার্নান এরিয়াস, আবাকী আসঘী বারেনু বাঃচাস, “আদা এরা, অরোত মানিম ইস্রায়েলিয় আল, নেখায় কুহিনু একাম ছল মাল্লা।”</verse>
				<verse number="48">নাথানেলেস যীশুসিন মেন্‌জাস, “নিন একাসেনু এংগান চিনিচ্কায়?” উত্তারনু যীশুস আসিন বাঃচাস, “ফিলিপেস নিংগান মেখনাঘী আগুম নিন একাবাকি আঃ ডুমারী মান্নেঘী কিইয়া রাচ্কায়, এন আবাকীম নিংগান ইরকা রাচ্কান।”</verse>
				<verse number="49">খানে নাথানেলেস যীশুসিন বাঃচাস, “গুরু, নিনিম ধার্মেসঘী খাদ্দায়, নিনিম ইস্রায়েলিয়রঘী বেলায়।”</verse>
				<verse number="50">উত্তারনু যীশুস আসিন বাঃচাস, “নিংগান আঃ ডুমারী মান্নেঘী কিইয়া ইরকা রাচ্কান, আদি খাতরীম কা নিন বিশুয়াস নান্‌জাকায়? ইদিন্তীহু আরু ঢের দাও নালাখঘী বারেনু নিন এরা অংগোয়।”</verse>
				<verse number="51">যীশুস আসিন বাঃচাস, “এন নিমান মানি মানিম বাঃআ লাগদান, নিম এরোর মের্খা খোল্লোরা কেরা, ধার্মেসঘী মের্খাদুতার আল খাদ্দেসঘী হেদ্দেন্তী আর্গা লাগনার আউর আসঘী হেদ্দে এত্তা লাগনার।”</verse>
			</chapter>
			<chapter number="2">
				<verse number="1">দু’উল্লা খোঃখা গালীল প্রাদেশতা কানা নাগারনু অন্টা বেন্‌জা মান্‌জিকি রাঃচা। আসান যীশুসঘী তাংগিয়ো হাজির রাঃচা।</verse>
				<verse number="2">আঃ বেন্‌জা এড়পানু যীশুসিন আউর তাংহা চেলারিনহু নেওতানা মান্‌জিকি রাঃচা।</verse>
				<verse number="3">একাবাকি আরঘী বেন্‌জা এড়পান্তা হুর্মি দ্রাক্ষারাশি মুন্‌জুরা কেরা, আবাকী যীশুসঘী তাংগিয়ো যীশুসিন বাঃচা, “আরঘী দ্রাক্ষারাশি মুন্‌জুরা কেরা।”</verse>
				<verse number="4">আবাকী যীশুস তাংগিয়োন বাঃচাস, “ইদিঘী বারেনু নিংহায় সাংগে এংহায় এন্দরা সাম্মান্ধ? এংহায় সামাই আক্কুনহু মানা আর্গি!”</verse>
				<verse number="5">আবাকী তাংগিয়ো লাউড়ীরিন বাঃচা, “ইস নিমান এন্দরা নানাগে বাঃদাস, আদিনুম নানা।”</verse>
				<verse number="6">যিহুদীরঘী নিয়াম লেখা পাক মান্না খাতরী আঃ আড্ডানু পাখনাঘী ছায়’ঠু আম্মেঘী ভান্ডা অকতাচ্কা রাঃচা। অন্টানু হারদাম অনশো লিটার আম্মে ধারা লাগিয়া।</verse>
				<verse number="7">যীশুস আঃ লাউড়ীরিন বাঃচাস, “ই আম্মেঘী ভান্ডা গুটঠিনু আম্মে ভার্তি নানা চিইয়া।” আবাকী লাউড়ীর আঃ ভান্ডা গুটঠিনু আম্মে ভার্তি নান্‌জার চিচ্চার।</verse>
				<verse number="8">খোঃখা যীশুস আরিন বাঃচাস, “আক্কুন ভান্ডান্তী থোরেটা হোওয়ারকি ভুরকাঘী মালিকেস হেদ্দে হোওয়া কালা।” আবাকীম আর হোচ্চার কেরার।</verse>
				<verse number="9">একা দ্রাক্ষারাশি আম্মেন্তী মান্‌জিকি রাঃচা, আদিন ভুরকাঘী মালিকেস অনারকি এরিয়াস। মুন্দা আঃ দ্রাক্ষারাশি এসতেক বার্চা আদিন আস মাল আঃখা লাগিয়াস; একা লাউড়ীর আম্মে ভার্তি নান্‌জাকা রাঃচার, খিলা আরিম আঃখা লাগিয়ার। খানে ভুরকান্তা মালিকেস গাবরুসিন মেখিয়াসকি বাঃচাস,</verse>
				<verse number="10">“পাহিলানু হোর্মা আলার দাও দ্রাক্ষারাশিন অনাগে চিইনার আউর একাবাকি আলারঘী তামহায় চাহানা লেখা অন্না মুন্‌জরি, আবাকী থোরেটা মালদাও দ্রাক্ষারাশিন চিইনার। মুন্দা নিন আক্কুন গুটি দাও দ্রাক্ষারাশিন উইকা রাঃদায়।”</verse>
				<verse number="11">ই লেখাম যীশুস গালীলতা কানা নাগারনু পাহিলা হায়কাট নালাখ নানারকি তাংহা মাহিমান এদচাস আউর তাংহায় চেলার আসঘী মাইয়া বিশুয়াস নান্‌জার।</verse>
				<verse number="12">ইদিঘী খোঃখা যীশুস, তাংগিয়ো, তাংহা ভাইয়োর আউর চেলার কাফারনাহুম শাহারনু কেরার। আসান আর কায়েক উল্লা খাতরী রাঃচার।</verse>
				<verse number="13">একাবাকি যিহুদীরঘী বাছাবাঃনা পারাব হেদ্দে আর্সিয়া, আবাকী যীশুস জেরুশালেমনু কেরাস।</verse>
				<verse number="14">আউর যীশুস আসান এরিয়াস, আলার মান্দিরঘী চালিনু আড্ডো, মেড়হো, পেরোয়া বিশা লাগনার আউর পায়সা বাদলু আলারহু উক্কা রাঃনার।</verse>
				<verse number="15">ইবড়া হুর্মিন এরারকি আস অন্টা পাঘাঘী কোড়াতি কামচাস, আউর আদিন্তী হুর্মি আড্ডো, মেড়হো আউর আলারিনহু মান্দিরঘী চালিন্তী অত্থোরাস চিচ্চাস। নে আসান পায়সা বাদলা চিইয়া লাগিয়ার, আঃ আলারঘী পায়সান ছিটচাস চিচ্চাস আউর আরঘী টিবিলান বিড়দাচাস চিচ্চাস।</verse>
				<verse number="16">আউর আসান নে পেরোয়া বিশা খেশা লাগিয়ার আরিন যীশুস বাঃচাস, “ইবড়া হুর্মিন হোওয়ারকি ইসতেক চালি কালা। এম্বাসঘী এড়পান হাটখোলা লেখা কামআ আম্বকে।”</verse>
				<verse number="17">এন্নেনু পুথিন্তা লিখিচ্কা ই কাত্থা আসঘী চেলারঘী ইয়াদ বার্চা, নিংহায় মান্দির খাতরী এংহায় একড়হে দুলার রাঃয়ী, আঃ দুলারদিম এংহায় কুহিন অল্দো চিও।</verse>
				<verse number="18">আবাকী যিহুদীর যীশুসিন মেন্‌জার, “মুন্দা ই হুর্মি নালাখ নান্নাঘী আধিকার মানিম যে নিংহায় রাঃয়ী, হলে সাবুত নানাগে নিন কা হায়কাট নালাখ নানারকি এমান এদা অংগোদায়?”</verse>
				<verse number="19">যীশুস উত্তারনু আরিন বাঃচাস, “নিম ই মান্দির এড়পান ধাসআ চিইয়া, এন ফির তিন উল্লাঘী মাঝিনু আদিন গাথারকি চোওদোন।”</verse>
				<verse number="20">ই কাত্থান মেনারকি যিহুদী মাহাতোর যীশুসিন বাঃচার, “ই মান্দির এড়পান কামতে ছায়চাল্লিশ বাছার লাক্কি রাঃচা, আউর নিন বাঃআ লাগদায় তিন উল্লাঘী মাঝিনু আদিন গাথারকি চোওদোয়?”</verse>
				<verse number="21">মুন্দা যীশুস মান্দির এড়পা বাঃতে তাংহায় দেহাঘী বারেনুম বাচ্কা রাঃচাস।</verse>
				<verse number="22">একাবাকি যীশুস খেএনান্তী উজ্জা চোওচাস আদিঘী খোঃখা আসঘী বাচ্কা কাত্থান চেলারঘী ইয়াদ বার্চা, খানে আর নেমহা পুথিনু আউর যীশুসঘী বাচ্কা কাত্থানু বিশুয়াস নান্‌জার।</verse>
				<verse number="23">জেরুশালেমনু বাছাবাঃনা পারাব রাঃতেম একা হুর্মি হায়কাট নালাখ যীশুস নান্‌জাকা রাঃচাস, আদিন এরারকি ঢেরিম আসঘী নামেনু বিশুয়াস নান্‌জার।</verse>
				<verse number="24">মুন্দা যীশুস আরঘী বিশুয়াসনু বিশুয়াস মাল নান্‌জাস, কারনে আস হোর্মা আলারিন দাওলেসে আঃখা লাগিয়াস।</verse>
				<verse number="25">আলারঘী বারেনু নেখায়দিম গাওয়াহী চিইনান আসঘী দারকার মাল রাঃচা। কারনে হোর্মা আলারঘী কায়ানু এন্দরা রাঃয়ী, আদিন আস আঃখা লাগিয়াস।</verse>
			</chapter>
			<chapter number="3">
				<verse number="1">নিকোদিম নামেনু ফারীশীরঘী মাঝিনু অরোত যিহুদী মাহাতোস রাঃচাস।</verse>
				<verse number="2">অন্দুল মাঃখা বারি আস যীশুস হেদ্দে বার্চাসকি বাঃচাস, “গুরু, এম আখদাম, নিন ধার্মেসঘী হেদ্দেন্তী অরোত গুরু মানারকি বারেচ্কায়। কারনে নিন একা হুর্মি হায়কাট নালাখ নানা লাগদায়, ধার্মেস সাংগে মাল রাঃনা হলে আদিন নেকিম নানা পোলনার।”</verse>
				<verse number="3">যীশুস উত্তারনু আসিন বাঃচাস, “এন নিংগান মানি মানিম বাঃআ লাগদান, ফির পুনাসে মাল কুন্দুরনা গুটি নেহু ধার্মেসঘী রাঃজীন এরা পোলনার।”</verse>
				<verse number="4">আবাকী নিকোদিমেস যীশুসিন মেন্‌জাস, “আলার পাচ্চোর কালোর হলে আর ফির একাসেনু কুন্দুরা অংগোর? দুশরা ফিরা আস কা ফির তাংগিয়োঘী কক্ষেনু কির্রার কালারকি কুন্দুরা অংগোদাস?”</verse>
				<verse number="5">যীশুস উত্তারনু বাঃচাস, “এন নিংগান মানি মানিম বাঃআ লাগদান, নেকিম আম্মে আউর নেমহা বোলতান্তী মাল কুন্দুরনার হলে, নেহু ধার্মেসঘী রাঃজীনু কোরআ পোল্লোর।</verse>
				<verse number="6">আলারতি নে কুন্দুরনার আর আলার, আউর এগদা নেমহা বোলতান্তী কুন্দুরি, আদ মান্‌জা বোলতা।</verse>
				<verse number="7">এন নিংগান বাচ্কান, ‘নিমান পুনাসে কুন্দুরনা দারকার’ ইদিন মেনারকি নিন হায়কাট আম্বকে মানা।</verse>
				<verse number="8">তাকা একা তারা চাহি আন্নুম তাঘরী আউর আদিঘী শোশারনান খিলা নিন মেনা অংগোদায়, মুন্দা এসতেক বারি আউর একসান কালি আদিন নিন মাল আখদায়। নেমহা বোলতান্তী নেখায় কুন্দুরনা মান্‌জা, ঠিকা আরঘী আন্নেম মানি।”</verse>
				<verse number="9">নিকোদিমেস যীশুসিন ফির মেন্‌জাস, “ইদ একাসেনু মানা অংগি?”</verse>
				<verse number="10">যীশুস আসিন বাঃচাস, “নিন অরোত ইস্রায়েলিরঘী গুরু মানারকিহু ইবড়ান মাল বুঝুরদায়?</verse>
				<verse number="11">এন নিংগান মানি মানিম বাঃআ লাগদান, এম এগদান আখদাম আদিনুম বাঃদাম আউর এগদান ইরকাম আদিঘী বারেনুম গাওয়াহী চিইদাম, মুন্দা নিম এমহায় গাওয়াহীন মাল ইন্‌জিরদার।</verse>
				<verse number="12">একাবাকি এন নিমহায় হেদ্দে ই ধার্তীঘী বারেনু বাঃদান, আবাকী নিম বিশুয়াস মাল নান্দার। যদি মের্খাঘী বারেনু বাঃদান হলে নিম একাসেনু বিশুয়াস নানোর?</verse>
				<verse number="13">নে মের্খানু রাঃদাস আউর মের্খান্তী বার্চাস, আঃ আল খাদ্দেস আম্বারকি আরু নেহু মের্খানু মাল আর্গিয়ার।</verse>
				<verse number="14">মোসেস মরু খুরিনু পিতালঘী আঃ নেররেন টেম্পানু একাসে মাইয়া চোদোচ্কা রাঃচাস, ঠিকা আন্নেম আল খাদ্দেসিনহু মাইয়া আর্গা লাগ্গো,</verse>
				<verse number="15">আউর নেকিম আসঘী মাইয়া বিশুয়াস নান্নার আসিম মাল মুন্‌জুরনা জীয়া ক্ষাক্ষস।</verse>
				<verse number="16">“ধার্মেস ই ধার্তীন এন্নে দুলার নান্‌জাস যে, আস তাংহায় অরোত অন্টিম খাদ্দেসিন দান নান্‌জাস, আউর নেকিম আসঘী খাদ্দাসঘী মাইয়া বিশুয়াস নান্নার আর নাশ মাল মান্নার, মুন্দা মাল মুন্‌জুরনা জীয়া ক্ষাক্ষানার।</verse>
				<verse number="17">ধার্মেস আলারঘী শালিস নান্না খাতরী আল খাদ্দাসিন ধার্তীনু মাল তাইয়াস, মুন্দা যেনু ই ধার্তীন্তা আলার আসঘী মাঝিন্তী বাছেরনার।</verse>
				<verse number="18">নে আসঘী মাইয়া বিশুয়াস নান্নার আরঘী একাম শালিস মাল মানি, মুন্দা নে বিশুয়াস মাল নান্নার আরঘী শালিস আগুম মান্‌জা কেরা, কারনে আর ধার্মেসঘী অরোত অন্টিম খাদ্দাসঘী নামেনু বিশুয়াস মাল নান্‌জার।</verse>
				<verse number="19">আউর আঃ শালিস এন্নে মান্‌জা, ধার্তীনু বিল্লি বার্চা, মুন্দা আলার বিল্লিন্তী উখান বাগ্গে দুলার নান্‌জার, কারনে আরঘী হুর্মি নালাখ গুটঠি মালদাও রাঃচা।</verse>
				<verse number="20">নেকিম মালদাও নালাখ নান্নার আর বিল্লিন ঘিন্না নান্নার আউর বিল্লিঘী হেদ্দে মাল বার্নার। কারনে আরঘী হুর্মি মালদাও নালাখ বিল্লিনু এথরী।</verse>
				<verse number="21">মুন্দা নে সাচঘী নালাখ নান্নার আর বিল্লি হেদ্দে বার্নার, যেনু আরঘী নালাখ হোর্মার হেদ্দে ধার্মেসঘী নালাখ বাঃআরকি এথরী।”</verse>
				<verse number="22">ইদিঘী খোঃখা যীশুস আউর আসঘী চেলার যিহুদিয়া প্রাদেশনু কেরার। আসান আস তাংহায় চেলার সাংগে রাঃচাস আউর আলারিন আসনান চিইয়া হেল্লেরাস।</verse>
				<verse number="23">আউর যোহানেসহু এনোন হেদ্দে শালীম নামে অন্টা আড্ডানু আসনান চিইয়া লাগিয়াস, কারনে আসান ঢের আম্মে রাঃচা। ঢের আলার আস হেদ্দে বারা লাগিয়ার আউর আসনান হোওয়া লাগিয়ার।</verse>
				<verse number="24">আবাকীহু যোহানেসিন জেহেলনু চিইনা মাল মান্‌জিকি রাঃচা।</verse>
				<verse number="25">আবাকী যোহানেসঘী চেলার ধারামঘী নিয়াম লেখা পাক মান্নাঘী বারেনু অরোত যিহুদীস সাংগে তর্কাতর্কি নানা লাগিয়ার।</verse>
				<verse number="26">খোঃখানু যোহানেসঘী চেলার আসঘী হেদ্দে বার্চারকি বাঃচার, “গুরু, নে নিংহায় সাংগে যার্দান খাড়ঘী দোশরা পাক্ষে রাঃচাস আউর নিন নেখায় বারেনু গাওয়াহী চিচ্চিকায়, এরা, আস আসনান চিইয়া লাগদাস আউর হোর্মার আসঘী হেদ্দে কালা লাগনার।”</verse>
				<verse number="27">উত্তারনু যোহানেস বাঃচাস, “মের্খান্তী আলারগে এগদান চিইনা মান্‌জা, আদিন আম্বারকি আর আরু এন্দরাহু ইন্‌জিরাগে পোলনার।</verse>
				<verse number="28">নিমিম নিমহায় খেব্দানু আঃ কাত্থান মেন্‌জেকার যে, এন বাচ্কা রাচ্কান, এন আঃ খ্রীস্তাস মালদান, মুন্দা আসঘী আগুম এংগান তাইনা মান্‌জা।</verse>
				<verse number="29">কানিয়ান নেখায় ক্ষেক্ষানু চিইনা মান্‌জা, আসিম গাবরু। একাবাকি গাবরুসঘী সাংগুয়ারিস ইজারকি গাবরুসঘী কাত্থান মেন্‌জাস, আবাকী আসঘী কাত্থান মেনারকি ঢের খুশমারাস। কারনে আঃ লেখাম ইন্না এংহায় রিঝঝিহু পুরা মান্‌জা।</verse>
				<verse number="30">এন নিমান বাঃআ লাগদান, আস মাহান মানারকি চোওস, মুন্দা এংগান গুছরারকি কালাগে লাগ্গো।</verse>
				<verse number="31">“নে মাইয়ান্তীক কিইয়া বার্দাস আস হোর্মারঘী মাইয়া। নে ধার্তীন্তী বার্চাস আস ধার্তীন্তা, আউর আস ধার্তীঘী কাত্থানুম বাঃদাস। নে মের্খান্তী বার্দাস আসিম হোর্মারঘী মাইয়া।</verse>
				<verse number="32">এগদান আস এরিয়াস আউর মেন্‌জাস আদিঘী বারেনুম গাওয়াহী চিইদাস, মুন্দা আসঘী গাওয়াহীন নেহু মাল ইন্‌জিরনার।</verse>
				<verse number="33">নে আসঘী গাওয়াহীন ইন্‌জিরনার আর আদিঘী মাঝিন্তীম সাবুত নান্‌জার যে, ধার্মেস এগদান বাঃদাস আদ সাচ।</verse>
				<verse number="34">নেকান ধার্মেস তাইয়াস আস ধার্মেসঘীদিম কাত্থা বাঃদাস, কারনে ধার্মেস আসগে নেমহা বোলতান মাপারকি মাল চিইদাস।</verse>
				<verse number="35">বাঙ্গাস তাংদাসিন দুলার নান্দাস আউর হুর্মি ক্ষেমতান আসঘী ক্ষেক্ষানু সোপচাস।</verse>
				<verse number="36">নেকিম খাদ্দাসঘী মাইয়া বিশুয়াস নান্নার, আস মাল মুন্‌জুরনা জীয়া ক্ষাক্ষাদাস। মুন্দা নে খাদ্দাসিন মাল মান্নার আস একাবাকিহু আঃ জীয়ান মাল ক্ষাক্ষস, মুন্দা ধার্মেসঘী শালিস আরঘী মাইয়া রাও।”</verse>
			</chapter>
			<chapter number="4">
				<verse number="1">ফারীশীর মেন্‌জার যে, যীশুস যোহানেসতিহু ঢের বাগু চেলা কামআ লাগদাস আউর আসনান চিইয়া লাগদাস। ই বারেনু যীশুসহু আঃখা লাগিয়াস।</verse>
				<verse number="2">যীশুস আসনান মাল চিইয়া লাগিয়াস, মুন্দা তাংহা চেলারদিম আসনান চিইয়া লাগিয়ার।</verse>
				<verse number="3">যীশুস যিহুদীয়া প্রাদেশ আম্বারকি ফির গালীল প্রাদেশনু চালি কালা লাগিয়াস।</verse>
				<verse number="4">আসান কাঃনা সামাই আস শামারিয়া প্রাদেশঘী মাঝিন্তী কেরকা রাঃচাস।</verse>
				<verse number="5">ডাহারেনু আস শুখর নামে শামারিয়াঘী অন্টা পাদ্দানু কোরচাস। যাকোবেস তাংহা খাদ্দে যোসেফেসিন একা খাল্লে চিচ্চিকা রাঃচাস আঃ পাদ্দাটা হেদ্দেম রাঃচা।</verse>
				<verse number="6">আসান যাকোবেসঘী কুবী রাঃচা। একতে একতে খাড়দিয়াসকি যীশুস আঃ কুবী হেদ্দে উক্কিয়াস। আবাকী বিইড়ী হারদাম দুফার।</verse>
				<verse number="7">আঃ সামাই শামারিয়ান্তা অরোত যানানা কুবীনু আম্মে চোওদাগে বার্চা, আবাকী যীশুস আদিন বাঃচাস, “এংগান থোরেটা আম্মে অনাগে চিইয়াই”।</verse>
				<verse number="8">কারনে যীশুসঘী চেলার অন্না মোখনান খেন্দাগে পাদ্দানু কেরকা রাঃচার।</verse>
				<verse number="9">আঃ শামারিয়া যানানা বাঃচা, “নিন তো যিহুদী হিকদায় আউর এন তো শামারিয়া হিকদান। হলে নিন একাসেনু এংহা গুসান আম্মে নেএদায়?” আদ ইদিন বাঃচা কারনে যিহুদী আউর শামারিয়াঘী ভিতরা একাম সাম্মান্ধ মাল রাঃচা!</verse>
				<verse number="10">যীশুস আদিন উত্তার চিচ্চাস, “ধার্মেসঘী দান এন্দরা আউর নে নিংহায় গুসান আম্মে বেদ্দা লাগদাস, আদিন নিন আখনা হলে নিনিম আস গুসান আম্মে নেওয় দানেক আউর আস নিংগান জীয়া আম্মেন চিওস দানেক।”</verse>
				<verse number="11">আবাকী আঃ যানানা বাঃচা, “গুরু, নিংহা হেদ্দে আম্মে চোওদনা লেখা বালটিং মাল্লা আউর কুবীহু ঢের গাড়হা। হলে নিন আঃ জীয়া আম্মেন এসতেক ক্ষাক্ষিকায়?</verse>
				<verse number="12">এমহায় পুর্খা যাকোবেস এমহা খাতরী ই কুবীন আর্খিয়াস। ইসতেলেন্তীম এম আউর এমহায় খাদ্দা খার্রার আম্মে অন্দাম আউর এমহা ওঁড়া খাখাহু ইসানুম আম্মে অনি। নিন কা আসতিহু মাহান?”</verse>
				<verse number="13">যীশুস বাঃচাস, “ই আম্মে নে অনোর, আরগে ফির আম্মে অনা তুক্কো।</verse>
				<verse number="14">মুন্দা এন একা আম্মে চিওন, নে আদিন অনোর, আরঘী ইকলাহু আম্মে অনা মাল তুক্কো। আঃ আম্মে আরঘী কুহি ভিতরে উথলারকা আম্মেঘী ঝার্না লেখা মানো আউর মাল মুন্‌জুরনা জীয়ান চিও।”</verse>
				<verse number="15">আবাকী আঃ যানানা যীশুসিন বাঃচা, “গুরু, এংগান হলে আঃ আম্মে চিইয়া, যাতে এংগাগে আম্মে অনা মাল তুক্কি আউর আম্মে হোওয়াগে ইসান বারা মাল লাগ্গি।”</verse>
				<verse number="16">যীশুস আঃ যানানান বাঃচাস, “কালায়, নিংহা মেতাসিন ইসান মেখারকি অন্দরায়।”</verse>
				<verse number="17">আবাকী আঃ যানানা বাঃচা, “এংহা মেতাস মাল্লাস।” আবাকী যীশুস আদিন বাঃচাস, “নিন ঠিকেম বাচ্কি, নিংহা মেতাস মাল্লাস,</verse>
				<verse number="18">কারনে ই গুটি নিংহা পাচ’ঝান মেতার মান্‌জার, আউর আক্কুন নে নিংহা সাংগে রাঃদাস, আসহু নিংহা মেতাস মালদাস। নিন মানিম বাঃআ লাগদি।”</verse>
				<verse number="19">আঃ যানানা বাঃচা, “গুরু, এন আক্কুন বুঝরা অংগা লাগদান, নিন মানিম অরোত নাবী হিকদায়।</verse>
				<verse number="20">এমহা শামারিয়ান্তা পুর্খার ই পার্তানু সেওয়া নানা লাগিয়ার, মুন্দা নিম যিহুদীর বাঃদার আলারিন জেরুশালেমনুম সেওয়া নান্না দারকার।”</verse>
				<verse number="21">যীশুস আঃ যানানান বাঃচাস, “মেনায়, এংহা কাত্থান বিশুয়াস নানায়। এন্নে সামাই বারা লাগি একাবাকি নিম ধার্মে বাঙ্গাসঘী সেওয়া ই পার্তানুহু মাল নানোর আউর জেরুশালেমনুহু মাল নানোর।</verse>
				<verse number="22">নিম নেকান মাল আখদার, আসিনুম সেওয়া নান্দার; মুন্দা এম নেকান আখদাম, এম আসঘীদিম সেওয়া নান্দাম, কারনে যিহুদীরঘী মাঝিন্তীম বাছাবাঃনা বার্চা।</verse>
				<verse number="23">মুন্দা এন্নে সামাই বারা লাগি আউর আক্কুনুম আঃ সামাই, সাচ সেওয়ানানুর নেমহা বোলতা আউর সাচনু বাঙ্গাসঘী সেওয়া নানোর। এন্নে আলারিন বাঙ্গাস মানিম বেদ্দেদাস।</verse>
				<verse number="24">ধার্মেস বোলতা হিকদাস; খানে নে নে সাচ ধার্মেসঘী সেওয়া নান্নার, আরিন নেমহা বোলতা আউর সাচঘী সেওয়া নানা লাগ্গো।”</verse>
				<verse number="25">আবাকী আঃ যানানা বাঃচা, “এন আখদান মাশীস বারা লাগদাস, নেকান খ্রীস্তাস বাঃনা মানি, আস বারা লাগদাস। আস বারোসকি এমান হুর্মিন আখতোস।”</verse>
				<verse number="26">যীশুস আদিন বাঃচাস, “এনিম আস, নে আক্কুন নিংহা সাংগে কাত্থা বাঃআ লাগদাস।”</verse>
				<verse number="27">একা সামাই চেলার কির্রিয়ারকি বার্চার, আবাকী আর এরিয়ার যীশুস অন্টা যানানা সাংগে কাত্থা বাঃআ লাগদাস, আদিন এরারকি আর হায়কাট মান্‌জার কেরার। মুন্দা নেকিম আসিন মাল মেন্‌জার, আদি গুসান আস এন্দরান বেদ্দা লাগিয়াস বা আঃ যানানা সাংগে এন্দেরগে কাত্থা বাঃআ লাগিয়াস।</verse>
				<verse number="28">আবাকী আঃ যানানা ভান্ডান লেভড়িয়াকি পাদ্দা তারা কেরা আউর আলারিন বাঃচা,</verse>
				<verse number="29">“নিম বারারকি অরোত আলাসিন এরা। এন এংহা জীয়ানু এন্দরা এন্দরা নান্‌জাকান, আঃ হুর্মিন আস বাঃআ লাগদাস; হলে আসিম কা আঃ খ্রীস্তাস মালদাস?”</verse>
				<verse number="30">খানে পাদ্দান্তী ঢের আলার যীশুসিন এরাগে বার্চার।</verse>
				<verse number="31">ঠিকা আঃ সামাই চেলার যীশুসিন গোহরারকি বাঃচার, “গুরু, এন্দরাহু মোঃখা।”</verse>
				<verse number="32">যীশুস আরিন বাঃচাস, “এন্নে অন্না মোখনা এংহা গুসান রাঃয়ী, এগদা নিম মাল আখদার।”</verse>
				<verse number="33">ইদিন মেনারকি চেলার তামহা ভিতরেম খেব্দা খেব্দানু বাঃআ হেল্লেরার, “হলে কা নেকিম আসিন অন্না মোখনান অন্দরার চিচ্চার?”</verse>
				<verse number="34">আবাকী যীশুস আরিন বাঃচাস, “নে এংগান তাইয়াস আসঘী চাহানান মান্না আউর আসঘী নালাখ মুন্‌জুনাদিম মান্‌জা এংহা অন্না মোখনা।</verse>
				<verse number="35">নিম কা মাল বাঃদার, ‘চাইর মাহিনা বাকি রাঃয়ী, ইদিঘী খোঃখা খান্‌জপা খান্ডানা মানো’? মুন্দা এন নিমান বাঃআ লাগদান, খান্নে চোওদারকি অংগোন খাল্লে তারা এরা, খান্‌জপা খান্ডানা সামাই মান্‌জা কেরা।</verse>
				<verse number="36">নে খান্‌জপা খান্ডানার আর পায়সা ক্ষাক্ষানার আউর মাল মুন্‌জুরনা জীয়া খাতরী খান্‌জপা খোড়নার। ইদিঘী খাতরী, নে বিহিনী চাখনার আউর নে খান্‌জপা খান্ডানার, দু’ঝানারদিম সামান খুশমারনার।</verse>
				<verse number="37">ইদিন্তী ই কাত্থা সাবুত মানি, ‘অর্তোস ইদোস আউর অর্তোস খান্ডোস।’</verse>
				<verse number="38">এন নিমান এন্নে খান্‌জপা খান্ডাগে তাইকান, এগদা খাতরী নিম নালাখ মাল নান্‌জাকার। দোশরার নালাখ নান্‌জার আউর নিম আঃ নালাখঘী খান্‌জপা খান্ডা লাগদার।”</verse>
				<verse number="39">যানানা ই বাঃআরকি গাওয়াহী চিইয়া লাগি, “এন এগদা নান্‌জাকান, আদিন আস বাঃআ লাগদাস,” আদিঘী কাত্থা মেনারকি ঢের শামারিয়া পাদ্দান্তা আলার যীশুসঘী মাইয়া বিশুয়াস নান্‌জার।</verse>
				<verse number="40">আবাকী শামারিয়ান্তা আলার যীশুসঘী হেদ্দে বার্চারকি তামহা সাংগে রাঃগে আসিন গোহরারার। আদি খাতরী যীশুস আসান দু’উল্লা রাঃচাস।</verse>
				<verse number="41">আসঘী কাত্থা মেনারকি আরু ঢের বাগ্গে আলার বিশুয়াস নান্‌জার।</verse>
				<verse number="42">আঃ আলার আঃ যানানান বাঃচার, “এম আক্কুন বিশুয়াস নান্‌জাকাম আদিন নিংহা কাত্থা মেনারকি মালা, মুন্দা এম আসঘী কাত্থা মেনারকি বুঝরা অংগুকাম, আস মানিম ই ধার্তীন্তা আলারঘী বাছাবাউুস হিকদাস।”</verse>
				<verse number="43">যীশুস বাচ্কা রাঃচাস, “তাংহা পাদ্দানু একাম নাবীর সাম্মান মাল ক্ষাক্ষানার।” যীশুস শামারিয়ানু দু’উল্লা রাঃনাঘী খোঃখা ফির গালীলনু চালি কেরাস।</verse>
				<verse number="44"></verse>
				<verse number="45">বাছাবাঃনা পারাবঘী সামাই যীশুস জেরুশালেমনু একা নালাখ গুটঠি নান্‌জাকা রাঃচাস, গালীলতা আলার আঃ পারাবনু কেরকা রাঃচার, খানে আরহু আবড়া এরা অংগিয়ার। ই খাতরী যীশুস একাবাকি গালীলনু কেরাস, আবাকী আর আসিন ইন্‌জিরার।</verse>
				<verse number="46">যীশুস ফির গালীলঘী কানা নাগারনু কির্রিয়াসকি বার্চাস, একসান আস আম্মেন দ্রাক্ষারাশি কামেচ্কা রাঃচাস। কাফারনাহুমনু অরোত বেল কামলাস রাঃচাস আউর আসঘী কুক্কোস বেরামি রাঃচাস।</verse>
				<verse number="47">একাবাকি বেল কামলাস মেন্‌জাস যীশুস যিহুদীয়ান্তী গালীলনু বা‌র্চাস, আবাকী আস আসঘী হেদ্দে কেরাসকি গোহরারাসকি বাঃচাস, যেনু আস কালারকি তাংদাসিন কড়ে নান্দাস। কারনে তাংদাস খেএনা লেখা মান্‌জাকা রাঃচাস।</verse>
				<verse number="48">যীশুস আঃ বেল কামলাসিন বাঃচাস, “নিম তো হায়কাট নালাখ বা হায়কাট চিনহা মাল এরনা গুটি বিশুয়াসদিম মাল নান্দার!”</verse>
				<verse number="49">বেল কামলাস বাঃচাস, “গুরু, এংদাস খেএনাঘী আগুম দায়া নানারকি এংহায় এড়পানু বারা।”</verse>
				<verse number="50">আবাকী যীশুস আসিন বাঃচাস, “নিন এড়পা চালি কালা, নিংদাস খেএনান্তী বাচ্ছারাস।” এন্নেনু আস যীশুসঘী কাত্থানু বিশুয়াস নান্‌জাসকি এড়পা কির্রিয়াস কেরাস।</verse>
				<verse number="51">একাবাকি আস ডাহারেনুম রাঃচাস আবাকী আসঘী কায়েক’ঝান লাউড়ীর আসঘী হেদ্দে বার্চারকি বাঃচাস, “নিংদাস কড়ে মান্‌জাস কেরাস।”</verse>
				<verse number="52">আস আরিন মেন্‌জাস, “এংদাস একাবাকি কড়ে মান্‌জাস?” আর বাঃচার, “চেরো দুফার অন্টা তারা আসঘী নাড়ি আম্বিয়া।”</verse>
				<verse number="53">আবাকী কুক্কোসঘী তাম্বাস বুঝরা অংগিয়াস, যীশুস আবাকীম বাচ্কা রাঃচাস, “নিংহা খাদ্দেস খেএনান্তী বাচ্ছারাস।” খানে আঃ বেল কামলাস আউর আসঘী এড়পান্তা হোর্মার যীশুসঘী মাইয়া বিশুয়াস নান্‌জার।</verse>
				<verse number="54">যিহুদীয়ান্তী গালীলনু বার্নাঘী খোঃখা যীশুস ই দুশরা হায়কাট নালাখ নান্‌জাস।</verse>
			</chapter>
			<chapter number="5">
				<verse number="1">ইদিঘী খোঃখা যিহুদীরঘী অন্টা পারাব রাঃচা, খানে যীশুস জেরুশালেমনু কেরাস।</verse>
				<verse number="2">জেরুশালেম শাহারনু অন্টা বালি রাঃচা, আউর আঃ বালিঘী নামে রাঃচা মেড়হো বালি। আঃ বালি হেদ্দে অন্টা পোখরা রাঃচা; ইব্রীয় ভাষানু পোখরাঘী নামে বেতসেদা, আদিঘী পাচ’ঠু ঝাপড়ি চিচ্চিকা ঘাট রাঃচা।</verse>
				<verse number="3">আঃ হুর্মি ঘাট গুটঠিনু ঢের বেরামির রাঃচার, আরঘী ভিতরা আন্ধরা, লুলহা, দেহা খাইকা আলার রাঃচার। অরোত মের্খাদুতাস অন্টা বিশেষ সামাইনু আঃ পোখরানু এত্তারকি আম্মেন নুকা লাগিয়াস, আউর আদিঘী খোঃখা নে পাহিলা আঃ আম্মেনু এত্তা লাগিয়াস, আসঘী একাম বেরাম কড়ে মানা লাগ্গিয়া। আঃ হুর্মি বেরামির আম্মে নুকুরনাঘী আশেরানু রাঃআ লাগ্গিয়ার।</verse>
				<verse number="4"></verse>
				<verse number="5">আসান অন্টা আলাস রাঃচাস, নে আটতিরিশ বাছারতি বেরামি রাঃচাস।</verse>
				<verse number="6">একাবাকি যীশুস আসিন এরিয়াস আউর আঃখা অংগিয়াস আস ঢের উল্লান্তী বেরামি রাঃদাস, আবাকী যীশুস আসিন বাঃচাস “নিন কা কড়ে মানা বেদ্দেদায়?”</verse>
				<verse number="7">আঃ বেরামিস উত্তারনু বাঃচাস, “গুরু, এংহা একাম আলার মাল্লার যে, পোখরান্তা আম্মে নুকুরনা সাংগে সাংগেম এংগান পোখরানু এত্তোর চিওর। আসান আর্সানাঘী আগুম নেকিম মালা নেকিম এংহায় আগুম আম্মেনু এত্তেনার।”</verse>
				<verse number="8">যীশুস আসিন বাঃচাস, “চোওয়া, নিংহা পিটরিন চোওদারকি হোওয়া আউর একা কুদ্দা।”</verse>
				<verse number="9">আউর আবাকীম আঃ আলাসটা কড়ে মান্‌জাস কেরাস আউর পিটরি চোদচাস আউর একা কুদ্দা লাগদাস। আরু আঃ উল্লাটা রাঃচা খান্নে এখের্না উল্লা।</verse>
				<verse number="10">আদিঘী খাতরী একা আলাসিন কড়ে নান্না মান্‌জিকি রাঃচা, যিহুদী মাহাতোর আসিন বাঃচাস, “ইন্না খান্নে এখের্না উল্লা আউর ধারামঘী নিয়াম লেখা ইন্না পিটরি চোদনাহু ঠিকা মালা।”</verse>
				<verse number="11">মুন্দা আস আরিন বাঃচাস, “নে এংগান কড়ে নান্‌জাস আস এংগান বাঃচাস, ‘নিংহায় পিটরিন চোওদা আউর একা কুদ্দা।’”</verse>
				<verse number="12">আর আসিন মেন্‌জার, “নে আঃ আলাস, নে নিংগান বাঃচাস, ‘নিংহায় পিটরিন চোওদা আউর একা কুদ্দা?’”</verse>
				<verse number="13">মুন্দা একা আলাসটা কড়ে মান্‌জাকা রাঃচাস, আস মাল আঃখা লাগিয়াস, নে আসিন কড়ে নান্‌জাস। কারনে ঢের আলার আসান রাঃচার আউর যীশুস আঃ আড্ডান্তী চালি কেরকা রাঃচাস।</verse>
				<verse number="14">ইদিঘী খোঃখা যীশুস আঃ আলাসিন মান্দিরনু ক্ষাক্ষিয়াস আউর বাঃচাস, “এরা, নিন কড়ে মান্‌জেকায়! গুনহা আম্বকে নানা, যেনু নিংহায় জীয়ানু মালদাও এন্দরাহু মাল বারি।”</verse>
				<verse number="15">আবাকী কড়ে মান্‌জাকা আলাসটা যিহুদীরঘী হেদ্দে কেরাসকি বাঃচাস, “যীশুসদিম এংগান কড়ে নান্‌জাস।”</verse>
				<verse number="16">আউর ইদিঘী খাতরীম যিহুদী মাহাতোর যীশুসিন বিপাদনু টিড্ডা বেদ্দা লাগিয়ার, কারনে যীশুস খান্নে এখের্না উল্লানু ই হুর্মি নালাখ নান্‌জাকা রাঃচাস।</verse>
				<verse number="17">মুন্দা যীশুস উত্তারনু আরিন বাঃচাস, “এংহা বাঙ্গাস হুর্মি বারি নালাখ নানা লাগদাস আউর এনহু নানা লাগদান।”</verse>
				<verse number="18">ই কাত্থা খাতরী যিহুদী মাহাতোর যীশুসিন পিটাগে ঢের জোর নান্‌জার, কারনে যীশুস খিলা খান্নে এখের্না উল্লাঘী পেশকান তোড়চাস আদ মালা, মুন্দা আস ধার্মেসিন তাংহায় বাঙ্গাস বাঃআরকি মেখিয়াস আউর আস তাংগান ধার্মেসঘী সামান বাঃদাস।</verse>
				<verse number="19">খানে যীশুস আরঘী উত্তারনু বাঃচাস, “এন নিমান মানিম বাঃআ লাগদান, খাদ্দাস তাংগান্তী এন্দরাহু নানা পোলদাস। মুন্দা খিলা বাঙ্গাসিন এন্দরা নানাগে এরদাস আদিনুম নানা অংগোদাস। বাঙ্গাস এগদা নান্দাস, আদিনুম খাদ্দাস নান্দাস।</verse>
				<verse number="20">বাঙ্গাস খাদ্দাসিন দুলার নান্দাস আউর আস এন্দরা নান্দাস আবড়া হুর্মিন খাদ্দাসিন এদ্দাস। বাঙ্গাস খাদ্দেসিন ইদিন্তীহু মাহান নালাখ এদোস, যাতে খাদ্দাসঘী ই হুর্মি নালাখ এরারকি নিম হোর্মার হায়কাট মান্দার।</verse>
				<verse number="21">বাঙ্গাস একাসে কেচ্চেকারিন জীয়া চিইদাস আউর খেএনান্তী উজতাদাস, আন্নেম খাদ্দাস আসঘী চাহানা লেখা নেকান চাহাদাস আসিনুম জীয়া চিইদাস।</verse>
				<verse number="22">বাঙ্গাস নেখায়হু শালিস মাল নান্দাস, মুন্দা হুর্মি শালিসঘী ভার তাংহা খাদ্দাসগে চিচ্চাস।</verse>
				<verse number="23">খানে একাসে হোর্মা আলার বাঙ্গাসিন সাম্মান নান্নার, আন্নেম খাদ্দাসিনহু সাম্মান নান্নার। আউর খাদ্দাসগে নে সাম্মান মাল নান্নার, নে এংগান তাইয়াস, আর আঃ বাঙ্গাসিনহু সাম্মান মাল নান্নার।</verse>
				<verse number="24">“এন নিমান মানি মানিম বাঃআ লাগদান, নে এংহায় বাচান মেন্দাস আউর নে এংগান তাইয়াস আসিন বিশুয়াস নান্দাস, আস মাল মুন্‌জুরনা জীয়া ক্ষাক্ষিয়াস। শালিসনু আস মাল বারোস, মুন্দা আস কেচ্চেকান্তী জীয়ানু কাট্টিয়াস কেরাস।</verse>
				<verse number="25">এন নিমান মানিম বাঃআ লাগদান, সামাই আর্সিয়া আউর আক্কুনুম আঃ সামাই, একাবাকি কেচ্চেকা আলার ধার্মে খাদ্দাসঘী কাত্থান মেনোর আউর নে মেনোর আর জীয়া ক্ষাক্ষর।</verse>
				<verse number="26">বাঙ্গাসঘী একাসে জীয়া চিইনাঘী সাওয়াং রাঃয়ী, ঠিকা আন্নেম খাদ্দাসগেহু আন্নেম সাওয়াং চিচ্চাস।</verse>
				<verse number="27">আউর বাঙ্গাস আসগে আলারঘী শালিস নান্না খাতরী ক্ষেমতা চিচ্চাস, কারনে আসিম আল খাদ্দেস।</verse>
				<verse number="28">ই খাতরী হায়কাট আম্বকে মানা, কারনে সামাই আর্সা লাগি, নে কাবুরনু রাঃনার আর আসঘী কাত্থা মেনোর।</verse>
				<verse number="29">আউর নে দাও নালাখ নান্‌জার আর জীয়া খাতরী উজ্জা চোওর, আউর নে মালদাও নালাখ নান্‌জার আর শালিস খাতরী চোওর।</verse>
				<verse number="30">এন এংগান্তী এন্দরাহু নানা পোলদান, একাসে মেন্দান আন্নেম শালিস নান্দান আউর এংহা শালিস উজগু। কারনে এন এংহা চাহানা পুরা নান্না খাতরী মালা, মুন্দা নে এংগান তাইয়াস, আসঘী চাহানা পুরা নান্না খাতরী নান্দান।”</verse>
				<verse number="31">“যদি এন এংহা বারেনু গাওয়াহী চিইদান, হলে এংহা গাওয়াহী সাচ মালা।</verse>
				<verse number="32">দোশরা আরু অর্তোস রাঃদাস, নে এংহা বারেনু গাওয়াহী চিইয়া লাগদাস আউর এন আখদান, এংহা বারেনু আস সাচ গাওয়াহী চিইদাস।</verse>
				<verse number="33">নিম যোহানেসিন মেনাগে তাইকার আউর আস সাচ গাওয়াহী চিইয়া লাগদাস।</verse>
				<verse number="34">আলারঘী গাওয়াহী যীশুসঘী দারকার মাল্লা, মুন্দা এন নিমহা খাতরী বাঃআ লাগদান, যেনু নিম বাছেরনান ক্ষাক্ষা অংগোদার।</verse>
				<verse number="35">আস রাঃচাস লাঘেরনা আউর বিল্চিনা বিল্লি, নিম আসঘী আঃ বিল্লিনু অংগুর খাতরী রিঝরাগে চাহাচ্কা রাচ্কার।</verse>
				<verse number="36">মুন্দা যোহানেসঘী গাওয়াহীন্তী এংহা গাওয়াহী মাহান। ধার্মে বাঙ্গাস এংগান একাবড়া নালাখ নানাগে চিচ্চাস, এন আঃ হুর্মিন নান্‌জাকান। আবড়া হুর্মি গাওয়াহী চিইয়া লাগি যে, এন ধার্মেসতি বারেচ্কান।</verse>
				<verse number="37">আউর বাঙ্গাস, নে এংগান তাইয়াস, আস তানিম এংহা বারেনু গাওয়াহী চিইয়া লাগদাস। নিম আসঘী কাত্থান ইকলাহু মালহু মেন্‌জেকার আউর আসিন মালহু ইরকার,</verse>
				<verse number="38">আসঘী বাচান নিমহা মাঝিনু থিরারারকি মাল রাঃয়ী, কারনে নেকান বাঙ্গাস তাইয়াস, নিম আসিন বিশুয়াস মাল নান্‌জেকার।</verse>
				<verse number="39">নিম নেমহা পুথিন ঠিকাসে পাড়েচ্কার, কারনে নিম সোচদার যে, নিম আদিন্তী মাল মুন্‌জুরনা জীয়া ক্ষাক্ষিকার। আউর নেমহা পুথি এংহা বারেনুম গাওয়াহী চিইয়ী।</verse>
				<verse number="40">মুন্দা জীয়া ক্ষাক্ষানা খাতরী নিম আক্কুন গুটি এংহা হেদ্দে বারাগে মাল বেদ্দেদার।</verse>
				<verse number="41">“আলারঘী হেদ্দেন্তী এন সাম্মান মাল ইন্‌জিরদান,</verse>
				<verse number="42">মুন্দা এন আখদান, ধার্মেস খাতরী নিমহা মাঝিনু দুলার মাল্লা।</verse>
				<verse number="43">এন এংহা বাঙ্গাসঘী আধিকারনু বারেচ্কান আউর নিম এংগান মাল ইন্‌জিরকার। মুন্দা যদি নেকিম তাংহা আধিকারনু বার্নার, আরিন নিম ইন্‌জরোর।</verse>
				<verse number="44">নিম অরোত দোশরারঘী গুসতেক অহমা ইন্‌জিরদার, মুন্দা খিলা ধার্মেসতি একা অহমা বারি, আদিন ক্ষাক্ষাগে চিহুটহু মাল নান্দার। হলে নিম একাসেনু এংগান বিশুয়াস নানাগে অংগোর?</verse>
				<verse number="45">ইদিন আম্বকে ইয়াদ নানা, এন বাঙ্গাস গুসান নিমান দুশোন, মুন্দা একা মোসেসঘী মাইয়া নিম আশেরা নানারকি রাঃদার, আঃ মোসেসদিম নিমান দুশা লাগদাস।</verse>
				<verse number="46">যদি নিম মোসেসিন বিশুয়াস নান্দার, হলে নিম এংগানহু বিশুয়াস নানোর, কারনে আস এংহা বারেনুম লিখচাস।</verse>
				<verse number="47">মুন্দা নিম যদি আসঘী লিখিচ্কা পুথিন বিশুয়াস মাল নান্দার, হলে এংহা কাত্থান একাসেনু বিশুয়াস নানোর?”</verse>
			</chapter>
			<chapter number="6">
				<verse number="1">ইদিঘী খোঃখা যীশুস গালীল সামুদার কাট্টারকি দোশরা পাক্ষে কেরাস। ইদিন তিবিরিয়া সামুদারহু বাঃনা মানি।</verse>
				<verse number="2">আউর ঢের আলার আসঘী খোঃখা খোঃখা কালা লাগিয়ার, কারনে আস একা বেরামিরঘী মাইয়া একা হুর্মি হায়কাট নালাখ নান্‌জাকা রাঃচাস, আদিন আর ইরকা রাঃচার।</verse>
				<verse number="3">আবাকী যীশুস তাংহায় চেলারিন সাংগে হোওয়ারকি অন্টা পার্তা মাইয়া কেরাসকি উক্কিয়াস।</verse>
				<verse number="4">আঃ সামাইনু যিহুদীরঘী বাছাবাঃনা পারাব ঢের হেদ্দে আর্সিকি রাঃচা।</verse>
				<verse number="5">একাবাকি যীশুস খান্নে চোওদারকি এরিয়াস, আবাকী এরা অংগিয়াস যে, ঢের আলার তাংহায় হেদ্দে বারা লাগনার। খানে আস ফিলিপেসিন বাঃচাস, “ই আলারিন মোখতানা খাতরী এসতেক নাম আসমা খেন্দারকি অন্দরোত?”</verse>
				<verse number="6">যীশুস ফিলিপেসিন পারীক্ষা নান্না খাতরী ই কাত্থান বাঃচাস, কারনে তান এন্দরা নানোস, আদিন তানিম আঃখা লাগিয়াস।</verse>
				<verse number="7">উত্তারনু ফিলিপেস আসিন বাঃচাস, “আর যদি হোর্মার থোরে থোরে ক্ষাক্ষানার, আন্নুহু দু’শো দীনারঘী আসমা তারুহু আরঘী মাল কুলারো।”</verse>
				<verse number="8">তাংহায় চেলারঘী মাঝিনু অর্তোসঘী নামে রাঃচা আন্দ্রিয়াস, ইস রাঃচাস শিমোন পাত্রাসঘী ভাইয়োস। আস যীশুসিন বাঃচাস,</verse>
				<verse number="9">“ইসান অন্টা সান্নি খাদ্দেস গুসান পাচ’ঠু যবঘী আসমা আউর দু’ঠু ইনজো রাঃয়ী, মুন্দা ই বাগ্গু আলার খাতরী ইউরা তারু এন্দরাহু মানো?”</verse>
				<verse number="10">যীশুস আরিন বাঃচাস, “আলারিন অক্তা চিইয়া।” আসান ঢের ঘাসি রাঃচা, খানে আলার আদিঘী মাইয়া উক্কিয়ার। আসান হারদাম মেতারদিম পাচ হাজার লেখা রাঃচার।</verse>
				<verse number="11">খোঃখা যীশুস আঃ আসমা কায়টান হোওয়ারকি ধার্মেসিন ধানিয়াবাদ চিচ্চাস আউর আসান নে উক্কা রাঃচার, আরগে আদিন খাট্টিয়াস চিচ্চাস। আউর ইনজোনহু আন্নেম চিচ্চাস, নে এবাগ্গু নেএচার আর আঃ বাগ্গুম ক্ষাক্ষিয়ার।</verse>
				<verse number="12">হোর্মা আলার কুল উড়দারকি মোক্কা খোঃখা যীশুস তাংহায় চেলারিন বাঃচাস, “একা টুকরা গুটঠি খাতিরকি রাঃয়ী, আবড়া হুর্মিন পেশারকি অন গুসান খোড়আ, যাতে অন্টাহু মাল বেগড়ারি।”</verse>
				<verse number="13">আলারঘী মোক্কা খোঃখা আঃ পাচ’ঠু যবঘী আসমান্তী এগদা খাতিরকি রাঃচা, আদিন চেলার খোড়চারকি বারো’টা কোহা ডাউড়ানু ভার্তি নান্‌জার।</verse>
				<verse number="14">আবাকী যীশুসঘী ই হায়কাট নালাখান এরারকি আলার বাঃআ হেল্লেরার, “ধার্তীনু একা নাবীসঘী বার্না কাত্থা রাঃচা মানিম ইস আঃ নাবী।”</verse>
				<verse number="15">খানে যীশুস বুঝরা অংগিয়াস যে, আলার জোর নানারকি তামহায় বেল নান্না খাতরী আসিন ধারা বারা লাগনার। আদি খাতরী যীশুস অতখান ফির আঃ পার্তানু চালি কেরাস।</verse>
				<verse number="16">পুতবারি তারা যীশুসঘী চেলার সামুদারঘী ধাসড়েনু কেরার,</verse>
				<verse number="17">আউর অন্টা ডোংগানু আর্গারকি কাফারনাহুম শাহার কাঃনা খাতরী সামুদার কাট্টা হেল্লেরার। আঃ সামাই উখা মান্‌জিকি রাঃচা, আবাকীহু যীশুস আরঘী হেদ্দে মাল বারেচ্কা রাঃচাস।</verse>
				<verse number="18">আউর ঢের জোরসে তাকা তাঘরা লাগিয়া, খানে সামুদারনু ঢের কোহা কোহা ঢেউ বারা লাগিয়া।</verse>
				<verse number="19">হারদাম তিন বা চাইর মাইল ডোংগা চালাবাচ্কা খোঃখা আর এরা অংগিয়ার, যীশুস সামুদারঘী আম্মে মাইয়া একারকি আরঘী ডোংগা হেদ্দে বারা লাগদাস। আদিন এরারকি চেলার ঢের এল্চিয়ার।</verse>
				<verse number="20">মুন্দা যীশুস আরিন বাঃচাস, “আম্বা এল্চা, ইদা এন।”</verse>
				<verse number="21">আবাকী চেলার আসিন ডোংগানু আর্গাগে বিদ্দিয়ার আউর আর একসান কালা লাগিয়ার আবাকীম ডোংগা আসান ধাসড়ে হেদ্দে আর্সিয়া কেরা।</verse>
				<verse number="22">সামুদারঘী দোশরা পাক্ষে একা আলার রাঃচার, আর খোঃখা উল্লা বুঝরা অংগিয়ার যে, আগুন্তা উল্লানু খিলা অন্টা ডোংগা আম্বারকি সামুদার ধাসড়েনু আরু একাম ডোংগা মাল রাঃচা। আঃ আলার আরু বুঝরা অংগিয়ার যে, যীশুস আঃ ডোংগানু তাংহায় চেলার সাংগে মাল আর্গিয়াস, মুন্দা খিলা চেলারদিম কেরকা রাঃচার।</verse>
				<verse number="23">আবাকী তিবিরিয়া শাহারতি কায়েক’ঠু ডোংগা আঃ আড্ডানু বার্চা, একসান উর্বাস ধানিয়াবাদ চিচ্চিকা খোঃখা আলারগে আসমা মোখতাচ্কা রাঃচাস।</verse>
				<verse number="24">খানে একাবাকি আলার এরিয়ার যে, যীশুস আউর তাংহায় চেলার আসান নেহু মাল্লার, আবাকী আর আঃ ডোংগানু আর্গিয়ারকি যীশুসিন বেদ্দাগে কাফারনাহুম শাহারনু কেরার।</verse>
				<verse number="25">একাবাকি আর যীশুসিন সামুদারঘী আঃ পাক্ষে বেদ্দারকি ক্ষাক্ষিয়ার, আবাকী আর বাঃচার, “গুরু, একাবাকি নিন ইসান বারেচ্কায়?”</verse>
				<verse number="26">যীশুস আরিন উত্তারনু বাঃচাস, “এন নিমান মানিম বাঃআ লাগদান, নিম এংহায় হায়কাট নালাখ ইরকার বাঃআরকি এংগান বেদ্দা লাগদার, আদি খাতরী মালা, মুন্দা কুল উড়দারকি আসমা মোক্কা রাচ্কার বাঃআরকিম বেদ্দা লাগদার।</verse>
				<verse number="27">একা মোখনা বেগড়ারি কালি, আঃ মোখনা খাতরী নিম নালাখ আম্বকে নানা। মুন্দা একা মোখনা মাল বেগড়ারি, আদি খাতরীম নালাখ নানা, এগদা মাল মুন্‌জুরনা জীয়া গুটি রাও। আল খাদ্দেসদিম নিমাগে আঃ মোখনান চিওস, কারনে ধার্মে বাঙ্গাস আসিন ছাপ চিইয়ারকি চিনহা নান্‌জাস।”</verse>
				<verse number="28">ইদি খাতরী আলার যীশুসিন মেন্‌জার, “হলে ধার্মেসঘী নালাখ নান্না খাতরী এমান এন্দরা নানা লাগ্গো?”</verse>
				<verse number="29">যীশুস উত্তারনু আরিন বাঃচাস, “ধার্মেস নেকান তাইয়াস, আসঘী মাইয়া নিম বিশুয়াস নানা, ইদিম মান্‌জা ধার্মেসঘী নালাখ।”</verse>
				<verse number="30">আবাকী আর আসিন মেন্‌জার, “হলে এন্নে এন্দরা হায়কাট নালাখ নিন নানোয়, এগদা এরারকি এম নিংগান বিশুয়াস নানা অংগোম? নিন এন্দরা নানোয়?</verse>
				<verse number="31">এমহায় পুর্খার মরু খুরিনু মান্না মোক্কা রাঃচার। নেমহা পুথিনু লিখিচ্কা রাঃয়ী, ‘আস মের্খান্তী আরগে আসমা মোঃখাগে চিচ্চাস।’”</verse>
				<verse number="32">আবাকী যীশুস আরিন বাঃচাস, “এন নিমান মানি মানিম বাঃআ লাগদান, একা আসমান নিম মের্খান্তী ক্ষাক্ষা রাচ্কার, আদিন মোসেস নিমাগে মাল চিচ্চাস। মুন্দা এম্বাস মানি আসমান মের্খান্তী নিমাগে চিইয়া লাগদাস।</verse>
				<verse number="33">মের্খান্তী বারারকি নে ধার্তীন্তা আলারগে জীয়া চিইদাস, আসিম ধার্মেসঘী চিচ্চিকা আসমা।”</verse>
				<verse number="34">ইদি খাতরী আলার আসিন বাঃচার, “গুরু, হলে হুর্মি বাকি আঃ আসমান এমাগে চিইয়া।”</verse>
				<verse number="35">আবাকী যীশুস আরিন বাঃচাস, “এনিম আঃ জীয়া আসমা। নে এংহায় হেদ্দে বার্দাস, আসঘী একাবাকিহু কিড়া মাল লাগ্গো। আউর নে এংহায় মাইয়া বিশুয়াস নান্দাস, আসগে একাবাকিহু আম্মে অনা মাল তুক্কো।</verse>
				<verse number="36">এন নিমান বাচ্কান, নিম এংগান ইরকার, আন্নুহু নিম বিশুয়াস মাল নান্‌জাকার।</verse>
				<verse number="37">একা আলারিন বাঙ্গাস এংগাগে চিচ্চাস, আঃ হোর্মা আলার এংহায় হেদ্দে বারোর। আউর নে এংহায় হেদ্দে বারোর, এন আরিন একাবাকিহু বাহিরি মাল লেভড়োন চিওন।</verse>
				<verse number="38">এন এংহা চাহানা লেখা নালাখ নানাগে মের্খান্তী মাল বারেচ্কান, মুন্দা নে এংগান তাইয়াস, আসঘী চাহানা লেখাম নালাখ নানাগে বারেচ্কান।</verse>
				<verse number="39">নে এংগান তাইয়াস আসঘী চাহানা এন্নে, আস এংহায় হেদ্দে নেকান তাইয়াস আরিন যেনু এন নেকানহু মাল এবসাদান। মুন্দা আরিন যেনু মুন্‌জুরনা উল্লানু উজতারকি চোদ্দান।</verse>
				<verse number="40">এংহায় বাঙ্গাসঘী চাহানা এন্নে, নিমহায় মাঝিনু নেকিম খাদ্দেসিন এরারকি বিশুয়াস নান্নার, আর যেনু মাল মুন্‌জুরনা জীয়ান ক্ষাক্ষানার আউর এনিম আরিন মুন্‌জুরনা উল্লানু উজতারকি চোওদোন।”</verse>
				<verse number="41">আবাকী যীশুসঘী বিড়দোনু যিহুদী মাহাতোর নালিশ চিইয়া হেল্লেরার, কারনে আস বাচ্কা রাঃচাস, “এনিম আঃ আসমা, এগদা মের্খান্তী এত্তারকি বার্চা।”</verse>
				<verse number="42">আর বাঃচার, “ইস কা আঃ যোসেফসঘী খাদ্দাস যীশুস মালদাস, নেখায় তাংগিয়ো তাম্বাসিন নাম আখদাত? হলে আস আক্কুন একাসেনু বাঃদাস যে, ‘এন মের্খান্তী এত্তারকি বারেচ্কান?’”</verse>
				<verse number="43">যীশুস আরিন উত্তারনু বাঃচাস, “নিম নিমহায় মাঝিনু আম্বা বাকবাকরা।</verse>
				<verse number="44">এংহায় বাঙ্গাস, নে এংগান তাইয়াস, আসিম মাল মেখদাস হলে নেহু এংহায় হেদ্দে বারা পোলনার আউর এনিম আসিন মুন্‌জুরনা উল্লানুু উজতারকি চোওদোন।</verse>
				<verse number="45">নাবীরঘী পুথিনু লিখিচ্কা রাঃয়ী, ‘হোর্মার ধার্মেস হেদ্দে শিরষা ক্ষাক্ষর। ’ আউর নেকিম বাঙ্গাস হেদ্দে মেনারকি শিরষা ক্ষাক্ষিয়াস, আসিম এংহায় হেদ্দে বার্দাস।</verse>
				<verse number="46">আঃ বাঙ্গাসিন নেহু মাল এরিয়ার, নে ধার্মেসতি বার্চাস আসিম খিলা আসিন এরিয়াস।</verse>
				<verse number="47">এন নিমান মানি মানিম বাঃআ লাগদান, নেকিম এংহায় মাইয়া বিশুয়াস নান্দাস, আস মাল মুন্‌জুরনা জীয়া ক্ষাক্ষাদাস।</verse>
				<verse number="48">এনিম আঃ জীয়া আসমা।</verse>
				<verse number="49">মরু খুরিনু নিমহায় পুর্খার মান্না মোক্কা রাঃচার, আন্নুহু আর কেচ্চার কেরার।</verse>
				<verse number="50">মুন্দা ইদিম আঃ আসমা, এগদা মের্খান্তী বার্চা। যেনু আলার আদিন মোখনার আউর মাল খেএনার।</verse>
				<verse number="51">এনিম আঃ জীয়া আসমা, এগদা মের্খান্তী বার্চা। নে নে ই আসমান মোক্ষার, আর সাদাউ সাদাউ উল্লা গুটি উজ্জারকি রাওর। ই আসমাদিম এংহায় দেহা। ইদি খাতরীম এন এংহায় দেহান আলারগে চিওন, যাতে ই ধার্তীন্তা আলার জীয়া ক্ষাক্ষানার।”</verse>
				<verse number="52">ই কাত্থান মেনারকি যিহুদী মাহাতোর তামহায় মাঝিনু তর্কাতর্কি নানা হেল্লেরার আউর বাঃচার, “ই আলাসটা একাসেনু তাংহায় দেহান মোখনা খাতরী নামাগে চিইয়া অংগোদাস?”</verse>
				<verse number="53">ইদিঘী খোঃখা যীশুস আরিন বাঃচাস, “এন নিমান মানি মানিম বাঃআ লাগদান, নিম যদি আল খাদ্দেসঘী আহাড়ান আউর খেশোন মাল অন্দার মোখদার হলে নিমহায় মাঝিনু জীয়া মাল্লা।</verse>
				<verse number="54">নেকিম যদি এংহায় আহাড়ান আউর খেশোন অন্নার মোখনার হলে আর মাল মুন্‌জুরনা জীয়ান ক্ষাক্ষানার, আউর এন আরিন মুন্‌জুরকা উল্লানু উজতারকি চোওদোন।</verse>
				<verse number="55">এংহায় দেহা আউর খেশোদিম মান্‌জা মানি অন্না মোখনা।</verse>
				<verse number="56">নেকিম এংহায় আহাড়া আউর খেশোন অন্নার মোখনার, আর এংহায় মাঝিনু রাঃনার আউর এনহু আরঘী মাঝিনু রাঃদান।</verse>
				<verse number="57">একা উজ্জুকা বাঙ্গাস এংগান তাইয়াস আউর এন আসঘী খাতরীম উজ্জুকা রাঃদান। ঠিকা আঃ লেখাম নে এংগান মোখনার আরহু এংহায় কারনে উজ্জুকা রাঃনার।</verse>
				<verse number="58">ইদিম আঃ আসমা, এগদা মের্খান্তী বার্চা। একা আসমান নিমহায় পুর্খার মোক্ষারকিহু কেচ্চার, আদ ই আসমা মালা। ই আসমান নে নে মোখনার, আর সাদাউ সাদাউ উল্লা গুটি উজ্জুকা রাওর।”</verse>
				<verse number="59">যীশুস কাফারনাহুমতা সামাজ এড়পানু শিরষা চিইনা সামাই ই কাত্থান বাচ্কা রাঃচাস।</verse>
				<verse number="60">তাংহায় অনুসারীরঘী মাঝিনু ঢেরিম ই কাত্থান মেন্‌জারকি বাঃচার, “ইদ ঢের বাড়িয়ার শিরষা, নে আদিন ইন্‌জিরা অংগোর?”</verse>
				<verse number="61">তাংহায় অনুসারীর ই বারেন হোওয়ারকি নালিশ নানা লাগনার, আদিন যীশুস তাংহায় কায়ানু বুঝরা অংগিয়াস। খানে যীশুস আরিন বাঃচাস, “ই কাত্থান মেনারকি কা নিম কায়রারা লাগদার?</verse>
				<verse number="62">হলে আল খাদ্দেস আগু একসান রাঃচাস, আসান যদি ফির আর্গারকি কাঃনান এরোর, হলে নিম এন্দরা বাওর?</verse>
				<verse number="63">নেমহা বোলতাদিম জীয়া চিইয়ী, আলারঘী দেহা একাম নালাখঘী মালা। এন নিমান একা কাত্থা গুটঠিন বাচ্কান, আদিম বোলতাঘী জীয়া চিইয়ী,</verse>
				<verse number="64">মুন্দা নিমহায় মাঝিনু এন্নে নেকিম নেকিম রাঃনার, নে এংগান বিশুয়াস মাল নান্নার।” যীশুস আদিন ঢের আগুন্তীম আঃখা লাগিয়াস, নে নে বিশুয়াস মাল নান্নার আউর নে আসঘী বিশুয়াসান তোড়োস।</verse>
				<verse number="65">আবাকী যীশুস বাঃচাস, “আদি খাতরীম এন নিমান আগুম বাচ্কান যে, বাঙ্গাস সাওয়াং মাল চিইদাস হলে নেহু এংহায় হেদ্দে বারা পোলনার।”</verse>
				<verse number="66">আবাকী যীশুসঘী ই কাত্থান মেনারকি ঢের অনুসারীর কির্রিয়ার কেরার আউর আসঘী সাংগে চালেরনান আম্বিয়ার চিচ্চার।</verse>
				<verse number="67">খানে যীশুস তাংহায় বারো’ঝান চেলারিন বাঃচাস, “নিমহু কা এংহায় হেদ্দেন্তী চালি কালা বেদ্দার?”</verse>
				<verse number="68">আবাকী শিমোন পাত্রাস উত্তারনু যীশুসিন বাঃচাস, “উর্বায়ো, এম নেখায় হেদ্দে কালোম? নিংহায় হেদ্দেম মাল মুন্‌জুরনা জীয়াঘী বাচান রাঃয়ী।</verse>
				<verse number="69">এম বিশুয়াস নান্‌জাকাম আউর বুঝরা অংগুকাম, নিনিম ধার্মেসঘী আঃ নেমহা আল।”</verse>
				<verse number="70">উত্তারনু যীশুস আরিন বাঃচাস, “এন কা নিমহা বারো’ঝানারিন চাজারকি মাল হোচ্কান? আন্নুহু নিমহায় মাঝিনু অর্তোস শায়তানেস রাঃদাস।”</verse>
				<verse number="71">ই কাত্থান যীশুস শিমোন ইস্কারিয়াতেসঘী খাদ্দে যিহুদাসঘী বারেনু বাচ্কা রাঃচাস, কারনে ইসিম যীশুসঘী বিশুয়াসান তোড়োস। ইস রাঃচাস বারো’ঝান চেলারঘী মাঝিনু অর্তোস।</verse>
			</chapter>
			<chapter number="7">
				<verse number="1">ইদিঘী খোঃখা যীশুস গালীল প্রাদেশঘী মাঝিনু একা কুদ্দা লাগিয়াস, কারনে যিহুদী মাহাতোর আসিন পিটা বেদ্দিকা রাঃচার। খানে আস যিহুদীয়া প্রাদেশনু কাঃনা বার্নান আম্বিয়াস চিচ্চাস।</verse>
				<verse number="2">আবাকী যিহুদীরঘী ডেরা এড়পাঘী পারাব হারদাম হেদ্দে আর্সিকি রাঃচা।</verse>
				<verse number="3">খানে তাংহা সান্নি ভাইয়োর আসিন বাঃচার, “ই আড্ডান আম্বারকি নিন যিহুদীয়ানু চালি কালা, যাতে নিংহায় চেলার নিংহায় হায়কাট নালাখ গুটঠি এরা অংগোনার।</verse>
				<verse number="4">নেকিম যদি তাংগান আখতা বেদ্দেদাস হলে আস নুখরারকি একাম নালাখ মাল নান্দাস। যদি নিন হোর্মারঘী মুন্দভারে নালাখ নান্দায় হলে নিন ধার্তীঘী মুন্দভারে নিংগানুম এদ্দায়।”</verse>
				<verse number="5">এন্নে কা যীশুসঘী ভাইয়োরহু আসিন বিশুয়াস মাল নানা লাগিয়ার।</verse>
				<verse number="6">খানে যীশুস আরিন বাঃচাস, “পারাবনু কাঃনাঘী সামাই এংহায় আক্কুন গুটি মানা আর্গি, মুন্দা নিমহায় সামাই হুর্মি বাকিম রাঃয়ী।</verse>
				<verse number="7">ধার্তীন্তা আলার নিমান ঘিন্না মাল নান্নার, মুন্দা এংগানুম ঘিন্না নান্নার। কারনে এন আরঘী বারেনু ই গাওয়াহী চিইদান যে, আরঘী নালাখ গুটঠি মালদাও।</verse>
				<verse number="8">নিমিম পারাবনু কালা, এন আঃ পারাবনু মাল কালোন। কারনে এংহায় সামাই আক্কুন গুটি পুরা মানা আর্গি।”</verse>
				<verse number="9">ই কাত্থা বাচ্কা খোঃখা যীশুস গালীলনুম রাঃচাস।</verse>
				<verse number="10">একাবাকি যীশুসঘী ভাইয়োর পারাবনু চালি কেরার, আবাকী আসহু আসান কেরাস। মুন্দা আস আলারঘী মুন্দভারে মাল কেরাসকি চুপেমসে কেরাস।</verse>
				<verse number="11">যিহুদী মাহাতোর পারাবঘী মাঝিনু আসিন বেদ্দা লাগিয়ার আউর মেন্‌জার, “আঃ আলাসটা একসান?”</verse>
				<verse number="12">আসতালান্তা ঢের আলার যীশুসঘী বারেনু তামহা মাঝিনুম ঢের গুদুর গুদুরারকি কাছনাখরা হেল্লেরার। কায়েক’ঝান আলার বাঃচার, “যীশুস অরোত দাওলে আল।” ফির দোশরার বাঃচার, “মালা, আস আলারিন মালদাও ডাহারেনু হোওয়া কালা লাগদাস।”</verse>
				<verse number="13">মুন্দা নেহু যীশুসঘী বারেনু আলারঘী মুন্দভারে এন্দরাহু মাল বাঃচার। কারনে আর হোর্মার যিহুদীরঘী মাহাতোরিন এল্চা লাগিয়ার।</verse>
				<verse number="14">যীশুস পারাবঘী মাঝি সামাইনু মান্দিরনু কেরাস আউর শিরষা চিইয়া হেল্লেরাস।</verse>
				<verse number="15">আন্নেনু যিহুদী মাহাতোর হায়কাট মান্‌জারকি বাঃচার, “ই আলাসটা একাম পাড়হাই মাল নানারকি একাসেনু পুথিন্তা বারেনু আখদাস?”</verse>
				<verse number="16">যীশুস উত্তারনু আরিন বাঃচাস, “একা শিরষা এন চিইয়া লাগদান, আদ এংহায় মালা। মুন্দা নে এংগান তাইয়াস, আসঘীদিম হিকো।</verse>
				<verse number="17">যদি নেকিম ধার্মেসঘী চাহানান মানআ বেদ্দানার, হলে আস বুঝরা অংগোস যে, ই শিরষা ধার্মেসঘী হেদ্দেন্তী বার্চা, নাকা এন তাংগান্তীম বাঃদান।</verse>
				<verse number="18">নে তাংগান্তীম তাংহায় কাত্থান বাঃনার, আস তো তাংহায়দিম মাহিমা নানাগে চিহুট নান্দাস। মুন্দা নেকান আস তাইয়াস, আস যদি আসঘীদিম মাহিমা নানাগে চিহুট নান্দাস হলে আস সাচ আল আউর আসঘী মাঝিনু একাম ছল মাল্লা।</verse>
				<verse number="19">মোসেস কা নিমাগে আনকা পেশকান মাল চিচ্চাস? মুন্দা নিমহায় মাঝিন্তা নেহু আঃ আনকা পেশকান মাল মান্নার, হলে নিম এন্দেরগে এংগান পিটা বেদ্দা লাগদার?”</verse>
				<verse number="20">আলার উত্তার চিচ্চার, “নে নিংগান পিটা বেদ্দা লাগনার? নিংগান মালদাও বোলতা ধার্চা।”</verse>
				<verse number="21">যীশুস আরিন উত্তার চিচ্চাস, “এন অন্টা হায়কাট নালাখ নান্‌জাকান আউর নিম হোর্মার হায়কাট মান্‌জেকার।</verse>
				<verse number="22">মোসেস নিমান খাতনা নান্নাঘী আনকা পেশকান চিচ্চাস। ইদ যে মোসেসতি বার্চা, আদ মালা। মুন্দা ইদ নিমহা পুর্খারঘী হেদ্দেন্তী বার্চা আউর আঃ খাতনা নিম খান্নে এখের্না উল্লানু নান্দার।</verse>
				<verse number="23">যদি খান্নে এখের্না উল্লানু মোসেসঘী আনকা পেশকান মাল তোড়না খাতরী আলার খাতনান নান্নার, হলে এন খান্নে এখের্না উল্লানু অর্তোসঘী গোট্টা দেহান কড়ে নান্‌জাকান, আদি খাতরী নিম এন্দেরগে এংহায় মাইয়া রাঘারদার?</verse>
				<verse number="24">বাহিরিন্তা মুঠান এরারকি মালা, মুন্দা উজগু লেখা শালিস নানকে।”</verse>
				<verse number="25">আবাকী জেরুশালেম শাহারতা কায়েক’ঝান আলার বাঃচার, “ইসিম কা আঃ আলাস মালদাস, নেকান মাহাতোর পিটা বেদ্দা লাগনার?</verse>
				<verse number="26">ইদা এরা! ইস হোর্মারঘী মুন্দভারেম কাত্থা বাঃআ লাগদাস আউর আর নেহু আসিন এন্দরাহু মাল বাঃআ লাগনার। হলে মাহাতোর কা মানিম আখনার যে, ইসিম খ্রীস্তাস?</verse>
				<verse number="27">নাম আখদাত, ইস এসতেক বার্চাস। মুন্দা একাবাকি খ্রীস্তাস বারোস, আবাকী নেহু মাল আখোর, আস এসতেক বার্চাস।”</verse>
				<verse number="28">মান্দিরনু শিরষা চিইনা সামাই যীশুস জোরসেম বাঃচাস, “নিম তো এংগান আখদার, আউর এন এসতেক বারেচ্কান, আদিনহু তো আখদার। এন এংহা চাহানান্তীক মাল বারেচ্কান, মুন্দা নে সাচ ধার্মে হিকদাস, আসিম এংগান তাইয়াস। আসিন নিম মাল চিন্দার।</verse>
				<verse number="29">এন আসিন আখদান, এন আসঘী হেদ্দেন্তীম বারেচ্কান আউর আস এংগান তাইয়াস।”</verse>
				<verse number="30">খানে আর আসিন ধারাগে বেদ্দিয়ার, মুন্দা নেহু আসঘী মাইয়া ক্ষেক্ষা মাল চিচ্চার, কারনে আসঘী সামাই মাল আর্সিয়া।</verse>
				<verse number="31">মুন্দা আলারঘী মাঝিন্তা ঢেরিম আসিন বিশুয়াস নান্‌জার আউর বাঃচার, “মানিম, ইসিম আঃ খ্রীস্তাস, নেহু ইসতিক বাগ্গে হায়কাট নালাখ নানা পোলনার।”</verse>
				<verse number="32">যীশুসঘী বারেনু আলার গুদুর গুদুরারকি বাঃআ লাগনার, আদিন ফারীশীর মেনা অংগিয়ার। প্রাধান নায়গার আউর ফারীশীর আসিন ধার্না খাতরী তামহা ক্ষাপুরিন তাইয়ার।</verse>
				<verse number="33">যীশুস বাঃচাস, “এন আরু অংগুর নিমহায় সাংগে রোওন, আউর ইদিঘী খোঃখা নে এংগান তাইয়াস আসঘী হেদ্দে কালোন।</verse>
				<verse number="34">নিম এংগান বেদ্দোর, মুন্দা এংগান মাল ক্ষাক্ষর আউর একসান এন রোওন, নিম আসান কালা পোল্লোর।”</verse>
				<verse number="35">যিহুদী মাহাতোর তামহা ভিতরেম কাছনাখরা লাগিয়ার, “ইস একসান কালোস যে, নাম আসিন বেদ্দাগে পোল্লোত? নামহায় একা আলার অযিহুদীরঘী মাঝিনু রাঃনার, ইস কা আসান কালারকি অযিহুদীরিন শিরষা চিওস?</verse>
				<verse number="36">‘নিম এংগান বেদ্দোর, মুন্দা মাল ক্ষাক্ষর আউর এন একসান রোওন নিম আসান কালা পোল্লোর।’ ই কাত্থা বাঃনাঘী মানে এন্দরা?”</verse>
				<verse number="37">পারাবঘী মুন্‌জুরনা উল্লা রাঃচা, মাহান উল্লা। যীশুস ইজ্জাসকি জোরসে বাঃচাস, “যদি নেখায়দিম আম্মে অনা তুক্কি, হলে এংহায় হেদ্দে বারুক আউর অনুক।</verse>
				<verse number="38">নে এংগান বিশুয়াস নান্নার, পুথিনু একাসে লিখিচ্কা রাঃয়ী, আন্নেম আসঘী কুহিন্তী জীয়া খাড়তা আম্মে বোহতেম রাও।”</verse>
				<verse number="39">যীশুস আঃ বোলতাঘী বারেনু বাঃচাস; নে আসঘী মাইয়া বিশুয়াস নান্নার, আর আঃ নেমহা বোলতান ক্ষাক্ষর। মুন্দা আবাকীহু আরিন আঃ বোলতান চিইনা মাল মান্‌জা, কারনে আবাকীহু যীশুস তাংহায় মাহিমান মাল ক্ষাক্ষিয়াস।</verse>
				<verse number="40">আসান একা আলার ই শিরষা মেন্‌জার আর বাঃচার, “মানিম, ইসিম আঃ নাবী হিকদাস।”</verse>
				<verse number="41">দোশরারহু বাঃআ লাগিয়ার, “ইসিম খ্রীস্তাস।” মুন্দা নেকিম নেকিম বাঃআ লাগিয়ার, “খ্রীস্তাস তো গালীলতি মাল বারোস।</verse>
				<verse number="42">পুথিনু কা ই কাত্থা লিখিচ্কা মাল্লা, দাউদেসঘী গুষ্ঠিন্তী আউর আস একসান পার্দিয়াস, আঃ বেথলেহেম পাদ্দান্তী খ্রীস্তাস বারোস?”</verse>
				<verse number="43">এন্নেনু আলারঘী মাঝিনু আসঘী বারেনু নেখায়হু কাত্থা মাল মিল্লিরা।</verse>
				<verse number="44">কায়েক’ঝান আসিন ধারাগে বেদ্দিয়ার, মুন্দা নেহু আসঘী মাইয়া ক্ষেক্ষা মাল চিচ্চার।</verse>
				<verse number="45">প্রাধান নায়গার আউর ফারীশীর একা ক্ষাপুরিন তাইকা রাঃচার, আর কির্রিয়ার বার্চার। খানে আর ক্ষাপুরিন বাঃচার, “এন্দেরগে নিম আসিন মাল অন্দরকার?”</verse>
				<verse number="46">আঃ ক্ষাপুর উত্তার চিচ্চার, “আঃ আলাসটা একাসে কাত্থা বাঃদাস, আন্নে কাত্থা আরু নেহু মাল বাঃচার।”</verse>
				<verse number="47">ফারীশীর আরিন বাঃচার, “নিমহু কা ঠাকেরকার?</verse>
				<verse number="48">যিহুদী মাহাতোর বা ফারীশীরঘী মাঝিন্তা নেকিম কা আসঘী মাইয়া বিশুয়াস নান্‌জার?</verse>
				<verse number="49">মুন্দা ই আলার আনকা পেশকা গুটঠিন মাল আখনার, ইরঘী মাইয়া ধার্মেসঘী শাও রাঃয়ী, কারনে ইর যীশুসঘী কাত্থান মান্নার।”</verse>
				<verse number="50">নিকোদিম, নে আরঘী মাঝিন্তা অর্তোস, নে যীশুসঘী হেদ্দে আগুম কেরকা রাঃচাস, আবাকী আস বাঃচাস,</verse>
				<verse number="51">“পাহিলা নেখায়হু কাত্থা মাল মেনারকি আউর আস এন্দরা নান্‌জাস আদিন মাল আখারকি নেকানুম দান্ডে চিইনা নামহায় আনকা পেশকানু মাল্লা।”</verse>
				<verse number="52">উত্তারনু আর আসিন বাঃচার, “নিনহু কা গালীলতা আল? পুথিনু বেদ্দারকি এরা, গালীলনু একাম নাবীরঘী কুন্দুরনাঘী কাত্থান লিখিচ্কা মাল্লা।”</verse>
				<verse number="53"></verse>
			</chapter>
			<chapter number="8">
				<verse number="1">আবাকী আর হোর্মার তাংগা তিংগা এড়পানু চালি কেরার, মুন্দা যীশুস জইতুন পার্তানু চালি কেরাস।</verse>
				<verse number="2">ঢের পাইরি বাকি আস মান্দির তারা এত্তারকি বার্চাস। আবাকী হোর্মা আলার আসঘী হেদ্দে বার্চার আউর আস অক্কারকি আরিন শিরষা চিইয়া লাগিয়াস।</verse>
				<verse number="3">আবাকী ধারাম গুরুর আউর ফারীশীর লাজ্জে নালাখ নান্‌জাকা অরোত যানানান ধারারকি আসঘী হেদ্দে অন্দরার আউর আদিন হোর্মারঘী মাঝিনু ইজতাচার।</verse>
				<verse number="4">আউর আর বাঃচার, “গুরু, ই যানানা লাজ্জে নালাখ নান্না সামাই ধারা খাত্তারা।</verse>
				<verse number="5">মোসেস তাংহা আনকা পেশকানু ই রাকাম যানানারিন পাখনা লেভদারকি পিটাগে হুকুম চিচ্চাস; মুন্দা নিন এন্দরা বাঃদায়?”</verse>
				<verse number="6">যীশুসিন পারীক্ষা নান্না খাতরীম আর ই কাত্থা বাঃচার, যাতে আসিন দুশাগে আর অন্টা ফায়দা বেদ্দা অংগোনার। মুন্দা যীশুস কুক্কুন গাড্ডাসকি আংলি তারু খাজ্জেনু লিখা হেল্লেরাস।</verse>
				<verse number="7">মুন্দা আবাকী আর আরু ঘারি ঘারি অন্টাম কাত্থান মেনা হেল্লেরার, খানে আস ইজ্জাসকি বাঃচাস, “নিমহা মাঝিনু নেখায় একাম গুনহা মাল্লা, আসিম পাহিলানু আদিন পাখনা লেভদুক।”</verse>
				<verse number="8">আস আরু অংহোন কুক্কুন গাড্ডাসকি ফির খাজ্জেনু লিখা হেল্লেরাস।</verse>
				<verse number="9">ই কাত্থান মেনারকি পাচকিরতি আরাম্ভ নানারকি অর্তোরঘী খোঃখা অর্তোর হোর্মার চালি কেরার। খিলা যীশুসদিম আসান রাঃচাস আউর আঃ যানানা আসান ইজ্জিকি রাঃচা।</verse>
				<verse number="10">যীশুস ইজ্জাসকি আঃ যানানান বাঃচাস, “আর একসান? নিংগান কা নেহু মাল দুশচার?”</verse>
				<verse number="11">আদ বাঃচা, “মালা গুরু, নেহু মালা।” আবাকী যীশুস আদিন বাঃচাস, “এনহু নিংগান মাল দুশা লাগদান। নিন কালায় আউর আক্কুনতি গুনহা আম্বকে নানা।”</verse>
				<verse number="12">যীশুস ফির আরিন বাঃচাস, “এনিম ই ধার্তীন্তা বিল্লি। নে নে এংহায় খোঃখা খোঃখানু বার্নার, আর তো ইকলাহু উখানু মাল চালেরনার আউর আরিম জীয়াঘী বিল্লি ক্ষাক্ষর।”</verse>
				<verse number="13">খানে ফারীশীর আসিন বাঃচার, “নিন তো নিংহায় বারেনুম গাওয়াহী চিইয়া লাগদায়, খানে নিংহায় গাওয়াহী সাচ মালা।”</verse>
				<verse number="14">যীশুস উত্তারনু আরিন বাঃচাস, “যদিহু এন এংহায় বারেনু গাওয়াহী চিইয়া লাগদান, আন্নুহু আদ সাচ গাওয়াহী। কারনে এন একসানতি বারেচ্কান আউর একসান কালোন, আদিন এনিম আখদান। মুন্দা এন একসানতি বারেচ্কান আউর একসান কালোন, আদিন নিম মাল আখদার।</verse>
				<verse number="15">আলার একাসে শালিস নান্নার, নিমহু আন্নেম শালিস নান্দার। মুন্দা এন নেখায়হু শালিস মাল নান্দান।</verse>
				<verse number="16">আউর যদিহু এন শালিস নান্দান, হলে এংহায় শালিস সাচ মানো। কারনে এন অতখান মালদান, এংহা সাংগে এম্বাসহু রাঃদাস, আউর আসিম এংগান তাইয়াস।</verse>
				<verse number="17">আউর নিমহায় আনকা পেশকানু লিখিচ্কা রাঃয়ী, দু’ঝান আলার যদি অন্টাম গাওয়াহী চিইনার, হলে আদ সাচ গাওয়াহী।</verse>
				<verse number="18">এন এংহায় বারেনুম গাওয়াহী চিইদান আউর এম্বাসদিম এংগান তাইয়াস, আসিম এংহায় বারেনু গাওয়াহী চিইদাস।”</verse>
				<verse number="19">আর আসিন মেন্‌জার, “নিম্বাস একসান?” যীশুস উত্তার চিচ্চাস, “নিম এংগানহু মাল আখদার আউর এম্বাসিনহু মাল আখদার। যদি নিম এংগান আখনা হলে এম্বাসিনহু আখোর দানেক।”</verse>
				<verse number="20">ই হুর্মি কাত্থা আস মান্দিরনু শিরষা চিইনা সামাই দান চিইনা আড্ডানু বাঃচাস, মুন্দা আবাকী নেহু আসিন মাল ধার্চার। কারনে আসঘী সামাই আবাকীহু মাল আর্সিকি রাঃচা।</verse>
				<verse number="21">আস ফির ফারীশীরিন বাঃচাস, “এন কালদান আউর নিম এংগান বেদ্দোর আউর নিম নিমহা গুনহানুম খেওর। এন একসান কালদান, নিম আসান কালা পোল্লোর।”</verse>
				<verse number="22">আবাকী যিহুদী মাহাতোর বাঃচার, “আস কা খেএয়া কালা লাগদাস? কারনে আস বাঃআ লাগদাস, ‘এন একসান কালদান, আসান নিম কালা পোল্লোর?’”</verse>
				<verse number="23">যীশুস আরিন উত্তার চিচ্চাস, “নিম কিইয়ান্তী বারেচ্কার, মুন্দা এন মাইয়ান্তী বারেচ্কান। নিম ই ধার্তীন্তা, মুন্দা এন ই ধার্তীন্তা মালদান।</verse>
				<verse number="24">খানেম এন নিমান বাঃআ লাগদান, নিম নিমহা গুনহানুম খেওর। এনিম আস, ই কাত্থান যদি নিম বিশুয়াস মাল নান্দার, হলে নিম নিমহা গুনহানুম খেওর।”</verse>
				<verse number="25">খানেম আর আসিন মেন্‌জার, “নিন নে?” যীশুস বাঃচাস, “পাহিলান্তীম এন আঃ বারেনু নিমান বাচ্কান।</verse>
				<verse number="26">নিমহায় কাত্থা বাঃনা আউর শালিস নান্নাঘী বারেনু এংহায় ঢের কাত্থা রাঃয়ী, মুন্দা আসিম ই ধার্তীনু এংগান তাইয়াস, আসিম সাচ। এন আসঘী হেদ্দেন্তী এগদান মেন্‌জেকান, আঃ বারেনুম এন নিমান বাঃদান।”</verse>
				<verse number="27">আস তাম্বাসঘী বারেনুম বাঃআ লাগিয়াস, আদিন আর বুঝরা পোল্লার।</verse>
				<verse number="28">খানে যীশুস বাঃচাস, “একাবাকি নিম আল খাদ্দেসিন মাইয়া চোদোর, আবাকী নিম আঃখা অংগোর যে, এনিম আস, আউর এন এংগান্তীম এন্দরাহু মাল নান্দান, মুন্দা বাঙ্গাস এংগান একাসে শিখাবাঃচাস, এন আন্নেম বাঃদান।</verse>
				<verse number="29">আউর নে এংগান তাইয়াস, আসহু এংহায় সাংগেম রাঃদাস। আস এংগান অতখান মাল আম্বাদাস। কারনে আস একা নালাখনু খুশমারদাস, আন্নে নালাখদিম এন হুর্মি সামাই নান্দান।”</verse>
				<verse number="30">যীশুস ই হুর্মি কাত্থা বাঃচাস, আবাকী ঢের আলার আসঘী মাইয়া বিশুয়াস নান্‌জার।</verse>
				<verse number="31">খানেম একা যিহুদীর আসিন বিশুয়াস নান্‌জাকা রাঃচার, যীশুস আরিন বাঃচাস, “যদি নিম এংহায় কাত্থা লেখাম নালাখ নানোর হলে নিম মানিম এংহায় চেলা মানোর।</verse>
				<verse number="32">আউর নিম আঃ সাচ্চান আঃখা অংগোর আউর আঃ সাচদিম নিমান বাছাবাঃঅ।”</verse>
				<verse number="33">আবাকী আর আসিন উত্তার চিচ্চার, “এম আব্রাহামেসঘী গুষ্ঠিন্তা আল। এম ইকলাহু নেখায়হু লাউড়ী মাল মান্‌জাকাম। হলে নিন একাসে বাঃদায় যে, এমান বাছাবাঃনা মানো।”</verse>
				<verse number="34">যীশুস আরিন উত্তার চিচ্চাস, “এন নিমান মানিম বাঃআ লাগদান, নেকিম গুনহা নান্নার, আর হোর্মার গুনহাঘী লাউড়ী।</verse>
				<verse number="35">লাউড়ীর হুর্মি বাকি এড়পান্তা আলার সাংগে মাল রাঃনার, মুন্দা খাদ্দাস হুর্মি বাকিম এড়পান্তা আলার সাংগে রাঃদাস।</verse>
				<verse number="36">যদি খাদ্দাস নিমান বাছাবাঃদাস হলে নিম মানিম বাছরোর।</verse>
				<verse number="37">এন আখদান, নিম আব্রাহামেসঘী গুষ্ঠিন্তা আল। মুন্দা আন্নুহু নিম এংগান পিটা বেদ্দা লাগদার, কারনে এংহায় শিরষান নিম ইন্‌জিরা পোলকার।</verse>
				<verse number="38">এম্বাস গুসান রাঃতে এন এন্দরা ইরকান, আঃ বারেনু এন নিমান বাঃআ লাগদান, আউর নিম্বাস গুসান এগদান মেন্‌জেকার, আদিনুম নানা লাগদার।”</verse>
				<verse number="39">আর উত্তার চিচ্চার, “আব্রাহামেসদিম এমহায় বাঙ্গাস।” যীশুস উত্তারনু বাঃচাস, “নিম যদি আব্রাহামেসঘী খাদ্দার মান্না হলে, আসঘী লেখাম নালাখ নানোর পাকেন।</verse>
				<verse number="40">মুন্দা ধার্মেস এংগান একা সাচ্চান চিচ্চাস, আদিম নিমহা গুসান বাঃনা খাতরী নিম এংগান পিটা বেদ্দা লাগদার। মুন্দা আব্রাহামেস নিমহায় লেখা এন্নে মাল নান্‌জাস।</verse>
				<verse number="41">মুন্দা নিম্বাস একা নালাখান নান্‌জাস, আদিনুম নিম নানা লাগদার।” খানেম আর বাঃচার, “এম লাজ্জে নালাখতি মাল কুন্দুরকাম। এমহায় অন্টাম বাঙ্গাস রাঃদাস আউর আস মান্‌জাস ধার্মেস।”</verse>
				<verse number="42">যীশুস আরিন বাঃচাস, “যদি নিম ধার্মেসঘী খাদ্দার মান্না হলে নিম এংগান দুলার নানোর পাকেন। কারনে এন তো ধার্মে বাঙ্গাসঘী হেদ্দেন্তী বারেচ্কান, আউর এন নিমহা মাঝিনু রাঃদান। এন এংগান্তীম মাল বারেচ্কান, মুন্দা আসিম এংগান তাইয়াস।</verse>
				<verse number="43">নিম এংহায় কাত্থান মাল বুঝুরদার, কারনে এংহায় শিরষান নিম মাল সাহাদার।</verse>
				<verse number="44">শায়তানেসদিম নিম্বাস আউর নিম আসঘীদিম খাদ্দার। আসঘী হুর্মি চাহানান নিম মান্দার; আস তো পাহিলান্তীম পিটুস হিকদাস আউর সাচনু মাল রাঃদাস। কারনে আসঘী মাঝিনু সাচদিম মাল্লা। আস একাবাকি ঝুট কাত্থা বাঃদাস, আবাকী আস তাংগান্তীম বাঃদাস। কারনে আস তো ঝুটবাউুস আউর আস ঝুটবাউুসঘী তাম্বাস।</verse>
				<verse number="45">মুন্দা এন সাচ কাত্থান বাঃদান, খানেম নিম এংগান বিশুয়াস মাল নান্দার।</verse>
				<verse number="46">নিমহায় মাঝিনু নে এংগান গুনহা আল বাঃআরকি সাবুত নানা অংগোনার? যদি এন সাচ কাত্থান বাঃদান, হলে এন্দেরগে নিম এংগান বিশুয়াস মাল নান্দার?</verse>
				<verse number="47">নে ধার্মেসঘী আল, আস ধার্মেসঘী হুর্মি কাত্থান মেন্দাস; নিম ধার্মেসঘী মালদার, খানেম নিম আসঘী কাত্থান মাল মেন্দার।”</verse>
				<verse number="48">যিহুদীর উত্তারনু আসিন বাঃচার, “এম কা ঠিকা কাত্থাম মাল বাচ্কাম যে, নিন অরোত শামারিয়া আল আউর নিংগান মালদাও বোলতা ধার্চা?”</verse>
				<verse number="49">যীশুস উত্তার চিচ্চাস, “এংগান মালদাও বোলতা মাল ধার্চা, মুন্দা এন বাঙ্গাসিন সাম্মান নান্দান আউর নিম এংগান সাম্মান মাল নান্দার।</verse>
				<verse number="50">এন এংহায় মাহিমা নানা মাল বেদ্দেদান; মুন্দা অর্তোস রাঃদাস, নে এংহায় মাহিমা নান্দাস আউর আসিম শালিস নান্দাস।</verse>
				<verse number="51">এন নিমান মানিম বাঃআ লাগদান, নেকিম যদি এংহায় বাচানান মান্নার হলে আর ইকলাহু মাল খেওর।”</verse>
				<verse number="52">যিহুদীর বাঃচার, “আক্কুন এম মানিম বুঝুরকাম যে, নিংগান মালদাও বোলতা ধার্চা। কারনে আব্রাহামেস আউর নাবীর কেচ্চার কেরার আউর নিন বাঃআ লাগদায়, ‘নেকিম যদি এংহায় বাচানান মানোর হলে আর ইকলাহু মাল খেওর।’</verse>
				<verse number="53">নিন কা এমহায় পুর্খা আব্রাহামেসতিহু মাহান? আস তো কেচ্চাস আউর নাবীরহু কেচ্চার। নিন নিংহায় বারেনু এন্দরা সোচদায়?”</verse>
				<verse number="54">যীশুস আরিন উত্তার চিচ্চাস, “যদি এন এংহা বারেনু মাহিমা নান্দান, হলে এংহা মাহিমানু এন্দেরাহু মালা। বাঙ্গাসদিম এংহায় মাহিমা নানা লাগদাস, নেখায় বারেনু নিম বাঃদার যে, আস নিমহায় ধার্মে।</verse>
				<verse number="55">আউর নিম আসিন মাল আখদার; মুন্দা এন আসিন আখদান। আউর যদি এন বাঃদান, এন আসিন মাল আখদান হলে এনহু তো নিমহায় লেখাম ঝুটবাঃউু মানোন। মুন্দা এন আসিন আখদান আউর আসঘী বাচান মান্দান।</verse>
				<verse number="56">নিমহায় পুর্খা আব্রাহামেস এংহায় উল্লা এরনাঘী আশেরানু রিঝঝি নান্‌জাকা রাঃচাস; আস আদিন এরিয়াস আউর রিঝঝি নান্‌জাকা রাঃচাস।”</verse>
				<verse number="57">আবাকী যিহুদীর আসিন বাঃচার, “নিংহায় তো আক্কুন গুটি পানচাশ বাছারহু মানা আর্গি, হলে একাসেনু বাঃদায় যে, নিন আব্রাহামেসিন ইরকায়?”</verse>
				<verse number="58">যীশুস আরিন বাঃচাস, “এন নিমান মানিম বাঃআ লাগদান, আব্রাহামেসঘী কুন্দুরনাঘী আগুন্তীম এন রাঃদান।”</verse>
				<verse number="59">আবাকী আর আসিন লোওনা খাতরী পাখনা পেত্তার। মুন্দা যীশুস চুপেমসে মান্দিরতি উর্খিয়াসকি বাহিরি চালি কেরাস।</verse>
			</chapter>
			<chapter number="9">
				<verse number="1">যীশুস ডাহারে তারতিক কাঃনা সামাই অরোত আন্ধরা আলাসিন এরা অংগিয়াস। আস কুন্দুরনান্তীম আন্ধরা রাঃচাস।</verse>
				<verse number="2">আসঘী চেলার আসিন মেন্‌জার, “গুরু, নেখায় গুনহা খাতরী ইস আন্ধরা মানারকি কুন্দুরাস, তাংহা খাতরী নাকা তাংগিয়ো তাম্বার খাতরী?”</verse>
				<verse number="3">উত্তারনু যীশুস আরিন বাঃচাস, “আসহু গুনহা মাল নান্‌জাস, আসঘী তাংগিয়ো তাম্বারহু মাল নান্‌জার। মুন্দা ইদ মান্‌জা, যাতে ই আলাসঘী মাঝিন্তী ধার্মেসঘী সাওয়াং এথরী।</verse>
				<verse number="4">নে এংগান তাইয়াস, বিইড়ী রাঃতেম আসঘী নালাখ নান্না নামহায় দারকার। উখা বারা লাগি, আবাকী নেহু নালাখ নানা পোল্লোর।</verse>
				<verse number="5">এগুটি এন ই ধার্তীনু রাঃদান, এনিম ধার্তীন্তা বিল্লি।”</verse>
				<verse number="6">ই কাত্থা বাঃনা খোঃখা আস খাজ্জেনু তুফ্‌ফিয়াস আউর আঃ তুফ্‌ফালখো তারু কাদো নান্‌জাস। খোঃখানু আঃ কাদোন আন্ধরা আলাসঘী খান্নেনু লাগাবাঃচাস।</verse>
				<verse number="7">আবাকী আস আসিন বাঃচাস, “কালা, শীলোহো পোখরানু নোডরা।” শীলোহো মানে “তাইনা মান্‌জা”। আবাকী আস শীলোহো পোখরানু খান্নে নোডরা সাংগেম এরা অংগিয়াস আউর কির্রারকি বার্চাস।</verse>
				<verse number="8">আবাকী আসঘী পাদ্দিয়ার আউর নে আসিন আগু তেম্বাগে ইরকা রাঃচার আর বাঃচার, “ইসিম কা আঃ আলাস মালদাস, নে অক্কারকি তেম্বা লাগিয়াস?”</verse>
				<verse number="9">নেকিম নেকিম বাঃনার, “আসিম আঃ আলাস।” দোশরার বাঃনার, “মালা, ইস এরতে আস লেখাম, মুন্দা আস মালা।” মুন্দা আন্ধরাস বাঃচাস, “এনিম আঃ আল।”</verse>
				<verse number="10">আর আসিন মেন্‌জার, “নিন একাসেনু এরা অংগা লাগদায়?”</verse>
				<verse number="11">আস উত্তার চিচ্চাস, “নেকান যীশু নামেনু মেখনা মানি, আস কাদো নানারকি এংহায় খান্নেনু লাগাবাঃচাসকি বাঃচাস, ‘শীলোহো পোখরানু কালা আউর নোডরা।’ খানে এন কালারকি নোডরকান আউর এরনাঘী সাওয়াং ক্ষাক্ষিকান।”</verse>
				<verse number="12">আর আসিন বাঃচার, “আক্কুন আঃ আলাসটা এসান?” আস বাঃচাস, “এন মাল আখদান।”</verse>
				<verse number="13">একা আলাস আন্ধরা রাঃচাস, আসিন আলার ফারীশীরঘী হেদ্দে হোচ্চার কেরার।</verse>
				<verse number="14">ইকলা যীশুস আঃ আলাসিন কড়ে নান্‌জাকা রাঃচাস, আঃ উল্লাটা রাঃচা যিহুদীরঘী খান্নে এখের্না উল্লা।</verse>
				<verse number="15">আদি খাতরী ফারীশীর আসিন মেন্‌জার, “একাসেনু নিন এরা অংগুকায়?” আস আরিন বাঃচাস, “আস এংহায় খান্নেনু কাদো লাগাবাঃচাস, আদিঘী খোঃখা এন নোডরকান আউর আবাকীম এন এরা অংগুকান।”</verse>
				<verse number="16">খানে কায়েক’ঝান ফারীশীর বাঃচার, “ই আলাসটা ধার্মেস হেদ্দেন্তী মাল বার্চাস, কারনে আস খান্নে এখের্না উল্লান মাল মান্দাস।” মুন্দা দোশরার বাঃচার, “একাসেনু অরোত গুনহা আলাস ই রাকাম হায়কাট নালাখ গুটঠি নানা অংগোদাস?” আন্নেনু আর তামহায় মাঝিনু অরোত দোশরার সাংগে অনমত মানা পোল্লার।</verse>
				<verse number="17">আর আঃ আন্ধরা আলাসিন আরু অংহোন মেন্‌জার, “নিন আসঘী বারেনু এন্দরা বাঃদায়? কারনে আসিম তো নিংগান কড়ে নান্‌জাস।” খানে আঃ আন্ধরা আলাসটা বাঃচাস, “আস অরোত নাবী হিকদাস।”</verse>
				<verse number="18">এগুটি আসঘী তাংগিয়ো তাম্বার বার্চারকি তাংদাসঘী বারেনু মাল বাঃচার, আগুটি যিহুদী মাহাতোর বিশুয়াস মাল নান্‌জার যে, আসিম আন্ধরান্তী এরনা সাওয়াং ক্ষাক্ষিয়াস।</verse>
				<verse number="19">যিহুদীরঘী মাহাতোর আরিন মেন্‌জার, “ইস কা নিমহায় আঃ খাদ্দাস, নে কুন্দুরনান্তীম আন্ধরা? হলে আক্কুন আস একাসেনু এরনাঘী সাওয়াং ক্ষাক্ষিয়াস?”</verse>
				<verse number="20">তাংগিয়ো তাম্বার উত্তারনু বাঃচার, “এম আখদাম যে, আস এমহায়দিম খাদ্দাস আউর আস কুন্দুরনান্তীম আন্ধরা।</verse>
				<verse number="21">মুন্দা আস একাসেনু এরা অংগা লাগদাস, এম আদিন মাল আখদাম আউর নে আসিন কড়ে নান্‌জাস, আদিনহু মাল আখদাম। আসঘী উমার মান্‌জা, নিম আসিনুম মেনা। আসিম তাংহা বারেনু বাউুক।”</verse>
				<verse number="22">আসঘী তাংগিয়ো তাম্বার যিহুদী মাহাতোরিন এল্চারকিম ই কাত্থান বাঃচার। কারনে যিহুদী মাহাতোর ঠিকা নান্‌জাকা রাঃচার যে, নেকিম যদি যীশুসিন খ্রীস্তাস বাঃআরকি মান্নার হলে আসিন সামাজ এড়পান্তী অত্থরোর চিওর।</verse>
				<verse number="23">খানেম আসঘী তাংগিয়ো তাম্বার বাঃচার, “আসঘী উমার মান্‌জা, আসিনুম মেনা।”</verse>
				<verse number="24">নে আন্ধরা রাঃচাস, আর আসিন দুশরা ফিরা মেখিয়ারকি বাঃচার, “সাচ কাত্থা বাঃআরকি ধার্মেসঘী অহমা নানা। নাম আখদাত যে, আস গুনহা আল।”</verse>
				<verse number="25">আস উত্তার চিচ্চাস, “এন মাল আখদান যে আস গুনহা আল হিকদাস কা মালা; খিলা আখদান যে, আগু এন আন্ধরা রাচ্কান, আক্কুন এরা অংগা লাগদান।”</verse>
				<verse number="26">আর আসিন বাঃচার, “আস এন্দরা নান্‌জাস? একাসেনু আস নিংগান কড়ে নান্‌জাস?”</verse>
				<verse number="27">আস উত্তারনু আরিন বাঃচাস, “এন নিমান আগুম বাচ্কান, মুন্দা নিম মাল মেন্‌জেকার। হলে এন্দেরগে নিম ফির ইদিন মেনা বেদ্দা লাগদার? নিমহু কা আসঘী চেলা মানা বেদ্দার?”</verse>
				<verse number="28">আবাকী আর আসিন কেববেরার আউর বাঃচার, “নিন আসঘীদিম চেলা, মুন্দা এম মোসেসঘী চেলা।</verse>
				<verse number="29">এম আখদাম, মোসেসঘী সাংগে ধার্মেস কাত্থা বাচ্কা রাঃচাস; মুন্দা ইস এসতেক বার্চাস, আদিন এম মাল আখদাম।”</verse>
				<verse number="30">আঃ আলাসটা উত্তার চিচ্চাস আউর আরিন বাঃচাস, “ইদিম মান্‌জা হায়কাট মান্নাঘী কাত্থা যে, আস এসতেক বার্চাস, আদিন নিম মাল আখদার! মুন্দা আস এংগান এরনা সাওয়াং চিচ্চাস।</verse>
				<verse number="31">এম আখদাম যে, নে ধার্মেপাত্তু আউর নে ধার্মেসঘী চাহানা লেখা নালাখ নান্দাস, ধার্মেস আরঘীদিম কাত্থা মেন্দাস। মুন্দা গুনহা আলারঘী কাত্থান মাল মেন্দাস।</verse>
				<verse number="32">কুন্দুরনান্তীম আন্ধরা রাচ্কা একাম আলাসিন নেকিম কড়ে নান্‌জার, এন্নে কাত্থা এম ধার্তী মান্নাঘী সামাইতি ইকলাহু মাল মেন্‌জেকাম।</verse>
				<verse number="33">আস ধার্মেসঘী হেদ্দেন্তী মাল বার্না হলে আস এন্দরাহু নানা পোল্লোস দানেক।”</verse>
				<verse number="34">আর উত্তারনু আসিন বাঃচার, “নিন তো গুনহাঘী মাঝিনু কুন্দুরকায়, আউর নিন এমান শিরষা চিইয়া লাগদায়?” আবাকী আর আসিন সামাজ এড়পান্তী অত্থরার চিচ্চার।</verse>
				<verse number="35">যীশুস মেন্‌জাস যে, আর আসিন সামাজ এড়পান্তী অত্থরার চিচ্চার, খোঃখানু আস আসিন ক্ষাক্ষিয়াসকি বাঃচাস, “নিন কা আল খাদ্দেসঘী মাইয়া বিশুয়াস নান্দায়?”</verse>
				<verse number="36">আস উত্তার চিচ্চাস, “গুরু, আস নে? এংগান আসঘী বারেনু বাঃআ, যাতে আসঘী মাইয়া এন বিশুয়াস নানা অংগোদান।”</verse>
				<verse number="37">যীশুস আসিন বাঃচাস, “নিন আসিন ইরকায় আউর আসিম নিংহায় সাংগে আক্কুন কাত্থা বাঃআ লাগদাস।”</verse>
				<verse number="38">আবাকী আলাসটা বাঃচাস, “উর্বায়ো, এন বিশুয়াস নান্দান।” ইদিন বাঃচাসকিম আস আসিন গোড় লাগ্গিয়াসকি আসঘী অহমা নান্‌জাস।</verse>
				<verse number="39">যীশুস বাঃচাস, “এন ই ধার্তীনু শালিস নানাগে বারেচ্কান। যাতে নে এরা পোলনার আর এরা অংগোনার আউর নে এরনার আর আন্ধরা মান্নার।”</verse>
				<verse number="40">কায়েক’ঝান ফারীশীর যীশুসঘী সাংগে রাঃচার আউর আর ই কাত্থান মেনারকি আসিন বাঃচার, “হলে নিন এন্দরা বাঃআ বেদ্দেদায়, এম কা আন্ধরা?”</verse>
				<verse number="41">যীশুস আরিন বাঃচাস, “নিম আন্ধরা মান্না হলে নিমহায় একাম গুনহা মাল রাও দানেক। মুন্দা নিম বাঃআ লাগদার যে, ‘এম এরা অংগোদাম,’ খানে নিমহায় মাঝিনু গুনহা রাঃয়ী।”</verse>
			</chapter>
			<chapter number="10">
				<verse number="1">যীশুস আঃ ফারীশীরিন বাঃচাস, “এন নিমান মানিম বাঃআ লাগদান, মেনা, নেকিম যদি মেড়হো খোয়াড়ঘী বালি তারু মাল কোরনারকি দোশরা তারতিক কোরনার, আস চোরাস আউর ডাকাতেস হিকদাস।</verse>
				<verse number="2">মুন্দা নে মেড়হোঘী খোয়াড়ঘী বালি তারু কোরদাস, আস মাহড়াস হিকদাস।</verse>
				<verse number="3">মেড়হো ক্ষাপুস খোয়াড়ান ক্ষাপদাস আউর আসিম মাহড়াস খাতরী বালিন তিসগাদাস। আউর মাহড়াস মেড়হোঘী নামে পিন্‌জা পিন্‌জা মেখদাস আউর আর আসঘী মেখনান মেন্নার। আবাকী মাহড়াস আরিন বাহিরি হোওয়ারকি কাঃদাস।</verse>
				<verse number="4">একাবাকি আস তাংহায় হুর্মি মেড়হো গুটঠিন অথোরদাস, আবাকী আস আরঘী আগু আগু চালেরদাস আউর মেড়হো গুটঠি আসঘী খোঃখা খোঃখা কালি, কারনে আর আসঘী সুরান আখনার।</verse>
				<verse number="5">মুন্দা আর নেখায় সুরান মাল আখনার, আরঘী খোঃখানু আর মাল কালোর, মুন্দা আরঘী হেদ্দেন্তী ভোংগোর কালোর। কারনে আর বাহিরিন্তা আলারঘী সুরান মাল আখনার।”</verse>
				<verse number="6">ই খিরীন যীশুস শিরষা চিইনা খাতরী বাঃচাস, মুন্দা যীশুস আরিন এন্দরা বাঃআ বিদ্দিয়াস, আর আদিন এন্দরাহু বুঝরা পোল্লার।</verse>
				<verse number="7">খানে যীশুস ফির বাঃচাস, “এন নিমান মানিম বাঃআ লাগদান, এনিম আঃ মেড়হো খোয়াড়ঘী বালি।</verse>
				<verse number="8">এংহায় আগু নে বারেচ্কা রাঃচার, আর হোর্মার চোরার আউর ডাকাতের রাঃচার আউর মেড়হো গুটঠি আরঘী কাত্থান মাল মেন্‌জার।</verse>
				<verse number="9">এনিম আঃ বালি। নেকিম এংহায় মাঝিন্তী কোরদাস, আস বাছেরদাস। আস ভিতরা কোরোস আউর বাহিরি উর্খোস, আউর পাথারনু মোখনাঘী আড্ডা ক্ষাক্ষস।</verse>
				<verse number="10">চোরার খিলা ক্ষাডাগে, পিটাগে আউর নাশ নান্নাগে বার্নার। মুন্দা এন বারেচ্কান, যাতে আর জীয়া ক্ষাক্ষানার আউর আঃ জীয়া যেনু পুরা মানি।</verse>
				<verse number="11">“এনিম দাও মাহড়াস। দাও মাহড়াস তাংহা মেড়হো খাতরী তাংহা জীয়ান চিইদাস।</verse>
				<verse number="12">নে পায়সাঘী খাতরী নালাখ নান্দাস আস মাহড়াস লেখা মালদাস আউর আঃ মেড়হো গুটঠিহু আসঘী মাল্লো। আস লাকড়ান বার্নান এরদাস হলেম মেড়হো গুটঠিন আম্বারকি ভোংগোদাস। ইদিঘী খোঃখা লাকড়া আরিন ধারারকি হোওয়ারকি কালি আউর মেড়হো গুটঠি চাইরো তারা বিথরারি কালি।</verse>
				<verse number="13">আস ভোংগোদাস কাঃদাস, কারনে আস তো পায়সাঘী খাতরীম নালাখ নান্দাস আউর আস তো মেড়হো গুটঠি খাতরী মালহু সোচদাস।</verse>
				<verse number="14">“এনিম দাও মাহড়াস; এন এংহায় মেড়হোন আখদান আউর আরহু এংগান আখনার।</verse>
				<verse number="15">আন্নেম বাঙ্গাস একাসে এংগান আখদাস আন্নেম এনহু আসিন আখদান; আউর এন এংহায় মেড়হো গুটঠি খাতরী এংহা জীয়া সোপআ লাগদান।</verse>
				<verse number="16">এংহায় আরু মেড়হো রাঃয়ী, আবড়া হুর্মি ই খোয়াড়তা মালা। আরিনহু এংগান অন্দরা লাগ্গো। আর এংহায় মেখনান মেনোর, আউর আন্নেনু অন্টা মেড়হোঘী পাল মানো আউর অরোত মাহড়াস মানোস।</verse>
				<verse number="17">এন এংহায় জীয়া চিওন, যাতে আদিন ফির কির্তারকি হোওয়া অংগোদান, ই খাতরীম বাঙ্গাস এংগান দুলার নান্দাস।</verse>
				<verse number="18">নেকিম এংহায় হেদ্দেন্তী এংহায় জীয়ান হোওয়া পোল্লোর, মুন্দা এন এংহা লেখাম চিওন। জীয়া চিইনা আউর জীয়া কির্তারকি হোওনা আধিকার এংহায় রাঃয়ী। ই পেশকান এন এংহায় বাঙ্গাসঘী হেদ্দেন্তী ক্ষাক্ষিকান।”</verse>
				<verse number="19">যীশুসঘী ই হুর্মি কাত্থা খাতরীম আরু অংহোন যিহুদীর অনমত মানা পোল্লার।</verse>
				<verse number="20">আরঘী মাঝিনু ঢেরিম বাঃচার, “আসিন মালদাও বোলতা ধার্চা, আস পাগলারাস; নিম এন্দেরগে আসঘী কাত্থান মেনা লাগদার?”</verse>
				<verse number="21">মুন্দা দোশরা আলার বাঃচার, “ই কাত্থা গুটঠি তো মালদাও বোলতা ক্ষাক্ষিকা আলারঘী মালা। মালদাও বোলতা কা আন্ধরাসঘী খান্নে কড়ে নান্না অংগি?”</verse>
				<verse number="22">আঃ সামাইনু জেরুশালেম মান্দিরঘী জুবলী পারাব হাজির মান্‌জা। আবাকী পাইয়া উল্লা রাঃচা।</verse>
				<verse number="23">আউর যীশুস মান্দিরঘী মাঝিনু শলোমনেসঘী ঢাবানু কুদ্দা লাগিয়াস।</verse>
				<verse number="24">আবাকী যিহুদীর আসঘী চাইরো তারা খোড়রারকি আসিন বাঃচার, “নিন আরু এ উল্লা এমান ক্ষাপতোয়? নিন খ্রীস্তাস হিকদায় হলে খোল্লারকি বাঃআ।”</verse>
				<verse number="25">যীশুস উত্তারনু বাঃচাস, “এন নিমান আগুম বাচ্কান, মুন্দা নিম বিশুয়াস মাল নান্দার। বাঙ্গাসঘী নামেনু এন একা হুর্মি নালাখ নান্দান, আবড়া হুর্মি এংহায় বারেনুম গাওয়াহী চিই।</verse>
				<verse number="26">মুন্দা নিম বিশুয়াস মাল নান্দার, কারনে নিম এংহায় মেড়হো মালদার।</verse>
				<verse number="27">এংহায় মেড়হো এংহায় মেখনান মেনি। এন আরিন আখদান, আউর আর এংহায় খোঃখানু খোঃখানু চালেরনার।</verse>
				<verse number="28">এন আরিন মাল মুন্‌জুরনা জীয়া চিইদান। আর ইকলাহু মাল বেগড়ারোর আউর নেহু এংহায় হেদ্দেন্তী আরিন বাচ্চারকি মাল হোওর।</verse>
				<verse number="29">এংহায় বাঙ্গাস, নে আরিন এংগাগে চিচ্চাস, আস হোর্মান্তী মাহান। নেহু বাঙ্গাসঘী হেদ্দেন্তী মেড়হোন বাচ্চারকি হোওয়া পোলনার।</verse>
				<verse number="30">এন আউর বাঙ্গাস অন্টাম।”</verse>
				<verse number="31">আবাকী আরু অংহোন যিহুদী মাহাতোর যীশুসিন লোওনা খাতরী পাখনা পেত্তার।</verse>
				<verse number="32">যীশুস আরিন বাঃচাস, “এন বাঙ্গাসঘী পেশকা লেখা ঢের দাওলে নালাখ এদেচ্কান। আদিঘী মাঝিন্তী একা নালাখ খাতরী এংগান পাখনা লোওয়া বেদ্দার?”</verse>
				<verse number="33">যিহুদী মাহাতোর উত্তারনু বাঃচার, “দাওলে নালাখ খাতরী এম নিংগান পাখনা লোওয়া পোলদাম, মুন্দা নিন ধার্মেসঘী বিড়দোনু নিন্দা কাত্থা বাচ্কায় আদি খাতরীম লোওয়া বেদ্দাম। কারনে নিন অরোত আল মানারকি তাংগান ধার্মে বাঃআরকি দাবি নানা লাগদায়।”</verse>
				<verse number="34">যীশুস আরিন উত্তার চিচ্চাস, “নিমহায় আনকা পেশকানু কা লিখিচ্কা মাল্লা যে, ধার্মেস বাঃচাস, ‘নিম ধার্মে’?</verse>
				<verse number="35">নেখায় হেদ্দে ধার্মেসঘী বাচান বারিচ্কি রাঃচা, আরিন তো আস ধার্মেস বাচ্কা রাঃচাস। নেমহা পুথিন্তা কাত্থা কা আম্বানা চিইনা মানি? মালা।</verse>
				<verse number="36">নেকান বাঙ্গাস চাজ্জিয়াস হোচ্চাস আউর ধার্তীনু তাইয়াস, এনিম আস। আউর একাবাকি এন বাচ্কান, ‘এন ধার্মেসঘী খাদ্দেস,’ আবাকী নিম একাসেনু বাঃদার যে, এন ধার্মেসঘী নিন্দা নানা লাগদান?</verse>
				<verse number="37">যদি এন বাঙ্গাসঘী নালাখ মাল নান্দান হলে নিম এংগান বিশুয়াস আম্বকে নানা।</verse>
				<verse number="38">মুন্দা যদি এন ইবড়া নালাখান নান্দান, আন্নুহু যদি নিম এংগান বিশুয়াস মাল নান্দার হলে নিম এংহায় নালাখান বিশুয়াস নানা। আন্নেনু নিম আঃখা অংগোর আউর বুঝরা অংগোর যে, বাঙ্গাস এংহায় মাঝিনু রাঃদাস আউর এন বাঙ্গাসঘী মাঝিনু রাঃদান।”</verse>
				<verse number="39">আর ফির আসিন ধারা বিদ্দিয়ার, মুন্দা আস আরঘী হেদ্দেন্তী গুচ্ছুরাস কেরাস।</verse>
				<verse number="40">যীশুস ফির যার্দান খাড়ঘী দোশরা পাক্ষে কেরাস, এসান যোহানেস পাহিলা আসনান চিইয়া লাগিয়াস আউর আস আসানুম রাঃচাস।</verse>
				<verse number="41">ঢের আলার যীশুস হেদ্দে বারেচ্কা রাঃচার। আর বাঃআ হেল্লেরার, “যোহানেস একাম হায়কাট নালাখ মাল নান্‌জাস, মুন্দা ই আলাসঘী বারেনু যোহানেস সাচ কাত্থাম বাচ্কা রাঃচাস।”</verse>
				<verse number="42">আউর আসতা ঢের আলার যীশুস মাইয়া বিশুয়াস নান্‌জার।</verse>
			</chapter>
			<chapter number="11">
				<verse number="1">বেথানিয়া পাদ্দানু লাজার নামেনু অরোত বেরামিস রাঃচাস। আঃ পাদ্দানুম তাংড়ি মারীয়াম আউর মার্থাহু রাঃআ লাগিয়া।</verse>
				<verse number="2">ইদিম আঃ মারীয়াম, নে উর্বাসঘী ক্ষেড্ডেনু মাহাকারনা ইসুং তুন্দারকি তাংহা চুটটি তারু চিচকি রাঃচা। ইদিঘীদিম তাং ভাইয়োস লাজারেস বেরামি রাঃচাস।</verse>
				<verse number="3">খানে লাজারেসঘী তাংড়ির যীশুস হেদ্দে ই কাত্থান বাঃআরকি অর্তোসিন তাইয়ার, “উর্বায়ো, মেনা! নিন নেকান দুলার নান্দায়, আসঘী বেরাম মান্‌জা।”</verse>
				<verse number="4">যীশুস ই কাত্থান মেনারকি বাঃচাস, “ই বেরাম আসঘী খেএনা খাতরী মাল মান্‌জা, মুন্দা ধার্মেসঘী অহমা মান্না খাতরীম মান্‌জা। যেনু ইদিঘী মাঝিন্তী ধার্মে খাদ্দাসঘী অহমা মানি।”</verse>
				<verse number="5">মার্থা, মারীয়াম আউর লাজারেসিন যীশুস ঢের দুলার নানা লাগিয়াস।</verse>
				<verse number="6">একাবাকি যীশুস লাজারেসঘী বেরামঘী কাত্থান মেনা অংগিয়াস, আবাকী আস বেথানিয়ানু আরু দু’উল্লা রাঃচাস।</verse>
				<verse number="7">ইদিঘী খোঃখা যীশুস তাংহা চেলারিন বাঃচাস, “গুচা, নাম ফির যিহুদীয়ানু কির্রারকি কাঃদাত।”</verse>
				<verse number="8">উত্তারনু চেলার আসিন বাঃচার, “গুরু, কায়েক উল্লা আগুম যিহুদীর নিংগান পাখনা লোওয়া বেদ্দিকা রাঃচার, আউর নিন ফির আসানুম কালা বেদ্দা লাগদায়?”</verse>
				<verse number="9">যীশুস উত্তার চিচ্চাস, “উল্লানু কা বারো ঘান্টা মাল্লা? নেকিম যদি উল্লানু একদাস হলে আস মাল মুড়দাস, কারনে আস ধার্তীন্তা বিল্লি এরারকিম একদাস।</verse>
				<verse number="10">মুন্দা নেকিম যদি মাঃখানু একনার, হলে আস তো মুড়দাস, কারনে আরঘী মাঝিনু তো বিল্লি মাল্লা।”</verse>
				<verse number="11">আস ইবড়া কাত্থা বাঃনাঘী খোঃখা চেলারিন বাঃচাস, “নামহা সাংগুয়ারি লাজারেস খান্দরা লাগদাস, এন আসিন এজাগে কালা লাগদান।”</verse>
				<verse number="12">ইদিঘী খোঃখা চেলার আসিন বাঃচার, “উর্বায়ো, আস খান্দরাস হলে তো কড়ে মানোস।”</verse>
				<verse number="13">যীশুস চেলারিন লাজারেসঘী কেচ্চেকাঘী বারেনু বাচ্কা রাঃচাস, মুন্দা আর সোচআ লাগিয়ার যে, যীশুস খান্দারনাঘী বারেনু বাঃআ লাগদাস।</verse>
				<verse number="14">আঃ সামাই যীশুস আরিন খোল্লারকি তিংগিয়াস, “লাজারেস কেচ্চাস কেরাস।</verse>
				<verse number="15">আউর নিমহা কাত্থা সোচআরকি এন খুশমারকান যে, এন আসান মাল রাচ্কান, যাতে নিম বিশুয়াস নানা অংগোদার। গুচা, আক্কুন নাম লাজারেস হেদ্দে কাঃদাত।”</verse>
				<verse number="16">আবাকী থোমাস, নেকান জুড়ুয়া খাদ্দে বাঃনা মানি, আস দোশরা চেলারিন বাঃচাস, “গুচা, নামহু আসঘী সাংগে কাঃদাত, যাতে আসঘী সাংগেম খেএআ অংগোদাত।”</verse>
				<verse number="17">একাবাকি যীশুস বেথানিয়ানু আর্সিয়াস আবাকী আঃখা অংগিয়াস যে, লাজারেসিন চাইর উল্লা আগুম পাখনাঘী পার্তা খান্ডারকি খোলপাচ্কা অন্টা কাবুরনু মাড়িয়ার।</verse>
				<verse number="18">বেথানিয়া জেরুশালেমতি হারদাম দুই মাইল গেচ্ছা রাঃচা।</verse>
				<verse number="19">যিহুদীরঘী ঢের আলার মারীয়াম আউর মার্থান তাংহা ভাইয়োসঘী খেএনা খাতরী খাতির চিইয়াগে বারেচ্কা রাঃচার।</verse>
				<verse number="20">যীশুসঘী বার্না কাত্থান একাবাকি মার্থা মেন্‌জা, আবাকী আদ আসঘী সাংগে কাছনাখরা কেরা, মুন্দা মারীয়াম এড়পানু অক্কারকি রাঃচা।</verse>
				<verse number="21">মার্থা যীশুসিন বাঃচা, “উর্বায়ো, নিন ইসান রাঃনা হলে এংড়িস মাল খেওস দানেক।</verse>
				<verse number="22">এন ইদিনহু আখদান যে, আক্কুন গুটি নিন ধার্মেস হেদ্দে এগদান গোহরারোয়, ধার্মেস আদিনুম নিংগাগে চিওস।”</verse>
				<verse number="23">উত্তারনু যীশুস আদিন বাঃচাস, “নিংড়িস ফির উজ্জা চোওস।”</verse>
				<verse number="24">মার্থা যীশুসিন বাঃচা, “এন ইদিনহু আখদান যে, মুন্‌জুরনা উল্লানু ইকলা কেচ্চেকা আলার উজ্জা চোওর, আউলা আসহু উজ্জা চোওস।”</verse>
				<verse number="25">যীশুস আদিন বাঃচাস, “এনিম খেএনান্তী উজ্জুকা আউর এনিম জীয়া। নে এংগান বিশুয়াস নান্নার, আর খেওর হলেহু উজ্জা চোওর।</verse>
				<verse number="26">নে উজ্জুকা রাঃনার আউর এংগান বিশুয়াস নান্নার, আর ইকলাহু মাল খেওর। নিন কা আদিন বিশুয়াস নান্দি?”</verse>
				<verse number="27">উত্তারনু আদ যীশুসিন বাঃচা, “উর্বায়ো, হাঃয়ী! মানিম এন বিশুয়াস নান্দান যে, নেখায় ই ধার্তীনু বার্না কাত্থা রাঃয়ী, নিনিম আঃ খ্রীস্তাস, ধার্মেসঘী খাদ্দায়।”</verse>
				<verse number="28">আউর মারীয়াম ই কাত্থা বাঃআরকি চালি কেরা আউর আদ তাংড়িন মেখারকি চুপেমসে বাঃচা, “গুরুস ইসান বার্চাস আউর নিংগান মেখা লাগদাস।”</verse>
				<verse number="29">একাবাকি মারীয়াম ই কাত্থান মেনা অংগিয়া, আবাকী আদ চাড়েম চোওয়ারকি যীশুসঘী হেদ্দে কেরা।</verse>
				<verse number="30">যীশুস আবাকীহু পাদ্দানু মাল কোরচ্কা রাঃচাস, মার্থা যীশুসঘী সাংগে এসান মিলিরকি রাঃচা, আস আসানুম রাঃচাস।</verse>
				<verse number="31">একা যিহুদীর মারীয়ামান খাতির চিইয়াগে আদিঘী সাংগে এড়পা ভিতরা রাঃচার, একাবাকি আর এরিয়ার মারীয়াম চাড়ে চাড়েম চোওয়ারকি বাহিরি কালা লাগি, আবাকী আরহু আদিঘী খোঃখা খোঃখা কেরার। আর ইয়াদ নান্‌জার, আদ কাবুর হেদ্দে চিইখাগে কালা লাগি।</verse>
				<verse number="32">যীশুস একসান রাঃচাস, মারীয়াম আসান বার্চা আউর আসিন এরিয়াকি আসঘী ক্ষেড্ডে হেদ্দে মুক লিদরাকি বাঃচা, “উর্বায়ো, নিন ইসান রাঃনা হলে এংড়িস মাল খেওস দানেক।”</verse>
				<verse number="33">মারীয়াম আউর আদিঘী সাংগে একা যিহুদীর বারেচ্কা রাঃচার, আর অন সাংগে চিইখা লাগনার। আদি খাতরী যীশুস কুহিনু ঢের তাপলিক ক্ষাক্ষিয়াস আউর আতমাতরাস।</verse>
				<verse number="34">আউর আরিন বাঃচাস, “নিম আসঘী মুর্দান একসান কাবুর চিচ্চিকার?” আর উত্তারনু বাঃচার, “উর্বায়ো, বারা আউর এরা।”</verse>
				<verse number="35">আবাকী যীশুসহু চিইখিয়াস।</verse>
				<verse number="36">ইদিঘী খোঃখা যিহুদীর বাঃচার, “এরা, আস আসিন একড়হে দুলার নানা লাগিয়াস।”</verse>
				<verse number="37">আরঘী মাঝিন্তী কায়েক’ঝান বাঃচার, “ই আলাস আন্ধরারিন এরনা সাওয়াং চিচ্চাস, হলে লাজারেস যাতে মাল খেএদাস, আন্নে এন্দরাহু কা ইস নানা পোল্লোস দানেক?”</verse>
				<verse number="38">খানে যীশুস ফির কুহিনু আতমাতরাসকি লাজারেসিন একসান কাবুর চিইনা মান্‌জিকি রাঃচা আসান কেরাস। আঃ কাবুর রাঃচা অন্টা খোলপাচ্কা পাখনাঘী কাবুর। আউর আঃ খোলপাচ্কা পাখনাঘী কাবুর অন্টা কোহা পাখনা তারু ঢাপেচ্কা রাঃচা।</verse>
				<verse number="39">যীশুস হুকুম চিচ্চাসকি বাঃচাস, “পাখনান গুছাবাঃআ।” খানে লাজারেসঘী তাংড়ি মার্থা বাঃচা, “উর্বায়ো, মালা, আক্কুন গামকো। কারনে ইন্না কাবুর চিইনা চাইর উল্লা মান্‌জা।”</verse>
				<verse number="40">যীশুস মার্থান বাঃচাস, “এন কা নিংগান মাল বাচ্কান যে, যদি নিন বিশুয়াস নান্দি হলে নিন ধার্মেসঘী মাহিমা এরা অংগোয়?”</verse>
				<verse number="41">আবাকী আলার পাখনান গুছাবাঃচার আউর যীশুস মের্খা তারা এরারকি বাঃচাস, “বাঙ্গায়ো, এন ধানিয়াবাদ চিইদান যে, নিন এংহা কাত্থান মেন্‌জেকায়।</verse>
				<verse number="42">এন আখদান, নিন এংহায় হুর্মি কাত্থান মেন্দায়। আক্কুন ইসান ই আলার খোড়রারকি চাইরো তারা ইজ্জিকা রাঃনার, ইর খাতরীম এন ই কাত্থা বাচ্কান, যাতে ইর বিশুয়াস নানা অংগোনার যে, নিনিম এংগান তাইকায়।”</verse>
				<verse number="43">খোঃখা যীশুস ই বাঃআরকি জোরসে গাডরারাসকি বাঃচাস, “লাজার, বাহিরি উর্খাকি বারা।”</verse>
				<verse number="44">কেচ্চেকা আলাসটা কাবুরতি বাহিরি উর্খিয়াসকি বার্চাস। আসঘী ক্ষেক্ষা আউর ক্ষেড্ডে কাবুরঘী কিচরী তারু পুজ্জুকা রাঃচা আউর বাই কিচরী তারু হেচ্কা রাঃচা। যীশুস আলারিন হুকুম চিচ্চাসকি বাঃচাস, “আসঘী হেচ্কান খোল্লা চিইয়া আউর আসিন কালা চিইয়া।”</verse>
				<verse number="45">যিহুদীয়ান্তী একা আলার মারীয়াম হেদ্দে বারেচ্কা রাঃচার, আরঘী মাঝিন্তী ঢেরিম আঃ হায়কাট নালাখ এরিয়ার আউর যীশুস মাইয়া বিশুয়াস নান্‌জার।</verse>
				<verse number="46">মুন্দা আরঘী মাঝিন্তী কায়েক’ঝান আলার ফারীশীর হেদ্দে কেরার আউর যীশুস এন্দরা এন্দরা নান্‌জাস, আদিন আর তিংগিয়ার চিচ্চার।</verse>
				<verse number="47">প্রাধান নায়গার আউর ফারীশীর যিহুদীরঘী মাহাসাভান্তা আলারিন অনগুসান নান্‌জারকি বাঃচার, “নাম আক্কুন এন্দরা নানোত? ই আলাসটা তো ঢের হায়কাট নালাখ নানা লাগদাস।</verse>
				<verse number="48">নাম যদি ই লেখাম আসিন চালরা চিওত হলে হোর্মার আসঘী মাইয়া বিশুয়াস নানোর আউর রোমতা আলার বারারকি নামহা সেওয়া এড়পান আউর জাতিয়ান নাশ নানোস।”</verse>
				<verse number="49">আঃ বাছারনু আরঘী মাঝিনু কায়ফা নামেনু অরোত মাহা নায়গাস রাঃচাস। আস আরিন বাঃচাস, “নিম এন্দরাহু বুঝরা পোল্লা লাগদার।</verse>
				<verse number="50">নিম মাল সোচআ লাগদার যে, গোট্টা জাতিয়া নাশ মান্নান্তী খিলা অর্তোসঘী খেএনাদিম দাওলে মানো।”</verse>
				<verse number="51">মুন্দা কায়ফাস তাংগান্তীম ইবড়ান মাল বাঃচাস। আস আঃ বাছারতা মাহা নায়গাস রাঃচাস, খানে আস ই হুল্লু বাচান বাচ্কা রাঃচাস যে, যীশুস যিহুদী জাতিয়ার খাতরীম খেওস।</verse>
				<verse number="52">আউর আস খিলা আঃ জাতিয়ার খাতরীম মালা, মুন্দা ধার্মেসঘী একা খাদ্দার হুর্মি তারা বিথরারকা রাঃনার, আরিন খোড়আরকি অন নান্না খাতরীম খেওস।</verse>
				<verse number="53">আঃ উল্লান্তীম আর আসিন পিটাগে আর্ঝা হেল্লেরার।</verse>
				<verse number="54">খানে যীশুস যিহুদীরঘী মুন্দভারে মুন্দভারে আরু মাল মানা লাগিয়াস আউর আঃ আড্ডা আম্বারকি মরু খুরিঘী হেদ্দেম ইফ্রাইম নামেনু অন্টা পাদ্দানু কেরাস আউর আসানুম চেলার সাংগে রাঃআ হেল্লেরাস।</verse>
				<verse number="55">যিহুদীরঘী বাছাবাঃনা পারাব আর্সিকি রাঃচা আউর ধার্মেসঘী খান্নেনু পাক মান্না খাতরী রাঃজীন্তা ঢের আলার বাছাবাঃনা পারাবঘী আগুম জেরুশালেমনু কেরকা রাঃচার।</verse>
				<verse number="56">আলার যীশুসিন বেদ্দা লাগিয়ার আউর মান্দিরঘী চালিনু ইজারকি অরোত দোশরারিন বাঃচার, “আস কা অংহোনহু পারাবনু মাল বারোস? নিম এন্দরা বাঃদার?”</verse>
				<verse number="57">ফারীশীর আউর প্রাধান নায়গার হুকুম চিচ্চিকা রাঃচার যে, যীশুস একসান রাঃদাস, আদিন যদি নেকিম আখনার হলে যাতে আখতানার, যেনু আর আসিন ধারা অংগোনার।</verse>
			</chapter>
			<chapter number="12">
				<verse number="1">যীশুস বাছাবাঃনা পারাবঘী ছায় উল্লা আগুম বেথানিয়া পাদ্দানু কেরাস। এসান যীশুস লাজারেসিন কেচ্চেকান্তী উজতাচ্কা রাঃচাস।</verse>
				<verse number="2">আসান আর যীশুস খাতরী অন্না মোখনান সাপড়াচার আউর মার্থা অন্না মোখনান খাট্টিয়া। একা আলার যীশুস সাংগে অনা মোঃখা উক্কা রাঃচার, আরঘী সাংগে লাজারেসহু অনা মোঃখা উক্কা রাঃচাস।</verse>
				<verse number="3">আবাকী মারীয়াম দামী মান্নেন্তী কামেচ্কা আধহা সের খাটি মাহাকারনা ইসুং অন্দরাকি যীশুসঘী ক্ষেড্ডেনু তুন্দিয়া আউর তাংহা চুটটি তারু আসঘী ক্ষেড্ডেন চিচিয়া চিচ্চা। আবাকী আঃ এড়পাটা মাহাকারনানু পুরা মান্‌জা।</verse>
				<verse number="4">যুদা ইস্কারিয়, নে চেলারঘী মাঝিন্তা অর্তোস, নে যীশুসঘী বিশুয়াসান তোড়োস, আস বাঃচাস,</verse>
				<verse number="5">“ই মাহাকারনা ইসুংআন বিশনা হলে আদ তিনশো দীনার ক্ষাক্ষ পাকেন আউর আঃ দীনার গারীবেরগে চিইয়া অংগো পাকেন। আদ এন্দেরগে আন্নে মাল নান্‌জা?”</verse>
				<verse number="6">যুদাস গারীবেরঘী বারেনু মাল সোচআ লাগিয়াস। আস ইদিন বাঃচাস কারনে আস রাঃচাস পায়সা ক্ষাডু। আসঘী গুসানুম পায়সাঘী থাইলা রাঃআ লাগিয়া, আইয়ান্তী আস ক্ষাডা লাগিয়াস।</verse>
				<verse number="7">যীশুস বাঃচাস, “আদিঘী সাংগে এন্নে কাত্থা বাঃআ আম্বা, এংগান কাবুরনু মাড়না উল্লা খাতরীম মাহাকারনা ইসুংআন আদিঘী হেদ্দে উইয়া চিইয়া।</verse>
				<verse number="8">গারীবেরিন নিম নিমহা মাঝিনু হুর্মি বাকিম ক্ষাক্ষর। মুন্দা এংগান হুর্মি বাকি মাল ক্ষাক্ষর।”</verse>
				<verse number="9">যিহুদীয়ান্তা আলার আঃখা অংগিয়ার যে, যীশুস বেথানিয়ানু রাঃদাস। আদি খাতরী যিহুদীয়ান্তী ঢের আলার খিলা যীশুসিন এরাগে মাল বার্চার, মুন্দা লাজারেসিন, নে কেচ্চেকান্তী উজ্জা চোওচাস, আর আসিনহু এরাগে বার্চার।</verse>
				<verse number="10">মুন্দা প্রাধান নায়গার ঠিকা নান্‌জার যে, আর লাজারেসিনহু পিটোর।</verse>
				<verse number="11">কারনে আসঘী খাতরীম ঢের যিহুদীর আরিন আম্বিয়ারকি যীশুসঘী মাইয়া বিশুয়াস নানা হেল্লেরার।</verse>
				<verse number="12">বাছাবাঃনা পারাবনু একা আলার জেরুশালেমনু বারারকি খোড়কা রাঃচার, আর খোঃখা উল্লা মেনা অংগিয়ার যে, যীশুস জেরুশালেমনু বারা লাগদাস।</verse>
				<verse number="13">আবাকী আর কিন্দা ডাহুরা হোচ্চারকি আসিন পারছাগে কেরার আউর গাডরারারকি বাঃআ হেল্লেরার, “হোশান্না! নে উর্বাসঘী নামেনু বারা লাগদাস, আস ধান্যা। আসিম ইস্রায়েলেরঘী বেল, আস ধান্যা।”</verse>
				<verse number="14">পুথিনু একাসে লিখিচ্কা রাঃয়ী, ঠিকা আন্নেম অন্টা যুয়ান গাধা ক্ষাক্ষিয়াসকি আদিঘী মাইয়া যীশুস উক্কিয়াস।</verse>
				<verse number="15">“এ জেরুশালেমতা আলারো, আম্বা এল্চা। মেনা! যুয়ান গাধাঘী মাইয়া আর্গারকি নিমহায় বেলাস বারা লাগদাস। ”</verse>
				<verse number="16">পাহিলানু তাংহা চেলার ইবড়া এন্দরাহু বুঝরা পোল্লার। মুন্দা একাবাকি যীশুসঘী মাহিমা মান্‌জা, আবাকী আরঘী ইয়াদ বার্চা যে, আসঘী বারেনু ইবড়া হুর্মি লিখিচ্কা রাঃচা আউর আসঘী মাইয়া আলার আন্নেম নান্‌জাকা রাঃচার।</verse>
				<verse number="17">একাবাকি যীশুস লাজারেসিন কাবুরতি মেখিয়াসকি খেএনান্তী উজতাচাস, আঃ সামাই আসঘী সাংগে একা আলার রাঃচার, আরিম লাজারেসঘী উজ্জা চোওনা বারেনু গাওয়াহী চিইয়া হেল্লেরার।</verse>
				<verse number="18">আর মেন্‌জার যে, যীশুসদিম আঃ হায়কাট নালাখান নান্‌জাস। ই খাতরীম আলার যীশুসিন পারছাগে কেরার।</verse>
				<verse number="19">আবাকী ফারীশীর অরোত দোশরারিন বাঃচার, “মেনা! নামহা তো এন্দরাহু ফায়দা মাল মানা লাগি। এরা, গোট্টা ধার্তীন্তা আলার তো আসঘী তারা মান্‌জার।”</verse>
				<verse number="20">একা আলার আঃ বাছাবাঃনা পারাব খাতরী জেরুশালেমনু সেওয়া নানাগে বারেচ্কা রাঃচার, আরঘী মাঝিনু কায়েক’ঝান গ্রীকেরহু রাঃচার।</verse>
				<verse number="21">আর গালীল প্রাদেশতা বেতসেদা পাদ্দান্তা ফিলিপেস হেদ্দে বার্চার আউর গোহরারারকি বাঃচার, “গুরু, এম যীশুসিন এরা বেদ্দাম।”</verse>
				<verse number="22">ফিলিপেস কেরাসকি আন্দ্রিয়াসিন বাঃচাস। আবাকী আন্দ্রিয়াস আউর ফিলিপেস যীশুস হেদ্দে কেরারকি আবড়ান আসিন আখতাচার।</verse>
				<verse number="23">আবাকী যীশুস আরিন উত্তারনু বাঃচাস, “আল খাদ্দেসঘী মাহিমা মান্নাঘী সামাই আর্সিয়া।</verse>
				<verse number="24">এন নিমান মানিম বাঃআ লাগদান, গোহমঘী বিহিনী যদি খাজ্জেনু খাতরারকি মাল খিইয়ী হলে খিলা অন্টা বিহিনীম রাঃয়ী। মুন্দা যদি খিইয়ী হলে ঢের খান্‌জপা মানি।</verse>
				<verse number="25">নে তাংহা জীয়ান দুলার নান্দাস, আস তাংহা জীয়ান এবসোস। মুন্দা নে ই ধার্তীনু তাংহায় জীয়ান দুলার মাল নান্দাস, হলে আস তাংহা জীয়ান মাল মুন্‌জুরনা জীয়া খাতরী বাছাবোওস।</verse>
				<verse number="26">নেকিম যদি এংহায় সেওয়া নানা বেদ্দেনার, হলে আস যেনু এংহা ডাহারেনুম একুক। এন একসান রাঃদান, এংহা সেওয়ানানুসহু আসান রোওস। নেহু যদি এংগান সেওয়া নান্নার হলে বাঙ্গাসহু আসিন সাম্মান নানোস।</verse>
				<verse number="27">“আক্কুন এংহা কুহি আতমাতরা। এন কা ই কাত্থান বাওন, ‘বাঙ্গায়ো, ই সামাইতি এংগান বাছাবাঃআ?’ কারনে ই তাপলিক ভোগনা খাতরীম এন ই সামাই গুটি বারেচ্কান।</verse>
				<verse number="28">বাঙ্গায়ো, নিংহা নামেঘী মাহিমা নানা।” আবাকী মের্খান্তী ই কাত্থা মেন্দরা, “এন আদিঘী মাহিমা নান্‌জেকান আউর ফির মাহিমা নানোন।”</verse>
				<verse number="29">একা আলার আসান খোড়রারকি ইজ্জিকা রাঃচার, আর মেন্‌জারকি বাঃচার, “আদ বাদালীঘী মুড়রুনা হিকো।” আউর নেহু নেহু বাঃচার, “একাম মের্খাদুত আসঘী সাংগে কাত্থা বাঃচা।”</verse>
				<verse number="30">যীশুস উত্তারনু বাঃচাস, “ই কাত্থা এংহা খাতরী মালা, মুন্দা নিমহায় দাও খাতরীম বাঃনা মান্‌জা।</verse>
				<verse number="31">আক্কুন ই ধার্তীন্তা আলারঘী শালিস নান্নাঘী সামাই মান্‌জা, আক্কুন ই ধার্তীন্তা শাসানদাতাসিন হোওয়ারকি বাহিরি লেভেরনা মানো।</verse>
				<verse number="32">একাবাকি এংগান খেখেলতি মাইয়া চোওদনা মানো, আবাকী এন হোর্মারিন এংহা তারা নাতকারকি অন্দরোন।”</verse>
				<verse number="33">আস একাসে খেওস, আদিন বুঝাবাঃনা খাতরী ই কাত্থান বাঃচাস।</verse>
				<verse number="34">আবাকী জুমুরকা আলার উত্তারনু যীশুসিন বাঃচার, “এম আনকা পেশকানু মেন্‌জেকাম যে, খ্রীস্তাস সাদাউ সাদাউ উল্লা খাতরী রোওস। হলে নিন একাসেনু বাঃআ লাগদায় যে, আল খাদ্দেসিন মাইয়া চোওদনা মানো? হলে ই আল খাদ্দেস নে?”</verse>
				<verse number="35">আবাকী যীশুস আরিন বাঃচাস, “অংগুর খাতরী নিমহা মাঝিনু বিল্লি রোও। এগুটি নিমহা জীয়ানু বিল্লি রাঃয়ী, আঃ বিল্লিনু নিম একা, যেনু মাঃখা নিমহায় মাইয়া মাল বারি। আউর নে নে মাঃখানু একনার, আর একসান কাঃনার আদিন মাল আখনার।</verse>
				<verse number="36">এগুটি নিমহা জীয়ানু বিল্লি রাঃয়ী, আঃ বিল্লিন নিম বিশুয়াস নানা। যেনু নিম আঃ বিল্লিঘী খাদ্দে মানা অংগোদার।” যীশুস ই কাত্থান বাঃতে বাঃতে চালি কেরাস আউর আরঘী হেদ্দেন্তী তাংগান নুড্ডাস।</verse>
				<verse number="37">যীশুস আলারঘী মুন্দভারে ঢের হায়কাট নালাখ নান্‌জাকা রাঃচাস, আন্নুহু আর আসিন পাত্তা পোল্লার।</verse>
				<verse number="38">ইদ ঘাটিচ্কি রাঃচা যাতে নাবী যিশাইয়োসঘী বাচ্কা হল্লু বাচান পুরা মানি, উর্বায়ো, এমহা বাচ্কা কাত্থান নে পাত্তাচার? আউর ধার্মেসঘী সাওয়াংঘী ক্ষেক্ষা নেখায় গুসান আখতানা মান্‌জা?</verse>
				<verse number="39">ই খাতরীম আর পাত্তা পোল্লার, কারনে যিশাইয়োস ফির বাঃচাস,</verse>
				<verse number="40">“ধার্মেস আরঘী খান্নেন আন্ধরা নান্‌জাস আউর কুহিন বাড়িয়ার নান্‌জাস। যেনু আর তামহা খান্নেন্তী মাল এরনার, আউর আর তামহা কুহিনু মাল বুঝুরনার, আউর এংহা গুসান কির্রারকি বার্নার আউর এন আরিন কড়ে নান্দান।”</verse>
				<verse number="41">যিশাইয়স যীশুসঘী মাহিমা ইরকা রাঃচাস বাঃআরকিম আসঘী বারেনু ই কাত্থা বাচ্কা রাঃচাস।</verse>
				<verse number="42">যিহুদী মাহাতোরঘী মাঝিনু ঢেরিম যীশুসঘী মাইয়া বিশুয়াস নান্‌জার, মুন্দা ফারীশীরঘী এল্চানানু আর যীশুসিন মাল তেংগেরার। কারনে আর সোচআ লাগিয়ার যে, ফারীশীর আরিন সামাজ এড়পান্তী অত্থরোর চিওর।</verse>
				<verse number="43">আর ধার্মেসঘী হেদ্দেন্তী অহমা ক্ষাক্ষানান্তী আলারঘী হেদ্দেন্তী অহমা ক্ষাক্ষাগে বাগ্গে দুলার নান্নার।</verse>
				<verse number="44">মুন্দা যীশুস গাডরারাসকি বাঃচাস, “নে এংগান বিশুয়াস নান্দাস, আস খিলা এংগান মালা, মুন্দা নে এংগান তাইয়াস, আসিনুম বিশুয়াস নান্দাস।</verse>
				<verse number="45">নে এংগান এরিয়াস, আস খিলা এংগানুম মালা, মুন্দা নে এংগান তাইয়াস, আসিনুম এরিয়াস।</verse>
				<verse number="46">এন ই ধার্তীনু বিল্লি মানারকি বারেচ্কান, নে এংগান বিশুয়াস নান্দাস, আস যেনু উখানু মাল রাঃদাস।</verse>
				<verse number="47">যদি নেকিম এংহা কাত্থা মেনারকি আঃ লেখা মাল চালেরদাস, হলে এন আসঘী শালিস মাল নান্দান। কারনে এন ধার্তীনু শালিস নানাগে মালা, মুন্দা ধার্তীন্তা আলারিন বাছাবাঃগে বারেচ্কান।</verse>
				<verse number="48">নে এংগান মাল ইন্‌জিরদাস আউর এংহা কাত্থান মাল মেন্দাস, আসঘী শালিসনানুস রাঃদাস। এন একা বাচান বাচ্কান, আঃ বাচানদিম মুন্‌জুরনা উল্লানু আসিন দুশি বাঃআরকি সাবুত নানো।</verse>
				<verse number="49">কারনে এন তো তাংগান্তীম এন্দরাহু মাল বাঃদান, মুন্দা বাঙ্গাস, নে এংগান তাইয়াস, আসিম এংগান পেশদাস, আউর এন আঃ লেখাম বাওন।</verse>
				<verse number="50">এন আখদান যে, আসঘী পেশকাদিম মাল মুন্‌জুরনা জীয়াঘী ডাহারেন ইদি। ই খাতরী এন একা বাচান বাঃদান, আদ এংহা বাঙ্গাসঘী পেশকা লেখাম বাঃদান।”</verse>
			</chapter>
			<chapter number="13">
				<verse number="1">ইদ বাছাবাঃনা পারাবঘী আগুন্তা ঘাটনা। যীশুস বুঝরা অংগিয়াস যে, আসিন ই ধার্তীন আম্বারকি মের্খানু বাঙ্গাস হেদ্দে কাঃনাঘী সামাই আর্সিয়া কেরা। আসঘী অনুসারীর নে নে ধার্তীনু রাঃচার, আস আরিন মুন্‌জুরনা উল্লা গুটি দুলার নানোস।</verse>
				<verse number="2">মাঃখা বাকি অন্না মোখনাঘী আগুম শিমোনেসঘী খাদ্দেস যুদা ইস্কারিয়তেসঘী কায়ানু শায়তানেস কোরচাস, যাতে আস যীশুসঘী পাত্তারনান তোড়আ অংগোদাস।</verse>
				<verse number="3">যীশুস আঃখা লাগিয়াস, বাঙ্গাস আসিন হুর্মি সাওয়াং চিচ্চাস। আস ধার্মেসঘী হেদ্দেন্তী বার্চাস আউর ফির আস গুসান কির্রোস কালোস।</verse>
				<verse number="4">অন্না মোখনা চালেরতেম রাঃয়ী, আবাকী যীশুস আসতেক চোওচাস আউর আসঘী দেহাঘী মাইতা কিচরীন খুল্লিয়াসকি অন্টা গামছান তাংহায় কাড়মানু হেএচাস।</verse>
				<verse number="5">ইদিঘী খোঃখা আস অন্টা কোহা গাবলানু আম্মে তুন্দিয়াস আউর চেলারঘী ক্ষেড্ডে নোড়আ হেল্লেরাস আউর একা গামছান তাংহায় কাড়মানু হেচ্কা রাঃচাস আদি তারু আরঘী ক্ষেড্ডে চিচিয়াস।</verse>
				<verse number="6">একাবাকি যীশুস ক্ষেড্ডে নোড়তে নোড়তে পাত্রাস হেদ্দে বার্চাস, আবাকী পাত্রাস যীশুসিন বাঃচাস, “উর্বায়ো, নিন কা এংহায় ক্ষেড্ডেন নোড়োয় চিওয়?”</verse>
				<verse number="7">যীশুস আসিন বাঃচাস, “এন এগদা নানা লাগদান, নিন আক্কুন আদিন বুঝরা পোল্লা লাগদায়, মুন্দা খোঃখানু নিন আদিন বুঝরা অংগোয়।”</verse>
				<verse number="8">আবাকী পাত্রাস আসিন বাঃচাস, “মালা, নিন একাবাকিহু এংহা ক্ষেড্ডেন নোড়আ পোলদায়।” খানে যীশুস পাত্রাসিন বাঃচাস, “এন যদি নিংহায় ক্ষেড্ডেন মাল নোড়দান, হলে নিংহা সাংগে এংহা একাম সাম্মান্ধ মাল রোও।”</verse>
				<verse number="9">শিমোন পাত্রাস বাঃচাস, “উর্বায়ো, হলে খিলা এংহায় ক্ষেড্ডে মালা, মুন্দা এংহায় ক্ষেক্ষা আউর কুক্কুহু নোড়আ চিইয়া।”</verse>
				<verse number="10">যীশুস আসিন বাঃচাস, “নে এমচার, আসঘী ক্ষেড্ডে আম্বারকি এন্দরাহু নোড়না দারকার মাল্লা, আস তো গোট্টাম পাক; এংহা চেলারো নিম পাক, মুন্দা নিম হোর্মার মালা।”</verse>
				<verse number="11">যীশুস আঃখা লাগিয়াস, নে আসিন মুদাইয়েরঘী ক্ষেক্ষানু চোদোস চিওস। আদিঘী খাতরী আস বাঃচাস, “নিম হোর্মার পাক মালা।”</verse>
				<verse number="12">একাবাকি যীশুস হোর্মা চেলারঘী ক্ষেড্ডে নোড়নান মুন্‌জিয়াস, আদিঘী খোঃখা আস তাংহা কিচরীন আত্তিয়াসকি উক্কিয়াস আউর বাঃচাস, “এন নিমহা খাতরী এন্দরা নান্‌জাকান, আদিন কা নিম বুঝুরকার?</verse>
				<verse number="13">নিম এংগান গুরু আউর উর্বা বাঃদার; নিম ঠিকেম বাঃদার, কারনে এনিম আস।</verse>
				<verse number="14">এন যদি নিমহা গুরু আউর উর্বা মানারকি নিমহা ক্ষেড্ডে নুড়কান, নিমহায়হু আন্নেম অরোত দোশরারঘী ক্ষেড্ডেন নোড়না দারকার।</verse>
				<verse number="15">এন নিমহা হেদ্দে অন্টা উদাহরন এদেচ্কান, যেনু এন একাসে নিমহা খাতরী নান্‌জেকান, নিমহু আন্নেম নানকে।</verse>
				<verse number="16">এন নিমান মানিম বাঃআ লাগদান, লাউড়ীস একাবাকিহু তাংহা মালিকেসতি কোহা মানা পোলদাস। বাচান তিংগুস ইকলাহু নে আসিন তাইয়াস আসতি কোহা মানা পোলদাস।</verse>
				<verse number="17">নিম ইবড়া হুর্মিন আখদার, যদি নিম ইবড়ান নান্দার হলে নিম ধান্যা।</verse>
				<verse number="18">“এন নিমহা হোর্মারঘী বারেনু মাল বাঃআ লাগদান। এন নিমান চাজারকি হোচ্কান আউর এন নিমান বাঃআ লাগদান। মুন্দা নেমহা পুথিঘী ই কাত্থা পুরা মানো, ‘নে এংহা সাংগে অনা মোঃখা লাগদাস, আস এংহা বিড়দোনু কাত্থা বাঃআ লাগদাস।’</verse>
				<verse number="19">ইদ মান্নাঘী আগুম আক্কুন এন নিমান বাঃআ লাগদান, যাতে একাবাকি ইদ ঘাটো, আবাকী নিম বিশুয়াস নানা অংগোদার, এনিম আস।</verse>
				<verse number="20">এন নিমান মানিম বাঃআ লাগদান, নেকিম এংহা তাইকা একাম আলাসিন ইন্‌জিরনার, আস এংগানুহু ইন্‌জিরদাস। আন্নেম নে এংগান ইন্‌জিরদাস, নে এংগান তাইয়াস, আস আসিন ইন্‌জিরদাস।”</verse>
				<verse number="21">একাবাকি যীশুস ই কাত্থা বাঃচাস, আবাকী তাংহা কুহিনু তাপলিক ক্ষাক্ষারকি ই বাঃআরকি গাওয়াহী চিচ্চাস। “এন নিমান মানিম বাঃআ লাগদান, নিমহায় মাঝিন্তীম অর্তোস এংহা বিশুয়াসান তোড়োস।”</verse>
				<verse number="22">যীশুস নেখায় কাত্থা বাঃআ লাগদাস আদিন চেলার বুঝরা পোল্লারকি অরোত দোশরার তারা এরা লাগিয়ার।</verse>
				<verse number="23">আরঘী মাঝিনু যীশুসঘী চোনহা চেলাস, আস যীশুসঘী পান্‌জরানু রাঃচাস।</verse>
				<verse number="24">শিমোন পাত্রাস আসিন ইশারা নান্‌জাসকি বাঃচাস, “মেনা তো, আস নেখায় বারেনু বাঃআ লাগদাস।”</verse>
				<verse number="25">আঃ চেলাস আবাকী যীশুস তারা এরিয়াসকি বাঃচাস, “উর্বায়ো, আস নে?”</verse>
				<verse number="26">উত্তারনু যীশুস আরিন বাঃচাস, “এন ই আসমাঘী টুকরান ডুবহানু চুবখারকি নেকান চিওন, আসিম। আবাকী যীশুস আসমান চুবকাচাসকি শিমোন ইস্কারিয়তেসঘী খাদ্দে যুদা ইস্কারিয়সগে চিচ্চাস।”</verse>
				<verse number="27">আসমা টুকরান হোওনাঘী খোঃখা শায়তান যুদাসঘী ভিতরা কোরচা আউর যুদাসিন চালাবাঃআ লাগিয়া। আবাকী যীশুস আসিন বাঃচাস, “এন্দরা নানোয় চাড়েম নান্না।”</verse>
				<verse number="28">নে নে আঃ ভুরকানু রাঃচার, আর বুঝরা পোল্লার যে, যীশুস এন্দেরগে যুদাসিন ই কাত্থান বাঃচাস।</verse>
				<verse number="29">হোর্মার সোচআ লাগিয়ার, যুদাস হেদ্দে হুর্মি পায়সাঘী থাইলা রাঃআ লাগিয়া, খানেম যীশুস আসিন ভুরকাঘী হুর্মিন সাপড়াগে বাঃআ লাগদাস বা গারীবেরগে থোরেটা চিইয়াগে বাঃআ লাগদাস।</verse>
				<verse number="30">আসমা টুকরান হোওনাঘী খোঃখা যুদাস বাহিরি চালি কেরাস। আবাকী ঢের মাঃখা রাঃচা।</verse>
				<verse number="31">একাবাকি যুদাস চালি কেরাস, আবাকী যীশুস বাঃচাস, “আল খাদ্দেসঘী অহমা আখতানাঘী সামাই আর্সিয়া কেরা আউর আসতি ধার্মেসঘী অহমা আখতানা মানো।</verse>
				<verse number="32">যদি ধার্মেস যীশুসঘী মাঝিন্তী তাংহা অহমা নানোস হলে আস ঢের চাড়েম আসিন অহমা নানোস।</verse>
				<verse number="33">“চোনহালু খাদ্দারো, এন নিমহা সাংগে অংগুর খাতরী রাঃদান। নিম এংগান বেদোর, মুন্দা এন যিহুদী মাহাতোরিন একাসে বাচ্কা রাচ্কান আন্নেম নিমানহু বাঃআ লাগদান, ‘এন একসান কালা লাগদান, নিম আসান কালা পোল্লোর।’</verse>
				<verse number="34">অন্টা পুনা পেশকা এন নিমান চিইয়া লাগদান, নিম অরোত দোশরারিন দুলার নানকে; এন একাসে দুলার নান্‌জেকান, আন্নেম নিমহু অরোত দোশরারিন দুলার নানোর।</verse>
				<verse number="35">নিম একাবাকি অরোত দোশরারিন দুলার নানোর, আবাকী হোর্মার বুঝরা অংগোর যে, নিম এংহায় চেলা।”</verse>
				<verse number="36">শিমোন পাত্রাস যীশুসিন বাঃচাস, “উর্বা, নিন একসান কালা লাগদায়?” যীশুস উত্তার চিচ্চাস, “এন একসান কালা লাগদান, আসান নিম আক্কুন এংহায় সাংগে কালা পোল্লোর, মুন্দা খোঃখা কালা অংগোর।”</verse>
				<verse number="37">পাত্রাস যীশুসিন বাঃচাস, “উর্বায়ো, এন আক্কুন এন্দেরগে নিংহায় সাংগে কালা পোল্লোন? এন নিংহায় খাতরী এংহায় জীয়ানহু চিওন।”</verse>
				<verse number="38">যীশুস উত্তারনু বাঃচাস, “নিন কা মানিম এংহায় খাতরী নিংহায় জীয়ান চিওয়? এন নিংগান মানিম বাঃআ লাগদান, নেলা পাইরি কোকরো চিখনা আগুম, নিন এংগান তিন ফিরা মাল তেংগেরারকি বাওয় যে, নিন এংগান মাল চিন্দায়।”</verse>
			</chapter>
			<chapter number="14">
				<verse number="1">যীশুস তাংহায় চেলারিন বাঃচাস, “নিমহা কুহি যেনু মাল আতমাতরি। ধার্মেসঘীহু মাইয়া আউর এংহায়হু মাইয়া বিশুয়াস নানা।</verse>
				<verse number="2">এম্বাসঘী এড়পানু রাঃগে ঢের আড্ডা রাঃয়ী, যদি মাল রাঃনা হলে এন নিমান তেংগোন পাকেন। এন নিমহায় খাতরী আড্ডান সাপড়াগে কালা লাগদান।</verse>
				<verse number="3">একাবাকি এন কালোন আউর নিমহা খাতরী আড্ডান সাপড়োনকি ফির কির্রারকি বারোন আউর নিমান এংহা হেদ্দে হোওন কালোন। যাতে এন একসান রাঃদান, নিমহু আসান রাঃআ অংগোদার।</verse>
				<verse number="4">এন একা আড্ডানু কালা লাগদান, নিম আঃ ডাহারেন আখদার।”</verse>
				<verse number="5">থোমাস যীশুসিন বাঃচাস, “উর্বায়ো, নিন একসান কালা লাগদায়, আদিন এম মাল আখদাম। হলে এম আঃ ডাহারেন একাসেনু আখোম?”</verse>
				<verse number="6">যীশুস উত্তারনু থোমাসিন বাঃচাস, “এনিম ডাহারে, সাচ আউর জীয়া। এংহা মাঝিন্তী মাল কালোর হলে নেহু বাঙ্গাস গুসান কালা পোল্লোর।</verse>
				<verse number="7">নিম এংগান আখনা হলে বাঙ্গাসিনহু আঃখা অংগোর পাকেন। আক্কুন নিম আসিন আক্ষার আউর ইরকার।”</verse>
				<verse number="8">ফিলিপেস যীশুসিন বাঃচাস, “উর্বায়ো, বাঙ্গাসিন এমান এদা, হলেম এম খুশমারোম।”</verse>
				<verse number="9">যীশুস আসিন উত্তারনু বাঃচাস, “ফিলিপ, এন নিমহা মাঝিনু ই উল্লান্তী রাঃদান, আন্নুহু নিন কা এংগান আঃখা পোলকায়? নে এংগান এরিয়াস, আস বাঙ্গাসিন এরিয়াস। হলে নিন একাসে বাঃদায়, ‘বাঙ্গাসিন এমান এদা’?</verse>
				<verse number="10">নিন কা বিশুয়াস মাল নান্দায়, এন বাঙ্গাসনু রাঃদান আউর বাঙ্গাস এংহা মাঝিনু রাঃদাস? একা হুর্মি কাত্থা এন নিমান বাঃদান, এন আবড়া এংহা ক্ষেমতান্তী মাল বাঃদান, মুন্দা বাঙ্গাস, নে এংহা মাঝিনু রাঃদাস আসিম আসঘী নালাখ নান্দাস।</verse>
				<verse number="11">একাবাকি এন ইদিন বাঃদান, আবাকী নিম এংগান বিশুয়াস নানা যে, এন বাঙ্গাসনু রাঃদান আউর বাঙ্গাস এংহা মাঝিনু রাঃদাস; আন্নে মাল মানি হলে নিম এংহা নালাখ খাতরী বিশুয়াস নানা।</verse>
				<verse number="12">“এন নিমান মানিম বাঃআ লাগদান, নেকিম এংগান বিশুয়াস নান্নার, এন একা নালাখ গুটঠি নান্দান আসহু আবড়ান নান্দাস; আস ইদিন্তীহু ঢের মাহান নালাখ নানোস, কারনে এন বাঙ্গাস হেদ্দে কালা লাগদান।</verse>
				<verse number="13">নিম এংহা নামেনু এন্দরাহু নেওর হলে এন আদিন চিওন, যেনু বাঙ্গাস তাংহা খাদ্দাসঘী মাঝিন্তী অহমা ক্ষাক্ষাদাস।</verse>
				<verse number="14">নিম এংহা নামেনু এন্দরাহু নেওর হলে এন নিমহায় খাতরী আদিনুম নানোন।”</verse>
				<verse number="15">“যদি নিম এংগান দুলার নান্দার হলে নিম এংহা হুর্মি পেশকান মানকে।</verse>
				<verse number="16">এন নিমহা খাতরী বাঙ্গাস হেদ্দে গোহরারোন আউর আস নিমহা খাতরী দোশরা অরোত সাহাড়ানানুসিন তাইয়োস চিওস, আস নিমহা সাংগে সাদাউ সাদাউ উল্লা গুটি রাওস।</verse>
				<verse number="17">আঃ সাহাড়ানানুসদিম সাচঘী বোলতা। ধার্তীন্তা আলার আসিন মাল ইন্‌জিরনার, কারনে আর আসিন মাল এরিয়ার আউর আসিন মাল আখনার। নিম আসিন আখদার, আস নিমহা সাংগে রাঃদাস আউর আস নিমহা মাঝিনু রাওস।</verse>
				<verse number="18">“এন নিমান মাউড়িয়ার লেখা মাল উইয়ারকি কালোন; এন নিমহা হেদ্দে ফির কির্রারকি বারোন।</verse>
				<verse number="19">অংগুর খোঃখা ধার্তীন্তা আলার এংগান আরু এরা পোল্লোর, মুন্দা নিম এরা অংগোর। কারনে এন উজ্জুকা আউর নিমহু উজ্জুকা রাওর।</verse>
				<verse number="20">আঃ উল্লা নিম আঃখা অংগোর, এন বাঙ্গাসনু রাঃদান, নিম এংহায় মাঝিনু রাঃদার আউর এন নিমহা মাঝিনু রাঃদান।</verse>
				<verse number="21">নেকিম এংহা পেশকানু রাঃদাস আউর মান্দাস, আস অর্তোস নে এংগান দুলার নান্দাস; নে এংগান দুলার নান্দাস আসিন বাঙ্গাসহু দুলার নান্দাস। এনহু আসিন দুলার নানোন আউর আসঘী হেদ্দে তাংগান আখতোন।”</verse>
				<verse number="22">আবাকী যুদাস (নে ইস্কারিয় মালদাস) আস যীশুসিন বাঃচাস, “উর্বায়ো, নিন এন্দেরগে এমহায় হেদ্দে নিংগান আখতোয় আউর ধার্তীন্তা আলার হেদ্দে মাল আখতোয়?”</verse>
				<verse number="23">যীশুস আসিন উত্তার চিচ্চাস, “নেকিম এংগান দুলার নান্দাস হলে আস এংহা বাচানান মান্দাস। এংহা বাঙ্গাস আসিন দুলার নানোস, নাম আস গুসান কালোত আউর আসঘী সাংগে রাওত।</verse>
				<verse number="24">নে এংগান দুলার মাল নান্দাস, আস এংহা শিরষান মাল ইন্‌জিরদাস। একা কাত্থা নিম মেন্‌জেকার, আদ এংহা কাত্থা মালা, মুন্দা আদ বাঙ্গাসঘী বাচান, নে এংগান তাইয়াস।</verse>
				<verse number="25">এন আক্কুন নিমহা সাংগে রাঃদান আউর নিমান ইবড়া বারেনু বাঃআ লাগদান।</verse>
				<verse number="26">মুন্দা আঃ সাহাড়ানানু নেমহা বোলতা, নেকান বাঙ্গাস এংহা নামেনু তাইয়োস, আসিম হুর্মি বারেনু নিমান শিরষা চিওস আউর এন একা হুর্মি বারেনু নিমান বাচ্কান আদিন আস নিমান ইয়াদ নান্তোস চিওস।</verse>
				<verse number="27">“এন নিমহা খাতরী শালসান্ত চিইয়ারকি কালা লাগদান, এংহা শালসান্তদিম এন নিমাগে চিইয়া লাগদান; এন একাসে শালসান্ত চিইদান, আদ ধার্তীন্তা আলারঘী শালসান্ত লেখা মালা। নিমহা কুহি যেনু মাল আতমাতরি, আউর নিম আম্বা এল্চা।</verse>
				<verse number="28">নিম মেন্‌জেকার এন নিমান এন্দরা বাচ্কান, ‘এন চালি কালা লাগদান আউর ফির নিমহা হেদ্দে কির্রারকি বারোন।’ যদি নিম এংগান দুলার নান্দার, হলে বাঙ্গাস গুসান এংহায় কাঃনাঘী কাত্থান মেনারকি নিম খুশমারোর পাকেন, কারনে বাঙ্গাস এংগান্তী ঢের মাহান।</verse>
				<verse number="29">ইবড়া ঘাটনা আগুম এন নিমান আখতারকি উইকান, যেনু একাবাকি ইবড়া ঘাটো, আদিন এরারকি নিম বিশুয়াস নানা অংগোদার।</verse>
				<verse number="30">এন নিমহা সাংগে আরু বাগ্গে মাল কাছনাখরোন, কারনে ই ধার্তীন্তা শাসানদাতাস বারা লাগদাস। এংহা মাইয়া আসঘী একাম আধিকার মাল্লা।</verse>
				<verse number="31">মুন্দা আস বারা লাগদাস যাতে ধার্তীন্তা আলার আঃখা অংগোনার এন বাঙ্গাসিন দুলার নান্দান আউর বাঙ্গাস একাসে এংগান পেশদাস, এন আদিনুম নান্দান। “আক্কুন চোওয়া, নাম ই আড্ডা আম্বারকি চালি কাঃদাত।”</verse>
			</chapter>
			<chapter number="15">
				<verse number="1">যীশুস তাংহায় চেলারিন বাঃচাস, “এনিম সাচ টোটক মান্নে আউর বাঙ্গাস বাটকিন্তা কামলা।</verse>
				<verse number="2">একা ডাড়ানু খান্‌জপা মাল ধারি আস এংগান্তী আঃ হুর্মি ডাড়ান খান্ডাদাস চিইদাস আউর একা ডাড়ানু খান্‌জপা ধারি আঃ ডাড়া গুটঠিন পারিস্কার নান্দাস, যাতে আঃ ডাড়ানু আরু ঢের খান্‌জপা ধারা অংগি।</verse>
				<verse number="3">এন নিমান একা বাচানঘী কাত্থা বাচ্কান, আদিঘী খাতরীম নিম আক্কুন পারিস্কার মান্‌জেকার।</verse>
				<verse number="4">এংহায় মাঝিনু রাঃআ আউর এনহু নিমহায় মাঝিনু রাওন। টোটক মান্নেঘী সাংগে একা ডাড়া মাল রাঃয়ী, আদ তাংহান্তীম একাম খান্‌জপা চিইয়া পোল্লি। আন্নেম নিম যদি এংহায় মাঝিনু মাল রাওর হলে নিমহু খান্‌জপা চিইয়া পোল্লোর।</verse>
				<verse number="5">“এন টোটক মান্নে আউর নিম আদিঘী ডাড়া। যদি নেকিম এংহায় মাঝিনু রাঃনার আউর এন আসঘী মাঝিনু রাওন হলে আসঘী জীয়ানু ঢের খান্‌জপা ধারো, কারনে এংগান আম্বারকি নিম এন্দরাহু নানা পোলদার।</verse>
				<verse number="6">নেকিম এংহায় মাঝিনু মাল রাঃনার হলে আসহু অন্টা ডাড়া লেখা, নেকান লেভেরনা চিইনা মানো আউর আদ ক্ষায়ো কালো। আবাকী আলার আবড়ান খোড়নারকি চিচ্চিনু লেভেরনার চিইনার আউর আবড়া অলি কালি।</verse>
				<verse number="7">যদি নিম এংহায় মাঝিনু রাঃদার আউর এংহায় কাত্থা গুটঠিন নিমহায় মাঝিনু রাঃয়ী হলে নিম এগদা নেএদার, এন নিমহায় খাতরী আদিনুম নানোন।</verse>
				<verse number="8">যদি নিমহা জীয়ানু ঢের খান্‌জপা ধারি হলে নিম এংহায় চেলার মানোর আউর এন্নেনু এংহায় বাঙ্গাসঘী মাহিমা মানো।</verse>
				<verse number="9">“বাঙ্গাস একাসে এংগান দুলার নান্‌জাস, এনহু আন্নেম নিমান দুলার নান্‌জেকান। এংহায় দুলারঘী মাঝিনু রাঃআ।</verse>
				<verse number="10">যদি নিম এংহায় পেশকান মান্দার হলে নিমহু এংহায় দুলারঘী মাঝিনু রাওর, একাসে এন বাঙ্গাসঘী পেশকা গুটঠিন মান্দান আউর আসঘী দুলারনু রাঃদান।</verse>
				<verse number="11">এন নিমান ই হুর্মি বারেনু বাচ্কান, যেনু এংহায় রিঝিরনা নিমহায় মাঝিনু রাঃয়ী আউর নিমহায় রিঝঝি পুরা মানি।</verse>
				<verse number="12">ইদ এংহায় পেশকা যে, এন নিমান একাসে দুলার নান্‌জেকান, আন্নেম নিমহু অরোত দোশরারিন দুলার নানকে।</verse>
				<verse number="13">নেকিম যদি তাংহায় সাংগুয়ারি খাতরী তাংহায় জীয়ান চিইদাস, হলে আদিন্তী বাগ্গে দুলার আরু এন্দরা মানা অংগি?</verse>
				<verse number="14">এন নিমান একা পেশকা চিইদান, আবড়ান নিম মানোর হলেম নিম এংহায় সাংগুয়ারি।</verse>
				<verse number="15">এন নিমান আরু লাউড়ী মাল বাঃআ লাগদান, কারনে মালিকেস এন্দরা নান্দাস লাউড়ীস আদিন মাল আখদাস। এন নিমান সাংগুয়ারি বাঃআ লাগদান, কারনে এংহায় বাঙ্গাস হেদ্দে এগদা মেন্‌জেকান, আবড়া হুর্মি এন নিমান আখতাচ্কান।</verse>
				<verse number="16">নিম এংগান চাজারকি মাল হোচ্চোকার, মুন্দা এনিম নিমান চাজারকি হোচ্চোকান আউর নালাখনু লাগাবাচ্কান। যেনু নিমহায় জীয়ানু খান্‌জপা ধারি আউর নিমহায় আঃ খান্‌জপা টিকারকি রাঃয়ী। খানে এংহায় নামেনু বাঙ্গাস হেদ্দে এগদান নেওর, আদিনুম আস নিমাগে চিওস।</verse>
				<verse number="17">ইদ এংহায় পেশকা, নিম অরোত দোশরারিন দুলার নানা।”</verse>
				<verse number="18">“ধার্তীন্তা আলার যদি নিমান দুশনার, নিম ইয়াদ উইকে আর নিমান দুশনাঘী আগু আর এংগানুম দুশচার।</verse>
				<verse number="19">নিম যদি ই ধার্তীন্তা মান্না হলে আলার তামহায় বাঃআরকি নিমান দুলার নানোর পাকেন। মুন্দা নিম ই ধার্তীন্তা মালদার, ধার্তীন্তী বাহিরি উর্খাগে এন নিমান চাজারকি হোচ্চোকান, খানেম ধার্তীন্তা আলার নিমান দুশনার।</verse>
				<verse number="20">এন নিমান এগদা বাচ্কান আদিন ইয়াদ উইকে, লাউড়ীস উর্বাসতি মাহান মালদাস। যদি আর এংগান খিলপাত নান্নার, হলে আর নিমানহু খিলপাত নানোর; যদি আর এংহায় কাত্থা মেন্নার হলে আর নিমহায়হু কাত্থা মেনোর।</verse>
				<verse number="21">আর এংহায় নামে খাতরী নিমহায় মাইয়া ই হুর্মি নানোর, কারনে নে এংগান তাইয়াস, আর আসিন মাল আখনার।</verse>
				<verse number="22">“এন যদি মাল বার্না আউর আরঘী হেদ্দে কাত্থা মাল বাঃনা হলে আরঘী দোশ মাল মানো পাকেন; মুন্দা আক্কুন আর বাঃআ পোলনার যে, আরঘী গুনহাঘী একাম দোশ মাল্লা।</verse>
				<verse number="23">নে এংগান দুশদাস, আস এংহায় বাঙ্গাসিনহু দুশদাস।</verse>
				<verse number="24">এন এগদা নান্‌জেকান আদিন নেহু ইকলাহু মাল নান্‌জেকা রাঃচার, যদি এন মাল বার্না আউর নিমহায় মাঝিনু ই নালাখ মাল নান্না হলে আর গুনহাঘী দুশি মাল মানোর পাকেন। মুন্দা আক্কুন আর নালাখান এরিয়ারকি এংগান আউর বাঙ্গাসিন ঘিন্না নান্‌জার।</verse>
				<verse number="25">ই হুর্মি ঘাটচা যাতে আনকা পেশকানু লিখিচ্কা ই কাত্থা পুরা মানি, ‘আর আন্ধুয়ারিম এংগান দুশচার।’</verse>
				<verse number="26">“এন সাহাড়ানানুসিন বাঙ্গাসঘী হেদ্দেন্তী নিমহায় হেদ্দে তাইয়োন চিওন, আস একাবাকি বারোস আবাকী আসিম এংহায় বারেনু গাওয়াহী চিওস। ইসিম মান্‌জাস মানিঘী বোলতাস, নে বাঙ্গাসঘী হেদ্দেন্তী বারোস।</verse>
				<verse number="27">আউর নিমহু এংহায় বারেনু গাওয়াহী চিওর, কারনে নিম পাহিলান্তীম এংহায় সাংগে রাঃদার।”</verse>
			</chapter>
			<chapter number="16">
				<verse number="1">“এন নিমান ই হুর্মি কাত্থা বাচ্কান, যেনু নিম বাধহা মাল ক্ষাক্ষাদার।</verse>
				<verse number="2">আলার নিমান সামাজ এড়পান্তী অথরোর চিওর। এন্নে সামাই বারা লাগি একাবাকি নিমান নে পিটোর আর ইয়াদ নানোর যে, আর ধার্মেসঘী খাতরী সেওয়া নালাখ নানা লাগনার।</verse>
				<verse number="3">আর আবড়ান নানোর কারনে আর বাঙ্গাসিনহু মাল আখনার, এংগানহু মাল আখনার।</verse>
				<verse number="4">মুন্দা আক্কুন এন নিমান ই কাত্থা বাচ্কান, যেনু আঃ সামাই বারো হলে নিমহায় ইয়াদ খাতরো যে, এন নিমান ই কাত্থা বাচ্কা রাচ্কান। “এন পাহিলান্তীম ই হুর্মি কাত্থা নিমান মাল বাচ্কান, কারনে নিমহায় সাংগে সাংগেম এন রাচ্কান।</verse>
				<verse number="5">মুন্দা নে এংগান তাইয়াস, এন আক্কুন আসঘী হেদ্দে কালা লাগদান। মুন্দা নিমহায় মাঝিনু নেহু এংগান মাল মেনা লাগনার, ‘নিন একসান কালা লাগদায়?’</verse>
				<verse number="6">কারনে এন নিমান ই হুর্মি কাত্থা বাঃআ লাগদান বাঃআরকি নিমহায় কায়া তাপলিকনু পুরা মান্‌জা।</verse>
				<verse number="7">আক্কুন এন নিমান মানিম বাঃআ লাগদান, এংহায় কাঃনা নিমহায় খাতরী দাওলে, কারনে এন মাল কালোন হলে আঃ সাহাড়ানানুস নিমহায় হেদ্দে মাল বারোস। মুন্দা এন যদি কালোন হলে আদিন নিমহায় হেদ্দে তাইয়োন চিওন।</verse>
				<verse number="8">একাবাকি আস বারোস, আবাকী আস গুনহাঘী বারেনু, ধার্মে পাত্তাচ্কাঘী বারেনু, উজগু শালিসঘী বারেনু ধার্তীন্তা আলারিন দুশি নানোস।</verse>
				<verse number="9">আস গুনহাঘী বারেনু দুশি নানোস, কারনে আলার এংগান বিশুয়াস মাল নান্নার;</verse>
				<verse number="10">ধার্মে পাত্তাচ্কাঘী বারেনু দুশি নানোস, কারনে এন বাঙ্গাস হেদ্দে কালা লাগদান আউর নিম এংগান আরু এরা পোল্লোর;</verse>
				<verse number="11">উজগু শালিসঘী বারেনু দুশি নানোস, কারনে ধার্তীন্তা শাসানদাতাসঘী শালিস মান্‌জা কেরা।</verse>
				<verse number="12">“নিমান বাঃআগে এংহায় ঢের কাত্থা রাঃয়ী, মুন্দা নিম আক্কুন আবড়ান সাহা পোল্লোর।</verse>
				<verse number="13">মুন্দা আঃ সাচঘী বোলতাস একাবাকি বারোস, আবাকী আস নিমান ডাহারে এদারকি পুরা সাচনু হোওস কালোস। আস তাংগান্তী একাম কাত্থা মাল বাওস, মুন্দা এগদা মেন্দাস আদিনুম বাওস, আউর এগদা ঘাটো আদিনহু আস নিমান আখতোস।</verse>
				<verse number="14">আস এংহায় মাহিমা নানোস, কারনে এগদা এংহায়, আবড়ানুম হোওয়ারকি নেমহা বোলতাস নিমহায় হেদ্দে আখতোস।</verse>
				<verse number="15">বাঙ্গাসঘী এগদা রাঃয়ী আবড়া হুর্মি এংহায়। আদিঘী খাতরী এন নিমান বাঃআ লাগদান, এগদা এংহায় আদিন হোওয়ারকি নেমহা বোলতাস নিমহায় হেদ্দে আখতোস।”</verse>
				<verse number="16">যীশুস আরিন বাঃচাস, “অংগুর খোঃখা নিম আরু এংগান এরা পোল্লোর, আউর ফির অংগুর খোঃখা নিম এংগান এরা অংগোর।”</verse>
				<verse number="17">আদিঘী খোঃখা আসঘী কায়েক’ঝান চেলার তামহায় মাঝিনু গুদুর গুদুর নানা লাগিয়ার, “আস নামান এন্দরা বাঃআ লাগদাস, ‘অংগুর খোঃখা নিম আরু এংগান এরা পোল্লোর, আউর ফির অংগুর খোঃখা নিম এংগান এরা অংগোর’ আউর ‘এন বাঙ্গাস হেদ্দে কালা লাগদান’?”</verse>
				<verse number="18">আর মেনা লাগিয়ার, “‘অংগুর’ ইদিঘী মানে এন্দরা? নাম বুঝরা পোল্লা লাগদাত, আস এন্দরা বাঃআ লাগদাস।”</verse>
				<verse number="19">চেলার একা বারেনু যীশুসিন মেনা বেদ্দা লাগনার, আদিন যীশুস বুঝরা অংগিয়াসকি চেলারিন বাঃচাস, “এন বাচ্কা রাচ্কান, ‘অংগুর খোঃখা নিম আরু এংগান এরা পোল্লোর, আউর ফির অংগুর খোঃখা নিম এংগান এরা অংগোর’ ই বারেনুম কা নিম নিমহায় মাঝিনু গুদুর গুদুর নানা লাগদার?</verse>
				<verse number="20">এন নিমান মানিম বাঃআ লাগদান, নিম চিইখোর অলখোর আউর তাপলিক নানোর, মুন্দা ধার্তীন্তা আলার রিঝঝি নানোর। নিম তাপলিক ক্ষাক্ষর, মুন্দা নিমহা তাপলিক রিঝিরনানু পুরা মানো।</verse>
				<verse number="21">একাবাকি অরোত যানানাঘী খাদ্দার কুন্দুরনার, আবাকী আদ ঢের তাপলিক ক্ষাক্ষি, মুন্দা খোঃখানু আদ হুর্মি তাপলিকান মোধরিকি ঢের রিঝঝি নানি, কারনে ই ধার্তীনু আদিঘী অন্টা পুনা খাদ্দে কুন্দরি।</verse>
				<verse number="22">আক্কুন নিমহু আন্নেম তাপলিক ক্ষাক্ষা লাগদার, মুন্দা ফির নিমহায় সাংগে এংহায় ভেট মানো। একা রিঝিরনান নেহু বাচ্চারকি হোওয়া পোলনার আঃ রিঝিরনান নিমহা কুহিনু পুরা মানো।</verse>
				<verse number="23">আঃ উল্লা নিম এংগান একাম কাত্থা মাল মেনোর। এন নিমান মানিম বাঃআ লাগদান, নিম এংহায় নামেনু বাঙ্গাস হেদ্দে এগদান নেওর, আদিন আস নিমাগে চিওস।</verse>
				<verse number="24">আক্কুন গুটি নিম এংহায় হেদ্দে এংহায় নামেনু এন্দরাহু মাল নেচকার। নিম নেএআ হলে ক্ষাক্ষর, যেনু নিমহায় রিঝঝি পুরা মানি।</verse>
				<verse number="25">“এন উদাহরনঘী মাঝিন্তী ই হুর্মি বারেনু শিরষা চিইয়ারকি বাচ্কান। এন্নে সামাই আর্সা লাগি একাবাকি এন আউর উদাহরনঘী মাঝিন্তী নিমহায় হেদ্দে কাত্থা মাল বাওন, মুন্দা বাঙ্গাসঘী বারেনু খোল্লারকি বাওন।</verse>
				<verse number="26">ইকলান্তী নিম বাঙ্গাস হেদ্দে এংহায় নামেনু নেওর, আউলান্তী নিমহা খাতরী বাঙ্গাস হেদ্দে এংগান নেএআগে মাল লাগ্গো।</verse>
				<verse number="27">ধার্মে বাঙ্গাস তানিম নিমান দুলার নান্দাস, কারনে নিম এংগান দুলার নান্‌জেকার আউর বিশুয়াস নান্‌জেকার যে এন বাঙ্গাস হেদ্দেন্তী বারেচ্কান।</verse>
				<verse number="28">এন বাঙ্গাস হেদ্দেন্তী ই ধার্তীনু বারেচ্কান, আক্কুন এন ই ধার্তীন আম্বারকি বাঙ্গাস হেদ্দে কির্রারকি কালা লাগদান।”</verse>
				<verse number="29">আবাকী তাংহা চেলার আসিন বাঃচার, “এরা, আক্কুন তো নিন উদাহরনঘী মাঝিন্তী মালা, মুন্দা খোল্লারকিম বাচ্কায়।</verse>
				<verse number="30">আক্কুন এম বুঝরা অংগা লাগদাম যে, নিন হুর্মিদিম আখদায়। আক্কুন নিংগান নেকিম এন্দরাহু মেনোর, আদিঘী দারকার মাল্লা। আদিঘী খাতরী এম বিশুয়াস নান্দাম যে, নিন ধার্মেসঘী হেদ্দেন্তী বারেচ্কায়।”</verse>
				<verse number="31">যীশুস আরিন উত্তার চিচ্চাস, “আক্কুন কা নিম বিশুয়াস নান্‌জেকার?</verse>
				<verse number="32">এরা, এন্নে সামাই আর্সা লাগি, আদ মানিম আর্সিয়া কেরা, একাবাকি নিম হোর্মার তাংগা তিংগা আড্ডানু বিথরারোর কালোর। আবাকী নিম এংগানহু আম্বারকি চালি কালোর, মুন্দা এন অতখান মালদান, কারনে এংহায় সাংগে বাঙ্গাস রাঃদাস।</verse>
				<verse number="33">এন নিমান ই হুর্মিন বাচ্কান, যেনু নিম এংহায় মাঝিনু অন মানারকি শালসান্তনু রাঃদার। ধার্তীনু নিম তাপলিক ক্ষাক্ষর, মুন্দা সাহাস আম্বকে এবসা; এন ধার্তীন জিতিচ্কান।”</verse>
			</chapter>
			<chapter number="17">
				<verse number="1">চেলারঘী সাংগে যীশুস তাংহা হুর্মি কাত্থান মুন্‌জিয়াসকি মের্খা তারা এরিয়াসকি বাঃচাস, “বাঙ্গায়ো, নিংদাসঘী মাহিমা নানা, যাতে নিংদাসহু নিংহায় মাহিমা নানা অংগোদাস। কারনে সামাই আর্সিয়া কেরা।</verse>
				<verse number="2">নিন হোর্মা আলারঘী ভারান আসঘী মাইয়া সোপচ্কায়, নেকান নেকান নিন আসঘী ক্ষেক্ষানু চিচ্চিকায়, যাতে আস আরগে মাল মুন্‌জুরনা জীয়া চিইয়া অংগোদাস।</verse>
				<verse number="3">নিন অরোত অন্টিম সাচ ধার্মে, নিংগান আউর নিংহায় তাইকা যীশুস খ্রীস্তাসিন আখনাদিম মান্‌জা মাল মুন্‌জুরনা জীয়া।</verse>
				<verse number="4">নিন একা নালাখ এংগান চিচ্চিকায়, আঃ নালাখ এন ই ধার্তীনু নান্‌জাকান আউর নিংহায় মাহিমা নান্‌জাকান।</verse>
				<verse number="5">বাঙ্গায়ো, ধার্তী কামনাঘী আগুম নিংহায় সাংগে এংহায় একাসে মাহিমা রাঃচা, আক্কুন আঃ মাহিমা ফির এংগাগে চিইয়া।</verse>
				<verse number="6">“ধার্তীন্তা একা আলারিন নিন এংগাগে চিচ্চিকায়, আরঘী হেদ্দে এন নিংগান এদেচ্কান। আর তো নিংহায়দিম রাঃচার, আরিনুম নিন এংগান চিচ্চিকায় আউর আর নিংহায় বাচানান মানচার।</verse>
				<verse number="7">আক্কুন আর বুঝরা অংগিয়ার, এংহা গুসান এন্দরা রাঃয়ী, আবড়া হুর্মিদিম নিন এংগাগে চিচ্চিকায়।</verse>
				<verse number="8">কারনে নিন এংগাগে একা বাচান গুটঠি চিচ্চিকা রাচ্কায়, আবড়া এন আরগে চিচ্চিকান আউর আরহু আবড়ান ইন্‌জিরার। আক্কুন আর মানিম আখনার যে, এন নিংহা হেদ্দেন্তী বারেচ্কান আউর আর বিশুয়াসহু নান্নার যে, নিনিম এংগান তাইকায়।</verse>
				<verse number="9">“এন ই ধার্তীন্তা হোর্মা আলার খাতরী বিন্তী মাল নানা লাগদান। মুন্দা নেকান নেকান নিন এংহা ক্ষেক্ষানু চিচ্চিকায় খিলা আরঘী খাতরীম বিন্তী নানা লাগদান। কারনে আর তো নিংহাদিম হিকনার।</verse>
				<verse number="10">এংহায় হোর্মা আলারদিম নিংহায় হিকনার আউর নিংহা হোর্মা আলারদিম এংহায় হিকনার। খানেম এন আরঘী হেদ্দে মাহিমা ক্ষাক্ষিকান।</verse>
				<verse number="11">নেমহা বাঙ্গায়ো, এন ই ধার্তীনু বাগ্গে উল্লা মাল রাওন, কারনে এন নিংহা হেদ্দে কালোন, মুন্দা আর তো ই ধার্তীনু রাওর। একা নামেন নিন এংগাগে চিচ্চিকায়, আঃ নামেঘী গুননু নিন আরিন বাছাবাঃকে। নাম একাসে অন, যাতে আরহু আন্নেম অন মানা অংগোনার নেকআ।</verse>
				<verse number="12">একাবাকি এন আরঘী সাংগে রাচ্কান, আবাকী একা নামেন নিন এংগাগে চিচ্চিকা রাচ্কায়, আঃ নামেঘী গুননু আরিন বাছাবাচ্কান। এন আরিন ঠিকাসে ক্ষাপকান, যাতে আরঘী মাঝিন্তী নেহু মাল এবসেরনার। নেখায় এবসেরনা কাত্থা রাঃচা, খিলা আসিম এবসেরাস, যাতে নেমহা পুথিন্তা বাচান পুরা মানি।</verse>
				<verse number="13">“আক্কুন এন নিংহা গুসান কালোন। এংহা রিঝঝিনু যাতে আরঘী হোর্মারঘী কুহি পুরা মানি, খানেম এন ই ধার্তীনু রাঃতেম আঃ বারেনু তেংগা লাগদান।</verse>
				<verse number="14">নিন এংগান একা কাত্থা গুটঠি বাচ্কায়, এন হুর্মিদিম আরিন আখতাচ্কান। ধার্তীন্তা আলার আরিন ঘিন্না নান্নার, কারনে এন একাসে ই ধার্তীন্তা মালদান, আন্নেম আরহু ই ধার্তীন্তা মালনার।</verse>
				<verse number="15">এন ধার্তীন্তী আরিন হোওয়া কালাগে নিংহা গুসান বিন্তী মাল নানা লাগদান। মুন্দা আরিন শায়তানঘী ক্ষেক্ষান্তী বাছাবাঃনা খাতরীম বিন্তী নানা লাগদান।</verse>
				<verse number="16">এনহু ই ধার্তীন্তা মালদান, আরহু ই ধার্তীন্তা মালনার।</verse>
				<verse number="17">“আরিন সাচনু নেমহা কামআ। নিংহায় বাচানদিম তো সাচ হিকো।</verse>
				<verse number="18">নিন একাসে এংগান ই ধার্তীনু তাইকায়, আন্নেম এনহু আরিন ই ধার্তীনু তাইকান।</verse>
				<verse number="19">এন আরঘী খাতরী এংগান দাড়ে আর্গা লাগদান, যাতে আরহু সাচনু নেমহা মানা অংগোনার নেকআ।</verse>
				<verse number="20">“এন খিলা চেলারঘী খাতরী বিন্তী মাল নানা লাগদান, মুন্দা ইরঘী কাত্থাঘী মাঝিন্তী নে বিশুয়াস নানোর, আরঘী খাতরীহু বিন্তী নানা লাগদান, যাতে আর হোর্মার অন্টাম মান্নার।</verse>
				<verse number="21">বাঙ্গায়ো, নিন একাসে এংহা মাঝিনু রাঃদায় আউর এন একাসে নিংহা মাঝিনু রাঃদান, ঠিকা আন্নেম আরহু যাতে নামহায় মাঝিনু রাঃআ অংগোনার নেকআ। হলেম ই ধার্তীন্তা আলার বিশুয়াস নানোর যে নিনিম এংগান তাইকায়।</verse>
				<verse number="22">নিন একা মাহিমান এংগাগে চিচ্চিকায়, এন আঃ মাহিমান আরগে চিচ্চিকান। নাম একাসে অন, যাতে আরহু অন রাঃআ অংগোনার।</verse>
				<verse number="23">এন আরঘী মাঝিনু রাঃদান আউর নিন এংহা মাঝিনু রাঃদায়, ঠিকা আন্নেম যাতে আরহু অন মানা অংগোনার নেকআ। এন্নেনু ধার্তীন্তা আলার আঃখা অংগোর যে নিনিম এংগান তাইকায় আউর নিন একাসে এংগান দুলার নান্‌জেকায়, ঠিকা আন্নেম আরিনহু দুলার নানা।</verse>
				<verse number="24">“বাঙ্গায়ো, এন চাহাদান, একা আলারিন নিন এংগাগে চিচ্চিকায়, এন একসান রাঃদান, আরহু যাতে আসান এংহা সাংগে রাঃআরকি এংহা মাহিমান এরা অংগোনার নেকআ। আঃ মাহিমান নিনিম এংগাগে চিচ্চিকায়, কারনে ই ধার্তী কামনাঘী আগুন্তীম নিনিম এংগান দুলার নানা লাক্কায়।</verse>
				<verse number="25">এ উজগু বাঙ্গায়ো, ধার্তীন্তা আলার নিংগান মাল আখনার, মুন্দা এন নিংগান আখদান আউর চেলার আঃখা অংগিয়ার যে, নিনিম এংগান তাইকায়।</verse>
				<verse number="26">এন নিংহা নামেন আরিন আখতাচ্কান আউর ফির আখতোন, যাতে নিন এংগান একাসে দুলার নান্‌জেকায়, ঠিকা আন্নেম আরঘী মাঝিনুহু রাঃয়ী আউর এন যাতে আরঘী মাঝিনু রাঃদান।”</verse>
			</chapter>
			<chapter number="18">
				<verse number="1">ই হুর্মি কাত্থা বাচ্কা খোঃখা যীশুস তাংহা চেলারঘী সাংগে কিদরোন নামে অন্টা উপত্যকাঘী আঃ পাক্ষে কেরাস। আসান অন্টা বাটকি রাঃচা, যীশুস তাংহা চেলারঘী সাংগে আইয়া কোরচাস।</verse>
				<verse number="2">যুদাস, নে যীশুসিন খোঃখা ধার্তাচ্কা রাঃচাস, আসহু ই আড্ডাঘী কাত্থান আঃখা লাগিয়াস, কারনে যীশুস তাংহা চেলারঘী সাংগে হারদাম ইসান বারা রাঃচাস।</verse>
				<verse number="3">খানে যুদাস যীশুসিন ধার্না খাতরী প্রাধান নায়গার আউর ফারীশীর হেদ্দেন্তী তেলেংগারঘী অন্টা দল আউর সাংগে কায়েক’ঝান মান্দিরতা লাউড়ীরিন ক্ষাক্ষিয়াস, আর মশাল, হারিকিন আউর হাতিয়ার গুটঠি হোচ্চারকি যুদাস সাংগে আসান কেরার।</verse>
				<verse number="4">তাংহা সাংগে এন্দরা এন্দরা ঘাটো, আবড়া হুর্মিন যীশুস আঃখা লাগিয়াস। খানেম আস আরঘী মুন্দভারে বার্চাসকি আঃ আলারিন মেন্‌জাস, “নিম নেকান বেদ্দা লাগদার?”</verse>
				<verse number="5">আবাকী আর বাঃচার, “এম নাসারত পাদ্দান্তা যীশুসিন বেদ্দা লাগদাম।” খানে যীশুস বাঃচাস, “এনিম হিকদান।” যীশুসিন নে মুদাইয়েরঘী ক্ষেক্ষানু ধার্তোস চিওস, আঃ যুদাসহু আসান আরঘী সাংগে ইজ্জিকা রাঃচাস।</verse>
				<verse number="6">একাবাকি যীশুস ইদিন বাঃচাস, “এনিম হিকদান” আবাকী হোর্মার পাউছারারকি খাজ্জেনু খাতরার কেরার।</verse>
				<verse number="7">আদিঘী খোঃখা যীশুস ফির আরিন মেন্‌জাস, “নিম নেকান বেদ্দা লাগদার?” আর বাঃচার, “নাসারত পাদ্দান্তা যীশুসিন।”</verse>
				<verse number="8">আবাকী যীশুস আরিন বাঃচাস, “এন তো নিমান বাচ্কান যে, এনিম হিকদান। যদি নিম এংগানুম বেদ্দাগে বারেচ্কার হলে এংহা চেলারিন কালা চিইয়া।”</verse>
				<verse number="9">যীশুস ইদিন বাঃচাস যাতে তাংহা বারেনু বাচ্কা তাংহায়দিম ই কাত্থা পুরা মানি, “নিন এংগাগে একা আলারিন চিচ্চিকা রাচ্কায়, আরঘী মাঝিন্তী অর্তোসিনহু এন মাল এবসাচ্কান। ”</verse>
				<verse number="10">শিমোন পাত্রাসঘী হেদ্দে অন্টা কান্ত রাঃচা আউর আঃ কান্তন অত্থরাসকি অন চোটনু মাহা নায়গাসঘী অরোত লাউড়ীসঘী মাড়ি খেব্দান খান্ডিয়াস চিচ্চাস। আসঘী নামে রাঃচা মালখো।</verse>
				<verse number="11">আবাকী যীশুস পাত্রাসিন বাঃচাস, “নিংহায় কান্তন ফালিনুম উইয়া। এম্বাস এংহা খাতরী একা দুখঘী ডুবহা চিচ্চাস, এন কা আদিন মাল অনোন?”</verse>
				<verse number="12">আবাকী তেলেংগার, আউর তেলেংগারঘী মাহাতোস আউর যিহুদীরঘী মাহাতোর যীশুসিন ধার্চারকি খুটচার।</verse>
				<verse number="13">পাহিলানু আর যীশুসিন হানোনেসঘী হেদ্দে হোচ্চার কেরার, কারনে কায়ফাস রাঃচাস আঃ বাছারতা মাহা নায়গা আউর হানোনেস মান্‌জাস তাং শাশুড়ুস।</verse>
				<verse number="14">ই কায়ফাসদিম যিহুদীরঘী মাহাতোরিন শালহা চিচ্চিকা রাঃচাস যে, হুর্মি জাতিয়ারঘী খেএনা বাদলা অর্তোসঘী খেএনাদিম দাওলে।</verse>
				<verse number="15">শিমোন পাত্রাস আউর দোশরা অরোত চেলাস যীশুসঘী খোঃখা খোঃখা মাহা নায়গাসঘী চালিনু কোরচার। আঃ দোশরা চেলাসিন মাহা নায়গাস চিনহা লাগিয়াস।</verse>
				<verse number="16">মুন্দা পাত্রাস বাহিরি বালি হেদ্দে ইজ্জাসকি রাঃচাস। আবাকী আঃ দোশরা চেলাস নেকান মাহা নায়গাস চিনহা লাগিয়াস, আস কেরাসকি একা চাকরানী কুকোয়টা বালিন ক্ষাঃপা লাগিয়া, আদিন বাঃচাসকি পাত্রাসিন ভিতরা হোচ্চাস।</verse>
				<verse number="17">আঃ বালি ক্ষাঃপু কুকোয় পাত্রাসিন বাঃচা, “নিনহু কা আসঘী অরোত চেলা হিকদায়?” পাত্রাস বাঃচাস, “মালা, এন মাল হিকদান।”</verse>
				<verse number="18">আঃ সামাই ঢের পাইয়া রাঃচা, আদি খাতরী মান্দিরতা লাউড়ীর আউর কামলার কাংকেঘী আংরানু চিচ্চি ধার্তাচারকি আদিঘী চাইরো তারা ইজারকি চিচ্চি সেকরা লাগিয়ার। পাত্রাসহু আরঘী সাংগে চিচ্চি সেকরা লাগিয়াস।</verse>
				<verse number="19">এন্নে সামাই মাহা নায়গাস যীশুসিন চেলারঘী বারেনু আউর তাংহা শিরষাঘী বারেনু মেনা লাগিয়াস।</verse>
				<verse number="20">খানে যীশুস আসিন উত্তারনু বাঃচাস, “এন ধার্তীন্তা হোর্মা আলারঘী মুন্দভারেম কাত্থা বাচ্কান। একসান হোর্মা যিহুদীর অন গুসান জুমুরনার, আঃ হুর্মি সামাজ এড়পানু আউর মান্দিরনু এন হুর্মি সামাই শিরষা চিচ্চিকান। এন এন্দরাহু নুডারকি মাল বাচ্কান।</verse>
				<verse number="21">হলে নিন এন্দেরগে এংগান মেনা লাগদায়? নে নে এংহায় কাত্থান মেন্‌জার আরিনুম মেনা যে, এন আরিন এন্দরা বাচ্কান। এন একা কাত্থান বাচ্কান, আবড়া হুর্মিন আর আখনার।”</verse>
				<verse number="22">একাবাকি যীশুস ই কাত্থান বাঃচাস, আবাকী একা লাউড়ীস যীশুস হেদ্দে ইজারকি রাঃচাস, আস যীশুসিন চাড়াতলে চাটকাচাসকি বাঃচাস, “মাহা নায়গাসঘী সাংগে একাসে কাত্থা বাঃআ দারকার, আদিন কা নিন মাল আখদায়?”</verse>
				<verse number="23">যীশুস আসিন উত্তারনু বাঃচাস, “যদি এন মালদাও এন্দরাহু বাচ্কান হলে এংগান এদা চিইয়া। যদি ঠিকা কাত্থা বাচ্কান হলে এন্দেরগে এংগান চাটকাচ্কায়?”</verse>
				<verse number="24">আবাকী হানোনেস যীশুসিন হেচ্কা বাকিম মাহা নায়গা কায়ফাস গুসান তাইয়াস চিচ্চাস।</verse>
				<verse number="25">এন্নে সামাই শিমোন পাত্রাস ইজ্জাসকি চিচ্চি সেকরা লাগিয়াস, আবাকী আসতা আলার আসিন বাঃচার, “নিনহু কা আসঘী চেলারঘী মাঝিন্তা অরোত মালদায়?” মুন্দা পাত্রাস মাল তেংগেরারকি আরিন বাঃচাস, “মালা, এন মালদান।”</verse>
				<verse number="26">পাত্রাস নেখায় খেব্দা খান্ডিকা রাঃচাস, আসঘী অরোত পাহিয়াস মাহা নায়গাসঘী লাউড়ী রাঃচাস। আস বাঃচাস, “এন কা আরঘী সাংগে নিংগানহু বাটকিনু মাল ইরকান?”</verse>
				<verse number="27">পাত্রাস মাল তেংগেরাসকি ফির বাঃচাস, “মালা, এন মালা।” আউর ঠিকা আবাকীম অন্টা কোকরো চিখিয়া।</verse>
				<verse number="28">যিহুদীরঘী মাহাতোর ভিনসারা যীশুসিন কায়ফাসঘী হেদ্দেন্তী রোমতা প্রাধান শাসানদাতা পিলাতেসঘী প্রাসাদনু হোওনা মান্‌জা। মুন্দা আর নেহু ভিতরা মাল কোরচার, যাতে আর পাক রাঃআরকিম বাছাবাঃনা পারাবঘী ভুরকান মোঃখা অংগোনার।</verse>
				<verse number="29">খানে পিলাতেস বাহিরি উর্খিয়াসকি আরিন বাঃচাস, “ইস এন্দরা দোশ নান্‌জাস?”</verse>
				<verse number="30">আর উত্তারনু আসিন বাঃচার, “ইস মালদাও নালাখ মাল নান্না হলে এম ইসিন নিংহা গুসান মাল অন্দরোম দানকান।”</verse>
				<verse number="31">খানে পিলাতেস আরিন বাঃচাস, “হলে নিমিম ইসিন হোওয়ারকি নিমহা ধারামঘী নিয়াম লেখাম আসঘী শালিস নানা।” যিহুদী মাহাতোর বাঃচার, “মুন্দা নেকানহু খেএনা দান্ডে চিইনাঘী ক্ষেমতা এমহায় মাল্লা।”</verse>
				<verse number="32">ইদ ঘাটচা, যাতে যীশুস তাংহা খেএনা বারেনু একা কাত্থা বাচ্কা রাঃচাস আদ পুরা মানি।</verse>
				<verse number="33">আবাকী পিলাতেস ফির প্রাসাদঘী ভিতরে কোরচাস আউর যীশুসিন মেখারকি বাঃচাস, “নিনিম কা যিহুদীরঘী বেল?”</verse>
				<verse number="34">খানে যীশুস বাঃচাস, “ই কাত্থা কা নিন তাংহান্তীম বাঃআ লাগদায়, নাকা দোশরা আলার এংহা বারেনু ই কাত্থান নিংগান বাঃচার?”</verse>
				<verse number="35">পিলাতেস উত্তারনু বাঃচাস, “নিন এন্দরা ইয়াদ নান্দায়, এন কা যিহুদী হিকদান? নিংহা জাতিয়ার আউর প্রাধান নায়গারদিম নিংগান ইসান অন্দরার। নিন এন্দরা নান্‌জাকায়?”</verse>
				<verse number="36">আবাকী যীশুস বাঃচাস, “এংহা রাঃজী ই ধার্তীন্তা মালা। এংহা রাঃজী ই ধার্তীন্তা মান্না হলে এংহায় এদকা ডাহারে একু আলার এংহা খাতরী লাড়াই নানোর পাকেন, যাতে এংগান যিহুদী মাহাতোরঘী হেদ্দে ধার্তানা চিইনা মাল মানি। মুন্দা মালা, এংহা রাঃজী ইসতালান্তা মালা।”</verse>
				<verse number="37">আবাকী পিলাতেস যীশুসিন মেন্‌জাস, “হলে নিন কা বেল হিকদায়?” খানে যীশুস বাঃচাস, “নিনিম বাচ্কায়, এন বেল হিকদান। এন ই ধার্তীনু সাচঘী পাক্ষে গাওয়াহী চিইনা খাতরীম কুন্দুরকান। নেকিম সাচনু চালেরনার, আর হোর্মার এংহায় কাত্থান মেন্নার।”</verse>
				<verse number="38">পিলাতেস ফির যীশুসিন মেন্‌জাস, “সাচ! সাচ এন্দরা?” ই কাত্থা বাচ্কা খোঃখাম পিলাতেস ফির বাহিরি কেরাসকি যিহুদী মাহাতোরিন বাঃচাস, “এন তো ইসঘী একাম দোশ মাল ক্ষাক্ষা লাগদান।</verse>
				<verse number="39">মেনা, নিমহায় চালতি প্রথা লেখা বাছাবাঃনা পারাব উল্লানু নিমহা খাতরী অরোত জেহেলখাটুসিন এন আম্বাদান চিইদান। নিম এন্দরা চাহাদার, এন কা নিমহা খাতরী যিহুদীরঘী বেলাসিন আম্বোন চিওন?”</verse>
				<verse number="40">আবাকী হোর্মার অন সাংগে গাডরারারকি বাঃচার, “মালা, ইসিন মালা। নামহা খাতরী বারাব্বাসিন আম্বা চিইয়া।” বারাব্বাস রাঃচাস অরোত বিদ্রোহীস। ইসিম সরকারেসঘী বিড়দোনু কালারকি আল পিটকা রাঃচাস।</verse>
			</chapter>
			<chapter number="19">
				<verse number="1">আবাকী পিলাতেস যীশুসিন হোচ্চাস কেরাস আউর ঢের জোরসে কোড়াতি লোওয়াগে হুকুম চিচ্চাস।</verse>
				<verse number="2">তেলেংগার আচ্চে লাড়াংতি অন্টা টুপরী কামচারকি যীশুসঘী কুক্কুনু আত্তাচার চিচ্চার আউর বেগুনী রাংগে অন্টা কিচরী আত্তাচার।</verse>
				<verse number="3">আর আসঘী হেদ্দে বার্চারকি তেওয়া তামাশা নান্‌জারকি বাঃচার, “এ যিহুদীরঘী বেলায়ো, নিংহায় জায় মানুক!” আউর আসিন চাটকাগে হেল্লেরার।</verse>
				<verse number="4">পিলাতেস ফির বাহিরি বার্চাসকি বাঃচাস, “মেনা, এন আসিন নিমহায় মুন্দভারে অন্দরা লাগদান, যাতে নিম বুঝরা অংগোদার যে, এন আসঘী একাম দোশ বেদ্দারকি মাল ক্ষাক্ষা লাগদান।”</verse>
				<verse number="5">একাবাকি যীশুস আঃ আচ্চেঘী টুপরীন আউর বেগুনী রাংগে কিচরীন আত্তারকি বাহিরি বার্চাস, আবাকী পিলাতেস আলারিন বাঃচাস, “ইদা এরা, ইসিম আঃ আলাস।”</verse>
				<verse number="6">প্রাধান নায়গার আউর ক্ষাপুর যীশুসিন এরারকি আসিন পিটনা খাতরী গাডরারারকি বাঃচার, “ইসিন ক্রুশনু চিইয়া, ইসিন ক্রুশনু চিইয়া।” আবাকী পিলাতেস আরিন বাঃচাস, “নিমিম আসিন হোওয়ারকি ক্রুশনু চিইয়া। কারনে এন তো আসঘী একাম দোশ বেদ্দারকি মাল ক্ষাক্ষা লাগদান।”</verse>
				<verse number="7">যিহুদীরঘী মাহাতোর পিলাতেসিন বাঃচার, “এমহায় ধারামনু অন্টা নিয়াম রাঃয়ী, আঃ ধারামঘী নিয়াম লেখা আসিন মানিম খেএনাগেম লাগ্গো। কারনে আস তাংগান ধার্মেসঘী খাদ্দাস বাচ্কা রাঃচাস।”</verse>
				<verse number="8">একাবাকি পিলাতেস ই কাত্থান মেন্‌জাস, আবাকী আস ঢের এল্চিয়াস।</verse>
				<verse number="9">আস ফির প্রাসাদঘী ভিতরা কোরচাসকি যীশুসিন মেন্‌জাস, “নিন এসতেক বারেচ্কায়?” মুন্দা যীশুস আসগে একাম উত্তার মাল চিচ্চাস।</verse>
				<verse number="10">খানে পিলাতেস যীশুসিন বাঃচাস, “নিন কা এংহায় সাংগে মাল কাছনাখরোয়? নিন কা মাল আখদায় যে, নিংগান আম্বানাঘী ক্ষেমতা এংহায় রাঃয়ী আউর ক্রুশনু চিইনাঘীহু ক্ষেমতা এংহায় রাঃয়ী?”</verse>
				<verse number="11">যীশুস উত্তার চিচ্চাস, “ধার্মেস নিংগান ই ক্ষেমতা মাল চিইনা হলে নিন এংহায় মাইয়া এন্দরাহু নানা পোল্লোয় দানেক। মুন্দা নে এংগান নিংহায় গুসান ধার্তাচাস চিচ্চাস, আসঘীদিম গুনহা বাগ্গে।”</verse>
				<verse number="12">ই কাত্থান মেনারকি পিলাতেস যীশুসিন আম্বাগে চিহুট নানা হেল্লেরাস। মুন্দা যিহুদীরঘী মাহাতোর গাডরারারকি বাঃচার, “নিন যদি ই আলাসিন আম্বাদায় চিইদায় হলে নিন সম্রাটেসঘী সাংগুয়ারি মালদায়। নেকিম তাংগানুম বেল বাঃদাস, আস তো সম্রাটেসঘী মুদাই হিকদাস।”</verse>
				<verse number="13">একাবাকি পিলাতেস ই কাত্থান মেন্‌জাস, আবাকী আস যীশুসিন বাহিরি অত্থোরাস আউর একা আড্ডানু আস শালিস নানা লাগিয়াস, আসান কালারকি উক্কিয়াস। আঃ গুদিঘী মাঝিয়া রাঃচা পাখনা তারু কামেচ্কা। ইব্রীয় ভাষানু ই আড্ডাঘী নামে মান্‌জা গাব্বাথা।</verse>
				<verse number="14">আঃ উল্লাটা রাঃচা বাছাবাঃনা পারাবঘী খাতরী সাপড়ারনা উল্লা। একাবাকি হারদাম দুফার মান্‌জা, আবাকী পিলাতেস যিহুদীরঘী মাহাতোরিন বাঃচাস, “ইদা এরা, নিমহায় বেলাস।”</verse>
				<verse number="15">খানে আর ঢের জোরসে গাডরারারকি বাঃচার, “আসিন পিটা খাচ্চা, পিটা খাচ্চা! আসিন ক্রুশনুম চিইয়া!” পিলাতেস আরিন বাঃচাস, “এন কা নিমহায় বেলাসিন ক্রুশনু চিওন?” প্রাধান নায়গার উত্তার চিচ্চার, “এমহায় বেল মান্‌জাস সম্রাটেস। আস আম্বারকি এমহায় দোশরা একাম বেল মাল্লাস।”</verse>
				<verse number="16">আবাকী পিলাতেস যীশুসিন আরঘী ক্ষেক্ষানু আম্বিয়াস চিচ্চাস, যাতে আর আসিন ক্রুশনু চিইয়া অংগোনার। আবাকী তেলেংগার যীশুসিন হোচ্চার কেরার।</verse>
				<verse number="17">আবাকী যীশুস তাংহা ক্রুশান তানিম চেডারকি “কুক্কুঘী খুলি” নামে অন্টা আড্ডানু কেরাস। ইব্রীয় ভাষানু ইদিন “গালগাথা” বাঃনা মানি।</verse>
				<verse number="18">আসানুম আর যীশুসিন ক্রুশনু টাংচার আউর আসঘী সাংগে দু’ঝান আলারিনহু দু’পাক্ষে ক্রুশনু টাংচার।</verse>
				<verse number="19">পিলাতেস যীশুসঘী ক্রুশ মাইয়া অন্টা তাক্তানু দোশনামা লিখতারকি টাংতাচাস। আসান লিখিচ্কা রাঃচা, “নাসারত পাদ্দান্তা যীশু, যিহুদীরঘী বেল।”</verse>
				<verse number="20">আঃ দোশনামা ইব্রীয়, রোমীয় আউর গ্রীক ভাষানু লিখিচ্কা রাঃচা। যিহুদীরঘী ঢের আলার আদিন পাড়চার। কারনে যীশুসিন একসান ক্রুশনু চিইনা মান্‌জিকি রাঃচা, আঃ আড্ডাটা শাহারঘী হেদ্দেম রাঃচা।</verse>
				<verse number="21">আদিন পাড়চারকি যিহুদীরঘী প্রাধান নায়গার পিলাতেসিন বাঃচার, “মেনা, ‘যিহুদীরঘী বেল,’ ইদিন মালা, নিন লিখা যে, ‘ইস বাচ্কা রাঃচাস, এন যিহুদীরঘী বেল।’”</verse>
				<verse number="22">খানে পিলাতেস বাঃচাস, “মালা, এগদা লিখিচ্কান, আদিম রাও।”</verse>
				<verse number="23">ক্রুশনু টাংনা খোঃখা তেলেংগার যীশুসঘী দিগহা কিচরীন তামহা মাঝিনুম চাইর ভাগনু ভাগ বাটরার। ইদিঘী খোঃখা আর যীশুসঘী ঝুলানহু হোচ্চার। মুন্দা আঃ ঝুলানু একাম অজ্জুকা মাল রাঃচা, আঃ ঝুলা মাইয়ান্তী কিইয়া গুটি গোট্টাম বোনা রাঃচা।</verse>
				<verse number="24">আদিন এরারকি তেলেংগার অরোত দোশরারিন বাঃচার, “মেনা, ইদিন নাম মাল চাররোত। বারা, লটারি নান্দাতকি এরদাত, ইদ নেখায় ভাগনু খাতরী।” ইদ ঘাটচা, যাতে নেমহা পুথিনু লিখিচ্কা বাচান পুরা মানি, “আর এংহায় দিগহা কিচরী গুটঠিন তামহা মাঝিনু ভাগ বাটরারকি হোচ্চার, আর এংহায় কিচরী খাতরী তামহা মাঝিনু লটারি নান্‌জার। ” মানিম তেলেংগার আন্নেম নান্‌জাকা রাঃচার।</verse>
				<verse number="25">যীশুসঘী ক্রুশ হেদ্দে তাংগিয়ো ইজ্জাকি রাঃচা, আদিঘী সাংগে রাঃচা তাংগিয়োঘী বাহিন, ক্লেফাসঘী যানানা মারীয়াম, আউর মাগদালী পাদ্দান্তা মারীয়াম মাগদালী।</verse>
				<verse number="26">যীশুস তাংগিয়োন আউর নেকান ঢের দুলার নানা লাগিয়াস, আঃ চেলাসিন হেদ্দেম ইজারকি রাঃনান এরিয়াস। খানে যীশুস তাংগিয়োন বাঃচাস, “ইয়ো, আদা এরায়, নিংদাস।”</verse>
				<verse number="27">আন্নেম ইদিঘী খোঃখা যীশুস চেলাসিন বাঃচাস, “সাংগুয়ারি, আদা এরা, নিংগীয়ো।” খানে আঃ চেলাস যীশুসঘী তাংগিয়োন তাংহায় এড়পানু হোচ্চাস কেরাস।</verse>
				<verse number="28">যীশুস আঃখা অংগিয়াস যে, তাংহায় হুর্মি নালাখ পুরা মান্‌জা, খানেম নেমহা পুথিন্তা লিখিচ্কান পুরা মান্না খাতরী বাঃচাস, “এংগা অনা তুক্কা লাগি। ”</verse>
				<verse number="29">আসান অন্টা ডুবহা রাঃচা, আদ সির্কা তারু ভার্তি রাঃচা। খানে তেলেংগার অন্টা স্পন্‌জনুু সির্কা চাইদাচার আউর এসোব মান্নেঘী অন্টা ডাড়াঘী আগ্গিনু লাগাবাঃচারকি যীশুসঘী বাই গুসান ধার্চার।</verse>
				<verse number="30">আঃ সির্কান অন্ডাসকি যীশুস বাঃচাস, “হুর্মি নালাখদিম পুরা মান্‌জা।” ইদিঘী খোঃখা কুক্কুন গাড্ডাসকি তাংহা বোলতান কালা চিচ্চাস।</verse>
				<verse number="31">আঃ উল্লাটা রাঃচা খান্নে এখের্না উল্লাঘী সাপড়ারনা উল্লা। আরঘী হেদ্দে ই উল্লাটা অন্টা কোহা পারাবঘী উল্লা রাঃচা, কারনে ইদ বাছাবাঃনা পারাব। এন্নে অন্টা কোহা পাবারঘী উল্লানু ক্রুশঘী মাইয়া আরঘী দেহা গুটঠি রাউুক, ইদিন যিহুদীরঘী মাহাতোর মাল চাহাচার। খানে আর পিলাতেসঘী হেদ্দে গোহরারার, যাতে আরঘী ক্ষেড্ডে এসারকি দোশরা আড্ডানু গুছাবাঃনা মানি।</verse>
				<verse number="32">আবাকী যীশুসঘী সাংগে একা আলারিন ক্রুশনু চিইনা মান্‌জিকি রাঃচা, তেলেংগার বার্চারকি আঃ দু’ঝান আলারঘী ক্ষেড্ডেন এস্সার।</verse>
				<verse number="33">একাবাকি তেলেংগার যীশুসঘী ক্ষেড্ডে এসাগে বার্চার, আবাকী আর এরিয়ার যে, যীশুস কেচ্চাস কেরাস। খানে আর যীশুসঘী ক্ষেড্ডেন মাল এস্সার।</verse>
				<verse number="34">মুন্দা অরোত তেলেংগাস যীশুসঘী পান্‌জরানু বল্লম তারু জোবচার। আবাকীম আসতেক খেশো আউর আম্মে চুরখা লাগিয়া।</verse>
				<verse number="35">একা আলাস আদিন এরিয়াস, আসিম ইদিন তিংগিয়াস আউর আস আখদাস, আস সাচ কাত্থা বাঃআ লাগদাস। আস ই হুর্মি কাত্থান তিংগিয়াস, যাতে নিমহু বিশুয়াস নানা অংগোদার।</verse>
				<verse number="36">ইবড়া হুর্মি ঘাটচা, যাতে নেমহা পুথিন্তা লিখিচ্কা কাত্থা পুরা মানি। আসান লিখিচ্কা রাঃয়ী, “আসঘী অন্টা খোচলহু এসনা মাল মানো। ”</verse>
				<verse number="37">আউর নেমহা পুথিনু ইদিনহু লিখিচ্কা রাঃয়ী, “আর আসিনুম এরোর, নেকান আরিম ক্রুশনু টাংগোর। ”</verse>
				<verse number="38">ইবড়া হুর্মিদিম ঘাটেচ্কা খোঃখা আরিমাথিয়া পাদ্দান্তা যোসেফ নামেনু অরোত আলাস যীশুসঘী মুর্দান হোওনা খাতরী পিলাতেস গুসান গোহরারাস। ইস যীশুসঘী অরোত নুখুরকা চেলাস রাঃচাস, কারনে ইস যিহুদীরঘী মাহাতোরিন ঢের এল্চা লাগিয়াস। একাবাকি পিলাতেস মুর্দান হোওয়াগে চিচ্চাস, আবাকী ইস বার্চাসকি যীশুসঘী মুর্দান হোচ্চাস কেরাস।</verse>
				<verse number="39">মাঃখা বাকি নে পাহিলা যীশুস হেদ্দে বারেচ্কা রাঃচাস, আঃ নিকোদিমেসহু আসান বারেচ্কা রাঃচাস। আস তাংহায় সাংগে হারদাম পানচাশ সের মাহাকারনা রাশি আউর এলোভেরা আতক্ষান্তী রাশি মেশাবাঃচাসকি অন্দরাস।</verse>
				<verse number="40">যিহুদীরঘী সাংস্কৃতিনু একাসে কাবুর খাতরী মুর্দান সাপড়াগে লাগ্গি, ঠিকা আন্নেম যীশুসঘী মুর্দান আর আঃ মাহাকারনা রাশিন লিলিন কিচরীনু মাখাবাচারকি পোজ্জিয়ার।</verse>
				<verse number="41">যীশুসিন একসান ক্রুশনু চিইনা মান্‌জিকি রাঃচা, আসানুম অন্টা বাটকি রাঃচা আউর আসান অন্টা পুনা কাবুর রাঃচা। আইয়া নেকানহু ইকলাহু কাবুর চিইনা মাল মান্‌জিকি রাঃচা।</verse>
				<verse number="42">আঃ উল্লাটা রাঃচা, যিহুদীরঘী পারাবঘী সাপড়াচ্কা উল্লা, আউর হেদ্দেম অন্টা কাবুর রাঃচা, খানে আর আসানুম যীশুসঘী মুর্দান মাড়িয়ার।</verse>
			</chapter>
			<chapter number="20">
				<verse number="1">এতোয়ার উল্লা ভিনসারে উখা রাঃতেম মাগদালী মারীয়াম কাবুর হেদ্দে কেরা। আবাকী আদ এরিয়া যে, কাবুরঘী বাই একা পাখনা তারু ঢাপেচ্কা রাঃচা, আদ আসতেক গুছাবাচ্কা রাঃচা।</verse>
				<verse number="2">আদি খাতরী যীশুস একা চেলাসিন ঢের দুলার নানা লাগিয়াস আউর শিমোন পাত্রাস গুসান ভোংগোতে কেরাকি আদ আরিন বাঃচা, “নামহায় উর্বাসিন আলার কাবুরতি হোচ্চার কেরার। আর আসিন একসান উইয়ার, আদিন এম মাল আখদাম।”</verse>
				<verse number="3">আবাকী পাত্রাস আউর আঃ দোশরা অরোত চেলাস উর্খারকি কাবুর তারা কালা হেল্লেরার।</verse>
				<verse number="4">আর দু’ঝানার অন সাংগেম ভোংগা লাগিয়ার। আঃ দোশরা চেলাস চাড়েম ভোংগারকি পাত্রাসঘী আগুম কাবুর হেদ্দে আর্সিয়াস।</verse>
				<verse number="5">আস খোলখোরাসকি কাবুরঘী ভিতরা এরিয়াস যে, খিলা আঃ পুজ্জুকা লিলিন কিচরী গুটঠি খাতিরকি রাঃয়ী। মুন্দা আস ভিতরা মাল কোরচাস।</verse>
				<verse number="6">শিমোন পাত্রাসহু আসঘী খোঃখা খোঃখা বার্চাস আউর কাবুরনু কোরচাসকি এরিয়াস, লিলিন কিচরী গুটঠি আসান খাতিরকি রাঃয়ী,</verse>
				<verse number="7">আউর এরিয়াস যীশুসঘী কুক্কুনু একা কিচরী পুজ্জুকা রাঃচা, আদ লিলিন কিচরী সাংগে মাল রাঃচা। আদিন দোশরা আড্ডানু গোছাবাঃআরকি উইনা মান্‌জিকি রাঃচা।</verse>
				<verse number="8">একা দোশরা চেলাস কাবুর হেদ্দে আগুম আর্সিকা রাঃচাস, আবাকী আসহু ভিতরে কোরচাস আউর হুর্মিন এরারকি যীশুসঘী উজ্জা চোওনান বিশুয়াস নান্‌জাস।</verse>
				<verse number="9">যীশুসিন মানিম খেএনান্তী উজ্জা চোওয়া লাগ্গো, পুথিন্তা ই কাত্থান আবাকীহু আর বুঝরা পোল্লার।</verse>
				<verse number="10">ইদিঘী খোঃখা আঃ দু’ঝান চেলার তামহা রাঃনা আড্ডানু কির্রিয়ার কেরার।</verse>
				<verse number="11">মুন্দা মারীয়াম কাবুরঘী বাহিরি ইজারকি চিইখতেম রাঃচা। আদ চিখতে চিখতে খোলখোরারকি কাবুরঘী ভিতরে এরিয়া,</verse>
				<verse number="12">একা আড্ডানু যীশুসঘী মুর্দান কিদকা রাঃচা, আসান পান্ডরু কিচরী আত্তিকা দু’ঝান মের্খাদুতার অক্কারকি রাঃচার, অর্তোস কুক্কু তারা আউর দোশরাস ক্ষেড্ডে তারা।</verse>
				<verse number="13">আর আদিন বাঃচার, “নিন এন্দেরগে চিইখা লাগদি?” আবাকী আদ আরিন বাঃচা, “আলার এংহা উর্বাসিন একসান হোচ্চার কেরার আউর একসান উইয়ার, আদিন এন মাল আখদান!”</verse>
				<verse number="14">একাবাকি আদ ই কাত্থা বাঃআরকি খোঃখা তারা কির্রিয়া, আবাকী আদ এরিয়া, যীশুস ইজ্জাসকি রাঃদাস। মুন্দা আদ চিনহা পোল্লা যে, আসিম উর্বা যীশুস।</verse>
				<verse number="15">যীশুস আদিন বাঃচাস, “নিন এন্দেরগে চিইখা লাগদি আউর নেকান বেদ্দা লাগদি?” মারীয়াম যীশুসিন আঃ বাটকিন্তা কামলা সোচআরকি বাঃচা, “মেনা, নিন যদি উর্বাসিন দোশরা আড্ডানু হোচ্চকা রাঃদায় হলে এংগান তেংগা, এনুম আসিন হোওন কালোন।”</verse>
				<verse number="16">যীশুস আদিন বাঃচাস, “মারীয়াম।” আবাকী আদ যীশুস তারা কির্রিয়াকি ইব্রীয় কাত্থা তারু বাঃচা, “রাব্বুনি।” রাব্বুনি মানে মান্‌জা “গুরু”।</verse>
				<verse number="17">যীশুস আদিন বাঃচাস, “এংগান ধারারকি আম্বকে উইয়া। কারনে আক্কুন গুটি এন ধার্মে বাঙ্গাস গুসান মাল কেরকান। আক্কুন নিন এংহায় ভাইয়ারঘী গুসান কালায়কি তেংগায়, নে এংহা আউর নিমহা বাঙ্গাস হিকদাস, নে এংহা আউর নিমহা ধার্মেস হিকদাস, এন আসঘী গুসান মাইয়া কির্রারকি কালা লাগদান।”</verse>
				<verse number="18">খানে মাগদালী মারীয়াম চেলারঘী গুসান কেরাকি ই কাত্থান বাঃচা, “এন উর্বাসিন ইরকান!” যীশুস একা কাত্থা গুটঠিন আদিন বাচ্কা রাঃচাস, আবড়া হুর্মিন আদ আরিন তিংগিয়া।</verse>
				<verse number="19">আঃ এতোয়ার উল্লানু, পুতবারি তারা যিহুদী মাহাতোরঘী এল্চানানু চেলার হুর্মি বালিনু হুড়কা লাগাবাঃআরকি অন গুসান মিলিরকা রাঃচার। আবাকী যীশুস সাঠলে আসান হাজির মান্‌জাস আউর আরঘী মাঝিনু ইজ্জাসকি বাঃচাস, “নিমহা শালসান্ত মানুক।”</verse>
				<verse number="20">ই কাত্থান বাঃচাসকি যীশুস তাংহা ক্ষেক্ষান আউর পান্‌জরান চেলারিন এদচাস। উর্বা যীশুসিন এরারকি আর ঢের রিঝঝিরার।</verse>
				<verse number="21">ইদিঘী খোঃখা যীশুস ফির আরিন বাঃচাস, “নিমহা শালসান্ত মানুক। বাঙ্গাস একাসে এংগান তাইয়াস, আন্নেম এনহু নিমান তাইয়া লাগদান।”</verse>
				<verse number="22">ই কাত্থান তিংগিয়াসকি যীশুস চেলারঘী মাইয়া উরচাসকি বাঃচাস, “নেমহা বোলতান ইন্‌জিরা।</verse>
				<verse number="23">নিম নেখায় গুনহান ছেমা নানোর, আরঘী গুনহান ছেমা নান্না মানো আউর নিম নেখায় গুনহান ছেমা মাল নানোর, আরঘী গুনহান ছেমা নান্না মাল মানো।”</verse>
				<verse number="24">যীশুস ইকলা চেলারগে এথেরকা রাঃচাস, থোমাস নে বারোঝান চেলারঘী মাঝিন্তা অর্তোস রাঃচাস আউর নেকান জুড়ুয়া খাদ্দে বাঃনা মানি, আউলা আস আরঘী সাংগে মাল রাঃচাস।</verse>
				<verse number="25">খোঃখা দোশরা চেলার আসিন বাঃচার, “এম উর্বাসিন ইরকাম।” মুন্দা থোমাস আরিন বাঃচাস, “এন এ গুটি আসঘী ক্ষেক্ষানু খিলঘী চিনহা মাল এরদান, আউর আঃ চিনহাঘী মাঝিনু এংহায় আংলিন মাল চিইদান আউর আসঘী পান্‌জরানু এংহায় ক্ষেক্ষা মাল উইদান, আঃ গুটি এন বিশুয়াস মাল নানোন।”</verse>
				<verse number="26">ই ঘাটনাঘী অন হাপ্তা খোঃখা চেলার ফির আঃ এড়পানু খোড়রার, আউলা থোমাসেসহু আরঘী সাংগে রাঃচাস। হুর্মি বালিন হুড়কা লাগাবাচ্কা রাঃচা, আন্নুহু যীশুস সাঠলে আসান হাজির মান্‌জাস আউর আরঘী মাঝিনু ইজ্জাসকি বাঃচাস, “নিমহা শালসান্ত মানুক।”</verse>
				<verse number="27">ইদিঘী খোঃখা যীশুস থোমাসিন বাঃচাস, “থোমাস, নিংহায় আংলিন এংহা ক্ষেক্ষানু উইয়া আউর এংহা ক্ষেক্ষান এরা। নিংহা ক্ষেক্ষান এংহা পান্‌জরানু উইয়া। মালপাত্তু আম্বা মানা, মুন্দা বিশুয়াস নানা।”</verse>
				<verse number="28">আবাকী থোমাস বাঃচাস, “এ এংহায় উর্বায়ো, এ এংহায় ধার্মে!”</verse>
				<verse number="29">যীশুস আসিন বাঃচাস, “থোমাস, নিন এংগান ইরকায়, আদি খাতরীম কা বিশুয়াস নান্‌জাকায়? নে এংগান মাল এরারকিম বিশুয়াস নান্নার, আরিম ধান্যা।”</verse>
				<verse number="30">যীশুস তাংহায় চেলারঘী মুন্দভারে আরু ঢের হায়কাট নালাখ নান্‌জাস, আবড়ান ই পুথিনু লিখনা মাল মান্‌জা।</verse>
				<verse number="31">মুন্দা ইবড়া লিখনা মান্‌জা, যাতে নিম বিশুয়াস নানা অংগোদার যে, যীশুসদিম খ্রীস্তাস, ধার্মেসঘী খাদ্দেস, আউর আসিন বিশুয়াস নানারকিম নিম আসঘী নামেনু মাল মুন্‌জুরনা জীয়ান ক্ষাক্ষা অংগোদার।</verse>
			</chapter>
			<chapter number="21">
				<verse number="1">ইদিঘী খোঃখা যীশুস ফির তিবিরিয়া সামুদারঘী ধাসড়েনু চেলার হেদ্দে এত্থেরাস। ই ঘাটনা এন্নেম ঘাটিচ্কি রাঃচা,</verse>
				<verse number="2">শিমোন পাত্রাস, থোমাস নেকান জুড়ুয়া খাদ্দে বাঃআরকি মেখনার, গালীল প্রাদেশতা কানা নাগারতা নাথানেল, সিবদিয়েসঘী দু’ঝান খাদ্দার আউর যীশুসঘী আরু দু’ঝান চেলার অন সাংগেম রাঃচার।</verse>
				<verse number="3">শিমোন পাত্রাস আরিন বাঃচাস, “এন ইনজো ধারা কালা লাগদান।” আর আসিন বাঃচার, “এমহু নিংহায় সাংগে কালোম।” আবাকী আর উর্খারকি ডোংগানু আর্গিয়ার, মুন্দা আর আঃ গোট্টা মাঃখা এন্দরাহু ধারা পোল্লার।</verse>
				<verse number="4">একাবাকি পাইরি মানারকি বারা লাগি, আবাকী যীশুস সামুদারঘী ধাসড়েনু ইজ্জাস। মুন্দা চেলার আসিন চিনহা পোল্লার যে, আসিম যীশুস।</verse>
				<verse number="5">আবাকী যীশুস আরিন বাঃচাস, “সাংগুয়ারিরো, নিম কা একাম ইনজো ধারেচ্কার?” আর উত্তারনু আসিন বাঃচার, “মালা, মাল ক্ষাক্ষিকাম।”</verse>
				<verse number="6">আবাকী যীশুস আরিন বাঃচাস, “ডোংগাঘী মাড়ি তারা জাল্লি লেভড়া হলে নিম ইনজো ক্ষাক্ষর।” খানে আর জাল্লি লেভড়িয়ার, এন্নেনু এতো বাগ্গে ইনজো ধারা খাতরা যে, আদিন আর নাতকারকি চোওদা পোল্লার।</verse>
				<verse number="7">যীশুসঘী আঃ চোনহা চেলাস শিমোন পাত্রাসিন বাঃচাস, “ইসিম উর্বা।” আঃ সামাই পাত্রাসঘী দেহানু মাইতা চাদোর মাল রাঃচা। ইসিম আঃ উর্বাস, ই কাত্থান মেনারকি পাত্রাস তাংহায় দেহানু চাদোরান হেএচাসকি সামুদারনু ডেগচাস।</verse>
				<verse number="8">মুন্দা দোশরা চেলার ইনজো ভার্তি জাল্লিন নাতকেতে নাতকেতে ডোংগান ধাসড়ে হেদ্দে অন্দরার, কারনে আর ধাসড়েন্তী হেদ্দেম রাঃচার, হারদাম দু’শো ক্ষেক্ষা গেচ্ছা রাঃচার।</verse>
				<verse number="9">আর ধাসড়েনু আর্সিকা খোঃখা এরা অংগিয়ার যে, কাংকেন্তা আংরানু চিচ্চি লাঘরা লাগি আউর আদিঘী মাইয়া ইনজো আউর আসমাহু রাঃচা।</verse>
				<verse number="10">যীশুস আরিন বাঃচাস, “আক্কুন একা ইনজোন ধারেচ্কার, আসতেক কায়’ঠু ইনজো ইসান অন্দরা বারা।”</verse>
				<verse number="11">শিমোন পাত্রাস ডোংগানু আর্গারকি জাল্লিন নাতকারকি ধাসড়েনু অন্দরাস আউর আইয়া অনশো তিপান্নটা কোহা ইনজো গানে ভার্তি রাঃচা, আন্নুহু আঃ জাল্লি মাল খাচ্চারা।</verse>
				<verse number="12">যীশুস আরিন বাঃচাস, “মোঃখাগে বারা।” চেলারঘী মাঝিনু নেখায়হু মেন্নাঘী সাহাস মাল মান্‌জা যে, “নিন নে?” কারনে আর আঃখা লাগিয়ার, আস উর্বা।</verse>
				<verse number="13">খোঃখা যীশুস বার্চাসকি আঃ আসমান হোওয়ারকি আরগে চিচ্চাস, আউর ইনজোনহু আঃ লেখাম চিচ্চাস।</verse>
				<verse number="14">যীশুস খেএনান্তী উজ্জা চোচ্কা খোঃখা ইদ তিশরা ফিরা তাংহায় চেলারগে এত্থেরাস।</verse>
				<verse number="15">একাবাকি আরঘী অন্না মোখনা মুন্‌জুরা, আবাকী যীশুস শিমোন পাত্রাসিন মেন্‌জাস, “যোহানেসঘী খাদ্দায় শিমোন, নিন কা আরিনতি এংগান বাগ্গে দুলার নান্দায়?” পাত্রাস আসিন উত্তার চিচ্চাস, “হাঃয়ী, উর্বায়ো, নিন আদিন আখদায়, এন নিংগান বাগ্গে দুলার নান্দান।” যীশুস আসিন বাঃচাস, “হলে এংহায় খাদ্দে মেড়হো গুটঠিন অন্তা মোখতা।”</verse>
				<verse number="16">খোঃখা যীশুস দুশরা ফিরা মেন্‌জাস, “যোহানেসঘী খাদ্দায় শিমোন, নিন কা এংগান দুলার নান্দায়?” পাত্রাস উত্তারনু আসিন বাঃচাস, “হাঃয়ী, উর্বায়ো, নিন আদিন আখদায়, এন নিংগান দুলার নান্দান।” যীশুস আসিন বাঃচাস, “হলে এংহায় মেড়হো গুটঠিন এরা খোজা।”</verse>
				<verse number="17">যীশুস ফির তিশরা ফিরা আসিন মেন্‌জাস, “যোহানেসঘী খাদ্দায় শিমোন, মানিম নিন এংগান দুলার নান্দায়?” যীশুস তিশরা ফিরা মেন্‌জাস খানে পাত্রাস ঢের দুখ ক্ষাক্ষিয়াস আউর যীশুসিন বাঃচাস, “উর্বায়ো, নিন হুর্মিন আখদায়। নিন তো আদিন আখদায় যে, এন নিংগান দুলার নান্দান।” যীশুস আসিন বাঃচাস, “হলে এংহায় মেড়হো গুটঠিন অন্তা মোখতা।</verse>
				<verse number="18">“এন নিংগান মানিম বাঃআ লাগদান, একাবাকি নিন যোখ রাচ্কায়, আবাকী নিন নিংহায় কিচরীন তান তানিম আত্তা লাক্কাই আউর একসান চাহানা আসানুম কালা লাক্কায়। মুন্দা একাবাকি নিন পাচ্চোয় কালোয়, আবাকী নিন নিংহায় ক্ষেক্ষান আগুয়োয় চিওয় আউর দোশরা অর্তোস হেওস চিওস, আউর নিন একসান কালা মাল বেদ্দায় আসানুম হোওস কালোস।”</verse>
				<verse number="19">পাত্রাস ধার্মেসঘী মাহিমা নান্না খাতরী একাসেনু খেওস, আদিন বুঝাবাঃনা খাতরী যীশুস ই কাত্থান বাঃচাস। ই কাত্থা বাচ্কা খোঃখা যীশুস পাত্রাসিন বাঃচাস, “এংহায় এদকা ডাহারেনু একা।”</verse>
				<verse number="20">পাত্রাস খোঃখা তারা কির্রিয়াসকি এরিয়াস, যীশুসঘী চোনহা চেলাস আসঘী খোঃখা খোঃখা বারা লাগদাস। ইসিম আঃ চেলাস, নে মোখনা বাকি যীশুস তারা এটকারারকি বাচ্কা রাঃচাস, “উর্বায়ো, নে নিংহায় বিশুয়াসান তোড়োস, আস নে?”</verse>
				<verse number="21">আসিন এরারকি পাত্রাস যীশুসিন বাঃচাস, “উর্বায়ো, ইসঘী এন্দরা মানো?”</verse>
				<verse number="22">উত্তারনু যীশুস আসিন বাঃচাস, “এন যদি চাহাদান, এংহায় কির্রারকি বার্না গুটি ইস রাঃদাস, তাতে নিংহায় এন্দরা? নিন এংহায় এদকা ডাহারেনু একা।”</verse>
				<verse number="23">ইদি খাতরী ভাইয়োরঘী মাঝিনু ই কাত্থা রোটারা যে, আঃ চেলাস মাল খেওস। মুন্দা যীশুস পাত্রাসিন মাল বাঃচাস যে, আঃ চেলাস মাল খেওস। যীশুস বাঃচাস, “এন যদি চাহাদান হলে আস এংহায় কির্রারকি মাল বার্না গুটি রাওস, তাতে নিংহায় এন্দরা?”</verse>
				<verse number="24">ই হুর্মি বারেনু আঃ চেলাসদিম গাওয়াহী চিচ্চাস আউর লিখচাস। নাম আখদাত আসঘী গাওয়াহী সাচ।</verse>
				<verse number="25">যীশুস আরু ঢের নালাখ নান্‌জাকা রাঃচাস। এন ইয়াদ নান্দান, আবড়া হুর্মিন লিখনা হলে এতো বাগ্গু পুথি মানো দানকান যে, আবড়া লিখিচ্কা পুথি গুটঠি ই ধার্তীনু মাল ধারো পাকেন।</verse>
			</chapter>
		</book>
		<book number="44">
			<chapter number="1">
				<verse number="1">মাননীয় থিয়ফিল, ধার্মেস যীশুসিন মের্খানু চোওদারকি হোওনাঘী পাহিলা, যীশুস একা নালাখ গুটঠিন নান্‌জাকা রাঃচাস আউর একা শিরষা চিচ্চিকা রাঃচাস এন আদিন এংহায় পাহিলান্তা পুথিনু হুর্মিন লিখিচ্কান। একা চেলারিন আস তাইকার লেখা চাজারকি হোচ্চাকা রাঃচাস, আরিন নেমহা বোলতাঘী মাঝিন্তী পেশকা রাঃচাস।</verse>
				<verse number="2"></verse>
				<verse number="3">আস খেএনান্তী উজ্জুকা খোঃখা ঢের পারিস্কারসে সাবুতঘী সাংগে আরিন এদচাস যে, আস উজ্জুকা রাঃদাস। আউর চাল্লিশ উল্লা গুটি আরিন এত্থেরাসকি ধার্মেসঘী রাঃজীঘী বারেনু তিংগিয়াস।</verse>
				<verse number="4">আউর অন্দুল যীশুস একাবাকি তাইকারঘী সাংগে রাঃচাস, আবাকী আরিন পেশারকি বাঃচাস, “নিম জেরুশালেম আম্বারকি আম্বকে কালা, মুন্দা এংহায় বাঙ্গাস নিমহায় হেদ্দে একা কাত্থা চিচ্চাস আদিন নিম এংহায় হেদ্দে মেন্‌জেকার, আদি খাতরী ক্ষাঃপা।</verse>
				<verse number="5">যোহানেস আম্মেন্তী আসনান চিইয়া লাগিয়াস, মুন্দা থোরে উল্লাঘী ভিতরেম নিমান নেমহা বোলতান্তী আসনান চিইনা মানো।”</verse>
				<verse number="6">ইদিঘী খোঃখা হোর্মা তাইকার অন গুসান জুমরারকি যীশুসিন মেন্‌জার, “উর্বায়ো, নিন কা ই সামাইনু ইস্রায়েলিরঘী ক্ষেক্ষানু রাঃজীন কির্তারকি চিওয়?”</verse>
				<verse number="7">আবাকী আস আরিন বাঃচাস, “একা সামাই বা উল্লান বাঙ্গাস তাংহায় ক্ষেমতানু উইয়াস, আদিন নিমহায় আখনাঘী কাত্থা মালা।</verse>
				<verse number="8">একাবাকি নিমহায় মাইয়া নেমহা বোলতা এত্তারকি বারো, আবাকী নিম আসঘী সাওয়াংনু পুরা মানারকি সাওয়াংগিয়া মানোর আউর গোট্টা জেরুশালেম, গোট্টা যিহুদীয়া, শামারিয়া আউর ধার্তীঘী মুন্‌জুরনা গুটি নিম এংহায় গাওয়াহী আল মানোর।”</verse>
				<verse number="9">ই হুর্মি কাত্থা বাচ্কা খোঃখা আরঘী খান্নেঘী মুন্দভারেম আসিন মাইয়া চোওদারকি হোওনা মান্‌জা আউর বাদালী বার্চাকি আসিন ঢাপচা চিচ্চা।</verse>
				<verse number="10">একাবাকি আস মাইয়া আর্গারকি কালা লাগিয়াস, আবাকী আর মের্খা তারা অন নাজারনু এরতেম রাঃচার, ঠিকা আঃ সামাইনু পান্ডরু কিচরী আত্তিকা দু’ঝান আলার সাঠলে আরঘী হেদ্দে হাজির মান্‌জার,</verse>
				<verse number="11">আউর বাঃচার, “গালীলতা আলারো, এন্দেরগে নিম ইজারকি মের্খা তারা এরতে রাঃদার? নেকান নিমহায় হেদ্দেন্তী মাইয়া চোওদারকি হোওনা মান্‌জা, আঃ যীশুসিন একাসে মের্খানু কাঃনান ইরকার আন্নেম আস ফির কির্রারকি বারোস।”</verse>
				<verse number="12">আদিঘী খোঃখা আর জইতুন পার্তান্তীক জেরুশালেমনু কির্রিয়ার বার্চার। ই পার্তা জেরুশালেম শাহারতি হারদাম আধহা মাইল গেচ্ছা রাঃচা।</verse>
				<verse number="13">একাবাকি আর আঃ শাহারনু বার্চার আবাকী আর একসান রাঃআ লাগিয়ার আঃ মাইতা এড়পানু কেরার। আর মান্‌জার পাত্রাস, যোহান, যাকোব আউর আন্দ্রিয়াস, ফিলিপ আউর থোমাস, বার্থলোমিয় আউর মাথিয়াস, আলফ্রেডেসঘী খাদ্দার যাকোব আউর রাঃজী দুলারু শিমোন আউর যাকোবেসঘী খাদ্দাস যুদাস।</verse>
				<verse number="14">ইর হোর্মার, কায়েক’ঝান পাত্তু যানানার সাংগে, যীশুসঘী তাংগিয়ো মারীয়াম আউর তাং ভাইয়োর সাংগে হুর্মি সামাই জুমরারকি বিন্তী নানা লাগিয়ার।</verse>
				<verse number="15">কায়েক উল্লা খোঃখা একাবাকি হারদাম অনশো বিশ’ঝান আলার অন গুসান জুমুরকা রাঃচার, আবাকী পাত্রাস খ্রীস্তাসনু পাত্তু ভাইয়ারঘী মাঝিনু ইজ্জাসকি বাঃচাস,</verse>
				<verse number="16">“এংহায় চোনহালু ভাইয়া বাহিনরো, নেমহা বোলতা ঢের উল্লা আগুম বেল দাউদেসঘী বাইতি যুদাসঘী বারেনু এগদা বাচ্কা রাঃচাস, নেমহা পুথিন্তা আঃ কাত্থা পুরা মান্না দারকার রাঃচা। নে নে যীশুসিন ধারেচ্কা রাঃচার, ই যুদাসদিম আরিন ডাহারে এদেচ্কা রাঃচাস।</verse>
				<verse number="17">আস নামহায় মাঝিন্তা অর্তোস রাঃচাস আউর আসিন নামহায় সাংগে সেওয়া নালাখ নান্না খাতরী চাজারকি হোওনা মান্‌জিকি রাঃচা।”</verse>
				<verse number="18">(মালদাও নালাখ নানারকি যুদাস একা পায়সা ক্ষাক্ষিকা রাঃচাস, আসঘী আঃ পায়সা তারু অন টুকরা খাল্লে খেন্দনা মান্‌জিকি রাঃচা, আঃ খাল্লেনুম খাতরারকি আসঘী কুল পালকারাকি হুর্মি পোট্টা বাহিরি উর্খিয়া কেরা।</verse>
				<verse number="19">আঃ কাত্থান জেরুশালেমতা হোর্মার মেন্‌জেকা রাঃচার। ইদি খাতরী আর ই খাল্লেন তামহায় কাত্থানু “হলকদামা” বা “খেশোঘী খাল্লে” বাঃনার)।</verse>
				<verse number="20">“ই খাতরীম গীতসংহিতাঘী পুথিনু ই কাত্থা লিখিচ্কা রাঃয়ী, “‘আসঘী এড়পা খালি রাউুক; আসান যেনু নেহু মাল রাঃনার। ’ আউর ‘দোশরা আলাস আসঘী গুদিন দাখলুক। ’</verse>
				<verse number="21">“ইদি খাতরী নামান যোহানেস একা সামাই আসনান চিইয়া লাগিয়াস, আবাকীন্তী আরাম্ভ নানারকি উর্বা যীশুস এ উল্লা নামহায় সাংগে রাঃচাস আউর এ উল্লা যীশুসিন মের্খানু চোওদারকি হোওনা মাল মানি, আঃ উল্লা গুটি একা আলার নামহায় দলনু রাঃচার, আরঘী মাঝিন্তীক যেনু নামহায় অর্তোস আসঘী উজ্জা চোওনাঘী বারেনু গাওয়াহী আল মানা অংগোদাস।”</verse>
				<verse number="22"></verse>
				<verse number="23">আবাকী আর দু’ঝানারিন চাজ্জিয়ার হোচ্চার, আরঘী মাঝিনু অর্তোস মান্‌জাস যোসেফ, নেকান বার্শাব্বা আউর যুস্ট বাঃআরকি মেখা লাগিয়ার আউর দোশরাস মান্‌জাস মত্তথিয়স।</verse>
				<verse number="24">আউর আর এন্নে বাঃআরকি বিন্তী নান্‌জার, “উর্বায়ো, নিন হোর্মারঘী কুহিন আখদায়। যুদাস তাংহায় ক্ষাক্ষানা দান্ডেন ক্ষাক্ষানা খাতরী তাইকার পদতা সেওয়া নালাখ আম্বিয়াস চিচ্চাস। আক্কুন ই পদ খাতরী ই দু’ঝানারঘী মাঝিন্তী নেকান নিন চাজ্জিকায় হোচ্কায় আসিন এমান এদা।”</verse>
				<verse number="25"></verse>
				<verse number="26">খোঃখা আর দু’ঝানারঘী মাঝিনু লটারি নান্‌জার আউর লটারিনু মত্তথিয়সঘী নামে চোওচা। খানে আস এগারো’ঝান তাইকার সাংগে গানরাস।</verse>
			</chapter>
			<chapter number="2">
				<verse number="1">পনচাশত্তমী পারাব উল্লানু হোর্মা বিশুয়াসীর অন্টা আড্ডানু জুম্মুরার।</verse>
				<verse number="2">আবাকী সাঠলে জোরে তাকাঘী আওয়াজ মের্খান্তী বার্চা আউর একা এড়পানু আর রাঃচার, আঃ এড়পা আওয়াজনু পুরা মান্‌জা কেরা।</verse>
				<verse number="3">ইদিঘী খোঃখা আর তাতখা লেখা চিচ্চিঘী ফুলকি এরা অংগিয়ার আউর আঃ চিচ্চি আরঘী হোর্মারঘী মাইয়া বার্চাকি উক্কিয়া।</verse>
				<verse number="4">আর হোর্মার নেমহা বোলতানু পুরা মান্‌জার আউর নেমহা বোলতা নেকান একাসে সাওয়াং চিচ্চা, আর আন্নেম দোশরা দোশরা ভাষানু কাত্থা বাঃআ হেল্লেরার।</verse>
				<verse number="5">ধার্তীঘী দোশরা দোশরা রাঃজীনু একা যিহুদী জাতিয়ার রাঃচার, নে ধার্মেপাত্তু, আর জেরুশালেমনু বারারকি উজ্জা অক্কা লাগিয়ার।</verse>
				<verse number="6">আঃ আওয়াজ মেন্‌জারকি আরঘী মাঝিন্তী ঢের আলার আসান খোড়রার আউর আর হায়কাট মান্‌জার, কারনে হোর্মার তাংগা তিংগা ভাষানু কাত্থা পাত্তু আলারঘী বাইতি বাঃতে মেন্‌জার।</verse>
				<verse number="7">আবাকী আর হায়কাট মানারকি বাঃআ লাগিয়ার, “ই একা আলার কাত্থা বাঃআ লাগনার, ইরকা হোর্মার গালীলতা আলার মালনার?</verse>
				<verse number="8">হলে আল একাসেনু নামহা তাংগা তিংগা ভাষানু কাত্থা বাঃনান মেনা লাগদাত?</verse>
				<verse number="9">এম হোর্মাম পার্থীয়, মাদীয়, এলমীয় আউর মেসোপটেমিয়ান্তী, যিহুদীয়া আউর কাপ্পাদকিয়ান্তী, পন্ত আউর এশিয়া প্রাদেশতি,</verse>
				<verse number="10">ফরুগিয়া আউর পাম্ফুলিয়ান্তী, মিশার আউর কুরিনীঘী হেদ্দেন্তা লিবিয়াঘী কায়’ঠু আড্ডান্তা আলার, রোম শাহারতি যিহুদীর আউর পাত্তু অযিহুদীরহু যিহুদী ধারামনু বার্চার,</verse>
				<verse number="11">যিহুদী আউর অযিহুদী আলার নে যিহুদী ধারামান ইন্‌জিরকা রাঃচার, আর ক্রীটিয় আউর আরবতিহু বারেচ্কা রাঃচার, নাম হোর্মাত তাংগা তিংগা কাত্থা তারু ধার্মেসঘী হায়কাট আউর মাহান নালাখঘী কাত্থা মেনা লাগদাত।”</verse>
				<verse number="12">আর হায়কাট আউর লুর মালকা মানারকি অরোত দোশরারিন মেনা হেল্লেরার, “ইদিঘী মানে এন্দরা?”</verse>
				<verse number="13">মুন্দা দোশরা আলার তেওয়া তামাশা নানারকি বাঃচার, “আর আরখি অনারকি অংখিয়ার।”</verse>
				<verse number="14">বারো’ঝান তাইকারঘী মাঝিন্তী পাত্রাস ইজারকি জোরসে গাডরারারকি হোর্মা আলারিন বাঃচাস, “এ যিহুদিয়ারো আউর নিম নে নে জেরুশালেমনু উজ্জা অক্কা লাগদার, এন এন্দরা বাঃআ লাগদান আদিন কায়া চিইয়ারকি মেনা।</verse>
				<verse number="15">নিম এগদা সোচআ লাগদার আদ মাল্লা, ইবড়া আলার মাল অংখিয়ার; কারনে আক্কুন পাইরি নয়টা ক্ষারক্ষি।</verse>
				<verse number="16">মুন্দা ইদিম আঃ ঘাটনা, এগদা নাবী যোয়েলেস বাচ্কা রাঃচাস।</verse>
				<verse number="17">“‘ধার্মেস বাঃচাস মুন্‌জুরনা সামাই হোর্মা আলারঘী মাইয়া এন এংহা বোলতা তুন্দোন চিওন; আবাকী নিমহা খাদ্দার নাবীর লেখা ধার্মেসঘী হুল্লু বাচান আখতোর, যোখার দার্শান এরোর আউর পাচকির সাপ্না এরোর।</verse>
				<verse number="18">এন এংহা বোলতা, লাউড়ী আউর যানানা লাউড়ীঘী মাইয়া তুন্দোন চিওন, আবাকী আর নাবীর লেখা ধার্মেসঘী হুল্লু বাচান আখতোর।</verse>
				<verse number="19">এন ধার্তী মাইয়া মের্খানু ঢের হায়কাট চিনহা এদোন আউর মের্খা কিইয়া ধার্তীনু ঢের হায়কাট নালাখঘী চিনহা এদোন। আদ মান্‌জা খেশো, চিচ্চি আউর বাদালীঘী ধুংগা।</verse>
				<verse number="20">উর্বাসঘী মাহান আউর মাহিমানু পুরা উল্লা বার্নাঘী আগু বিইড়ী মোখারো মানো কালো আউর চান্দো খেশো লেখা মানো কালো।</verse>
				<verse number="21">নেকিম বাছেরনা খাতরী উর্বাসঘী নামেনু মেখনার, আর বাছরোর। ’</verse>
				<verse number="22">“এ ইস্রায়েলিয় আলারো, ই কাত্থান মেনা; নাসারততা যীশুসতি ধার্মেস নিমহা মাঝিনু ঢের মাহান আউর হায়কাট চিনহা নালাখ নানারকি নিমহা হেদ্দে সাবুত নান্‌জাস, আস যীশুসিন তাইকা রাঃচাস; নিম হোর্মার তো ই কাত্থান আখদার।</verse>
				<verse number="23">ধার্মেস ঢের আগুম পারিকল্পনা নান্‌জাকা রাঃচাস যে, যীশুসিন নিমহা ক্ষেক্ষানু চিওস। নিম আসিন মালদাও আলারঘী ক্ষেক্ষানু চিইয়ারকি আসিন ক্রুশনু পিটকা রাচ্কার।</verse>
				<verse number="24">মুন্দা ধার্মেস যীশুসিন খেএনা তাপলিকতি বাছাবাচ্কা রাঃচাস আউর খেএনান্তী আসিন উজতারকি চোদকা রাঃচাস, কারনে যীশুসিন ধারারকি উইনা লেখা সাওয়াং খেএনাঘী মাল রাঃচা।</verse>
				<verse number="25">দাউদেস আসঘী বারেনু বাঃচাস, “‘এন হুর্মি সামাই উর্বাসিন এরদান; আস এংহা মাড়ি তারা রাঃদাস বাঃআরকি এন থিরারারকি রাঃদান।</verse>
				<verse number="26">ই খাতরী এংহা কায়া খুশমারনানু ভার্তি, এংহা তাতখা রিঝঝিঘী কাত্থা তিংগি, এংহা দেহাহু আশেরা হোওয়ারকি উজ্জো অক্কো;</verse>
				<verse number="27">কারনে নিন এংগান নারাগ গাড্ডিনু লেভড়ারকি মাল উইয়োয়, নিন নিংহায় নেমহা আলাসিনহু কিত্তাগে মাল চিওয়।</verse>
				<verse number="28">নিন এংগান জীয়ান্তা ডাহারেন এদেচ্কায়; নিংহা হাজির এংগান রিঝঝিনু পুরা নানো। ’</verse>
				<verse number="29">“এংহা চোনহালু ভাইয়া বাহিনরো, এন নিমান মানিম বাঃআ লাগদান, নামহা পুর্খা দাউদেস কেচ্চাস কেরাস আউর আসিন কাবুর চিইনা মান্‌জা আউর আঃ কাবুর আক্কুন গুটি ইসান নামহা মাঝিনু রাঃয়ী।</verse>
				<verse number="30">দাউদেস নাবী রাঃচাস আউর আস আঃখা লাগিয়াস ধার্মেস কাত্থা চিচ্চিকা কাত্থা চিইয়ারকি বাচ্কা রাঃচাস যে, আসঘী বেলকান্ডোনু আসঘীদিম গুষ্ঠিন্তা অর্তোস আসান অক্কোস।</verse>
				<verse number="31">দাউদেস আঃখা লাগিয়াস খোঃখা এন্দরা মানো, খানেম আস খ্রীস্তাসঘী উজ্জা চোওনাঘী বারেনু বাচ্কা রাঃচাস, আসিন নারাগনু লেভেরারকি উইনা মাল মান্‌জা আউর আসঘী দেহা মাল কিত্তিয়া।</verse>
				<verse number="32">ধার্মেস ই যীশুসিন খেএনান্তী উজতারকি চোদচাস আউর নাম হোর্মাত ই বারেঘী গাওয়াহী আল।</verse>
				<verse number="33">ধার্মেসঘী মাড়ি তারা অক্কোনাঘী অহমা ক্ষাক্ষিয়াস আউর ধার্মে বাঙ্গাসঘী কাত্থা চিচ্চিকা কাত্থা লেখাম যীশুস নেমহা বোলতান ক্ষাক্ষিয়াস আউর নামহায় মাইয়া আঃ বোলতান তুন্দিয়াস চিচ্চাস, এগদান নিম আক্কুন এরা লাগদার আউর মেনা লাগদার।</verse>
				<verse number="34">দাউদেস তানিম মের্খানু মাল কেরাস, মুন্দা আস বাঃচাস, “উর্বা ধার্মেস এংহায় উর্বাসিন বাঃচাস, ‘এ গুটি এন নিংহা মুদাইরিন নিংহা খেডমুলিনু মাল উইদান, আঃ গুটি নিন এংহা মাড়ি তারা অক্কা। ’</verse>
				<verse number="35"></verse>
				<verse number="36">“গোট্টা ইস্রায়েল জাতিয়া নিম ই কাত্থান ঠিকাসে আখারকি উইয়া, নিম নেকান ক্রুশনু চিচ্চিকা রাচ্কার, ধার্মেস আঃ যীশুসিন উর্বায় আউর খ্রীস্তাস নানারকি চাজ্জিয়াস আউর নালাখনু লাগাবাঃচাস।”</verse>
				<verse number="37">ই কাত্থা মেনারকি আরঘী কায়ানু ঢের তাপলিক ক্ষাক্ষিয়ার আউর আবাকী আর পাত্রাস আউর দোশরা তাইকারিন বাঃচার, “ভাইয়ারো, নাম এন্দরা নানোত?”</verse>
				<verse number="38">আবাকী পাত্রাস উত্তারনু বাঃচাস, “নিম হোর্মার গুনহান্তী ছেমা ক্ষাক্ষানা খাতরী নিমহা কায়ান কির্তারকি যীশু খ্রীস্তাসঘী নামেনু আসনান হোওয়া। এন্নেনু নিমাগে নেমহা বোলতান দান নান্না মানো।</verse>
				<verse number="39">ধার্মেসঘী ই কাত্থা চিচ্চিকা কাত্থা নিমহায় খাতরী, নিমহায় খাদ্দার খাতরী আউর নে নে গেচ্ছা রাঃনার আর খাতরী। নামহায় উর্বা ধার্মেস তাংহায় হেদ্দে নেকান মেখিয়াস, ই দান আর হোর্মার খাতরী।”</verse>
				<verse number="40">আদিন আম্বারকিহু আরু ঢের বারেনু আস গাওয়াহী চিচ্চাস আউর আরিন শালহা চিইয়ারকি বাঃচাস, “ই সামাইতা মালদাও আলারঘী মাইয়া একা শালিস এত্তারকি বারা লাগি, আদিন্তী তাংহান বাছাবাঃআ।”</verse>
				<verse number="41">আবাকী আসান নে নে পাত্রাসঘী কাত্থান বিশুয়াস নান্‌জার আর আসনান হোচ্চার। আউলা আসান হারদাম তিন হাজার আলার আরঘী সাংগে অন মান্‌জার।</verse>
				<verse number="42">আর তাইকারঘী শিরষা ইন্‌জিরা লাগিয়ার আউর আর অন সাংগে জুমরারকি অনা মোঃখা লাগিয়ার আউর বিন্তী নানারকি সামাই কাড়তা লাগিয়ার।</verse>
				<verse number="43">তাইকারঘী ঢের হায়কাট নালাখ আউর চিনহা নালাখ এরারকি হোর্মা আলার বোলতানু ভাক্তি পুরা এল্চেনানু পুরা মান্‌জার।</verse>
				<verse number="44">হোর্মা পাত্তুর অন সাংগেম হারদাম জুমরা লাগিয়ার আউর তামহায় হেদ্দে এগদা রাঃচা আদিন হোর্মার তামহা তামহা দারকার বাকি অরোত দোশরারতি হোওয়া লাগিয়ার।</verse>
				<verse number="45">আর তাংগা তিংগা খুর্জিন বিশা লাগিয়ার আউর নেখায় একাসে দারকার আরগে আন্নেম চিইয়া লাগিয়ার।</verse>
				<verse number="46">আর হুর্মি উল্লা মান্দিরঘী ঢাবানু জুমরা লাগিয়ার আউর দোশরা দোশরা এড়পানু কালারকি কায়ানু রিঝরারকি নারমিয়া কুহিনু অনা মোঃখা লাগিয়ার।</verse>
				<verse number="47">পাত্তুর হুর্মি সামাই ধার্মেসঘী অহমা নানা লাগিয়ার আউর হোর্মা আলার আঃ পাত্তু আলারিন সাম্মান নান্‌জার, হুর্মি উল্লা নে গুনহান্তী বাছরা লাগিয়ার, উর্বাস আরিন পাত্তুরঘী দলনু অন নানা লাগিয়াস।</verse>
			</chapter>
			<chapter number="3">
				<verse number="1">অন্দুল পাত্রাস আউর যোহানেস হারদাম বিইড়ী তিনটা বাকি বিন্তী নানাগে মান্দিরঘী ঢাবানু কালা লাগিয়ার।</verse>
				<verse number="2">আসান হুর্মি উল্লা কায়েক’ঝান আলার অরোত আলাসিন চেডারকি মান্দিরঘী “সুন্দার” নামে বালি গুসান উইয়া লাগিয়ার। আস কুন্দুরনান্তীম লাংড়া রাঃচাস। নে নে বিন্তী নানাগে ভিতরা কালা লাগিয়ার, আরঘী হেদ্দেন্তী তেম্বানা খাতরী আসিন আসান উইয়া লাগিয়ার।</verse>
				<verse number="3">একাবাকি পাত্রাস আউর যোহানেস মান্দির ভিতরা কোরআ লাগিয়ার, আবাকী আঃ আলাস আরঘী হেদ্দে পায়সা নেএচাস।</verse>
				<verse number="4">পাত্রাস আউর যোহানেস আসঘী তারা এরিয়ার আউর পাত্রাস আসিন বাঃচাস, “এমহায় তারা এরা।”</verse>
				<verse number="5">আবাকী আঃ আলাসটা আরঘী হেদ্দে এন্দরাদিম ক্ষাক্ষানাঘী আশেরা নানারকি আরঘী তারা এরিয়াস।</verse>
				<verse number="6">আবাকী পাত্রাস আসিন বাঃচাস, “এংহা হেদ্দে সোনা বা রুপা এন্দরাহু মাল্লা, মুন্দা এংহা হেদ্দে এগদা রাঃয়ী, আদিনুম নিংগান চিওন; নাসারত পাদ্দান্তা যীশু খ্রীস্তাসঘী নামেনু নিন চোওয়া আউর একা।”</verse>
				<verse number="7">আউর পাত্রাস আসঘী মাড়ি ক্ষেক্ষা ধারারকি চোদচাস, আবাকীম আঃ আলাসঘী ক্ষেড্ডেনু আউর গুড়খিনু সাওয়াং বার্চা।</verse>
				<verse number="8">আবাকী আস ডেগারকি ইজ্জাস আউর একা হেল্লেরাস। ইদিঘী খোঃখা আস একতে একতে আউর ডেগতে ডেগতে ধার্মেসঘী অহমা নানতে নানতে আরঘী সাংগে মান্দিরনু কেরাস।</verse>
				<verse number="9">আসিন একতে আউর ধার্মেসঘী অহমা নানতে এরিয়ারকি হোর্মা আলার আসিন চিনহা অংগিয়ার যে, ইসিম আঃ লাংড়া আল, নে মান্দিরঘী “সুন্দার” নামে বালি হেদ্দে অক্কারকি তেম্বা লাগিয়াস। আসঘী সাংগে এন্দরা ঘাটচা আদিন এরারকি হোর্মার চামকারার কেরার আউর হায়কাট মান্‌জার কেরার।</verse>
				<verse number="10"></verse>
				<verse number="11">শলোমনেসঘী নামেনু একা ঢাবা রাঃয়ী, আসান পাত্রাস আউর যোহানেসঘী সাংগে আঃ তেম্বুসিন এরিয়ারকি আর হোর্মার হায়কাট মান্‌জার আউর আর হোর্মার ভোংগোতে বার্চার।</verse>
				<verse number="12">ইদিন এরারকি পাত্রাস বাঃচাস, “ইস্রায়েলিয় আলারো, নিম ইসিন এরারকি এন্দেরগে হায়কাট মানা লাগদার? নিম এন্দেরগে এন্নে নানারকি এরা লাগদার, এম এমহায় সাওয়াংতি বা ধার্মেসঘী ভাক্তিঘী গুননু ইসিন একনা সাওয়াং চিচ্চিকাম?</verse>
				<verse number="13">আব্রাহাম, ইসাহাক, আউর যাকোবেসঘী ধার্মে, নামহা পুর্খারঘী ধার্মে, ধার্মেস তাংহায় আঃ লাউড়ী যীশুসঘী অহমা নান্‌জাস, নেকান নিম মুদাইরঘী ক্ষেক্ষানু ক্রুশনু চিইয়ারকি পিটনা খাতরী চিচ্চিকা রাচ্কার আউর একাবাকি পিলাতেস আসিন আম্বা বেদ্দিকা রাঃচাস, আবাকী নিম আসিন মাল তেংগেরকার।</verse>
				<verse number="14">মুন্দা নিম আঃ নেমহা আউর ধার্মেপাত্তু আলাসিন মাল তেংগেরকারকি অরোত আল পিটুসিন নিমহা খাতরী আম্বাগে বাচ্কা রাচ্কার।</verse>
				<verse number="15">নিম জীয়া চিচ্চিকা আঃ আলাসিনুম পিটকার, মুন্দা ধার্মেস আসিন কেচ্চেকান্তী উজতাচাস; এম আদিঘী গাওয়াহী আল।</verse>
				<verse number="16">নিম আক্কুন একা লাংড়া আলাসিন এরা লাগদার আউর আখদার, আস ই যীশুসঘী নামে মাইয়া বিশুয়াস নান্নাঘী মাঝিন্তী সাওয়াংগিয়া মান্‌জাস আউর আসিন বিশুয়াস নান্নাঘী খাতরীম আস হোর্মারঘী মুন্দভারে পুরাসে কড়ে মান্‌জাকা রাঃচাস।</verse>
				<verse number="17">“এংহা চোনহালু ভাইয়া বাহিনরো, এন আখদান, নিম নিমহা মাহাতোরঘী লেখাম মাল বুঝরারকিম যীশুসিন ক্রুুশনু চিচ্চিকা রাচ্কার।</verse>
				<verse number="18">মুন্দা ধার্মেস ঢের উল্লা আগুম হোর্মা নাবীরঘী মাঝিন্তী ই বাচান বাচ্কা রাঃচাস যে, তাংহা খ্রীস্তাসিন তাপলিক সাহাগে লাগ্গো; আউর আঃ বাচান ই লেখামনুম পুরা মান্‌জা।</verse>
				<verse number="19">আদি খাতরীম নিম তাংগা তিংগা কায়ান ধার্মেস তারা কির্তা, যেনু ধার্মেস নিমহা হুর্মি গুনহান ছেমা নান্দাস।</verse>
				<verse number="20">আউর এন্নেনু ধার্মেস আঃ খ্রীস্তাসিন, মানে মান্‌জা উর্বা যীশুসিন তাইয়াসকি নিমহা বোলতান সাওয়াংগিয়া নানোস। নিমহায় খাতরীম চাজ্জিকা আঃ খ্রীস্তাসিন তাইনা মানো।</verse>
				<verse number="21">ধার্মেস এগুটি ধার্তীন পুনাসে মাল সাপড়ারদাস আগুটি যীশুস মের্খানু রাওস, ই হুর্মি কাত্থা ঢের উল্লা আগুম নেমহা নাবীর বাচ্কা রাঃচার।</verse>
				<verse number="22">মোসেস বাঃচাস, ‘উর্বা ধার্মেস নিমহা খাতরী নিমহা ভাইয়ারঘী মাঝিন্তী এংহা লেখা অরোত নাবীসিন ইজতোস। আস এন্দরা বাওস, নিম আসঘী আঃ কাত্থা লেখাম চালরোর।</verse>
				<verse number="23">একা আলার আঃ নাবীসঘী কাত্থা মাল মেনোর, ধার্মেসঘী আলার হেদ্দেন্তী আরিন ছিন্ডিনা মানো আউর নাশ নান্না মানো। ’</verse>
				<verse number="24">“সামুয়েলেস আউর আসঘী খোঃখা হোর্মা নাবীরহু, ই উল্লা গুটঠিন্তা কাত্থান আগুম বাচ্কা রাঃচার।</verse>
				<verse number="25">নিম তো নাবীসঘী খাদ্দার, ধার্মেস নিমহা পুর্খা আব্রাহামেসঘী মাঝিন্তী একা গাছেরকান চিচ্চিকা রাঃচাস, নিম আদিঘী ভাগিয়ারী। ধার্মেস আব্রাহামেসঘী হেদ্দে আঃ গাছেরকান নান্‌জাসকি ই কাত্থান বাঃচাস যে, ‘নিংহা গুষ্ঠিরঘী মাঝিন্তী গোট্টা ধার্তীন্তা জাতিয়ার আশিস ক্ষাক্ষর। ’</verse>
				<verse number="26">ধার্মেস তাংহা লাউড়ীসিন খেএনান্তী উজতাচাসকি পাহিলা নিমহা হেদ্দে তাইয়াস। আস ইদিন নান্‌জাস, কারনে আস নিম মালদাও ডাহারেন্তী কির্রিনাঘী মাঝিন্তী নিমান আশিস নান্দাস।”</verse>
			</chapter>
			<chapter number="4">
				<verse number="1">পাত্রাস আউর যোহানেস একাবাকি আলারঘী সাংগে কাত্থা বাঃআ লাগিয়ার, আঃ সামাই কায়েক’ঝান নায়গার, মান্দিরতা ক্ষাপুস আউর সদ্দুকীর আরঘী হেদ্দে বার্চার।</verse>
				<verse number="2">যীশুস উজ্জা চোওচাস আউর কেচ্চেকা আলার ফির উজ্জা চোওর, পাত্রাস আউর যোহানেস ই বারেনুম প্রাচার নানা লাগিয়ার, খানেম আর ঢের রাঘারার কেরার।</verse>
				<verse number="3">আর পাত্রাস আউর যোহানেসিন ধার্চার আউর বিইড়ী পুত্তিকি রাঃচা বাঃআরকি আসিন পাইরি গুটি জেহেলনু উইয়ার।</verse>
				<verse number="4">মুন্দা নে নে আরঘী প্রাচার মেনা লাগিয়ার, আরঘী মাঝিন্তী ঢেরিম আরঘী কাত্থান বিশুয়াস নান্‌জার আউর আরঘী মাঝিনু মেতারদিম রাঃচার পাচ হাজার।</verse>
				<verse number="5">দোশরা উল্লা যিহুদীরঘী শাসানদাতা, পাচকি মাহাতোর আউর ধারাম গুরুর অন সাংগে জেরুশালেমনু খোড়রার।</verse>
				<verse number="6">আসান মাহা নায়গা রাঃচাস হানোনেস। আস আম্বারকিহু কায়ফাস, যোহানেস, আলেকজান্ডারেস আউর মাহা নায়গাসঘী এড়পান্তা দোশরা আলারহু রাঃচার।</verse>
				<verse number="7">আর পাত্রাস আউর যোহানেসিন তামহায় মুন্দভারে ইজতাচারকি মেন্‌জার, “নিম একা সাওয়াংনু ই নালাখ নানা লাগদার বা নিম নেখায় নামেনু ই নালাখ নানা লাগদার?”</verse>
				<verse number="8">আবাকী পাত্রাস নেমহা বোলতানু পুরা মান্‌জাসকি আরিন বাঃচাস, “হুর্মি যিহুদী আলারঘী শাসানদাতা আউর পাচকি মাহাতোর,</verse>
				<verse number="9">অরোত লাংড়া আলাসিন সাহাড়া নান্না খাতরী যদি ইন্না নিম এমান জেরা নান্দার, ই লাংড়া আলাসটা একাসেনু কড়ে মান্‌জাস,</verse>
				<verse number="10">হলে নিম আউর গোট্টা ইস্রায়েলিয়র ই কাত্থা আখারকি উইয়া, নাসারততা আঃ যীশু খ্রীস্তাস, নেকান নিম ক্রুশনু চিচ্চিকা রাচ্কার আউর নেকান ধার্মেস খেএনান্তী উজতাচাস, আসঘী সাওয়াংতি ই আলাসটা পুরাসে কড়ে মান্‌জাসকি নিমহা মুন্দভারে ইজ্জাসকি রাঃদাস।</verse>
				<verse number="11">নেমহা পুথিনু একাসে লিখিচ্কা রাঃয়ী, ‘যীশু খ্রীস্তাসদিম মান্‌জাস আঃ পাখনা, নেকান রাজ মিসতিরির, মানে মান্‌জা নিম বাতিল নান্‌জাকা রাচ্কার; খোঃখানু আঃ পাখনাদিম, মানে মান্‌জা যীশুসদিম আঃ এড়পান্তা হুর্মিন্তী দারকারি পাখনা মান্‌জাসকি চোওচাস। ’</verse>
				<verse number="12">আউর নেহু আলারিন বাছাবাঃআ পোলনার, কারনে মের্খা কিইয়া আউর আলার মাঝিনু আরু একাম নামে মাল্লা, একা নামে নামান বাছাবাঃআগে অংগি।”</verse>
				<verse number="13">পাত্রাস আউর যোহানেসঘী একাম পাড়হাই মাল রাঃচা, আউর আর সাধারন আল রাঃচার, আন্নুহু আরঘী প্রাচার নান্নাঘী সাহাস এরারকি আঃ মাহাতোর হায়কাট মান্‌জার কেরার। আবাকী আর বুঝরা অংগিয়ার যে, ইর মানিম যীশুসঘী সাংগুয়ারি রাঃচার।</verse>
				<verse number="14">একা আলাসটা কড়ে মান্‌জাকা রাঃচাস, আসিন পাত্রাস আউর যোহানেসঘী সাংগে ইজারকি রাঃতে এরিয়ারকি আরঘী বিড়দো আর এন্দরাহু বাঃআ পোল্লার।</verse>
				<verse number="15">ই খাতরী আর যিহুদীরঘী মাহাসাভান্তী বাহিরি কালাগে আরিন হুকুম চিচ্চার। আরঘী চালি কেরকা খোঃখা আর তামহা মাঝিনু কাছনাখরা লাগিয়ার।</verse>
				<verse number="16">আর বাঃচার, “ই আলারিন হোওয়ারকি নাম এন্দরা নানোত? নে নে জেরুশালেমনু উজ্জা অক্কোনার, আর হোর্মার আখনার যে, ইর বিশেষ হায়কাট চিনহা নালাখ নান্‌জার, আউর নাম আদিন তেংগেরা পোল্লোত।</verse>
				<verse number="17">মুন্দা আলারঘী মাঝিনু যেনু আঃ কাত্থা আর মাল ছোড়াড়ি, আঃ খাতরী ই আলারিন হুশিয়ার নানা লাগ্গো, যেনু আর নেকানহু যীশুসঘী নামেনু আরু একাম কাত্থা মাল বাঃনার।”</verse>
				<verse number="18">ইদিঘী খোঃখা আর পাত্রাস আউর যোহানেসিন ফির ভিতরা মেখারকি হুকুম চিচ্চারকি বাঃচার, “নিম যীশুসঘী নামেনু আরু একাম কাত্থা বাঃআ আম্বকে বা শিরষা চিইয়া আম্বকে।”</verse>
				<verse number="19">মুন্দা পাত্রাস আউর যোহানেস উত্তারনু আরিন বাঃচার, “এম ধার্মেসঘী কাত্থান মেনারকি নালাখ নানোম নাকা নিমহায় কাত্থান মেনারকি নালাখ নানোম? ধার্মেসঘী খান্নেনু এগদা ঠিকা, আদিন এরারকি নিমিম আদিঘী শালিস নানা।</verse>
				<verse number="20">এম এগদা ইরকাম আউর মেন্‌জেকাম, আবড়া মাল তেংগারকি রাঃআ পোল্লোম।”</verse>
				<verse number="21">আবাকী আর আরিন আরু বেশ্যেম ধাম্কাচারকি আম্বিয়ার চিচ্চার। আর আরিন দান্ডে চিইনা লেখা একাম ডাহারে বেদ্দা পোল্লার, কারনে এগদা ঘাটচা, আদি খাতরী হোর্মা আলার ধার্মেসঘী অহমা নানা লাগিয়ার।</verse>
				<verse number="22">একা আলাস হায়কাট চিনহা নালাখঘী মাঝিন্তীক কড়ে মান্‌জাকা রাঃচাস, আসঘী উমার চাল্লিশ বাছারতিহু বাগ্গু মান্‌জিকি রাঃচা।</verse>
				<verse number="23">আসতেক আরিন আম্বানা চিইনা মান্‌জাকা খোঃখা পাত্রাস আউর যোহানেস তামহায় পাত্তু সাংগুয়ারি আলারঘী হেদ্দে কেরার। মাহাসাভানু প্রাধান নায়গারঘী সাংগে আউর পাচকি মাহাতোরঘী সাংগে আর একা বারেনু কাছনাখেরকা রাঃচার, আবড়া হুর্মি কাত্থান আরিন তেংগিয়ার।</verse>
				<verse number="24">ই কাত্থা মেনারকি আর হোর্মার অন কায়ানু ধার্মেসঘী হেদ্দে বিন্তী নানারকি বাঃচার, “হুর্মি অংগু উর্বা ধার্মেস, নিন মের্খা, ধার্তী, সামুদার আউর আবড়াঘী মাঝিনু একাবড়া রাঃয়ী, নিন আবড়া হুর্মিন কামেচ্কায়।</verse>
				<verse number="25">নিন নেমহা বোলতাসঘী মাঝিন্তী নিংহা লাউড়ী, এমহায় পুর্খা দাউদেসঘী বাইতি ই কাত্থান বাচ্কায়, “‘এন্দেরগে হোর্মা জাতিয়ার ধার্মেসঘী বিড়দো রাঘারার? এন্দেরগে হোর্মা আলার ধার্মেসঘী বিড়দো অন্টা বেগারগে পারিকল্পনা নান্‌জার?</verse>
				<verse number="26">ধার্তীঘী বেলার আউর শাসানদাতার উর্বাসঘী আউর উর্বাসঘী চাজ্জিকা মাশীসঘী বিড়দো লাড়াই নান্না খাতরী অন সাংগে মিল্লিরার। ’</verse>
				<verse number="27">“মানিম নিংহায় নেমহা লাউড়ী যীশু, নেকান নিন মাশীস বাঃআরকি চাজারকি হোচ্চকা রাচ্কায়, আঃ যীশুসিন পিটনা খাতরী আসঘী বিড়দোনু বেল হেরোদেস আউর পোন্তীয় পিলাতেস, ইস্রায়েলিয় আউর অযিহুদী আলার অন সাংগে ই শাহারনু মিল্লিরার।</verse>
				<verse number="28">নিংহায় সাওয়াং আউর চাহানান্তী এন্দরা ঘাটো, আঃ বারেনু নিন আগুম ঠিকা নানারকি উইকা রাচ্কায়, আর আদিনুম নান্‌জার।</verse>
				<verse number="29">এ উর্বায়ো, আক্কুন এরা, ইর এমান একাসে এলগেতা লাগনার। নিংহা লাউড়ী মানে মান্‌জা এমান এন্নে সাওয়াং চিইয়া, যেনু এম নিংহায় বাচান সাহাসঘী সাংগে তেংগা অংগোদাম।</verse>
				<verse number="30">নিংহায় ক্ষেক্ষা আগুয়া চিইয়া, যেনু এম, নিংহায় নেমহা লাউড়ী যীশুসঘী নামেনু আলারিন কড়ে নানা অংগোদাম, হায়কাট আউর চিনহা নালাখ নানা অংগোদাম।”</verse>
				<verse number="31">একা এড়পানু আর মিলিরকা রাঃচার, আঃ এড়পাটা বিন্তী নান্নাঘী খোঃখা নুক্কুরাকি চোওচা আউর আর হোর্মার নেমহা বোলতানু পুরা মানারকি সাহাসঘী সাংগে ধার্মেসঘী কাত্থা প্রাচার নানা হেল্লেরার।</verse>
				<verse number="32">খ্রীস্তাসনু পাত্তু হোর্মার জীয়া আউর কায়ানু অন রাঃচার। আর একাম খুর্জিন তাংহায় বাঃআরকি মাল সোচআ লাগিয়ার, মুন্দা হুর্মিন তাংগা তিংগা দারকার লেখাম হোওয়া লাগিয়ার।</verse>
				<verse number="33">তাইকার মাহা সাওয়াংতি গাওয়াহী চিইয়া লাগিয়ার যে, উর্বা যীশুস খেএনান্তী উজ্জা চোওচাস আউর আরঘী হোর্মারঘী মাইয়া ধার্মেসঘী মাহা আশিস রাঃচা।</verse>
				<verse number="34">আরঘী মাঝিনু একাম গারীব আল মাল রাঃচার, কারনে নেখায় খাল্লে বা এড়পা রাঃচা, আর আদিন বিশারকি আঃ পায়সা গুটঠিন তাইকারঘী হেদ্দে উইয়া লাগিয়ার, আউর নেখায় একাসে দারকার, তাইকার আরগে আরঘী দারকার লেখাম চিইয়া লাগিয়ার।</verse>
				<verse number="35"></verse>
				<verse number="36">উদাহরন লেখা, যোসেফেস রাঃচাস লেবীয় গুষ্ঠিন্তা আল। আস সাইপ্রাস দ্বীপনু কুন্দুরকা রাঃচাস। তাইকার আসিন বার্নাবাস বাঃআরকি মেখা লাগিয়ার। (ইদিঘী মানে মান্‌জা, নে দোশরারিন উতসাহ চিইদাস।)</verse>
				<verse number="37">আসঘী অন্টা খাল্লে রাঃচা, আস আদিন বিশারকি পায়সান অন্দরাসকি তাইকারগে চিচ্চিকা রাঃচাস।</verse>
			</chapter>
			<chapter number="5">
				<verse number="1">মুন্দা আনানিয় নামে অন্টা আলাস আউর তাংহা যানানা সাফিরা সাংগে তাংহায় অন্টা খাল্লেন বিশিয়াস।</verse>
				<verse number="2">খাল্লে বিশকা পায়সান্তী থোরেটা আস তাংহায় খাতরী উইয়াসকি বাকি পায়সান তাইকারগে চিচ্চাস, ই কাত্থা তাং যানানা হুর্মিন আঃখা লাগিয়া।</verse>
				<verse number="3">আবাকী পাত্রাস বাঃচাস, “আনানিয়, নিন এন্দেরগে শায়তানেসিন নিংহা কুহিনু নালাখ নানাগে চিচ্চিকায়? নিন নেমহা বোলতা গুসান এন্দেরগে ঝুট কাত্থান বাচ্কায় আউর খাল্লে বিশকা পায়সান্তী এন্দেরগে থোরে পায়সা নিমহা খাতরী উইকায়?</verse>
				<verse number="4">বিশনাঘী আগু খাল্লেটা কা নিংহায়দিম মাল রাঃচা? আউর বিশনাঘী খোঃখাহু কা পায়সাঘী আধিকার নিংহায় ক্ষেক্ষানু মাল রাঃচা? হলে এন্দেরগে নিন এন্নে নালাখ নানোয় বাঃআরকি ঠিকা নান্‌জেকায়? নিন আলারঘী হেদ্দে ঝুট মাল বাচ্কায়, মুন্দা ধার্মেসঘী হেদ্দেম ঝুট কাত্থা বাচ্কায়।”</verse>
				<verse number="5">ই কাত্থা মেন্না সাংগেম আনানিয়স খেখেলনু খাতরাসকি কেচ্চাস। ই ঘাটনাঘী কাত্থা নে মেন্‌জার, আর হোর্মার বেশ্যেম এল্চিয়ার।</verse>
				<verse number="6">খোঃখা যোখার আসান বারারকি আসঘী দেহানু কিচরী পোজ্জিয়ার আউর বাহিরি হোওয়ারকি কাবুর চিচ্চার।</verse>
				<verse number="7">ইদিঘী হারদাম তিন ঘান্টা খোঃখা আনানিয়সঘী যানানা সাফিরা আসান বার্চা, মুন্দা এন্দরা ঘাটিচ্কি রাঃচা আদিন আদ মাল আঃখা লাগিয়া।</verse>
				<verse number="8">পাত্রাস আদিন মেন্‌জাস, “এংগান তেংগায়, নিন আউর আনানিয়স ই বাগ্গু পায়সা তারু খাল্লেটান বিশকা রাচ্কার?” সাফিরা বাঃচা, “হাঃয়ী, ই বাগ্গে পায়সা তারুম।”</verse>
				<verse number="9">আবাকী পাত্রাস আদিন বাঃচাস, “উর্বাসঘী বোলতান পারীক্ষা নানাগে এন্দেরগে নিম অনমত মান্‌জেকার? এরা, একা আলার নিংহা মেতাসিন কাবুর চিচ্চিকা রাঃচার আর বালি হেদ্দে আর্সিয়ার কেরার, আউর আর নিংগানহু বাহিরি চেডআরকি হোওর কালোর।”</verse>
				<verse number="10">সাফিরা আবাকীম পাত্রাসঘী ক্ষেড্ডে গুসান খাতরারকি কেচ্চা। আউর আঃ যোখার ভিতরা বার্চারকি আদিঘী মুর্দান এরারকি আদিনহু বাহিরি হোচ্চার কেরার আউর তাং মেতাসঘী কাবুর পান্‌জরানুম আদিনহু কাবুর চিচ্চার।</verse>
				<verse number="11">আবাকী মান্ডলীন্তা হোর্মা পাত্তুর আউর দোশরা আলার নে আনানিয় আউর সাফিরাঘী ঘাটনাঘী কাত্থান মেন্‌জার, আর হোর্মার এল্চিয়ার।</verse>
				<verse number="12">তাইকার আলারঘী মাঝিনু ঢের হায়কাট নালাখ আউর হায়কাট চিনহা নালাখ নানা লাগিয়ার; আউর পাত্তুর হোর্মার মান্দিরতা শলোমনেসঘী ঢাবানু অন সাংগে জুমরা লাগিয়ার।</verse>
				<verse number="13">মুন্দা দোশরা আলার আরঘী সাংগে জুমরাগে সাহাস মাল ক্ষাক্ষা লাগিয়ার, আন্নুহু আলার আরিন ঢের সাম্মান নানা লাগিয়ার।</verse>
				<verse number="14">আন্নুহু দল দলনু ঢের মেতার আউর যানানার উর্বা যীশুসিন পাত্তারকি আরঘী সাংগে অন মানা লাগিয়ার।</verse>
				<verse number="15">তাইকার এগদা নান্‌জার আদিন এরারকি আলার চাউকি মাইয়া আউর পিটরিনু বেরামিরিন অন্দরারকি ডাহারে ডাহারেনু উইয়ার, যেনু ডাহারেনু কাঃনা সামাই পাত্রাসঘী থোরেটা এখ আরঘী মাইয়া খাতরী।</verse>
				<verse number="16">জেরুশালেমঘী চাইরো পাক্ষেন্তা শাহার গুটঠিন্তী ঢের আলার আরঘী বেরামিরিন আউর মালদাও বোলতানু তাপলিক ক্ষাক্ষিকা আলারিন তাইকার হেদ্দে অন্দরার, আউর হোর্মার কড়ে মান্‌জার।</verse>
				<verse number="17">আবাকী মাহা নায়গা আউর আসঘী সাংগুয়ারির, নে সদ্দুকী দলনু রাঃচার আর তাইকারিন ঢের হিংসারার।</verse>
				<verse number="18">আউর আর তাইকারিন ধার্চারকি আঃ শাহারতা জেহেলনু চিচ্চার।</verse>
				<verse number="19">মুন্দা মাঃখা বাকি উর্বাসঘী অরোত মের্খাদুতাস জেহেলতা বালি তিসগাচাসকি আরিন বাহিরি অন্দরাসকি আরিন বাঃচাস,</verse>
				<verse number="20">“কালা, মান্দিরতা চালিনু ইজারকি হোর্মা আলারঘী মুন্দভারে ই পুনা জীয়াঘী বারেনু তেংগা।”</verse>
				<verse number="21">আর আঃ কাত্থা মেনারকি ঢের পাইরিম মান্দিরতা চালিনু ইজ্জার আউর আলারিন শিরষা চিইয়া হেল্লেরার। ইদিঘী মাঝিনু মাহা নায়গাস আউর আসঘী সাংগুয়ারির যিহুদীরঘী মাহাসাভা ঠিকা নানারকি ইস্রায়েলিয় হোর্মা পাচকি মাহাতোরিন অন গুসান নানারকি আঃ মাহাসাভানু মেখিয়ার। ইদিঘী খোঃখা তাইকারিন অন্দরারকি বার্না খাতরী কায়েক’ঝান লাউড়ীরিন হুকুম চিইয়ারকি জেহেলনু তাইয়ার,</verse>
				<verse number="22">মুন্দা আঃ লাউড়ীর জেহেলনু কালারকি আরিন মাল ক্ষাক্ষিয়ার। আবাকী আর কির্রার কালারকি ই কাত্থান আখতাচার,</verse>
				<verse number="23">“এম ইরকাম জেহেলতা বালি বাড়িয়ারসে তালা টিপিচ্কা রাঃয়ী আউর বালি বালিনু ক্ষাপুর ইজারকি রাঃনার, একাবাকি এম বালিন তিসগারকি ভিতরা কোরোচ্কাম, আবাকী এম নেকানহু এরা পোলকাম।”</verse>
				<verse number="24">ই কাত্থা মেনারকি মান্দিরতা প্রাধান ক্ষাপুস আউর প্রাধান নায়গার লুর মালকা মানারকি সোচ্চার, ইদিঘী দাশা একান্নে মানো।</verse>
				<verse number="25">আবাকী অর্তোস বারারকি বাঃচাস, “মেনা, একা আলারিন নিম জেহেলনু চিচ্চিকা রাচ্কার, আর মান্দিরনু ইজারকি আলারিন শিরষা চিইয়া লাগনার।”</verse>
				<verse number="26">আবাকী মান্দিরতা প্রাধান ক্ষাপুস তাংহা আধিনতা কায়েক’ঝান লাউড়ীরিন হোচ্চাসকি তাইকারিন ধারারকি অন্দরাস। মুন্দা আসতা আলার মাহাসাভান্তা মাহাতোরিন পাখনা লাওয়া অংগোনার, আদিন এল্চিয়ারকি আর তাইকারিন অন্দরো বাকি জোর মাল নান্‌জার।</verse>
				<verse number="27">আউর তাইকারিন অন্দরারকি আর যিহুদীরঘী মাহাসাভাঘী মুন্দভারে ইজতাচার। আবাকী মাহা নায়গাস তাইকারিন মেন্‌জাস,</verse>
				<verse number="28">“আঃ আলাসঘী নামেনু শিরষা মাল চিইয়াগে এম নিমান মানা নান্‌জাকা রাচ্কাম, মুন্দা নিম জেরুশালেমতা হুর্মি আলারিন শিরষা চিইয়া লাগদার আউর যীশুসঘী খেএনাঘী ভারান এমহায় মাইয়া চাপাবাঃআ লাগদার।”</verse>
				<verse number="29">আবাকী পাত্রাস আউর দোশরা তাইকার আরিন উত্তার চিইয়ারকি বাঃচার, “আলারঘী পেশকান মান্নান্তী ধার্মেসঘী পেশকান মান্নাদিম বাগ্গে দারকার।</verse>
				<verse number="30">নেকান নিম ক্রুশনু টাংগারকি পিটকা রাচ্কার, নামহায় পুর্খারঘী ধার্মেস আঃ যীশুসিনুম খেএনান্তী উজতারকি চোদচাস।</verse>
				<verse number="31">আউর ই ধার্মেসদিম আসিন শাসানদাতা আউর বাছাবাঃউু লেখা তাংহায় মাড়ি তারা অক্কোনাঘী আধিকার দান নান্‌জাস, যাতে ইস্রায়েলিয়রঘী গুনহান্তী কায়া কির্তাগে মোকা চিইয়ারকি গুনহান্তী ছেমা চিইয়া অংগোদাস।</verse>
				<verse number="32">এম ইবড়া হুর্মি বারেঘী গাওয়াহী আল আউর নে ধার্মেসঘী হুর্মি কাত্থান মান্নার, ধার্মেস আরগে দান হিসাবে একা নেমহা বোলতা চিচ্চাস, আঃ নেমহা বোলতাহু আদিঘী গাওয়াহী আল।”</verse>
				<verse number="33">আবাকী আঃ মাহাতোর আঃ কাত্থান মেনারকি রাঘারারকি চিচ্চি লেখা মান্‌জার আউর তাইকারিন পিটা বিদ্দিয়ার।</verse>
				<verse number="34">মুন্দা গমলীয় নামে অরোত ফারীশীস রাঃচাস, আস যিহুদীরঘী মাহাসাভাঘী মাঝিনু ইজ্জাস। আস যিহুদীরঘী অরোত ধারাম গুরু রাঃচাস আউর হোর্মা যিহুদীর আসিন সাম্মান নানা লাগিয়ার। আস তাইকারিন অংগুর খাতরী বাহিরি উইয়াগে হুকুম চিচ্চাস।</verse>
				<verse number="35">ইদিঘী খোঃখা আস মাহাসাভান্তা আলারিন বাঃচাস, “ইস্রায়েলিয়রো, ই আলারঘী মাইয়া নিম এগদা নানাগে কালা লাগদার, আদিঘী বারেনু হুশিয়ার মানা।</verse>
				<verse number="36">কায়েক বাছার আগুম থুদা নামে অরোত আলাস বার্চাসকি তাংগান বিশেষ আল সোচআরকি দাবী নান্‌জাকা রাঃচাস আউর আসঘী এদেচ্কা ডাহারেনু চাইরশো আলার বারেচ্কা রাঃচার। আসিন পিটনা মান্‌জিকি রাঃচা আউর আসঘী সাংগুয়ারির ভোংকা রাঃচার আউর আসান নেহু মাল রাঃচার।</verse>
				<verse number="37">ইদিঘী খোঃখা আলগান্না সামাই গালীলতা যিহুদাস বার্চাসকি অন দল আলারিন বিদ্রোহী নানারকি চোদচাস। খোঃখা আসিনহু পিটিয়ার আউর আসঘী সাংগুয়ারির ভোংগার কেরার।</verse>
				<verse number="38">আদি খাতরী আক্কুন এন নিমান বাঃআ লাগদান, নিম ই আলারিন এন্দরাহু আম্বকে নানা। ইরিন আম্বা চিইয়া, ইরঘী মাতলাব আউর নালাখ যদি আলারতি মানি হলে আদ নাশ মানো।</verse>
				<verse number="39">মুন্দা আদ যদি ধার্মেসতি মানি হলে নিম আরিন আটকা পোল্লোর। মানা অংগি নিম এরোর, নিম ধার্মেসঘী বিড়দোনু লাড়াই নানা লাগদার।”</verse>
				<verse number="40">আবাকী আর গমলীয়সঘী শালহান ইন্‌জিরার আউর তাইকারিন ভিতরা মেখিয়ারকি কোড়াতি লোওচার। ইদিঘী খোঃখা আরিন হুকুম চিচ্চার যেনু আর যীশুসঘী নামেনু একাম কাত্থা মাল তেংগেনার। আউর ই কাত্থা বাঃআরকি আরিন আম্বিয়ার চিচ্চার।</verse>
				<verse number="41">খানে আর রিঝিরনাঘী সাংগে যিহুদীরঘী মাহাসাভান্তী চালি কেরার, আর একা তাপলিক আউর খিলপাত যীশুসঘী নামেনু ভোগচার, আদি খাতরী ধার্মেস আরিন লায়েক বাঃআরকি গানচাস।</verse>
				<verse number="42">আর হুর্মি উল্লা মান্দিরনু আউর এড়পা এড়পানু কালারকি শিরষা চিইতে রাঃচার আউর যীশুসদিম যে খ্রীস্তাস ই দাও বাচানঘী বারেনুম প্রাচার নানতেম রাঃচার।</verse>
			</chapter>
			<chapter number="6">
				<verse number="1">আঃ সামাই যীশু খ্রীস্তাসনু পাত্তুর বাডরা লাগিয়া। যিহুদীরঘী মাঝিনু নে নে গ্রীক ভাষানু কাছনাখারনার, আঃ আলার ইব্রীয় ভাষানু কাছনাখেরকা যিহুদীরঘী বিড়দোনু নালিশ নান্‌জার। আর বাঃচার, হুর্মি উল্লান্তা দারকারি বারেন্তী তামহা বিধুয়ার একাম সাহাড়া মাল ক্ষাক্ষা লাগিয়ার।</verse>
				<verse number="2">আবাকী আঃ বারো’ঝান তাইকার হোর্মা পাত্তুরিন অন গুসান মেখিয়ারকি বাঃচার, “ধার্মেসঘী বাচান প্রাচার নান্নান আম্বারকি অন্না মোখনা চিইনাঘী বারেনু সোচনা নামহা পাক্ষে ঠিকা মালা।</verse>
				<verse number="3">খানে ভাইয়া বাহিনরো, নিমহা মাঝিন্তী এন্নে সাত’ঝান মেতারিন চাজারকি হোওয়া, নেকান হোর্মার সাম্মান নান্নার আউর নে নে নেমহা বোলতানু আউর লুরনু পুরা। আরঘী মাইয়াম ইবড়া সেওয়া নালাখঘী ভারান চিইয়ারকি এমিম বিন্তী আউর ধার্মেসঘী বাচান প্রাচারনু কায়া চিওম।”</verse>
				<verse number="4"></verse>
				<verse number="5">দলতা হোর্মারঘীদিম ই কাত্থা দাওলে লাগ্গিয়া। আর পুরা বিশুয়াসনু আউর নেমহা বোলতানু রাচ্কা ইষ্টিফানেসিন চাজ্জিয়ার হোচ্চার। ইসিন আম্বারকিহু আর ফিলিপ, প্রখর, নীকানর, তীমোন, পার্মিনা আউর আন্তিয়খিয়া শাহারতা নিকোলাসেনহু চাজারকি হোচ্চার। ই নিকোলাস অযিহুদী মানারকিহু যিহুদীরঘী ধারামান মানআ লাগিয়াস।</verse>
				<verse number="6">ইদিঘী খোঃখা আর আঃ আলারিন তাইকারঘী হেদ্দে অন্দরার। তাইকার আরঘী খাতরী বিন্তী নান্‌জার আউর আরঘী মাইয়া ক্ষেক্ষা উইয়ার।</verse>
				<verse number="7">এন্নেনু ধার্মেসঘী বাচান ছোড়ারা কেরা আউর জেরুশালেমনু পাত্তুর ঢের বাডেরতেম রাঃচার আউর যিহুদী নায়গারঘী মাঝিন্তী ঢের বাগ্গু আলার যীশু খ্রীস্তাসনু বিশুয়াস নান্‌জার।</verse>
				<verse number="8">ইষ্টিফানেস ধার্মেসঘী দায়া আউর সাওয়াংনু পুরা মান্‌জাসকি আলারঘী মাঝিনু ঢের হায়কাট নালাখ আউর হায়কাট চিনহা নালাখ নান্‌জাকা রাঃচাস।</verse>
				<verse number="9">লিবর্ত্তীন সামাজ এড়পান্তী কায়েক’ঝান যিহুদীর কুরিনীয় আউর আলেকজান্দ্রিয়া শাহারতি, আউর কায়েক’ঝান যিহুদীর কিলিকিয়া আউর এশিয়া প্রাদেশতি বার্চারকি ইষ্টিফানেস সাংগে তর্কাতর্কি নানা হেল্লেরার।</verse>
				<verse number="10">মুন্দা আর আসঘী বিড়দোনু এন্দরাহু বাঃআ পোল্লার। কারনে ইষ্টিফানেস নেমহা বোলতাঘী মাঝিন্তী লুরঘী সাংগে কাত্থা বাঃআ লাগিয়াস।</verse>
				<verse number="11">আঃ যিহুদীর চুপেম কায়েক’ঝান আলারিন ই কাত্থা বাঃআগে উসকাচার, “এম ইষ্টিফানেসিন মোসেস আউর ধার্মেসঘী বিড়দো দুশনাঘী কাত্থা বাঃতে মেন্‌জেকাম।”</verse>
				<verse number="12">এন্নে নানারকি আর আলারিন, পাচকি মাহাতোরিন আউর ধারাম গুরুরিন রাঘাবাঃআরকি চোদচার আউর আর ইষ্টিফানেসিন ধার্চারকি যিহুদীরঘী মাহাসাভাঘী মুন্দভারে অন্দরার।</verse>
				<verse number="13">আর কায়েক’ঝান ঝুট গাওয়াহী আলারিন ইজতাচার, ই ঝুট গাওয়াহী আলার বাঃচার, “ই আলাসটা হুর্মি সামাই এমহা ই নেমহা মান্দির আউর মোসেসঘী আনকা পেশকাঘী বিড়দোনু কাত্থা বাঃদাস।</verse>
				<verse number="14">এম আসিন ই কাত্থা বাঃতে মেন্‌জেকাম, নাসারত পাদ্দান্তা যীশুস ই নেমহা মান্দিরান ধাসোস আউর মোসেস একা নিয়াম গুটঠিন নামাগে চিচ্চাসকি কেরাস আবড়ানহু বাদলোস।”</verse>
				<verse number="15">নে নে আঃ যিহুদীরঘী মাহাসাভানু অক্কারকি রাঃচার, আর হোর্মার ইষ্টিফানেসঘী তারা এরিয়ার, আবাকী আসঘী মুঠান অরোত মের্খাদুতাস লেখা মান্‌জিকি রাঃচা।</verse>
			</chapter>
			<chapter number="7">
				<verse number="1">আবাকী মাহা নায়গাস ইষ্টিফানেসিন মেন্‌জাস, “ইবড়া কাত্থা কা মানিম?”</verse>
				<verse number="2">উত্তারনু আস বাঃচাস, “এংহায় ভাইয়ারো আউর এম্বারো, এংহায় কাত্থা মেনা। নামহায় পুর্খা আব্রাহামেস হারোন শাহারনু উজ্জা অক্কোনা আগু একা সামাই মেসোপটেমিয়া রাঃজীনু রাঃচাস, আবাকী মাহিমানু পুরা ধার্মেস আসিন এত্থেরাসকি বাঃচাস,</verse>
				<verse number="3">‘নিন নিংহায় রাঃজী আউর পাহিয়ারিন আম্বারকি এন একা রাঃজী নিংগান এদোন আঃ রাঃজীনু কালা। ’</verse>
				<verse number="4">“আবাকী আস কলদিয়রঘী রাঃজীন আম্বারকি হারোন শাহারনু কালারকি উজ্জা উক্কিয়াস। আউর আব্রাহামেস তাম্বাসঘী কেচ্চেকা খোঃখা ধার্মেস আসিন আসতেক ই রাঃজীনু অন্দরাস, একা রাঃজীনু নিম আক্কুন উজ্জা অক্কা লাগদার।</verse>
				<verse number="5">মুন্দা ই রাঃজীনু আসিন আধিকার নানাগে ধার্মেস আব্রাহামেসগে এন্দরাহু মাল চিচ্চাস, ক্ষেড্ডে উইনা লেখা অন্টা খাল্লেহু মাল চিচ্চাস। মুন্দা ধার্মেস আসঘী হেদ্দে কাত্থা চিচ্চিকা রাঃচাস যে, আসিন আউর তাংহায় গুষ্ঠিন্তা আলারিন আধিকার হিসাবে আস আঃ রাঃজীন চিওস। যদিহু আবাকী আসঘী একাম খাদ্দে খার্রার মাল রাঃচার।</verse>
				<verse number="6">আউর ধার্মেস আসিন এন্নে বাঃচাস, ‘নিংহা গুষ্ঠিন্তা আলার দোশরা রাঃজীনু উজ্জোর অক্কোর, একসান আরঘী একাম আধিকার মাল রাও। আলার আরিন লাউড়ী কামোর আউর চাইরশো বাছার ধারারকি আরঘী মাইয়া খিলপাত নানোর,</verse>
				<verse number="7">মুন্দা একা জাতিয়ার আরিন লাউড়ী নানোর আঃ জাতিয়ারিন এন শালিস নানোন। খোঃখানু আর আঃ রাঃজীন্তী উর্খারকি বারোর আউর ই আড্ডানু এংহায় সেওয়া নানোর। ’</verse>
				<verse number="8">ইদিঘী খোঃখা ধার্মেস আব্রাহামেসগে ই গাছেরকাঘী চিনহা লেখা খাতনা নানাগে নিয়াম চিচ্চাস। খোঃখা আব্রাহামেসঘী কুক্কোস ইসাহাকেস কুন্দুরাস আউর আঠোয়া উল্লানু আব্রাহামেস আসঘী খাতনা নান্‌জাস। খোঃখানু ইসাহাকেস যাকোবেসঘী আউর যাকোবেস তাংহায় বারো’টা খাদ্দারিন মানে মান্‌জা নামহায় পুর্খারঘী তাম্বারিন খাতনা নান্‌জাস।</verse>
				<verse number="9">“আউর আর তামহা ভাইয়োস যোসেফেসঘী মাইয়া হিংসারারকি আসিন মিশার রাঃজীনু বিশকা রাঃচার। মুন্দা ধার্মেস আসঘী সাংগে রাঃআরকি হুর্মি তাপলিক আউর বিপাদতি আসিন বাছাবাঃচাস। আউর ধার্মেস যোসেফেসিন লুর চিচ্চাস আউর মিশার রাঃজীন্তা বেল ফারাওনেসঘী দাও নাজারনুহু অন্দরাস। আদিঘী খাতরী বেল ফারাও আসিন মিশার রাঃজীন্তা শাসানদাতা কামচাস আউর তাংহায় এড়পান্তা হুর্মিন এরনা খোজনাঘী ভার চিচ্চাস।</verse>
				<verse number="10"></verse>
				<verse number="11">“আদিঘী খোঃখা গোট্টা মিশার আউর কানান রাঃজীনু আকাল বার্চা, আউর ঢের আলার তাপলিক ক্ষাক্ষিয়ার। আবাকী এমহায় পুর্খারঘী অন্না মোখনাঘী মংগা মান্‌জা।</verse>
				<verse number="12">মুন্দা একাবাকি যাকোবেস মেন্‌জাস যে, মিশারনু খান্‌জপা রাঃয়ী, আবাকী যাকোবেস নামহায় পুর্খারিন পাহিলা ফিরা আসান তাইয়াস।</verse>
				<verse number="13">একাবাকি নামহায় পুর্খার দুশরা ফিরা মিশারনু বার্চার, আবাকী যোসেফেস তাং ভাইয়ারিন আখতাচাস যে, আসিম আরঘী ভাইয়োস। আউর আঃ সামাই ফারাওনেস যোসেফেসঘী গুষ্ঠিন্তা বারেনু আঃখা অংগিয়াস।</verse>
				<verse number="14">খোঃখানু যোসেফেসঘী তাম্বাস যাকোবেস আউর তাংহায় গুষ্ঠিন্তা দোশরা হোর্মারিন মেখাগে তাইয়াস। আর মোটেনু পচাত্তুর’ঝান রাঃচার।</verse>
				<verse number="15">যাকোবেস মিশারনু কেরাস, আসানুম আস আউর নামহায় পুর্খার কেচ্চার কেরার।</verse>
				<verse number="16">আউর আরিন শিখিমনু অন্দরারকি কাবুর চিইনা মান্‌জা। একা কাবুর আব্রাহামেস শিখিম শাহারতা হামোরেসঘী খাদ্দার হেদ্দেন্তী রুপা তারু খিন্দিকা রাঃচাস।</verse>
				<verse number="17">“ধার্মেস আব্রাহামেস হেদ্দে একা কাত্থা চিচ্চিকা রাঃচাস, আদ পুরা মান্না সামাই একাবাকি হেদ্দে আর্সিয়া, আবাকী মিশার রাঃজীনু এমহায় আলার ঢের বাড্ডারার।</verse>
				<verse number="18">খোঃখা মিশারনু আরু অর্তোস বেল মান্‌জাস। আস যোসেফেসঘী বারেনু এন্দরাহু মাল আঃখা লাগিয়াস।</verse>
				<verse number="19">আঃ বেলাস সোগ্গে মালকা রাঃচাস আউর এমহায় পুর্খারিন খিলপাত নান্‌জাস। খিলা আন্নেম মালা, আরঘী একা খাদ্দার কুন্দুরার আরিন পিটারকি বাহিরি লেভড়াগে হুকুম চিচ্চাস।</verse>
				<verse number="20">“আঃ সামাইনু মোসেসঘী কুন্দুরকা রাঃচাস। আস ধার্মেসঘী খান্নেনু সুন্দার রাঃচাস। তাংগিয়ো তাম্বার আসিন তিন মাহিনা গুটি তামহায় এড়পানু যাতনাচার।</verse>
				<verse number="21">খোঃখা একাবাকি আসিন বাহিরি উইয়ার, আবাকী ফারাওনেসঘী তাংদা আসিন হোচ্চাকি তাংহায় খাদ্দেস লেখা পোশচা।</verse>
				<verse number="22">আউর মোসেস মিশারীয়রঘী হুর্মি লুরান শিখরাস, আউর আস কাত্থানু আউর নালাখনু সাওয়াংগিয়া মান্‌জাস।</verse>
				<verse number="23">“একাবাকি আসঘী উমার চাল্লিশ বাছার পুরা মান্‌জা, আবাকী ইস্রায়েলি ভাইয়োরিন এরনা খাতরী আসঘী কায়ানু চাহানা জাগিচ্কি রাঃচা।</verse>
				<verse number="24">আবাকী আস এরিয়াস অরোত মিশারীয়স অরোত ইস্রায়েলিয়স সাংগে মালদাও চাইল বাইল নানা লাগদাস, খানে আস আঃ ইস্রায়েলিয়সিন সাহাড়া নানা কেরাস আউর আঃ মিশারীয়সিন পিটারকি আদিঘী বাদলা হোচ্চাস।</verse>
				<verse number="25">মোসেস ইয়াদ নান্‌জাস, তাংহায় ভাইয়োর বুঝরা অংগোর যে, ধার্মেস আরিন বাছাবাঃনা খাতরী আসিন নালাখনু লাগাবাঃআ লাগদাস, মুন্দা আর আদিন বুঝরা পোল্লার।</verse>
				<verse number="26">খোঃখা উল্লানু মোসেস দু’ঝান ইস্রায়েলিয়রিন লাড়াই নানাগে এরিয়াস। আবাকী আরিন মিলাবাঃনা খাতরী আউর শালসান্ত চিইনা খাতরী চিহুট নান্‌জাকা রাঃচাস আউর আস আরিন বাঃচাস, ‘মেনা, নিম তো অরোত দোশরারঘী ভাইয়া হিকদার; হলে নিম এন্দেরগে অরোত দোশরারঘী সাংগে ঝাগড়া নানা লাগদায়?’</verse>
				<verse number="27">“মুন্দা একা আলাসটা লাড়াই নানা লাগিয়াস, আস মোসেসিন তুক্কিয়াস চিচ্চাসকি আসিন মেন্‌জাস, ‘এমহায় মাইয়া নিংগান নে শাসানদাতা আউর শালিসদাতা নান্‌জাস?</verse>
				<verse number="28">চেরো একাসে আঃ মিশারীয়সিন পিটকা রাচ্কায়, আন্নেম কা এংগানহু নিন পিটা বেদ্দা লাগদায়? ’</verse>
				<verse number="29">মোসেস ই কাত্থা মেনারকি মিশার আম্বারকি ভোংগাস কেরাস আউর মিদিয়ন রাঃজীনু বিদেশীর লেখা উজ্জা উক্কিয়াস। আসান আসঘী দু’ঝান কুক্কো খাদ্দার কুন্দুরার।</verse>
				<verse number="30">“আদিঘী চাল্লিশ বাছার পুরা মান্‌জাকা খোঃখা আস একাবাকি সিনাই পার্তাঘী হেদ্দে অন্টা মরু খুরিনু রাঃচাস, আবাকী আসান অরোত মের্খাদুতাস অন্টা লাঘেরকা চিচ্চি ঝুপ্পিন্তী মোসেসিন এত্থেরাস।</verse>
				<verse number="31">আদিন এরারকি মোসেস ঢের হায়কাট মান্‌জাস আউর আসান এন্দরা মানা লাগি আদিন ঠিকাসে এরনা খাতরী হেদ্দে কেরাস। আবাকী আস উর্বাসঘী ই কাত্থান মেনা অংগিয়াস,</verse>
				<verse number="32">‘এন নিংহায় পুর্খার আব্রাহাম, ইসাহাক, আউর যাকোবেসঘী ধার্মে। ’ আবাকী মোসেস এল্চিয়াসকি আসরা হেল্লেরাস; আউর এরনাঘী সাহাস গুটি আসঘী মাল মান্‌জা।</verse>
				<verse number="33">“আবাকী উর্বাস আসিন বাঃচাস, ‘নিংহায় নাগরান খোল্লা, কারনে একা আড্ডানু নিন ইজ্জিকা রাঃদায়, আদ নেমহা আড্ডা হিকো।</verse>
				<verse number="34">মিশার রাঃজীনু এংহায় আলারঘী মাইয়া একা তাপলিক মানা লাগি, আদিন এন ইরকান। আরঘী চিখিনান এন মেন্‌জেকান আউর আরিন বাছাবাঃনা খাতরী এত্তারকি বারেচ্কান। আক্কুন বারা, এন নিংগান মিশারনু তাইয়োন। ’</verse>
				<verse number="35">“ইসিম আঃ মোসেস, নেকান ইস্রায়েলির মাল ইন্‌জিরারকি বাচ্কা রাঃচার, ‘নে নিংগান শাসানদাতা আউর শালিসদাতা নান্‌জার?’ একা মের্খাদুত আঃ ঝুপ্পিনু মোসেসিন এথেরকা রাঃচাস, আঃ মের্খাদুতাসতিম ধার্মেস ই মোসেসিন ইস্রায়েলিরঘী শাসানদাতা আউর বাছাবাঃউু নানারকি মিশারনু তাইয়াস।</verse>
				<verse number="36">ইসিম মিশার রাঃজীন্তী ইস্রায়েলিরিন অথরারকি অন্দরকা রাঃচাস। ইদিঘী খোঃখা আস মিশার রাঃজীনু, লোহিত সামুদারনু আউর মরু খুরিনু চাল্লিশ বাছার ধারারকি ঢের হায়কাট আউর ঢের হায়কাট চিনহা নালাখ নান্‌জাকা রাঃচাস।</verse>
				<verse number="37">ইসিম আঃ মোসেস নে ইস্রায়েলিরিন বাচ্কা রাঃচাস, ‘নিমহায় ধার্মেস নিমহায় ইস্রায়েলিয় ভাইয়োরঘী মাঝিন্তীম নিমহায় খাতরী এংহায় লেখা অরোত নাবীসিন তাইয়োস। ’</verse>
				<verse number="38">ই মোসেস মরু খুরিনু ইস্রায়েলিয় আলারঘী সাংগে রাঃচাস; আসান আস নামহায় পুর্খারঘী সাংগে রাঃচাস। একা মের্খাদুতাস সিনাই পার্তানু আস সাংগে কাত্থা বাচ্কা রাঃচাস, ই মোসেস আঃ মের্খাদুতাস সাংগে আসান রাঃচাস। আসান আস নামাগে চিইনা খাতরী ধার্মেসঘী জীয়া বাচান ক্ষাক্ষিকা রাঃচাস।</verse>
				<verse number="39">“মুন্দা নামহায় পুর্খার মোসেসঘী কাত্থা মানআগে মাল বেদ্দিয়ার আউর আসিন মাল ইন্‌জিরারকি তামহা কায়ান মিশার রাঃজী তারা কির্তাচার।</verse>
				<verse number="40">আর হারুনেসিন বাঃচার, ‘এমান ডাহারে এদারকি হোওয়া কালাগে দেবতারঘী ঠাকরান কামআ, কারনে মোসেস এমান মিশার রাঃজীন্তী অত্থরাসকি অন্দরাস আউর আসঘী এন্দরা মান্‌জা, আদিন এম মাল আখদাম। ’</verse>
				<verse number="41">আঃ সামাই আর বাছরু লেখা অন্টা ঠাকরান কামচার আউর আঃ ঠাকরান হেদ্দে দাড়ে আর্গাচার, আউর তামহায় ক্ষেক্ষা তারু এগদান কামেচ্কা রাঃচার, আদিন হোওয়ারকি আর রিঝঝিরার।</verse>
				<verse number="42">মুন্দা ধার্মেস আরঘী হেদ্দেন্তী বাই কির্তারকি হোচ্চাস আউর মের্খান্তা চান্দো, বিইড়ী আউর বিনকোঘী সেওয়ানু আরিন সোপচাস চিচ্চাস। ই কাত্থা নাবীরঘী পুথিনু লিখিচ্কা রাঃয়ী; “‘এ ইস্রায়েলিয় আলারো, মরু খুরিনু চাল্লিশ বাছার নিম কা এংহায় খাতরী একাম ওঁড়া খাখা বা দোশরা এন্দরাহু দাড়ে আর্গাচ্কা রাচ্কার?</verse>
				<verse number="43">মালা, মুন্দা সেওয়া নান্না খাতরী ঠাকরান কামেচ্কা রাচ্কার, আঃ মোলক দেবতাঘী সেওয়া ডেরা আউর নিমহায় রিফান দেবতাঘী বিনকো নিম চেড়ারকি হোচ্চোকা রাচ্কার। খানেম এন বাবিল রাঃজীঘী আঃ পাক্ষে আটকারকা লেখা নিমান তাইয়োন চিওন। ’</verse>
				<verse number="44">“গাওয়াহী ডেরা এগদা ধার্মেসঘী গাছেরকাঘী বারেনু গাওয়াহী চিইয়ী, এগদা মরু খুরিনু নামহায় পুর্খারঘী সাংগে রাঃচা। ধার্মেস মোসেসিন একাসে পেশকা রাঃচাস আউর আসিন একান্নে নাকশা এদেচ্কা রাঃচাস, আন্নেম আঃ গাওয়াহী ডেরান কামনা মান্‌জা।</verse>
				<verse number="45">আউর নামহায় পুর্খার নে তামহায় পুর্খারঘী হেদ্দেন্তী ই ডেরা ক্ষাক্ষিকা রাঃচাস আউর যিহোশুয়েসঘী সামাইনু আদিন তামহায় সাংগে নামহায় ই রাঃজীনু অন্দরকা রাঃচার। ধার্মেস আঃ সামাইনু আরঘী মুন্দভারেন্তী দোশরা জাতিয়ারিন খেদেচ্কা রাঃচাস আউর আর ই রাঃজীন আধিকার নান্‌জাকা রাঃচার। দাউদেসঘী সামাই গুটি আঃ ডেরা ই রাঃজীনুম রাঃচা।</verse>
				<verse number="46">দাউদেস ধার্মেসঘী অনুগ্রহ ক্ষাক্ষারকি যাকোবেসঘী ধার্মেসঘী রাঃনা খাতরী এড়পা কামনাঘী সায় নেএচাস;</verse>
				<verse number="47">মুন্দা শলোমনেসদিম ধার্মেস খাতরী আঃ এড়পান কামচাস।</verse>
				<verse number="48">“মুন্দা হুর্মিন্তী মাহান ধার্মেস আলারঘী ক্ষেক্ষা তারু কামেচ্কা এড়পানু মাল রাঃদাস। নাবীস বাচ্কা রাঃচাস যে,</verse>
				<verse number="49">“উর্বাস বাঃদাস, ‘মের্খা এংহায় বেলকান্ডো, ধার্তী এংহায় ক্ষেড্ডে উইনাঘী আড্ডা; নিম এংহায় খাতরী একাসে এড়পা কামোর? এংহায় খান্নে এখের্নাঘী আড্ডা একসান মানো?</verse>
				<verse number="50">এন ইবড়া হুর্মিন কামেচ্কান, আন্নেম মালা কা? ’</verse>
				<verse number="51">“এ ঘারটেরহা জাতিয়ারো! নিমহায় খেব্দা আউর কুহি খাতনা মাল নান্‌জেকা আলার লেখা, নিমহায় পুর্খার একাসে নেমহা বোলতান বাধহা চিইয়া লাগিয়ার, নিমহু আন্নেম নান্দার।</verse>
				<verse number="52">এন্নে একাম নাবীর রাঃনার, নেকান নিমহায় পুর্খার খিলপাত মাল নান্‌জার? ঠিকা আন্নেম, নে নে আঃ উজগু আল, মানে মান্‌জা যীশু খ্রীস্তাসঘী, বার্নাঘী কাত্থা আগুম বাঃচার আরিনহু আর পিটিয়ার। আউর আক্কুন নিম যীশুসিনহু মুদাইরঘী ক্ষেক্ষানু ধার্তারকি আসিন পিটকার।</verse>
				<verse number="53">মের্খাদুতারঘী মাঝিন্তী নিম আনকা পেশকান ক্ষাক্ষিকা রাচ্কার, মুন্দা নিম আদিন মাল মানেচ্কার।”</verse>
				<verse number="54">একাবাকি মাহাসাভান্তা আলার ই কাত্থা মেন্‌জার আবাকী আর রাঘারারকি ইষ্টিফানেসঘী বিড়দোনু পাল্লে পাল্লেনু কাটরা হেল্লেরার।</verse>
				<verse number="55">মুন্দা ইষ্টিফানেস নেমহা বোলতানু পুরা মানারকি মের্খা তারা এরারকি ধার্মেসঘী মাহিমা আউর যীশুসিন ধার্মেসঘী মাড়ি তারা ইজারকি রাঃনান এরা অংগিয়াস।</verse>
				<verse number="56">আউর আস বাঃচাস, “মেনা, এন ইরকান, মের্খা খুল্লুকা রাঃয়ী আউর আল খাদ্দেস ধার্মেসঘী মাড়ি তারা ইজ্জিকা রাঃদাস।”</verse>
				<verse number="57">আবাকী আর তামহা খেব্দানু আংলি চিচ্চার আউর জোরসে গাডরারারকি অন সাংগেম ইষ্টিফানেসঘী মাইয়া ডেগচারকি খাতরার।</verse>
				<verse number="58">খোঃখা আর আসিন পাখনা লোওনা খাতরী নাতকেতে নাতকেতে শাহারঘী বাহিরি হোচ্চার কেরার আউর নে নে আসিন দুশি নান্‌জাকা রাঃচার, আঃ গাওয়াহী আলার তামহা মাইতা চাদোরান খোল্লারকি শৌল নামেনু অরোত যোখাসঘী ক্ষেড্ডে হেদ্দে উইয়ার।</verse>
				<verse number="59">একাবাকি আর ইষ্টিফানেসিন পাখনা লোওয়া লাগিয়ার, আবাকী আস উর্বাসঘী হেদ্দে বিন্তী নানারকি বাঃচাস, “উর্বা যীশু, এংহায় বোলতান নিন ইন্‌জিরা।”</verse>
				<verse number="60">খোঃখানু আস মুক লিদরাসকি আউর গাডরারাসকি বাঃচাস, “উর্বায়ো, ইরঘী ই গুনহান আম্বকে ধারা।” ই কাত্থা বাঃআরকি আস কেচ্চাস কেরাস।</verse>
			</chapter>
			<chapter number="8">
				<verse number="1">শৌলেস ইষ্টিফানেসিন পিটনাঘী পাক্ষে সায় চিচ্চাস। আঃ উল্লাম জেরুশালেম মান্ডলীন্তা আলারঘী মাইয়া ঢের খিলপাত আরাম্ভ মান্‌জা। আদিঘী খাতরী তাইকার আম্বারকি দোশরা হোর্মার যিহুদীয়া আউর শামারিয়া প্রাদেশঘী হুর্মি আড্ডানু ছোড়ারার কেরার।</verse>
				<verse number="2">আউর কায়েক’ঝান ধার্মেপাত্তু আলার ইষ্টিফানেসিন কাবুর চিচ্চার আউর আসঘী খাতরী ঢের চিখিয়ার অলখিয়ার।</verse>
				<verse number="3">মুন্দা শৌলেস মান্ডলীন নাশ নান্না খাতরী এড়পা এড়পা কালারকি মেতারিন আউর যানানারিন ধারারকি নাতকেতেম নাতকেতেম অন্দরাসকি জেহেলনু চিইয়া লাগিয়াস।</verse>
				<verse number="4">আবাকী একা পাত্তুর চাইরো তারা ছোড়ারারকা রাঃচার আর আঃ হুর্মি আড্ডানু যীশু খ্রীস্তাসঘী দাও বাচানান প্রাচার নানা হেল্লেরার।</verse>
				<verse number="5">আউর ফিলিপেস শামারিয়া শাহারনু কালারকি আরঘী হেদ্দে খ্রীস্তাসঘী বারেনু প্রাচার নানা হেল্লেরাস।</verse>
				<verse number="6">একাবাকি আলার ফিলিপেসঘী কাত্থান মেন্‌জার আউর আসঘী হুর্মি হায়কাট নালাখঘী চিনহা এরিয়ার, আবাকী আসঘী কাত্থা কায়া চিইয়ারকি মেন্‌জার।</verse>
				<verse number="7">আবাকী ঢের আলারঘী হেদ্দেন্তী মালদাও বোলতা গাডরারারকি উর্খিয়া কেরা আউর ঢের লুলহা বেরামির আউর লাংড়ার কড়ে মান্‌জার।</verse>
				<verse number="8">আন্নেনু আঃ শাহারতা আলার ঢের খুশমারার।</verse>
				<verse number="9">আঃ শাহারনু শিমোন নামেনু অরোত আলাস রাঃচাস আউর আস আগুন্তীম আঃ শাহারনু যাদু মান্তার এদা লাগিয়াস। আন্নেনু শামারিয়ান্তা আলার হায়কাট মান্‌জাকা রাঃচার। আউর আস তাংগান আলার হেদ্দে মাহান বাঃআরকি দাবী নান্‌জাস।</verse>
				<verse number="10">আউর হোর্মা ধানী গারীবের আসঘী কাত্থা কায়া চিইয়ারকি মেন্‌জার। আলার বাঃচার, “ধার্মেসঘী একা সাওয়াংনান মাহান বাঃনা মানি, ই আলাসদিম আঃ সাওয়াং।”</verse>
				<verse number="11">আলার আসঘী কাত্থা কায়া চিইয়ারকি মেন্‌জার, কারনে ঢের উল্লান্তী আস আলারিন যাদু মান্তার এদারকি আরিন হায়কাট নানারকি উইকা রাঃচাস।</verse>
				<verse number="12">মুন্দা ফিলিপেস একাবাকি ধার্মেসঘী রাঃজী আউর যীশু খ্রীস্তাসঘী বারেনু দাও বাচানান প্রাচার নান্‌জাস, আবাকী আলার আসঘী কাত্থানু বিশুয়াস নান্‌জারকি মেতার আউর যানানার আসনান হোওয়া হেল্লেরার।</verse>
				<verse number="13">আঃ শিমোনেসহু বিশুয়াস নানারকি আসনান হোচ্চাস, আউর ফিলিপেসঘী খোঃখা খোঃখা হুর্মি আড্ডানু কেরাসকি হায়কাট নালাখ আউর কোহা কোহা হায়কাট চিনহা নালাখ এরারকি ঢের হায়কাট মান্‌জাস কেরাস।</verse>
				<verse number="14">একাবাকি জেরুশালেমতা তাইকার মেনা অংগিয়ার, শামারিয়ান্তা আলার ধার্মেসঘী বাচান বিশুয়াস নান্‌জার, আবাকী আর পাত্রাস আউর যোহানেসিন আরঘী হেদ্দে তাইয়ার চিচ্চার।</verse>
				<verse number="15">একাবাকি আর বার্চার, আবাকী আর পাত্তুরঘী খাতরী বিন্তী নান্‌জার, যেনু আর নেমহা বোলতান ক্ষাক্ষানার,</verse>
				<verse number="16">কারনে আবাকীহু নেমহা বোলতা আরঘী মাইয়া মাল এত্তিকি রাঃচা; খিলা উর্বা যীশুসঘী নামেনু আর আসনান হোচ্চোকা রাঃচার।</verse>
				<verse number="17">আবাকী পাত্রাস আউর যোহানেস আরঘী কুক্কু মাইয়া ক্ষেক্ষা উইয়ার, আউর আর নেমহা বোলতা ক্ষাক্ষিয়ার।</verse>
				<verse number="18">একাবাকি শিমোনেস এরিয়াস যে, তাইকারঘী ক্ষেক্ষা উইনাঘী মাঝিন্তী নেমহা বোলতান আঃ আলারিন চিইনা মান্‌জা, আবাকী আস আরঘী হেদ্দে পায়সা অন্দরাসকি বাঃচাস,</verse>
				<verse number="19">“এংগানহু ই ক্ষেমতা চিইয়া, যেনু নেখায় মাইয়া এন ক্ষেক্ষা উইয়োন, আর যেনু নেমহা বোলতান ক্ষাক্ষানার।”</verse>
				<verse number="20">মুন্দা পাত্রাস আসিন বাঃচাস, “নিংহা রুপাঘী সিকি নিংহায় সাংগেম নাশ মানুক, কারনে ধার্মেসঘী দানান নিন রুপাঘী সিকি তারু খেন্দা বেদ্দা লাগদায়।</verse>
				<verse number="21">এমহায় ই নালাখনু নিংহায় একাম ভাগা বা আধিকার মাল্লা, কারনে নিংহায় কুহি ধার্মেসঘী খান্নেনু ঠিকা মালা।</verse>
				<verse number="22">খানে নিন ই মালদাও সোচনান্তী নিংহায় কায়ান কির্তা আউর উর্বাস হেদ্দে বিন্তী নানা; হলে মানা অংগি নিংহায় কায়ান্তা ই মালদাও সোচনান আস ছেমা নান্দাস।</verse>
				<verse number="23">এন এরা লাগদান, নিংহায় কায়া হিংসারনানু ভার্তি আউর নিন গুনহানু হেএরকা রাঃদায়।”</verse>
				<verse number="24">আবাকী শিমোনেস বাঃচাস, “নিমিম উর্বাস হেদ্দে এংহায় খাতরী বিন্তী নানা, যেনু নিম একাবড়া বাচ্কার, আদ এংহায় সাংগে মাল ঘাটয়ী।”</verse>
				<verse number="25">খোঃখা পাত্রাস আউর যোহানেস উর্বাসঘী বারেনু গাওয়াহী চিচ্চার আউর আসঘী বাচান প্রাচার নান্নাঘী খোঃখা জেরুশালেমনু কির্রিয়ার কেরার। কাঃনা সামাই আর শামারিয়াঘী ঢের পাদ্দানু দাও বাচান প্রাচার নান্‌জার।</verse>
				<verse number="26">খোঃখানু উর্বাসঘী অন্টা মের্খাদুতাস ফিলিপেসিন বাঃচাস, “একা ডাহারে দাক্ষিন তারতিক জেরুশালেমতি গাজা শাহার তারা কেরা, আঃ ডাহারেনু কালা।” আঃ ডাহারেটা মরু খুরিঘী মাঝিনু রাঃচা।</verse>
				<verse number="27">আবাকী ফিলিপেস চোওচাসকি আত্তারা কালা হেল্লেরাস। কাঃনা সামাই ডাহারেনু ইথিয়পিয়ান্তা কান্দাকি বিন্ডড়ীঘী মুনি মুক্তান এরনা খোজনাঘী ভার রাচ্কা অরোত কামলাস সাংগে ভেট মান্‌জা। আঃ কামলাস রাঃচাস খোজা আউর আস ধার্মেসঘী সেওয়া নান্না খাতরী জেরুশালেমনু কেরকা রাঃচাস।</verse>
				<verse number="28">এড়পা কির্রিনা সামাই আস অন্টা ঘোড়ো গাড়ীনু অক্কারকি নাবী যিশাইয়সঘী লিখিচ্কা পুথিন পাড়হা লাগিয়াস।</verse>
				<verse number="29">আবাকী নেমহা বোলতাস ফিলিপেসিন বাঃচাস, “নিন আঃ আলাসঘী ঘোড়ো গাড়ী হেদ্দে কালা আউর আসঘী সাংগে সাংগে কালা।”</verse>
				<verse number="30">আবাকী ফিলিপেস ভোংগোতে আঃ ঘোড়ো গাড়ী হেদ্দে কেরাস আউর মেনা অংগিয়াস, আঃ আলাসটা নাবী যিশাইয়সঘী লিখিচ্কা পুথিন পাড়হা লাগদাস। ফিলিপেস আসিন মেন্‌জাস, “নিন এগদান পাড়হা লাগদায়, আদিন কা নিন বুঝরা অংগা লাগদায়?”</verse>
				<verse number="31">উত্তারনু আস বাঃচাস, “নেকিম এংগান মাল বুঝাবাওর হলে এন একাসেনু বুঝরা অংগোন?” আবাকী আস ফিলিপেসিন ঘোড়ো গাড়ীনু আর্গাগে আউর আসঘী হেদ্দে অক্কাগে গোহরারাস।</verse>
				<verse number="32">আস নেমহা পুথিন্তা একা বাচান পাড়হা লাগিয়াস, আদ মান্‌জা, এড়বেনা খাতরী একাসে মেড়হো হোওয়ারকি কাঃনা মানি, আন্নেম আসিন হোওনা মান্‌জা। মেড়হোঘী চুটটি খান্ডানা আলারঘী হেদ্দে মেড়হো খাদ্দে একাসে ছাছেম রাঃয়ী, আন্নেম আসহু ছাছেম রাঃচাস।</verse>
				<verse number="33">আস অপমান মান্‌জাস, আসঘী মাইয়া উজগু শালিস নান্না মাল মান্‌জা। নেকিম আরু ইকলাহু আসঘী গুষ্ঠিন্তা কাত্থা মাল বাওর, কারনে আসঘী জীয়া ই ধার্তীন্তী হোওনা মান্‌জা।</verse>
				<verse number="34">আবাকী আস ফিলিপেসিন মেন্‌জাস, “দায়া নানারকি এংগান বাঃআ, নাবীস নেখায় বারেনু ই কাত্থা বাঃআ লাগদাস? তাংহায় বারেনু নাকা দোশরাঘী নেখায়হু বারেনু?”</verse>
				<verse number="35">আবাকী ফিলিপেস নেমহা পুথিন্তা আঃ অংশন্তী আরাম্ভ নানারকি আসঘী হেদ্দে যীশুসঘী বারেনু দাও বাচান প্রাচার নান্‌জাস।</verse>
				<verse number="36">আর ডাহারে তারতিক কাঃতে কাঃতে এসান আম্মে রাঃয়ী আসান হাজির মান্‌জার। আবাকী আঃ কামলাস বাঃচাস, “এরা, ইসান আম্মে রাঃয়ী; আসনান হোওয়াগে এংহায় বাধহা একসান? ”</verse>
				<verse number="37"></verse>
				<verse number="38">খোঃখানু আস ঘোড়ো গাড়ীন ইজতাগে হুকুম চিচ্চাস। আবাকী ফিলিপেস আউর আঃ কামলাস আম্মেনু ইত্তিয়ার আউর ফিলিপেস আসিন আসনান চিচ্চাস।</verse>
				<verse number="39">একাবাকি আর আম্মেন্তী আর্গিয়ার বার্চার আবাকী উর্বাসঘী বোলতাস সাঠলে ফিলিপেসিন হোওয়ারকি চালি কেরাস। আঃ কামলাস আউর একাবাকিহু আসিন এরাগে পোল্লাস। আবাকী আস ডাহারেনু রিঝিরতে রিঝিরতে চালি কেরাস।</verse>
				<verse number="40">মুন্দা ফিলিপেস অসদোদ শাহারনু এত্থেরাস আউর আস শাহারনু শাহারনু দাও বাচান প্রাচার নানতে নানতে কইসরিয়ানু কেরাস।</verse>
			</chapter>
			<chapter number="9">
				<verse number="1">আবাকীহু নে নে উর্বাসনু উজ্জা অক্কা লাগিয়ার, শৌলেস আরিন পিটনা খাতরী এলগেতা লাগিয়াস। আস দামাস্কাস শাহারঘী সামাজ এড়পানু চিঠি চিইনা খাতরী আস মাহা নায়গাস হেদ্দে চিঠি নেএয়াগে কেরাস। দামাস্কাসনু মেতারদিম মানুক বা যানানারদিম মানুক, নে উর্বাসঘী ডাহারেনু চালেরনার আরিন যেনু আস জেরুশালেমনু ধারারকি অন্দরা অংগোদাস।</verse>
				<verse number="2"></verse>
				<verse number="3">একাবাকি আস দামাস্কাস হেদ্দে আর্সিয়াস, আবাকী মের্খান্তী সাঠলে আসঘী চাইরো তারা বিল্লি বিল্চিয়াকি চোওচা।</verse>
				<verse number="4">আবাকী আস খেখেলনু খাতরাস আউর অন্টা বাচান মেনা অংগিয়াস, আঃ বাচান আসিন বাঃচা, “শৌল, শৌল, এন্দেরগে নিন এংগান খিলপাত নানা লাগদায়?”</verse>
				<verse number="5">আবাকী শৌলেস বাঃচাস, “উর্বায়ো, নিন নে?” উর্বাস বাঃচাস, “এন যীশু, নেকান নিন খিলপাত নানা লাগদায়।”</verse>
				<verse number="6">“আক্কুন চোওয়া আউর শাহারনু কালা, আসান নিংগান এন্দরা নানাগে লাগ্গো, আদিন নিংগান তেংগেনা মানো।”</verse>
				<verse number="7">শৌলেস সাংগে একা আলার কালা লাগিয়ার আর হায়কাট মানারকি কংকার লেখা ইজ্জাকা রাঃচার আউর আর আঃ বাচানান মেনা অংগিয়ার, মুন্দা আর নেকানহু এরা পোল্লার।</verse>
				<verse number="8">খোঃখা শৌলেস খেখেলতি চোওচাস, মুন্দা খান্নে খোল্লারকি এন্দরাহু এরা পোল্লাস। আবাকী তাংহা সাংগুয়ারির আসঘী ক্ষেক্ষান ধারারকি দামাস্কাসনু হোচ্চার কেরার।</verse>
				<verse number="9">আসান আস তিশরা উল্লা গুটি এন্দরাহু এরা পোল্লাস আউর এন্দরাহু মাল অন্ডাস মোক্ষাস।</verse>
				<verse number="10">দামাস্কাস শাহারনু আনানিয়স নামেনু অরোত উর্বাসনু উজ্জা অক্কোকা আলাস রাঃচাস। আনানিয়সিন উর্বাস দার্শান চিইয়ারকি বাঃচাস, “আনানিয়।” আস উত্তারনু বাঃচাস, “উর্বায়ো বাঃআ, এন মেনা লাগদান।”</verse>
				<verse number="11">আবাকী উর্বাস বাঃচাস, “সোজহা নামেনু একা ডাহারে রাঃয়ী, আঃ ডাহারে তারু যিহুদাসঘী এড়পা কালা। আসান তার্সিউস শাহারনু শৌল নামেনু অর্তােস বিন্তী নানা লাগদাস, আসিন বেদ্দা।</verse>
				<verse number="12">শৌলেস দার্শান ক্ষাক্ষিয়াস যে, আনানিয়স নামেনু অর্তোস বার্চাসকি আসঘী মাইয়া ক্ষেক্ষা চিচ্চাস, যেনু আস এরা অংগোদাস।”</verse>
				<verse number="13">আনানিয়স বাঃচাস, “উর্বায়ো, এন ই আলাসঘী বারেনু ঢের আলার হেদ্দে মেন্‌জেকান, আস জেরুশালেমনু নিংহা নেমহা আলারিন তাপলিক চিইয়া লাগিয়াস।</verse>
				<verse number="14">ই আড্ডান্তা একা আলার নিংহা নামেন মেখনার, আঃ হোর্মা আলারিন হেএয়ারকি হোওয়া কালাগে আস প্রাধান নায়গার হেদ্দেন্তী ক্ষেমতা ক্ষাক্ষিয়াস।”</verse>
				<verse number="15">মুন্দা উর্বাস আসিন বাঃচাস, “নিন কালা, কারনে অযিহুদীরঘী, বেলারঘী আউর ইস্রায়েলিয়রঘী হেদ্দে এংহা নামেন প্রাচার নান্না খাতরী এন আসিন চাজ্জিকান হোচ্চোকান।</verse>
				<verse number="16">এন আসিন এদোন, এংহা নামে খাতরী আসিন এবাগ্গে তাপলিক ক্ষাক্ষা লাগ্গো।”</verse>
				<verse number="17">শৌলেস একা এড়পানু রাঃচাস আনানিয়স আঃ এড়পান বেদ্দিয়াসকি ভিতরা কোরচাস আউর আসঘী মাইয়া ক্ষেক্ষা চিচ্চাসকি বাঃচাস, “ভাইয়া শৌল, নিন ইসান বারো বাকি ডাহারেনু নে নিংগান এথেরকা রাঃচাস, আস উর্বা যীশুস। আস এংগান তাইয়াস, যেনু নিন ফির এরা অংগোদায় আউর নেমহা বোলতানু পুরা মান্দায়।”</verse>
				<verse number="18">আউর আবাকীম আসঘী খান্নেন্তী ইনজোঘী চোয়আ লেখা এন্দরাদিম অন্টা খাতরা কেরা আউর আস ফির এরা অংগিয়াস আউর চোওচাসকি আসনান হোচ্চাস।</verse>
				<verse number="19">খোঃখা আস অন্ডাস মোক্ষাস আউর সাওয়াং ক্ষাক্ষিয়াস। আস উর্বাসনু উজ্জা অক্কোনা দামাস্কাসতা আলার সাংগে কায়েক উল্লা রাঃচাস।</verse>
				<verse number="20">শৌলেস দামাস্কাস সামাজ এড়পা গুটঠিনু কেরাস আউর আবাকীম ই বাঃআরকি প্রাচার নানা হেল্লেরাস যে, যীশুসদিম ধার্মেসঘী খাদ্দাস।</verse>
				<verse number="21">নে নে আসঘী কাত্থা মেনা লাগিয়ার আর হায়কাট মানারকি মেন্‌জার, “নে নে জেরুশালেমনু যীশুসঘী নামেন মেখা লাগিয়ার, আরিন অরোত আলাস লাওয়া পাশা লাগিয়াস। ইস কা আঃ আলাসটা মালদাস? আউর ইস কা আন্নে আলারিন হেএয়ারকি প্রাধান নায়গার হেদ্দে হোওয়া কালাগে মাল বার্চাস?”</verse>
				<verse number="22">মুন্দা শৌলেস প্রাচারনু আরু সাওয়াংগিয়া মানারকি চোওচাস আউর সাবুত চিইয়া হেল্লেরাস যে, যীশুসদিম আঃ খ্রীস্তাস। এন্নেনু দামাস্কাসতা যিহুদীর একাম উত্তার চিইয়া পোল্লার।</verse>
				<verse number="23">ইদিঘী ঢের উল্লা খোঃখা যিহুদীর আসিন পিটাগে আর্ঝাচার।</verse>
				<verse number="24">মুন্দা শৌলেস আরঘী আর্ঝানান আঃখা অংগিয়াস যে, আর আসিন পিটনা খাতরী উল্লা মাঃখা শাহারঘী বালি গুটঠিন ক্ষাঃপা লাগিয়ার।</verse>
				<verse number="25">মুন্দা শৌলেসঘী চেলার মাঃখা বাকি অন্টা কোহা ডাউড়া তারু আসিন পাচরিঘী মাইয়ান্তী আঃ পাক্ষে এত্তাচার চিচ্চার।</verse>
				<verse number="26">শৌলেস জেরুশালেমনু আর্সিয়াসকি উর্বাসনু উজ্জা অক্কোনা আলার সাংগে মেশরাগে বেদ্দিয়াস, মুন্দা আর আসিন এল্চিকা রাঃচার আউর বিশুয়াস নানা পোল্লার যে, শৌলেস উর্বাসঘী ডাহারেনু মানিম চালরা লাগদাস।</verse>
				<verse number="27">মুন্দা বার্নাবাস আসিন তাইকার হেদ্দে হোচ্চাস কেরাস আউর দামাস্কাসনু কালো বাকি ডাহারেনু উর্বাস একাসেনু আসিন দার্শান চিচ্চিকা রাঃচাস, উর্বাস আসঘী সাংগে একান্নে নানারকি কাত্থা বাচ্কা রাঃচাস আউর দামাস্কাসনু যীশুসঘী নামে সাহাসঘী সাংগে প্রাচার নান্‌জাকা রাঃচাস, ইবড়া হুর্মি আরঘী হেদ্দে আখতাচাস।</verse>
				<verse number="28">শৌলেস জেরুশালেমনু তাইকারঘী সাংগেম রাঃচাস আউর আস হোর্মারঘী মুন্দভারে হুর্মি আড্ডানু সাহাসঘী সাংগে উর্বাসঘী নামে প্রাচার নানা লাগিয়াস।</verse>
				<verse number="29">যিহুদীরঘী মাঝিন্তা একা আলার গ্রীক ভাষানু কাত্থা বাঃনার, আস আরঘী সাংগে কাছনাখরা লাগিয়াস আউর তর্কাতর্কি নানা লাগিয়াস, মুন্দা আর আসিন পিটাগে চিহুট নানা লাগিয়ার।</verse>
				<verse number="30">মুন্দা একাবাকি ই কাত্থান পাত্তু ভাইয়ার আঃখা অংগিয়ার, আবাকী আর আসিন কইসরিয়া শাহারনু হোচ্চার কেরার আউর আসতেকে আসিন তার্সিউস শাহারনু তাইয়ার চিচ্চার।</verse>
				<verse number="31">আবাকী যিহুদীয়া, গালীল আউর শামারিয়াঘী হুর্মি মান্ডলী গুটঠি শালসান্তনু রাঃচা আউর সাওয়াংগিয়া মানারকি চোওয়া লাগিয়া। উর্বাসঘী এল্চানানু আউর নেমহা বোলতাঘী উতসাহনু আরঘী মান্ডলী গুটঠি বাডরা হেল্লেরা।</verse>
				<verse number="32">পাত্রাস হুর্মি আড্ডানু কুদ্দুতে কুদ্দুতে লুদ্দা শাহারতা উর্বাসনু উজ্জা অক্কোকা নেমহা আলারঘী হেদ্দে কেরাস।</verse>
				<verse number="33">পাত্রাস আঃ আড্ডানু ঐনিয় নামেনু অরোত আলাসিন এরা অংগিয়াস। আসঘী ক্ষেড্ডে আউর ক্ষেক্ষানু খাইকা বেরাম মান্‌জিকি রাঃচা, আদি খাতরী আস আট বাছার ধারারকি পিটরিনু খাতেরকা রাঃচাস।</verse>
				<verse number="34">পাত্রাস আসিন বাঃচাস, “ঐনিয়, যীশু খ্রীস্তাস নিংগান কড়ে নানা লাগদাস, চোওয়া আউর নিংহা পিটরিন চোওদা।” আবাকীম আস ইজ্জাস।</verse>
				<verse number="35">আঃ সামাই লুদ্দান্তা আউর শারোনতা হোর্মা আলার আসিন এরিয়ারকি উর্বাস তারা কির্রিয়ার।</verse>
				<verse number="36">যাফা শাহারনু তাবিথা নামেনু অরোত পাত্তু যানানা রাঃচা। গ্রীক ভাষানু ইদিঘী নামে মান্‌জা “দর্কা” মানে মান্‌জা “হরিনী”। আদ হুর্মি সামাই দোশরারঘী দাও নালাখ নানা লাগিয়া আউর গারীবিরিন সাহাড়া নানা লাগিয়া।</verse>
				<verse number="37">আঃ সামাই অন্দুল আদ বেরামনু খাতরা আউর কেচ্চা কেরা। আলার আদিন এমতাচারকি মাইতা এড়পানু কিদচার উইয়ার।</verse>
				<verse number="38">যাফা শাহার রাঃচা লুদ্দা শাহার হেদ্দে, একাবাকি উর্বাসনু উজ্জা অক্কোকা আলার মেন্‌জার পাত্রাস লুদ্দানু রাঃদাস। আবাকী আর দু’ঝান আলারিন ই বাঃআরকি পাত্রাস হেদ্দে গোহরারনা খাতরী তাইয়ার, “নিন চাড়ে চাড়েম এমহা হেদ্দে বারা।”</verse>
				<verse number="39">আবাকী পাত্রাস চোওচাসকি আরঘী সাংগে কেরাস। একাবাকি আস আসান আর্সিয়াস আবাকী আর আসিন মাইতা এড়পানু হোচ্চার কেরার। হোর্মা বিধুয়ার পাত্রাসঘী চাইরো তারা ইজারকি চিইখা লাগিয়ার আউর দর্কা আরঘী সাংগে রাঃনা সামাই একা ঝুলা আউর কিচরী গুটঠি কামিচ্কি রাঃচা আবড়ান এদা লাগিয়ার।</verse>
				<verse number="40">মুন্দা পাত্রাস হোর্মারিন বাহিরি অত্থরাসকি মুক লিদরারকি বিন্তী নান্‌জাস, খোঃখা আস কেচ্চেকা মুর্দা তারা কির্রিয়াসকি বাঃচাস, “তাবিথা, চোওআই।” আন্নেনু আদ খান্নে খুল্লিয়া আউর পাত্রাসিন এরিয়াকি চোওচা আউর উক্কিয়া।</verse>
				<verse number="41">আবাকী পাত্রাস আদিঘী ক্ষেক্ষান ধারারকি ইজতাচাস। আস বিধুয়া আউর নেমহা আলারিন মেখিয়াসকি এদচাস যে, আদ উজ্জুকাম রাঃয়ী।</verse>
				<verse number="42">ই কাত্থা যাফা শাহারঘী হুর্মি আড্ডানু ছোড়ারা কেরা আউর ঢের আলার উর্বাসঘী মাইয়া বিশুয়াস নান্‌জার।</verse>
				<verse number="43">ইদিঘী খোঃখা পাত্রাস যাফা শাহারতা শিমোনেসঘী এড়পানু ঢের উল্লা কাড়তাচাস। ই শিমোনেস চাপটাঘী নালাখ নানা লাগিয়াস।</verse>
			</chapter>
			<chapter number="10">
				<verse number="1">কইসরিয়া শাহারতা কর্নেলিউস অরোত রোমতা আল রাঃচাস, আস ইতালিঘী অন্টা তেলেংগারঘী দলতা তেলেংগারঘী প্রাধান মাহাতোস রাঃচাস।</verse>
				<verse number="2">আস অরোত ধার্মেপাত্তু আল রাঃচাস, আস আউর আসঘী এড়পান্তা হোর্মা আলার ধার্মেসঘী সেওয়া নানা লাগিয়ার। আস গারীব যিহুদীরিন ঢের দান নানা লাগিয়াস আউর হুর্মি বাকি ধার্মেস হেদ্দে বিন্তী নানা লাগিয়াস।</verse>
				<verse number="3">অন্দুল হারদাম বিইড়ী তিনটা বাকি আস অন্টা পারিস্কার দার্শান এরা অংগিয়াস যে, ধার্মেসঘী অরোত মের্খা দুতাস বার্চাসকি আসিন মেখিয়াস, “কর্নেলিউস।”</verse>
				<verse number="4">আবাকী আস এল্চিয়াস আউর মের্খা দুতাস তারা এরিয়াসকি বাঃচাস, “গুরু, এন্দরা নেএদায়?” মের্খা দুতাস আসিন বাঃচাস, “নিংহা বিন্তী আউর গারীবেরগে চিচ্চিকা দানঘী কাত্থা মের্খানু আর্সিয়া আউর ধার্মেস আদিন ইয়াদ উইয়াস।</verse>
				<verse number="5">নিন আক্কুন যাফানু আল তাইয়া আউর শিমোন, নেকান পাত্রাস বাঃনা মানি, আসিন মেখা অন্দরা।</verse>
				<verse number="6">চাপটাঘী নালাখনানু শিমোনেসঘী এড়পানু পাত্রাস রাঃদাস। সামুদারঘী ধাসড়েনু আসঘী এড়পা রাঃচা।”</verse>
				<verse number="7">কর্নেলিউস সাংগে একা মের্খা দুতাস কাত্থা বাঃআ লাগিয়াস, আস চালি কেরকা খোঃখা কর্নেলিউস তাংহা এড়পান্তা নালাখনানু দু’ঝান আউর তাংহা সাহাড়ানানুরঘী মাঝিন্তী অরোত ধার্মেপাত্তু তেলেংগাসিন মেখিয়াস।</verse>
				<verse number="8">আউর আস আরিন ই হুর্মি কাত্থা বাঃআরকি যাফানু তাইয়াস চিচ্চাস।</verse>
				<verse number="9">খোঃখা উল্লা একাবাকি আর যাফা শাহার হেদ্দে আর্সিয়ার, আবাকী হারদাম বারো’টা ক্ষারক্ষি। আঃ সামাই পাত্রাস বিন্তী নানাগে আসঘী এড়পাঘী ছাদ মাইয়া আর্গিয়াস।</verse>
				<verse number="10">আসগে ঢের কিড়া লাগ্গিকি রাঃচা, খানে আস এন্দরাদিম মোঃখা বেদ্দিয়াস। একাবাকি আলার অন্না মোখনান সাপড়া লাগিয়ার, আবাকী আস অন্টা দার্শান ক্ষাক্ষিয়াস।</verse>
				<verse number="11">আউর আস এরিয়াস যে, মের্খা খোল্লোরা কেরা আউর আসতেক এন্দরাদিম অন্টা কোহা চাদোর লেখা এত্তারকি বারা লাগি। আদিঘী চাইরো কানিন ধারারকি ধার্তীনু এত্তেনা মানা লাগি।</verse>
				<verse number="12">আঃ চাদোরনু ধার্তীন্তা হুর্মি রাকাম ওঁড়া খাখা আউর ছাতি তারু একনা জীয়া জাইত রাঃচা।</verse>
				<verse number="13">আউর আস অন্টা বাচান মেনা অংগিয়াস, “পাত্রাস, চোওয়া আউর পিটাকি মোঃখা।”</verse>
				<verse number="14">মুন্দা পাত্রাস বাঃচাস, “মালা উর্বায়ো, মালা। পাক মালকা, বা নেমহা মালকা এন্নে এন্দরাহু এন ইকলাহু মাল মোক্কান।”</verse>
				<verse number="15">আবাকীম আস দুশরা ফিরা ই বাচান মেন্‌জাস, “ধার্মেস এগদান পাক নান্‌জাস, আদিন নিন নাপাক আম্বকে বাঃআ।”</verse>
				<verse number="16">এন্নে নানারকি তিশরা ফিরা মান্নাঘী খোঃখা আঃ চাদোরান মের্খানু চোওদারকি হোওনা মান্‌জা।</verse>
				<verse number="17">পাত্রাস একা দার্শান এরিয়াস, আদিঘী মানে এন্দরা মানা অংগি, আদিঘী বারেনু আস সোচআ লাগিয়াস; ঠিকা আঃ সামাই কর্নেলিউসঘী তাইকা আলার শিমোনেসঘী এড়পান বেদ্দিয়ারকি আসঘী বালি মুন্দভারে ইজ্জার।</verse>
				<verse number="18">আর মেখিয়ারকি মেন্‌জার, “শিমোন, নেকান পাত্রাস বাঃআরকি মেখনা মানি, আস কা ইসান রাঃদাস?”</verse>
				<verse number="19">আবাকীহু পাত্রাস দার্শানঘী কাত্থা সোচআ লাগিয়াস, ঠিকা আঃ সামাই নেমহা বোলতা বাঃচা, “মেনা, নিংগান তিন’ঝান আলার বেদ্দা লাগনার।</verse>
				<verse number="20">আক্কুন নিন চোওয়ারকি কিইয়া কালা। মাল ধুকচুকরারকি আরঘী সাংগে কালা, এনুম আরিন তাইকান।”</verse>
				<verse number="21">আবাকী পাত্রাস কিইয়া এত্তারকি আঃ আলারিন বাঃচাস, “মেনা, নিম নেকান বেদ্দা লাগদার, এনিম আঃ আল। এন্দেরগে নিম বারেচ্কার?”</verse>
				<verse number="22">আর বাঃচার, “তেলেংগারঘী প্রাধান মাহাতো কর্নেলিউস এমান তাইয়াস। আস অরোত ধার্মেপাত্তু আল আউর আস ধার্মেসিন ভাক্তি নান্দাস। আসঘী নামে হোর্মা যিহুদী জাতিয়ারঘী মাঝিনু রাঃয়ী। ধার্মেসঘী অন্টা নেমহা মের্খাদুতাস আসিন বাঃচাস যে, তেলেংগারঘী প্রাধান মাহাতো কর্নেলিউস নিংগান তাংহা এড়পানু মেখারকি নিংহা কাত্থান মেনোস।”</verse>
				<verse number="23">আবাকী পাত্রাস আরিন এড়পানু মেখিয়াস হোচ্চাসকি অন্না মোখনা আউর আরঘী রাঃনা আড্ডান সাপড়াচাস। খোঃখা উল্লা পাত্রাস আরঘী সাংগে কালা হেল্লেরাস আউর যাফানু উজ্জা অক্কুকা কায়েক’ঝান পাত্তু ভাইয়ারহু আরঘী সাংগে কেরার।</verse>
				<verse number="24">খোঃখা উল্লানু আর কইসরিয়ানু আর্সিয়ার। আঃ সামাই কর্নেলিউস তাংহা পাহিয়ার আউর সাংগুয়ারিন অন গুসান নানারকি আরিন ক্ষাঃপা লাগিয়ার।</verse>
				<verse number="25">পাত্রাস একাবাকি এড়পা হেদ্দে আর্সিয়াস, আবাকী কর্নেলিউস আসঘী সাংগে ভেট নান্‌জাস আউর তাংহা ক্ষেড্ডে হেদ্দে মুক লিদরাসকি আসিন গোড় লাগ্গিয়াস।</verse>
				<verse number="26">মুন্দা পাত্রাস আসিন চোদচাসকি বাঃচাস, “চোওয়া, এনহু তো অরোত আল।”</verse>
				<verse number="27">পাত্রাস কর্নেলিউস সাংগে কাত্থা বাঃতে বাঃতে এড়পা ভিতরা কোরচাস আউর ঢের আলারিন অন গুসান খোড়কা এরা অংগিয়াস।</verse>
				<verse number="28">আবাকী আস আরিন বাঃচাস, “নিম আখদার যে, অরোত যিহুদী আল মানারকি একাম অযিহুদী আলারঘী সাংগে মেশেরনা বা ভেট মান্নাঘী এমহা আনকা পেশকানু মাল্লা। মুন্দা ধার্মেস এংগান এদচাস চিচ্চাস, একাম আলারিন নেমহা মালকা আউর পাক মালকা বাঃনা এংহায় ঠিকা মালা।</verse>
				<verse number="29">ইদিঘী খাতরী একাবাকি নিম এংগান মেখারকি তাইকার, আবাকী এন একাম মাল ধুকচুকরারকিম বারেচ্কান। আক্কুন এন নিমান মেনা লাগদান, এন্দেরগে নিম এংগান মেখারকি তাইকার?”</verse>
				<verse number="30">আবাকী কর্নেলিউস বাঃচাস, “তিন উল্লা আগু ঠিকা ইন্নান্তা ই সামাই বিইড়ী তিনটা বাকি এন এড়পানু বিন্তী নানা লাক্কান, ঠিকা আঃ সামাই অর্তোস বিল্চিনা কিচরী আত্তিকা আলাস এংহা মুন্দভারে ইজ্জাস।</verse>
				<verse number="31">আউর বাঃচাস, ‘কর্নেলিউস, ধার্মেস নিংহা বিন্তীন মেন্‌জাস আউর গারীবিরিন দান নান্নাঘী কাত্থানহু আস ইয়াদ উইয়াস।</verse>
				<verse number="32">যাফানু আল তাইয়ারকি, শিমোন, নেকান পাত্রাস বাঃনা মানি, আসিন মেখা অন্দরা। আস সামুদার ধাসড়েনু চাপটাঘী নালাখনানু শিমোনেসঘী এড়পানু রাঃদাস।’</verse>
				<verse number="33">ইদিঘী খাতরী এন নিংগান মেখাগে আল তাইকান, নিন বারারকি দাওলেম নান্‌জেকায়। আক্কুন নাম হোর্মাত ধার্মেসঘী মুন্দভারে রাঃদাত, উর্বাস নিংগান এমহা গুসান এন্দরা বাঃআ গানিয়াস, আদিন এম হোর্মার মেনোম।”</verse>
				<verse number="34">আবাকী পাত্রাস বাঃচাস, “আক্কুন এন মানিম বুঝরা অংগুকান ধার্মেসঘী খান্নেনু হোর্মার সামান।</verse>
				<verse number="35">হোর্মা জাতিয়ারঘী মাঝিনু নেকিম আসিন এল্চানার আউর আসঘী খান্নেনু এগদা দাওলে আদিন নান্নার, আস আরিন ইন্‌জিরদাস।</verse>
				<verse number="36">নিম আখদার ধার্মেস ইস্রায়েলিরঘী হেদ্দে ই দাও বাচান আখতাচ্কা রাঃচাস যে, যীশু খ্রীস্তাসদিম হোর্মারঘী উর্বাস, আসঘী মাঝিন্তীম শালসান্ত ক্ষাক্ষরি।</verse>
				<verse number="37">আম্মেন্তী আসনান হোওনাঘী বারেনু যোহানেসঘী প্রাচার নান্‌জাকা খোঃখা গালীলতিক আরাম্ভ মানারকি গোট্টা যিহুদীয়ানু এন্দরা ঘাটিচ্কি রাঃচা, আঃ মাহান ঘাটনা গুটঠিন তো নিম আখদার।</verse>
				<verse number="38">নিম ইদিনহু আখদার যে, নাসারত পাদ্দান্তা যীশুসিন, ধার্মেস তাংহা নেমহা বোলতা আউর সাওয়াং তারু আসিন অভিসেক নান্‌জাকা রাঃচাস। ধার্মেস আসঘী সাংগে রাঃচাস বাঃআরকি আস দাও নালাখ নান্‌জাস আউর নে নে শায়তানঘী ক্ষেক্ষানু তাপলিক ক্ষাক্ষা লাগিয়ার, আস আরিন হোর্মারিন কড়ে নানা লাগিয়াস।</verse>
				<verse number="39">“যিহুদীয়ানু আউর জেরুশালেমনু আস এন্দরা নান্‌জাকা রাঃচাস, এম আবড়া হুর্মিঘী গাওয়াহী আল। আলার আসিন ক্রুশনু টাংচারকি পিটিয়ার।</verse>
				<verse number="40">মুন্দা তিশরা উল্লানু ধার্মেস আসিন খেএনান্তী উজতাচাস আউর আসিন এদচাস।</verse>
				<verse number="41">হোর্মা আলার আসিন এরা পোল্লার, মুন্দা ধার্মেস একা গাওয়াহী আলারিন আগুম চাজারকি হোচ্চোকা রাঃচাস, আরিম আসিন ইরকা রাঃচার। মানে আস খেএনান্তী উজ্জুকা খোঃখা আসঘী সাংগে এম নে নে অন্ডোকাম মোক্কাম, এমুম আসিন ইরকাম।</verse>
				<verse number="42">আউর আস এমান হুকুম চিচ্চাস যেনু এম আলারঘী হেদ্দে প্রাচার আউর গাওয়াহী চিইদাম যে, ধার্মেস আসগে উজ্জুকা আউর কেচ্চেকা আলারঘী শালিস নান্নাঘী ক্ষেমতা চিচ্চাস।</verse>
				<verse number="43">হোর্মা নাবীরদিম আসঘী বারেনু ই গাওয়াহী চিইয়া লাগনার যে, আসঘী মাইয়া নে নে বিশুয়াস নানোর আর হোর্মার আসঘী নামেঘী গুননু গুনহাঘী ছেমা ক্ষাক্ষানার।”</verse>
				<verse number="44">পাত্রাসেস আবাকীহু বাঃআ লাগিয়াস আউর নে নে আসঘী কাত্থা মেনা লাগিয়ার, আঃ সামাই আরঘী হোর্মারঘী মাইয়া নেমহা বোলতা এত্তারকি বার্চা।</verse>
				<verse number="45">আউর পাত্রাস গানে একা পাত্তু যিহুদীর বারেচ্কা রাঃচার আর একাবাকি এরিয়ার যে, অযিহুদীরঘী মাইয়াহু নেমহা বোলতা চিইনা মান্‌জা, আদি খাতরী আর ঢের হায়কাট মান্‌জার।</verse>
				<verse number="46">কারনে আর মেনা অংগিয়ার অযিহুদীর দোশরা দোশরা ভাষানু কাছনাখরা লাগনার আউর ধার্মেসঘী অহমা নানা লাগনার। আবাকী পাত্রাস বাঃচাস,</verse>
				<verse number="47">“আরহু তো এমহা লেখাম নেমহা বোলতান ক্ষাক্ষিয়ার। হলে আম্মেনু আসনান ইন্‌জিরনা খাতরী কা ই আলারিন নেকিম আটকা অংগোনার?”</verse>
				<verse number="48">আস আরিন যীশু খ্রীস্তাসঘী নামেনু আসনান চিইয়াগে হুকুম চিচ্চাস। আবাকী আর আরঘী হেদ্দে আসিন আরু কায়েক উল্লা রাঃআগে গোহরারার।</verse>
			</chapter>
			<chapter number="11">
				<verse number="1">তাইকার আউর যিহুদীয়ান্তা বিশুয়াসী ভাইয়োর মেনা অংগিয়ার যে, অযিহুদী আলারহু ধার্মেসঘী বাচাননু বিশুয়াস নান্‌জার।</verse>
				<verse number="2">একাবাকি পাত্রাস জেরুশালেমনু বার্চাস, আবাকী বিশুয়াসী ভাইয়ারঘী মাঝিনু নে নে খাতনা নান্‌জাকা রাঃচার, আর পাত্রাসিন দুশচারকি বাঃচার,</verse>
				<verse number="3">“একা আলার খাতনা মাল নান্‌জার, আরঘী এড়পানু কালারকি এন্দেরগে নিন অন্দায় মোখদায়?”</verse>
				<verse number="4">আবাকী পাহিলান্তী এন্দরা এন্দরা ঘাটিচ্কা রাঃচা, পাত্রাস আবড়া হুর্মিন অন্টা অন্টা নানারকি আরিন বুঝাবাঃচাসকি বাঃচাস,</verse>
				<verse number="5">“এন যাফা শাহারনু বিন্তী নানা লাগকান, আবাকী এন ধান্ধরা লেখা মান্‌জাকানকি অন্টা দার্শান ইরকান। এন ইরকান যে, অন্টা কোহা চাদোর লেখা অন্টা কিচরীঘী চাইরো কোনান ধারারকি মের্খান্তী এত্তেনা মানা লাগি আউর আদ এংহায় হেদ্দে গুটি বার্চা।</verse>
				<verse number="6">এন ঠিকাসে ইরকান, আদিঘী মাঝিনু ঢের রাকাম জাংলি জানোয়ার, ছাতি তারু একনা জীয়া জাইত, ধার্তীন্তা আউর মের্খান্তা ঢের ওঁড়া খাখা রাঃয়ী।</verse>
				<verse number="7">আবাকী এন অন্টা কাত্থা মেন্‌জেকান, এংগান বাঃআ লাগি যে, ‘পাত্রাস, চোওয়া আউর পিটাকি মোঃখা।’</verse>
				<verse number="8">“মুন্দা এন বাচ্কান, ‘মালা, উর্বায়ো মালা, নেমহা মালকা বা নাপাক, এন্নে এন্দরাদিম এন ইকলাহু মাল মোক্ষকান।’</verse>
				<verse number="9">“ইদিঘী খোঃখা আরু অংগোন মের্খান্তী মেন্দরা, ‘ধার্মেস এগদান পাক নান্‌জাস, আদিন নিন নাপাক বাঃআ আম্বকে।’</verse>
				<verse number="10">এন্নেম তিন’ফিরা মান্‌জা। আদিঘী খোঃখা ফির হুর্মিন মের্খানু চোওদারকি হোওনা মান্‌জা।</verse>
				<verse number="11">“ঠিকা আঃ সামাইনুম এন একা এড়পানু রাচ্কান, আসান সাংগে সাংগেম তিন’ঝান আলার বার্চারকি ইজ্জার। আরিন কইসরিয়ান্তী তাইনা মান্‌জিকি রাঃচা।</verse>
				<verse number="12">মাল ধুকচুকুরারকিম আরঘী সাংগে কালাগে নেমহা বোলতা এংগান বাঃচাস। ই ছায়’ঝান বিশুয়াসী ভাইয়োরহু এংহা সাংগে কেরকা রাঃচার। আসান কেরকা খোঃখা একা আলাস এংগান মিখকা রাঃচাস, আসঘী এড়পানু এম কোরচ্কাম।</verse>
				<verse number="13">আস এমান বাঃচাস, ‘এন অরোত মের্খাদুতাসঘী দার্শান ক্ষাক্ষিকান। আঃ মের্খাদুতাস এংহায় এড়পানু ইজারকি এংগান বাঃচাস, “যাফানু আল তাইয়ারকি শিমোন নামে অরোত আলাসিন নেকান পাত্রাস বাঃনা মানি, আসিন মেখারকি অন্দরা বারা।</verse>
				<verse number="14">আস একা কাত্থান নিংগান বোওস, আদিঘী মাঝিন্তীম নিন আউর নিংহায় এড়পান্তা হোর্মা আলার গুনহান্তী বাছরোর।” ’</verse>
				<verse number="15">“একাবাকি এন আরঘী সাংগে কাছনাখরা লাগকান, আবাকী এমহায় মাইয়া পাহিলা একাসেনু নেমহা বোলতা বারিচ্কি রাঃচা, ঠিকা আন্নেম আরঘী মাইয়াহু বার্চা।</verse>
				<verse number="16">আবাকী উর্বাস একা কাত্থান বাচ্কা রাঃচাস, আঃ কাত্থা এংহায় ইয়াদ বার্চা, ‘যোহানেস আম্মেনু আসনান চিইয়া লাগিয়াস, মুন্দা নিমান নেমহা বোলতা তারু আসনান চিইনা মানো। ’</verse>
				<verse number="17">উর্বা যীশু খ্রীস্তাসঘী মাইয়া বিশুয়াস নান্নাঘী খাতরী ধার্মেস নামাগে একা দানান চিচ্চিকা রাঃচাস, আঃ অন্টাম দানান আস আরগে চিচ্চাস। হলে এন নে, আদিন চিইয়াগে ধার্মেসিন মানা নানোন?”</verse>
				<verse number="18">ইবড়া হুর্মি কাত্থা মেনারকি তাইকার আউর যিহুদীয়ান্তা হোর্মা বিশুয়াসীর আসঘী বিড়দোনু একাম কাত্থা মাল বাঃআরকি ধার্মেসঘী অহমা নান্‌জারকি বাঃচার, “হলে, ধার্মেস অযিহুদী আলারিন গুনহান্তী কায়া কির্তারকি উজ্জুকা রাঃতে মোকা চিচ্চাস।”</verse>
				<verse number="19">ইষ্টিফানেসিন পিটনা খোঃখা বিশুয়াসীরঘী মাইয়া খিলপাত আরাম্ভ মান্‌জিকি রাঃচা, আদিঘী খাতরী বিশুয়াসী আলার দোশরা দোশরা আড্ডানু ছোড়ারার কেরার, আর ফইনিকিয়া, সাইপ্রাস আউর সিরিয়া রাঃজীঘী আন্তিয়খিয়া গুটি কালারকি খিলা যিহুদীরঘী গুসানুম যীশুসঘী দাও বাচান প্রাচার নান্‌জার।</verse>
				<verse number="20">মুন্দা সাইপ্রাস দ্বীপেন্তা আউর কুরিনীয় শাহারতা বিশুয়াসীর আন্তিয়খিয়ানু কালারকি অযিহুদী আলার হেদ্দেহু উর্বা যীশুসঘী বারেনু দাও বাচান প্রাচার নান্‌জার।</verse>
				<verse number="21">ধার্মেসঘী ক্ষেক্ষা আরঘী মাইয়া রাঃচা বাঃআরকিম ঢের আলার উর্বাসঘী মাইয়া বিশুয়াস নান্‌জার আউর আসঘী তারা কির্রিয়ার।</verse>
				<verse number="22">একাবাকি জেরুশালেম মান্ডলীন্তা আলার ই কাত্থান মেন্‌জার, আবাকী আর বার্নাবাসিন আন্তিয়খিয়ানু তাইয়ার।</verse>
				<verse number="23">একাবাকি আস আসান বার্চাসকি আরঘী মাইয়া ধার্মেসঘী দায়া এরিয়াস, আবাকী বার্নাবাস ঢের খুশমারাস। আবাকী আস হোর্মারিন উতসাহ চিচ্চাস, যেনু হোর্মার তামহা হুর্মি কুহি তারু উর্বাসঘী হেদ্দে বিশুয়াসী আল মানারকি রাঃআ অংগোনার।</verse>
				<verse number="24">বার্নাবাস অরোত সাচ আল রাঃচাস আউর আস নেমহা বোলতানু আউর বিশুয়াসনু পুরা রাঃচাস। আবাকী ঢের আলার উর্বাসঘী সাংগে অন মান্‌জার।</verse>
				<verse number="25">ইদিঘী খোঃখা বার্নাবাস শৌলেসিন বেদ্দাগে তার্সিউস শাহারনু কেরাস।</verse>
				<verse number="26">আউর একাবাকি বার্নাবাস আসিন ক্ষাক্ষিয়াস, আবাকী আস আসিন আন্তিয়খিয়ানু অন্দরাস। ইর দু’ঝানারদিম অন বাছার গুটি আন্তিয়খিয়ানু মান্ডলীন্তা আলারঘী সাংগে মিল্লিরার আউর ঢের আলারিন শিরষা চিচ্চার। পাহিলা আসানুম চেলারিন খ্রীষ্টিয়ান বাঃআরকি মেখনা মান্‌জা।</verse>
				<verse number="27">আঃ সামাইনু কায়েক’ঝান নাবীর জেরুশালেমতি আন্তিয়খিয়ানু বারেচ্কা রাঃচার।</verse>
				<verse number="28">আরঘী মাঝিন্তা আগাব নামে অরোত আলাস নেমহা বোলতানু পুরা মান্‌জাসকি হোর্মারঘী মাঝিনু ইজ্জাসকি বাঃচাস, “গোট্টা ধার্তীনু অন্টা মাহা মংগা মানো।” একাবাকি সম্রাট ক্লাউদিয়াস রোমনু রাঃজী নানা লাগিয়াস, আবাকী ই কাত্থা পুরা মান্‌জা।</verse>
				<verse number="29">আবাকী চেলার ঠিকা নান্‌জার যে, আর তাংগা তিংগা সাওয়াং লেখা যিহুদীয়া প্রাদেশতা হোর্মা বিশুয়াসী ভাইয়ারিন সাহাড়া নান্না খাতরী পায়সা তাইয়োর,</verse>
				<verse number="30">আউর আর আন্নেম নান্‌জাকা রাঃচার। বার্নাবাস আউর শৌলেসঘী মাঝিন্তী আর জেরুশালেম মান্ডলীন্তা পাচকি মাহাতোর গুসান আঃ পায়সা গুটঠিন তাইয়ার চিচ্চার।</verse>
			</chapter>
			<chapter number="12">
				<verse number="1">আঃ সামাইনু বেল হেরোদেস খ্রীস্তাসঘী মান্ডলীন্তা কায়েক’ঝান আলারিন খিলপাত নান্না খাতরী ধারারকি অন্দরকা রাঃচাস।</verse>
				<verse number="2">ইসিম যোহানেসঘী ভাইয়োস যাকোবেসিন তালোয়ার তারু পিটিয়াস।</verse>
				<verse number="3">একাবাকি আস এরিয়াস যে যিহুদী আলার খুশমারার, আবাকী আস পাত্রাসিনহু ধারাগে কেরাস। ই ঘাটনা সোডা মালকা আসমাঘী পারাবঘী সামাইনু ঘাটিচ্কি রাঃচা।</verse>
				<verse number="4">আস পাত্রাসিন ধারারকি জেহেলনু উইয়াস। আসিন ক্ষাপনা খাতরী তেলেংগারিন চাইর’ঝান চাইর’ঝান নানারকি চার’ঠু দল কাম্চাসকি ক্ষাঃপাগে সাপড়াচাস। হেরোদেস ঠিকা নান্‌জাকা রাঃচাস যে, বাছাবাঃনা পারাবঘী খোঃখা শালিস নান্না খাতরী আস আলারঘী মুন্দভারে পাত্রাসিন অন্দরোস।</verse>
				<verse number="5">ইদি খাতরীম পাত্রাসিন জেহেলনু আটকারকি উইনা মান্‌জা। মুন্দা মান্ডলীন্তা আলার আসঘী খাতরী ধার্মেস গুসান তামহায় কায়ান্তী বিন্তী নানা লাগিয়ার।</verse>
				<verse number="6">হেরোদেস ইকলা পাত্রাসিন জেহেলতি আলারঘী মুন্দভারে অন্দরোস, আদিঘী আগুন্তা মাঃখানু পাত্রাস দু’ঝান তেলেংগারঘী মাঝিনু খান্দরা লাগিয়াস। তেলেংগার আসিন দু’ঠু শিকড়ি তারু বাড়িয়ারসে খুটচার আউর ক্ষাপুর বালিনু ক্ষাঃপা লাগিয়ার।</verse>
				<verse number="7">আবাকীম সাঠলে উর্বাসঘী অন্টা মের্খাদুতাস আসান বার্চাসকি ইজ্জাস, আউর আঃ সামাই জেহেলঘী ভিতরে বিল্লিনু ঝাকামাকা মান্‌জা কেরা। ইদিঘী খোঃখা আঃ মের্খাদুতাস পাত্রাসঘী হেদ্দে বার্চাসকি আসিন তুক্কারকি চোদচাস আউর বাঃচাস, “চাড়ে চোওয়া।” আন্নেনু পাত্রাসঘী দু’ক্ষেক্ষান্তী শিকড়ি খোল্লোরা কেরা।</verse>
				<verse number="8">আবাকী মের্খাদুতাস পাত্রাসিন বাঃচাস, “নিংহায় কাড়মানু পেটোয়ার হেএআ আউর ক্ষেড্ডেনু নাগরা আত্তা।” খানে পাত্রাস আদিনুম নান্‌জাস। মের্খাদুতাস ফির আসিন বাঃচাস, “নিন দেহানু চাদোর ঝাপড়াকি এংহায় খোঃখানু খোঃখানু বারা।”</verse>
				<verse number="9">আন্নেনু পাত্রাস আসঘী খোঃখানু খোঃখানু আসতেক বাহিরি বার্চাস। মুন্দা মের্খাদুতাস এগদা নানতে রাঃচাস আউর ইদ যে মানিম ঘাটনা, আদিন পাত্রাস বুঝরা পোল্লা লাগিয়াস। আস সোচ্কা রাঃচাস যে, আস অন্টা দার্শান এরা লাগদাস।</verse>
				<verse number="10">আর পাহিলা আউর দুশরা ক্ষাপুরঘী দলান কাট্টারকি একা ফটক তারু শাহারনু কোরআ লাগ্গি, আঃ পান্নাঘী ফটক হেদ্দে আর্সিয়ার। আবাকী আঃ ফটক তান তানিম খোল্লোরা কেরা, আবাকী আর আদিঘী মাঝিন্তী উর্খারকি কেরার। আর অন্টা ডাহারে তারু একারকি কালা লাগিয়ার, আবাকী আঃ মের্খাদুতাস সাঠলে পাত্রাসঘী হেদ্দেন্তী চালি কেরাস।</verse>
				<verse number="11">আবাকী পাত্রাস চেত ক্ষাক্ষিয়াসকি বাঃচাস, “আক্কুন এন মানিম বুঝরা অংগা লাগদান, উর্বাস তাংহায় মের্খাদুতাসিন তাইয়াসকি হেরোদেসঘী হেদ্দেন্তী আউর যিহুদীরঘী মালদাও চাহানান্তী এংগান বাছাবাঃচাস।”</verse>
				<verse number="12">একাবাকি আস আদিন বুঝরা অংগিয়াস, আবাকী আস মারীয়ামঘী এড়পানু কেরাস। ইদ রাঃচা যোহানেসঘী তাংগিয়ো। ই যোহানেসিন মার্কুশ বাঃআরকি মেখনা মানা লাগিয়া। আসান ঢের আলার অন সাংগেম জুমুরকা রাঃচার আউর বিন্তী নানা লাগিয়ার।</verse>
				<verse number="13">একাবাকি পাত্রাস বাহিরিন্তা বালিন তুক্কিয়াস, আবাকী বালি হেদ্দে নে ইজ্জিকা রাঃদাস, আদিন এরনা খাতরী আঃ এড়পান্তা রোদা নামে অরোত চাকরানী এরাগে বার্চা।</verse>
				<verse number="14">আদ পাত্রাসঘী সুরান চিনহা অংগিয়াকি ঢের খুশমারা। খুশমারনানু আদ বালিন মাল তিসগারকিম ভোংগারকি ভিতরা কেরাকি হোর্মারিন বাঃচা, “পাত্রাস বাহিরি ইজ্জাসকি রাঃদাস।”</verse>
				<verse number="15">আর আদিন বাঃচার, “নিন কা পাগলারকি?” মুন্দা আদ কায়েক ফিরা জোর চিইয়ারকি অন্টাম কাত্থা আরিন বাঃচা। খানে আর আদিন বাঃচার, “মানা অংগি, আস পাত্রাসঘী দুতাস হিকদাস।”</verse>
				<verse number="16">ইত্তারা পাত্রাস বালিন তুক্কুতেম রাঃচাস। খানে একাবাকি আর বালিন তিসগারকি পাত্রাসিন এরিয়ার আবাকী আর হোর্মার হায়কাট মান্‌জার কেরার।</verse>
				<verse number="17">আবাকী পাত্রাস ক্ষেক্ষা চোদচাসকি আরিন ইশারা নান্‌জাসকি চুপেম রাঃআ গানিয়াস আউর উর্বাস একাসে আসিন জেহেলতি অত্থরাসকি অন্দরাস, আদিন আরিন তিংগিয়াস। খোঃখানু আস বাঃচাস, “ই কাত্থান নিম যাকোবেসিন আউর দোশরা ভাইয়ারিন তেংগেকে।” ই কাত্থা বাঃচাসকি পাত্রাস দোশরা আড্ডানু চালি কেরাস।</verse>
				<verse number="18">একাবাকি পাইরি মান্‌জা আবাকী পাত্রাস একসান কেরাস, ইদিন হোওয়ারকি তেলেংগারঘী মাঝিনু হুলস্থুর মান্‌জা।</verse>
				<verse number="19">ই পাক্ষু হেরোদেস আসিন বেদ্দা লাগিয়াস, মুন্দা মাল ক্ষাক্ষিয়াসকি ক্ষাপুরিন জেরা নান্‌জাস আউর আরিন পিটনাঘী হুকুম চিচ্চাস। ইদিঘী খোঃখা আস যিহুদীয়ান্তী কইসরিয়ানু কেরাস আউর আসান কায়েক উল্লা রাঃচাস।</verse>
				<verse number="20">আঃ সামাই বেল হেরোদেস সোর আউর সিদোন শাহারতা আলার মাইয়া ঢের রাঘারারাস। খানে আর হেরোদেস সাংগে কাত্থা বাঃআগে বার্চার। আসান ব্লাস্ত নামে হেরোদেসঘী অন্টা কামলাস রাঃচাস। আস হেরোদেসঘী বেডেরনা এড়পান্তা অরোত পাত্তাচ্কা কামলাস রাঃচাস। আসিন আর তামহা পাক্ষে অন্দরারকি হেরোদেস সাংগে তামহা ভিতরে মিটমাট মানাগে অন মানা বিদ্দিয়ার। কারনে বেল হেরোদেসঘী রাঃজীন্তীম তামহা রাঃজীনু অন্না মোখনা বারা লাগিয়া।</verse>
				<verse number="21">আবাকী হেরোদেস আরঘী সাংগে কাত্থা বাঃনা খাতরী অন্টা উল্লা ঠিকা নান্‌জাস। আঃ উল্লানু আস বেলঘী কিচরী আত্তিয়াসকি শালিস নান্নাঘী আড্ডানু অক্কারকি আরঘী সাংগে কাছনাখরা হেল্লেরাস।</verse>
				<verse number="22">আসঘী কাত্থান মেনারকি হোর্মার গাডরারারকি বাঃচার, “ইদ আলারঘী কাত্থা মালা, ইদ মান্‌জা ঠাকরানঘী কাত্থা।”</verse>
				<verse number="23">হেরোদেস ধার্মেসঘী অহমা মাল নান্‌জাস, খানে আবাকীম সাঠলে উর্বাসঘী অন্টা দুতাস আসিন দান্ডে চিচ্চাস, আউর আস কিরমিঘী কারনে কেচ্চাস কেরাস।</verse>
				<verse number="24">মুন্দা ধার্মেসঘী বাচান হুর্মি তারা ছোড়ারারাকি বাডেরতেম রাঃচা।</verse>
				<verse number="25">ই পাক্ষু বার্নাবাসঘী আউর শৌলেসঘী সেওয়া নালাখ পুরা মান্‌জা, খানে আর যোহানেসিন, নেকান মার্কুশ নামেনু মেখনা মানা লাগিয়া, আসিন সাংগে হোওয়ারকি জেরুশালেমতি আন্তিয়খিয়া শাহারনু কির্রিয়ার কেরার।</verse>
			</chapter>
			<chapter number="13">
				<verse number="1">আন্তিয়খিয়া মান্ডলীনু কায়েক’ঝান নাবী আউর গুরুর রাঃচার। আরঘী নামে রাঃচা বার্নাবাস, শিমিয়োন নেকান নীগ নামেনু মেখা লাগিয়ার, কুরিনীয় শাহারতা লুকিয়, শৌলেস আউর বেল হেরোদেসঘী সাংগে পোশোরকা মনহেম।</verse>
				<verse number="2">একাবাকি আর উর্বাসঘী সেওয়া আউর উপাস নানা লাগিয়ার, এন্নে সামাই নেমহা বোলতাস বাঃচাস, “এন বার্নাবা আউর শৌলেসিন একা নালাখ খাতরী মিখকান, আক্কুন এংহায় আঃ নালাখ খাতরী আরিন যুদা নানা চিইয়া।”</verse>
				<verse number="3">আবাকী আর উপাস আউর বিন্তী নানারকি আঃ দু’ঝানারঘী মাইয়া ক্ষেক্ষা উইয়ারকি তাইয়ার চিচ্চার।</verse>
				<verse number="4">বার্নাবাস আউর শৌলেস নেমহা বোলতানু চালরারকি সিলুকিয়া শাহারনু কেরার। খোঃখা আসতেক আর কোহা ডোংগা তারু সাইপ্রাস দ্বীপনু কেরার।</verse>
				<verse number="5">আর সালামী শাহারনু আর্সিকা খোঃখা যিহুদীরঘী সামাজ এড়পানু ধার্মেসঘী বাচান প্রাচার নানা হেল্লেরার, আউর যোহান মার্কুশ সাহাড়ানানু লেখা আরঘী সাংগে রাঃচাস।</verse>
				<verse number="6">গোট্টা দ্বীপান কির্রিকা খোঃখা আর পাফো শাহারনু বার্চার আউর আসান অরোত যিহুদী ঝাড়ফুকনানুসিন আউর ভন্ড নাবীসিন এরিয়ার, আসঘী নামে রাঃচা “গাবরু যীশু”, আস তাংগান অরোত নাবী বাঃআরকি দাবি নান্‌জাস।</verse>
				<verse number="7">আঃ ভন্ড নাবী ঝাড়ফুকনানুস সাইপ্রাস দ্বীপতা শাসানদাতা সের্গিয় পাউলুসঘী অরোত সাংগুয়ারি রাঃচাস, আউর আস অরোত লুর রাচ্কা আল রাঃচাস। আস বার্নাবা আউর শৌলেসিন তাংহায় হেদ্দে মেখারকি ধার্মেসঘী বাচান মেনা বেদ্দা লাগিয়াস।</verse>
				<verse number="8">মুন্দা আঃ ঝাড়ফুকনানু ইলুমা (ইদ রাঃচা গাবরু যীশুসঘী গ্রীক নামে), আস বার্নাবাস আউর শৌলেসিন বাধহা চিইয়া হেল্লেরাস আউর শাসনদাতাসিন খ্রীস্তাসঘী মাইয়া বিশুয়াস নান্নান্তী কির্তাগে চিহুট নান্‌জাস।</verse>
				<verse number="9">আবাকী শৌল, নেকান পাউলুস বাঃআরকি মেখনা মানা লাগিয়া, নেমহা বোলতানু পুরা মানারকি আসঘী তারা অন নাজারনু এরিয়াস আউর বাঃচাস,</verse>
				<verse number="10">“নিন শায়তানঘী খাদ্দায় নিংহায় মাঝিনু হুর্মি রাকাম ছল আউর ঠাকনানু ভার্তি। আউর নিন হুর্মি রাকাম দাওলেঘী মুদাই। নিন কা হুর্মি সামাই উর্বাসঘী সোজহা ডাহারেন টেরহো নানাগে চিহুট মাল নানা লাগদায়?</verse>
				<verse number="11">আক্কুন উর্বাসঘী ক্ষেক্ষা নিংহায় বিড়দোনু চোওচা। নিন আন্ধরা মানোয় আউর কায়েক উল্লা গুটি বিইড়ীঘী বিল্লিন এরা পোল্লোয়।” আবাকীম কুহাস আউর উখা আসিন ঢাপচা চিচ্চা, খানে নেকিম আসঘী ক্ষেক্ষান ধারারকি হোওনার কাঃনার খানে ইন্নু আন্নু কাপ্পারকি কালা হেল্লেরাস।</verse>
				<verse number="12">একাবাকি ই হুর্মি ঘাটনান শাসানদাতাস এরিয়াস, আবাকী আস হায়কাট মান্‌জাস আউর আবাকী আস উর্বাসঘী মাইয়া বিশুয়াস নান্‌জাস। কারনে উর্বাসঘী বারেনু একা শিরষা আস ক্ষাক্ষিকা রাঃচাস, আইয়ানু আস হায়কাট মান্‌জেকা রাঃচাস।</verse>
				<verse number="13">ইদিঘী খোঃখা পাউলুস আউর আসঘী সাংগুয়ারির পাফোন্তী কোহা ডোংগানু নানারকি পাম্ফুলিয়া প্রাদেশঘী পর্গা শাহারনু হাজির মান্‌জার। আবাকী আসান যোহান মার্কুশ আরিন আম্বার চিইয়ারকি জেরুশালেমনু কির্রিয়াস কেরাস।</verse>
				<verse number="14">আর হোর্মার পর্গা শাহারতি পিসিদিয়া প্রাদেশঘী আন্তিয়খিয়ানু আর্সিয়ার আউর খান্নে এখের্না উল্লা সামাজ এড়পানু কালারকি উক্কিয়ার।</verse>
				<verse number="15">মোসেসঘী আনকা পেশকা আউর নাবীরঘী লিখিচ্কান্তী পাড়না মুন্‌জুরকা খোঃখা সামাজ এড়পান্তা কায়েক’ঝান মাহাতোর আরিন বাঃআরকি তাইয়ার, “ভাইয়ারো, আলারিন যদি একাম উতসাহ চিইনা লেখা কাত্থা রাঃয়ী হলে, বাঃআ।”</verse>
				<verse number="16">আবাকী পাউলুস চোওয়ারকি ইজ্জাস আউর তাংহায় ক্ষেক্ষান আগুয়ারকি বাঃচাস, “ইস্রায়েলতা আলারো আউর ধার্মেসঘী সেওয়ানানু অযিহুদীরো, এংহায় কাত্থান মেনা।</verse>
				<verse number="17">নামহায় ই ইস্রায়েল জাতিয়ারঘী ধার্মেস নামহায় পুর্খারিন চাজারকি হোচ্চোকা রাঃচাস আউর আর একাবাকি মিশার রাঃজীনু রাঃচার আবাকী আরিন ঢের সাওয়াংগিয়া নানারকি আরঘী সংখ্যানু বাড়াবাঃচাস আউর মিশার রাঃজীন্তী আরিন ঢের সাওয়াংতি অথরারকি অন্দরাস। আবাকী আস হারদাম চাল্লিশ বাছার লেখা মরু খুরিনু আরঘী ধারাম বিড়দো চাইল বাইল সাহাচাস।</verse>
				<verse number="18"></verse>
				<verse number="19">ইদিঘী খোঃখা ধার্মেস কানান রাঃজীন্তা সাত’ঠু জাতিয়ান ছিন্ডিয়াস আউর তাংহা জাতিয়ার খাতরী আঃ রাঃজীন চিচ্চাস।</verse>
				<verse number="20">এন্নেম আসান হারদাম চাইরশো পানচাশ বাছার কাট্টিয়া কেরা। “আদিঘী খোঃখা ধার্মেস নাবী সামুয়েলেসঘী সামাই গুটি আরগে কায়েক’ঝান শালিসনানুরিন চিচ্চাস।</verse>
				<verse number="21">আর আবাকী অরোত বেল নেএচার, খানে ধার্মেস আরগে বেনজামিন গুষ্ঠিন্তী কিশেসঘী খাদ্দাস শৌলেসিন চাল্লিশ বাছার খাতরী চিচ্চাস।</verse>
				<verse number="22">খোঃখা আসিন আসতেক গুছাবাঃআরকি আরঘী বেল মান্না খাতরী ধার্মেস দাউদেসিন অথরারকি অন্দরাস, আউর আসঘী বারেনু গাওয়াহী চিইয়ারকি বাঃচাস, ‘এন যিশয়েসঘী খাদ্দাস দাউদেসিন ক্ষাক্ষান, আস এংহায় কায়ান্তা চাহানা লেখা আল, আউর এন একাসে চাহাদান আস আন্নেম এংহায় হুর্মি আশরান মানোস। ’</verse>
				<verse number="23">ধার্মেস তাংহায় কাত্থা চিচ্চিকা লেখাম ইস্রায়েলিয়র খাতরী আঃ বেল দাউদেসঘী গুষ্ঠিন্তী অরোত বাছাবাঃউু, যীশুসিন, হাজির নান্‌জাস।</verse>
				<verse number="24">আসঘী বার্না আগুম আসনানদাতা যোহানেস গোটা ইস্রায়েল জাতিয়ার হেদ্দে প্রাচার নান্‌জাকা রাঃচাস যে, গুনহান্তী কায়া কির্তারকি আলারঘী আসনান হোওনা দারকার।</verse>
				<verse number="25">আউর যোহানেস তাংহায় হুর্মি নালাখ মুন্‌জুনাঘী আগু আরিন বাঃচাস, ‘নিম এংহায় বারেনু এন্দরা ইয়াদ নান্দার, এন নে? নিম নেকান ইয়াদ নান্দার, আঃ মাশীস এন মালা। মুন্দা এরা এংহায় খোঃখানু অর্তোস বারা লাগদাস, এন আসঘী ক্ষেড্ডেন্তা নাগরাঘী ফিতানহু খোল্লোনাঘীহু লায়েক মালদান। ’</verse>
				<verse number="26">“এ ভাইয়ারো, আব্রাহামেসঘী গুষ্ঠিন্তা আলারো আউর ধার্মেসঘী সেওয়ানানু অযিহুদী আলারো, গুনহান্তী বাছরাগে একা বাচান নিম মেন্‌জেকার আদিন নামহায় হেদ্দেম তাইনা মান্‌জা।</verse>
				<verse number="27">যীশুসদিম যে বাছাবাউুস, জেরুশালেমতা আলার আউর আরঘী মাহাতোর আসিন চিনহা পোল্লার। নাবীরঘী পুথিন্তা একা বাচান গুটঠিন হুর্মি খান্নে এখের্না উল্লানু পাড়না মানি আদিনহু আর বুঝরা পোল্লার, খানেম আর আসিন দোশারকি তামহায় আবড়া কাত্থা হুর্মিন পুরা নান্‌জার।</verse>
				<verse number="28">আর আসিন খেএনা দান্ডে চিইনা লেখা একাম দোশ মাল ক্ষাক্ষিয়ার আন্নুহু পিলাতেসিন বাঃচার যাতে আসিন পিটনা মানি।</verse>
				<verse number="29">আউর আসঘী বারেনু নেমহা পুথিনু একাসে লিখিচ্কা রাঃচা আন্নেম পুরা মান্নাঘী খোঃখা আর ক্রুশ মাইতেক আসঘী কেচ্চেকা মুর্দান এত্তারকি পাখনা খান্ডারকি কামেচ্কা অন্টা পুনা কাবুরনু আসিন মাড়িয়ার।</verse>
				<verse number="30">মুন্দা ধার্মেস আসিন খেএনান্তী উজতারকি চোদচাস।</verse>
				<verse number="31">আঃ সামাই একা আলার গালীলতি জেরুশালেমনু বারেচ্কা রাঃচার, আস আরিন ঢের উল্লা গুটি এত্থেরাস। আক্কুন আরিম নামহায় আলার হেদ্দে আসঘী বারেনু গাওয়াহী আল।</verse>
				<verse number="32">“ধার্মেস নামহায় পুর্খার হেদ্দে একা কাত্থা চিচ্চিকা রাঃচাস, এম নিমহায় হেদ্দে আঃ বারেনুম দাও বাচান চিইয়া লাগদাম যে,</verse>
				<verse number="33">আদ এন্নে, ধার্মেস যীশুসিন খেএনান্তী উজতারকি আস নামহায় হেদ্দে আরঘী খাদ্দারঘী পাক্ষে তাংহায় কাত্থান পুরা নান্‌জাস। ই বারে গীতসংহিতা দুশরা গীতসংহিতানু লিখিচ্কা রাঃয়ী, “‘নিন এংহায় চোনহালু খাদ্দায়, ইন্নাম এন নিংহায় বাঙ্গায়ো মান্‌জাকান। ’</verse>
				<verse number="34">“আউর ধার্মেস আসিন খেএনান্তী উজতারকি চোদচাস আউর আসঘী দেহা ইকলাহু নষ্ট মাল মানো, ই বারেনু ধার্মেস এন্নে বাঃচাস, ‘এন দাউদেসঘী হেদ্দে নেমহা আউর মানিম ক্ষাক্ষর এন্নে আশিসঘী বারেনু কাত্থা চিচ্চিকা রাচ্কান, আবড়ান এন নিমান চিওন। ’</verse>
				<verse number="35">ই কাত্থা দোশরা গীতসংহিতানুহু বাঃনা মান্‌জা, “‘আস তাংহায় নেমহা আলাসঘী দেহান নষ্ট মানা মাল চিওস। ’</verse>
				<verse number="36">“দাউদেস তাংহা সামাইতা আলারঘী মাঝিনু ধার্মেসঘী চাহানা লেখা নালাখ পুরা নান্‌জাকা খোঃখা কেচ্চাস কেরাস। আসিন আসঘী পুর্খার সাংগে কাবুর চিচ্চার আউর আসঘী দেহা নষ্ট মান্‌জা কেরা।</verse>
				<verse number="37">মুন্দা ধার্মেস নেকান খেএনান্তী উজতারকি চোদকা রাঃচাস আসঘী দেহা নষ্ট মাল মান্‌জা।</verse>
				<verse number="38">ইদি খাতরী আক্কুন এ ভাইয়ারো নিমহায় আখনা দারকার যে, মোসেসঘী আনকা পেশকা নিমান গুনহান্তী ছেমা চিইয়া পোল্লি, যীশুসঘী মাঝিন্তীম নিমহায় গুনহান্তী ছেমা ক্ষাক্ষানাঘী বারেনু নিমান আখতানা মান্‌জা।</verse>
				<verse number="39">নিম মোসেসঘী আনকা পেশকা তারু নিমহায় গুনহান্তী বাছরা পোলকার, মুন্দা নে ই বারেনু বিশুয়াস নান্দাস আস আদিন্তী বাছরা অংগোস।</verse>
				<verse number="40">আদি খাতরী নিম হুশিয়ার মানা, যাতে নাবীরঘী বাচ্কা ই কাত্থা গুটঠি নিমহায় মাইয়া মাল ঘাটি,</verse>
				<verse number="41">“‘এ আলারো, মেনা, নিম নে নে তেওয়া তামাশা নান্দার, এরা, চামকারারকি চোওয়া আউর নাশ মানা; কারনে আক্কুন এন নিমহায় সামাইনুম এন্নে নালাখ নানা লাগদান, আঃ নালাখঘী কাত্থান নেকিম নিমান তেংগেনার, আন্নুহু নিম আদিন বিশুয়াস নানা আম্বকে। ’”</verse>
				<verse number="42">পাউলুস আউর বার্নাবাস একাবাকি বাহিরি কালা লাগিয়ার, আবাকী আলার আরঘী হেদ্দে বিন্তী নান্‌জার, যেনু আর খোঃখান্তা খান্নে এখের্না উল্লানু আরঘী হেদ্দে আঃ কাত্থা গুটঠিন আখতানার।</verse>
				<verse number="43">সামাজ এড়পান্তা সাভা মুন্‌জুরকা খোঃখা ঢের যিহুদীর আউর ধার্মেসঘী সেওয়ানানু আলার বার্নাবা আউর পাউলুসঘী খোঃখা খোঃখা কেরার; আর আরঘী সাংগে কাত্থা বাঃচার আউর আরিন ধার্মেসঘী দায়ানু থিরারা গানিয়ার।</verse>
				<verse number="44">খোঃখান্তা খান্নে এখের্না উল্লান্তা সামাই বার্চা খানে আঃ শাহারতা হারদাম হোর্মা আলার উর্বাসঘী বাচান মেন্না খাতরী অন গুসান জুম্মুরার।</verse>
				<verse number="45">আঃ আলারঘী ভীড় এরারকি যিহুদী মাহাতোর হিংসারার আউর পাউলুস এন্দরা বাচ্কা রাঃচাস আদিঘী পাক্ষে ঢের কাত্থা বাঃআরকি নিন্দা নান্‌জার।</verse>
				<verse number="46">মুন্দা বার্নাবাস আউর পাউলুস সাহাসঘী সাংগে আরগে উত্তার চিচ্চার, “ধার্মেসঘী কাত্থা পাহিলা নিমহায় হেদ্দে তেংগেনা এমহায় দারকার রাঃচা, নিম আদিন তুক্কারকি লেবড়া লাগদার আউর মাল মুন্‌জুরনা জীয়া ক্ষাক্ষানাঘী লায়েক নিম মালদার বাঃআরকি নিমানুম শালিস নানা লাগদার, খানে এম অযিহুদীর তারা কির্রা লাগদাম।</verse>
				<verse number="47">কারনে উর্বাস এমান এন্নে হুকুম চিচ্চাস, ‘এন নিংগান অযিহুদী জাতিয়ার হেদ্দে বিল্লি লেখা নান্‌জাকান, যাতে নিংহায় মাঝিন্তী ধার্তীঘী শেষা গুটি হোর্মা আলার বাছরা অংগোনার। ’”</verse>
				<verse number="48">ই কাত্থান মেনারকি অযিহুদীয়ার ঢের খুশমারার আউর উর্বাসঘী বাচানঘী অহমা নানা হেল্লেরার; আউর ধার্মেস নেকান মাল মুন্‌জুরনা জীয়া ক্ষাক্ষানা খাতরী চাজারকি উইকা রাঃচাস, আর বিশুয়াস নান্‌জার।</verse>
				<verse number="49">আউর আঃ খুরিঘী হুর্মি আড্ডানুম উর্বাসঘী বাচান ছোড়ারা কেরা।</verse>
				<verse number="50">মুন্দা আঃ যিহুদী মাহাতোর ধার্মেসঘী সেওয়ানানু আউর সাম্মান রাঃউু যানানারিন, আউর শাহারতা প্রাধান মাহাতোরিন উসকাচারকি বার্নাবাস আউর পাউলুসিন খিলপাত নান্না আরাম্ভ নান্‌জার, আউর আরিন তামহায় খুরিন্তী বাহিরি অত্থরার চিচ্চার।</verse>
				<verse number="51">ইদিঘী খোঃখা আর তামহায় ক্ষেড্ডেন্তা ধুলিন আরঘী পাক্ষে খিত্তিয়ারকি ইকনিয় শাহারনু চালি কেরার।</verse>
				<verse number="52">আউর আসতা হোর্মা চেলার রিঝিরনানু আউর নেমহা বোলতানু পুরা মানা হেল্লেরার।</verse>
			</chapter>
			<chapter number="14">
				<verse number="1">পাউলুস আউর বার্নাবাস তামহায় নালাখঘী নিয়াম লেখা ইকনিয় শাহারতা সামাজ এড়পানু অন সাংগেম কোরচার। আসান আর এন্নে কাত্থা বাঃচার যে, আসতা যিহুদী আউর অযিহুদীরঘী ঢের আলার উর্বাসঘী মাইয়া বিশুয়াস নান্‌জার।</verse>
				<verse number="2">মুন্দা একা যিহুদীর বিশুয়াস মাল নান্‌জার, আর অযিহুদীরঘী কায়ানু উসকাচারকি বিশুয়াসী ভাইয়ারঘী বিড়দোনু ক্ষেপাবারকি চোদচার।</verse>
				<verse number="3">খানে পাউলুস আউর বার্নাবাস আঃ শাহারনু ঢের উল্লা রাঃচার আউর সাহাসঘী সাংগে উর্বাসঘী কাত্থান বাঃতে রাঃচার। আউর তাংহায় দায়াঘী বারেনু গাওয়াহী চিইয়া লাগিয়াস, আদিন সাবুত নান্না খাতরী উর্বাস পাউলুসঘী আউর বার্নাবাসঘী ক্ষেক্ষা তারু ঢের চিনহা আউর দাওলে নালাখ নান্না খাতরী সাওয়াং চিচ্চাস।</verse>
				<verse number="4">এন্নেনু ইকনিয় শাহারতা আলার দু’দলনু ছিন্ডড়ার কেরার, অন দল যিহুদীর তারা আউর দোশরা হোর্মার তাইকার তারা।</verse>
				<verse number="5">আবাকী অযিহুদী আউর যিহুদী আলার তামহায় মাহাতোর সাংগে জুম্মুরারকি পারিকল্পনা নান্‌জার যে, পাউলুসিন আউর বার্নাবাসিন খিলপাতনু টিডোর আউর পাখনা লাওর।</verse>
				<verse number="6">মুন্দা পাউলুস আউর বার্নাবাস আঃ কাত্থান আঃখা অংগিয়ারকি লুকায়নিয়া প্রাদেশঘী লুস্ত্রা আউর দর্বী শাহারঘী চাইরো পাক্ষেন্তা হুর্মি খুরিনু ভোংগা কুদ্দা হেল্লেরার।</verse>
				<verse number="7">আউর আর লুস্ত্রা আউর দর্বী শাহারঘী হুর্মি আড্ডানু খ্রীস্তাসঘী বারেনু দাও বাচান প্রাচার নানা হেল্লেরার।</verse>
				<verse number="8">লুস্ত্রা শাহারনু অরোত আলাস অক্কারকি রাঃআ লাগিয়াস, একনা লেখা একাম সাওয়াং মাল রাঃচা। কারনে আস কুন্দুরনান্তী লাংড়া রাঃচাস আউর ইকলাহু মাল একিয়াস</verse>
				<verse number="9">ই আলাসটা পাউলুসঘী কাত্থান মেনা লাগিয়াস। আবাকী পাউলুস সোজহা আস তারা এরিয়াসকি বুঝরা অংগিয়াস যে, কড়ে মান্না খাতরী আসঘী বিশুয়াস রাঃয়ী।</verse>
				<verse number="10">খানে পাউলুস আসিন গাডরারাসকি বাঃচাস, “নিন নিংহায় ক্ষেড্ডেনু ভার চিইয়াকি ইজআ।” আন্নেনু আলাসটা ডেগারকি চোওচাস আউর একা কুদ্দা হেল্লেরাস।</verse>
				<verse number="11">একাবাকি পাউলুস ইদিন নান্‌জাস, আবাকী লুকায়নিয়া শাহারতা আলার আদিন এরিয়ার আউর গাডরারারকি তামহায় কাত্থানু বাঃচার, “দেবতার আলারঘী মুঠান হোওয়ারকি নামহায় মাঝিনু এত্তারকি বার্চার।”</verse>
				<verse number="12">আদি খাতরী আসতা আলার বার্নাবাসঘী নামে চিচ্চার “জিউস ” আউর পাউলুস কাত্থা বাঃচাস খানে আসঘী নামে চিচ্চার “হের্মেস ”।</verse>
				<verse number="13">আউর শাহারঘী বালি হেদ্দেম একা জিউস মান্দির রাঃচা, আঃ মান্দিরতা নায়গাস কায়েক’ঠু দামড়া আড্ডো আউর পুতি অন্দরারকি বার্চাস। কারনে আঃ নায়গাস আউর আসতা হোর্মা আলার পাউলুস আউর বার্নাবাস হেদ্দে আবড়ান দাড়ে আর্গা বিদ্দিয়ার।</verse>
				<verse number="14">মুন্দা একাবাকি তাইকার, পাউলুস আউর বার্নাবাস ই কাত্থান মেন্‌জার, আবাকী আর তামহায় কিচরীন খাচ্চারকি ভোংগেতে আলারঘী মাঝিনু কেরার আউর জোরসে গাডরারারকি বাঃচার,</verse>
				<verse number="15">“এ আলারো, এন্দেরগে নিম ই হুর্মিন নানা লাগদার? এম তো নিমহায় লেখাম অরোত আল, এম নিমহায় হেদ্দে ই দাও বাচান চিইয়া বারেচ্কাম যে, নিম ইবড়া হুর্মি আয়ধাম সান্‌জগিন আম্বারকি উজ্জুনা ধার্মেস হেদ্দে বারা। ইসিম মের্খা, ধার্তী, সামুদার আউর আদিঘী মাঝিনু এগদা রাঃয়ী হুর্মিনুম কাম্চাস।</verse>
				<verse number="16">আস আগুন্তা উল্লানু পুর্খারঘী হোর্মা জাতিয়ারিন আরঘী চাহানা লেখাম তামহায় ডাহারেনু চালরা চিচ্চাস,</verse>
				<verse number="17">মুন্দা আন্নুহু আস তাংহা পাক্ষে হুর্মি বাকিম গাওয়াহী চিচ্চাস। আসিম মের্খান্তী চেপ আউর ঠিকা সামাই লেখা দাও খান্‌জপা চিইয়ারকি তাংহায় দায়ান এদচাস। আস ঢের অন্না মোখনা চিচ্চাস আউর নিমহায় কায়ান রিঝঝিনু পুরা নান্‌জাস।”</verse>
				<verse number="18">ই হুর্মি কাত্থা বাঃআরকিহু আরঘী হেদ্দে জীয়া জাইত দাড়ে আর্গানান্তী আলারিন আটকাগে ঢের তাপলিক মান্‌জা।</verse>
				<verse number="19">খোঃখা কায়েক’ঝান যিহুদীর পিসিদিয়া প্রাদেশঘী আন্তিয়খিয়া শাহারতি আউর ইকনিয় শাহারতি বার্চারকি পাউলুস আউর বার্নাবাসঘী বিড়দোনু আলারিন উসকাচার চিচ্চার। আবাকী আলার পাউলুসিন পাখনা লাওচার, আউর আস কেচ্চাস কেরাস ইদিন ইয়াদ নানারকি আসিন নাতকেতে শাহারঘী বাহিরি হোচ্চার কেরার।</verse>
				<verse number="20">একাবাকি অনুসারীর আসঘী চাইরো পাক্ষে খোড়রার, ইদিঘী খোঃখা আস চোঃআরকি শাহারনু কোরচাস আউর খোঃখা উল্লা বার্নাবাস সাংগে দর্বী শাহারনু চালি কেরাস।</verse>
				<verse number="21">আসান আর দাও বাচান প্রাচার নানারকি খ্রীস্তাসঘী ঢের পুনা চেলা কামচার। খোঃখা আর লুস্ত্রা, ইকনিয় আউর আন্তিয়খিয়ানু কির্রিয়ার কেরার।</verse>
				<verse number="22">আর কাঃতে কাঃতে আসতা অনুসারীরিন কায়ান থিরারাগে গোহরারার আউর আরিন ভারোসা চিইয়া হেল্লেরার, যাতে আর বিশুয়াসনু থিরারারকি রাঃআ অংগোনার। আউর আর আরিন বাঃচার, “নামান ঢের তাপলিকঘী মাঝিন্তীক ধার্মেসঘী রাঃজীনু কোরআ লাগ্গো।”</verse>
				<verse number="23">খোঃখা আর হুর্মি মান্ডলীনু পাচকি মাহাতোরিন চাজ্জিয়ারকি মান্ডলীঘী নালাখনু লাগাবাঃচার আউর উপাস সাংগে বিন্তী নান্‌জার আউর একা উর্বাসঘী মাইয়া আর বিশুয়াস নান্‌জাকা রাঃচার, আঃ উর্বাসঘী ক্ষেক্ষানু আরিন সোপচার চিচ্চার।</verse>
				<verse number="24">ইদিঘী খোঃখা আর পিসিদিয়া প্রাদেশঘী মাঝিন্তীক কাট্টারকি পাম্ফুলিয়া প্রাদেশনু হাজির মান্‌জার।</verse>
				<verse number="25">আউর আর পর্গা শাহারনু দাও বাচান প্রাচার নানতে নানতে অত্তালিয়া শাহারনু চালি কেরার।</verse>
				<verse number="26">আউর অত্তালিয়ান্তী কোহা ডোংগানু নানারকি সিরিয়া প্রাদেশঘী আন্তিয়খিয়া শাহারনু কির্রিয়ার কেরার। আর একা নালাখ মুন্‌জিয়ারকি বার্চার, ইদিম আঃ আড্ডা একসান বিশুয়াসীর ধার্মেসঘী দায়াঘী ক্ষেক্ষানু আরিন সোপচ্কা রাঃচার।</verse>
				<verse number="27">আর আন্তিয়খিয়া শাহারঘী বালি হেদ্দে আর্সিকা খোঃখা মান্ডলীন্তা হোর্মারিন মেখারঘী অনগুসান খোড়চার আউর ধার্মেস তামহায় সাংগে সাংগে রাঃআরকি আরঘী মাঝিন্তীক একা হুর্মি নালাখ নান্‌জাকা রাঃচাস আউর ধার্মেস একাসে অযিহুদীর খাতরী মোকা চিচ্চিকা রাঃচাস, যাতে আর বিশুয়াস নানা অংগোনার, আবড়া হুর্মিন খোল্লারকি তিংগিয়ার।</verse>
				<verse number="28">খোঃখা আর অনুসারীর সাংগে আসান ঢের উল্লা গুটি রাঃচার।</verse>
			</chapter>
			<chapter number="15">
				<verse number="1">যিহুদীয়া প্রাদেশতি কায়েক’ঝান আলার সিরিয়া রাঃজীন্তা আন্তিয়খিয়ানু বার্চার আউর বিশুয়াসী ভাইয়ারিন ই বাঃআরকি শিরষা চিইয়া লাগিয়ার, “মোসেসঘী আনকা পেশকা লেখা নিম খাতনা মাল নানোর হলে গুনহান্তী বাছরা পোল্লোর।”</verse>
				<verse number="2">ই খাতরী পাউলুস আউর বার্নাবাসঘী সাংগে আঃ আলারঘী ঢের তর্কাতর্কি মান্‌জা। ইদিঘী মিটমাট খাতরী আর আউর আন্তিয়খিয়ান্তা কায়েক’ঝান বিশুয়াসীর জেরুশালেমনু তাইকার আউর পাচকি মাহাতোরঘী হেদ্দে কেরার।</verse>
				<verse number="3">আন্তিয়খিয়া মান্ডলীন্তা আলার আরিন কালাগে ডাহারেনু অন্দরার, আউর আরহু পাউলুস আউর বার্নাবাস সাংগে ফইনিকিয়া আউর শামারিয়া প্রাদেশঘী মাঝিন্তী কাঃনা সামাই বিশুয়াসী আলারিন আখতাচার, অযিহুদীর একাসে ধার্মেস তারা কির্রিয়ার। ই কাত্থা মেনারকি হুর্মি বিশুয়াসী ভাইয়ার ঢের খুশমারার।</verse>
				<verse number="4">একাবাকি আর জেরুশালেমনু আর্সিয়ার আবাকী মান্ডলীন্তা আলার, পাচকি মাহাতোর আউর তাইকার আরিন ইন্‌জিরার। পাউলুস আউর বার্নাবাস সাংগে ধার্মেস এন্দরা এন্দরা নান্‌জাস আদিন আর আরিন বাঃচার।</verse>
				<verse number="5">মুন্দা ফারীশী দলেন্তা কায়েক’ঝান নে বিশুয়াসী মান্‌জার আর আবাকী ইজারকি বাঃচার, “অযিহুদীরঘী খাতনা নান্না দারকার আউর আরিন হুকুম চিইয়া, যাতে আর মোসেসঘী নিয়ামান মান্নার।”</verse>
				<verse number="6">খানে তাইকার আউর মান্ডলীন্তা পাচকি মাহাতোর অন সাংগে মানারকি অযিহুদীরঘী বারেনু কাছনাখরাগে উক্কিয়ার।</verse>
				<verse number="7">ঢেরঘাটি কাছনাখরাঘী খোঃখা পাত্রাস ইজ্জাসকি বাঃচাস, “বিশুয়াসী ভাইয়ারো, নিম আখদার ধার্মেস এংগান নিমহা মাঝিন্তী ঢের আগুম চাজ্জিয়াস, যাতে অযিহুদীর এংহা মাঝিন্তী দাও বাচান মেন্নার আউর বিশুয়াস নান্নার।</verse>
				<verse number="8">আউর ধার্মেস নে নামহায় কায়ান আখদাস, আস ই গাওয়াহী চিইয়া লাগদাস। এমাগে একাসে নেমহা বোলতা চিচ্চাস আন্নেম আরিনহু চিচ্চাস।</verse>
				<verse number="9">আউর এমহা আউর আরঘী ভিতরা একাম অমিল মাল উইয়াস, ধুকচুকুরকা মালকা বিশুয়াস তারু আরঘী কায়ান পারিস্কার নান্‌জাস।</verse>
				<verse number="10">নাম বা নামহা পুর্খারঘী একা পাগসিঘী ভার চেডনা লেখা সাওয়াং মাল রাঃচা, আঃ ভার অনুসারীরঘী ঘাড়নু চিইয়ারকি এন্দেরগে নিম ধার্মেসিন পারীক্ষা নানা বেদ্দা লাগদার?</verse>
				<verse number="11">মুন্দা এম বিশুয়াস নান্দাম, অযিহুদীর একাসে উর্বা যীশুসঘী দায়ানু বাছরার, এমহু আন্নেম বাছেরকাম।”</verse>
				<verse number="12">আবাকী সাভান্তা হোর্মা আলার ছাছেম রাঃচার, পাউলুস আউর বার্নাবাসঘী তারু ধার্মেস অযিহুদীরঘী মাঝিনু এন্দরা এন্দরা হায়কাট চিনহা নালাখ আউর মাল বিশুয়াস নান্না লেখা নালাখ নান্‌জাস, আদিন আর আরঘী হেদ্দেন্তী মেন্‌জার।</verse>
				<verse number="13">আরঘী কাত্থা মুন্‌জুরনা সাংগেম যাকোবেস বাঃচাস, “ভাইয়ারো, এংহা কাত্থা মেনা।</verse>
				<verse number="14">শিমোনেস এমান আগুম বাঃচাস, ধার্মেস একাসে অযিহুদীরঘী মাঝিন্তী কায়েক’ঝানারিন চাজ্জিয়াস, যাতে আর আসঘী আল মানা অংগোনার।</verse>
				<verse number="15">ই কাত্থা সাংগে নাবীরঘী কাত্থাঘী মিল রাঃয়ী। কারনে নেমহা পুথিনু লিখিচ্কা রাঃয়ী,</verse>
				<verse number="16">“‘ইদিঘী খোঃখা এন ফির কির্রারকি বারোন, দাউদেসঘী খাতেরকা ডেরান ফির গাথোন, আসঘী ধাসেরকা হুর্মিন ফির গাথোন, আউর আদিন ফির গাথোন;</verse>
				<verse number="17">যেনু বাছেরকা হোর্মা আলার উর্বাসিন বেদ্দেনার, আউর এন একা হুর্মি অযিহুদী আলারিন মেখিকান, আর এংহায়দিম, উর্বাস ই কাত্থা বাঃদাস; ’</verse>
				<verse number="18">আস ধার্তী মান্নাঘী পাহিলান্তীম ইবড়া হুর্মিন আখদাস।”</verse>
				<verse number="19">যাকোবেস আরু বাঃচাস, “খানে এন ইদিন ঠিকা সোচদান, একা অযিহুদীর ধার্মেস তারা কির্রিয়ার, আরিন একাম তাপলিক চিইনা ঠিকা মালা।</verse>
				<verse number="20">মুন্দা নামহা আরঘী হেদ্দে অন্টা চিঠি লিখনা দারকার, যেনু আর ঠাকরানান চিচ্চিকা অন্না মোখনান্তী গেচ্ছা রাঃনার, হুর্মি রাকাম লাজ্জে নালাখতি গেচ্ছা আউর খেশের টিপারকি পিটকা একাম ওঁড়া খাখাঘী আহাড়ান আম্বা মোঃখা আউর একাম ওঁড়া খাখাঘী খেশোন আম্বা অনা।</verse>
				<verse number="21">কারনে হুর্মি শাহারনু ঢের আগুমতিম এন্নে আলার রাঃনার নে মোসেসঘী লিখিচ্কা কাত্থা প্রাচার নানা লাগনার আউর খান্নে এখের্না উল্লানু সামাজ এড়পানু আসঘী লিখিচ্কা পুথিন পাড়নার।”</verse>
				<verse number="22">আবাকী তাইকার আউর পাচকি মাহাতোর সাংগে গোট্টা মান্ডলী আরঘী মাঝিন্তী কায়েক’ঝান আলারিন চাজ্জিয়ার, আর মান্‌জার যুদা নেকান বার্শাব্বা বাঃনা মানি আউর সিলাস ইর দু’ঝান বিশুয়াসী ভাইয়ার মান্‌জার আরঘী মাহাতো, আরঘী সাংগে পাউলুস আউর বার্নাবাসিন আন্তিয়খিয়ানু তাইনা মান্‌জা।</verse>
				<verse number="23">আর আরঘী হেদ্দে এন্নে লিখচারকি তাইয়ার, “এম তাইকার আউর মান্ডলীন্তা পাচকি মাহাতোর আউর নিমহা খ্রীস্তাসনু পাত্তু ভাইয়া, আন্তিয়খিয়া শাহারতা, সিরিয়া আউর কিলিকিয়া প্রাদেশতা অযিহুদী বিশুয়াসী ভাইয়ার নিমহা মাহবা মানুক।</verse>
				<verse number="24">“এম মেনা অংগুকাম, এম নেকান একাম হুকুম মাল চিচ্চিকাম আন্নুহু এন্নে কায়েক’ঝান আলার এমহা মাঝিন্তী নিমহা হেদ্দে কালারকি নিমান ঝুট শিরষা চিইয়ারকি নিমহায় কায়ান ছাটপাটরারকি চোদচার।</verse>
				<verse number="25">এম হোর্মাম অন মত মানারকি কায়েক’ঝানারিন চাজ্জিকাম, এমহা চোনহা সাংগুয়ারি পাউলুস আউর বার্নাবাস সাংগে আরিন নিমহা গুসান তাইকাম।</verse>
				<verse number="26">উর্বা যীশুস খ্রীস্তাসঘী নামে খাতরী পাউলুস আউর বার্নাবাস জীয়া চিইনা লেখা মান্‌জাকা রাঃচার।</verse>
				<verse number="27">খানে এম যুদা আউর সিলাসেসিন তাইকাম, যাতে নাম এগদা লিখিচ্কাম, আর আদিন নিমান আখতানার।</verse>
				<verse number="28">নেমহা বোলতা আউর এম ইদ দাও ইয়াদ নান্দাম যে, ই কায়েক’ঠু দারকারি বারে আম্বারকি নিমহা মাইয়া একাম ভার মাল চিইদাম।</verse>
				<verse number="29">আঃ হুর্মি দারকারি বারে গুটঠি মান্‌জা নিম ঠাকরানঘী দাড়ে আর্গাচ্কা অন্না মোখনান মোঃখা আম্বকে আউর খেশোন অনা আম্বকে। খেশের চিপারকি পিটকা একাম ওঁড়া খাখাঘী আহাড়ান মোঃখা আম্বকে আউর লাজ্জে নালাখ নানা আম্বকে। ইবড়া হুর্মিন্তী গেচ্ছা রোওর হলে নিমহা দাও মানো। নিমহায় দাও মানুক।”</verse>
				<verse number="30">আর আন্তিয়খিয়ানু চিঠিন অন্দরার আউর আলারিন অনগুসান খোড়ারকি চিঠিন আরিন চিচ্চার।</verse>
				<verse number="31">একাবাকি আর আদিন পাড়চার আবাকী আর ঢের খুশমারার, কারনে ইদ আরিন উতসাহ চিঃয়ী।</verse>
				<verse number="32">যুদা আউর সিলাসেস রাঃচার নাবী; আউর আর ঢের সামাই ধারারকি ভাইয়ারিন উতসাহ চিচ্চিকা লেখা কাত্থা বাঃচার আউর আরিন সাওয়াংগিয়া নান্‌জার।</verse>
				<verse number="33">ঢের উল্লা আন্তিয়খিয়ানু রাঃনাঘী খোঃখা ভাইয়ার আরিন দাওহাল চিচ্চারকি আরিন শালসান্তনু তাইয়ার চিচ্চার,</verse>
				<verse number="34"></verse>
				<verse number="35">মুন্দা পাউলুস আউর বার্নাবাস আন্তিয়খিয়ানু রাঃচার আউর ঢের আলারিন উর্বাসঘী বাচান শিরষা চিচ্চার আউর দাও বাচান প্রাচার নান্‌জার।</verse>
				<verse number="36">কায়েক উল্লা খোঃখা পাউলুস বার্নাবাসিন বাঃচাস, “গুচা, নাম একা আবড়া শাহারনু উর্বাসঘী কাত্থা প্রাচার নান্‌জেকাত, আঃ হুর্মি শাহারনু কালারকি ভাইয়ারঘী সাংগে ভেট মান্দাত আউর আর একাসে রাঃনার আদিন এরদাত।”</verse>
				<verse number="37">বার্নাবাস যোহানেসিন সাংগে হোওয়া বেদ্দা লাগিয়াস, ইসিন মার্কুশ বাঃনা মানি।</verse>
				<verse number="38">মুন্দা পাউলুস আরঘী সাংগে আসিন হোওয়াগে মাল চাহাচাস। কারনে মার্কুশ আরঘী নালাখনু মুন্‌জুরকা গুটি মাল রাঃচাস, মুন্দা আস আরিন পাম্ফুলিয়ানু আম্বারকি কির্রারকি বার্চাস।</verse>
				<verse number="39">আবাকী পাউলুস আউর বার্নাবাসঘী ভিতরা তর্কাতর্কি মান্‌জা, খানে আর অরোত দোশরারতি যুদা মান্‌জার। বার্নাবা মার্কুশসিন হোচ্চাসকি কোহা ডোংগা তারু সাইপ্রাস দ্বীপনু কেরাস।</verse>
				<verse number="40">মুন্দা পাউলুস সিলাসেসিন চাজারকি হোচ্চাস আউর আবাকী আন্তিয়খিয়ান্তা ভাইয়ার আরিন উর্বাসঘী ক্ষেক্ষানু চিচ্চার ইদিঘী খোঃখা আর উর্বাসঘী দায়ানু কালা হেল্লেরার।</verse>
				<verse number="41">পাউলুস আউর সিলাসেস সিরিয়া আউর কিলিকিয়াঘী মাঝিন্তী কেরার আউর হুর্মি মান্ডলীনু উতসাহ চিচ্চার আউর সাওয়াংগিয়া নান্‌জারকি চোওদাচার।</verse>
			</chapter>
			<chapter number="16">
				<verse number="1">পাউলুস দর্বীনু আউর খোঃখা লুস্ত্রা শাহারনু কেরাস। আসান তীমথিয় নামে অরোত যোখ চেলাস রাঃচাস। তাংগিয়ো রাঃচা খ্রীস্তাসঘী মাইয়া বিশুয়াসী অরোত যিহুদী যানানা, মুন্দা তাম্বাস রাঃচাস জাতিয়ানু গ্রীক (মানে মান্‌জা অযিহুদী)।</verse>
				<verse number="2">লুস্ত্রা আউর ইকনিয় শাহারতা বিশুয়াসী ভাইয়োর তীমথিয়সঘী বারেনু সাচ গাওয়াহী চিইয়া লাগিয়ার।</verse>
				<verse number="3">পাউলুস তীমথিয়সিন সাংগে হোওয়া বেদ্দিয়াস খানে যিহুদীরঘী নিয়াম লেখা আসিন খাতনা নান্‌জার, কারনে আঃ হুর্মি আড্ডান্তা যিহুদী আলার আঃখা লাগিয়ার যে তীমথিয়সঘী তাম্বাস অরোত গ্রীক আলাস রাঃচাস।</verse>
				<verse number="4">ইদিঘী খোঃখা আর অন্টা শাহারতি দোশরা শাহারনু কুদ্দুতে কুদ্দুতে বিশুয়াসী ভাইয়ারঘী হেদ্দে কেরার আউর জেরুশালেমতা তাইকার আউর পাচকি মাহাতোর একা পেশকা গুটঠিন চাজ্জিয়ার আদিন মানআগে বাঃচার।</verse>
				<verse number="5">ই লেখাম মান্ডলীন্তা আলার বিশুয়াসনু বাড়িয়ার মান্‌জার আউর বিশুয়াসীরঘী সংখ্যা হুর্মি উল্লা বাডরা হেল্লেরার।</verse>
				<verse number="6">পাউলুস আউর তাংহা সাংগুয়ারির ফরুগিয়া আউর গালাতিয়া প্রাদেশেঘী হুর্মি আড্ডানু কেরার। কারনে নেমহা বোলতাস আরিন এশিয়া প্রাদেশেনু প্রাচার নানাগে মাল চিচ্চাস।</verse>
				<verse number="7">খোঃখা আর মুশিয়া প্রাদেশনু বার্চার, ইদিঘী খোঃখা আর বিথুনিয়া প্রাদেশনু কালাগে বেদিয়ার, মুন্দা ফির যীশুসঘী বোলতা আরিন কালাগে মাল চিচ্চা।</verse>
				<verse number="8">খানে আর মুশিয়া প্রাদেশঘী মাঝিন্তী ত্রোয়া শাহারনু চালি কেরার।</verse>
				<verse number="9">মাঃখা বারি পাউলুস অন্টা দার্শান ক্ষাক্ষিয়াস, ম্যাসিডোনিয়ান্তা অরোত আলাস ইজ্জাস আউর গোহরারকি বাঃআ লাগদাস, “ম্যাসিডোনিয়ানু বারারকি এমান সাহাড়া নান্না।”</verse>
				<verse number="10">পাউলুসঘী দার্শান এরনা খোঃখাম এম ম্যাসিডোনিয়ানু কালাগে সাপড়ারকাম। কারনে এম আঃখা লাগকাম, ধার্মেস এমান খ্রীস্তাসঘী বারেনু দাও বাচান প্রাচার নান্না খাতরী ম্যাসিডোনিয়ানু মেখা লাগদাস।</verse>
				<verse number="11">এম ত্রোয়া শাহার আম্বারকি কোহা ডোংগানু সমথ্রাকী দ্বীপনু কেরকাম, আউর খোঃখা উল্লা এম নিয়াপলি শাহারনু আর্সিকাম।</verse>
				<verse number="12">আসতেক এম ম্যাসিডোনিয়া প্রাদেশঘী অন্টা প্রাধান শাহার ফিলিপীয় শাহারনু কেরকাম একসান রোমতা আলার উজ্জা অক্কা লাগিয়ার। এম আঃ ফিলিপীনু কায়েক উল্লা রাচ্কাম।</verse>
				<verse number="13">আউর এম খান্নে এখের্না উল্লানু শাহারতা প্রাধান বালি বাহিরি খাড় ধাসড়েনু কেরকাম, এম সোচ্কাম আসান বিন্তী নান্না খাতরী আড্ডা রাঃয়ী। একা যানানার আসান বারেচ্কা রাঃচার আরঘী সাংগে এম অক্কারকি কাত্থা বাচ্কাম।</verse>
				<verse number="14">আরঘী মাঝিনু থুয়াতীরা শাহারতা অরোত যানানা রাঃচা, আদিঘী নামে লুদিয়া। আদ বেগুনী রাংগে কিচরী বিশা লাগিয়া। আদ যিহুদী মাল মান্নুহু ধার্মেসঘী সেওয়া নানা লাগিয়া, উর্বাস আদিঘী কায়ান খুল্লিয়াস চিচ্চাস, যাতে আদ পাউলুসঘী কাত্থা মেনারকি বিশুয়াস নানি।</verse>
				<verse number="15">খোঃখা আদ আউর আদিঘী এড়পান্তা হোর্মার আসনান হোচ্চার। ইদিঘী খোঃখা আদ এমান নেওতাচাকি বাঃচা, “যদি নিম মান্দার যে, এম উর্বা ধার্মেসিন বিশুয়াস নান্দাম, হলে নিম এংহা এড়পানু বারা আউর রাঃআ।” ই কাত্থা বাঃআরকি আদ এমান তাংহায় এড়পানু হোচ্চা কেরা।</verse>
				<verse number="16">অন্দুল এম একাবাকি আঃ বিন্তী নান্না আড্ডানু কালা লাক্কাম, আবাকী এমহা সাংগে মালদাও বোলতা ধারেচ্কা অরোত লাউড়ী সাংগে ভেট মান্‌জা, আদ মালদাও বোলতাঘী সাওয়াংনু হুল্লু বাচান বাঃআ লাগ্গিয়া আউর আঃ লাউড়ীন্তী আদিঘী মালিকের ঢের পায়সা কামাবাঃআ লাগিয়াস।</verse>
				<verse number="17">আদ পাউলুস আউর এমহা খোঃখা খোঃখা বারারকি ই বাঃআরকি গাডরারা লাগিয়া, “ই আলার মাহান ধার্মেসঘী লাউড়ীর। গুনহান্তী একাসেনু বাছেরনা ক্ষাক্ষরি, আদিঘী বারেনুম আর নিমান বাঃআ লাগনার।”</verse>
				<verse number="18">ঢের উল্লা গুটি আদ আন্নেম বাঃতে রাঃচা, খানে পাউলুস আনসারাস আউর আদিঘী তারা কির্রিয়াসকি আঃ মালদাও বোলতান বাঃচাস, “এন যীশু খ্রীস্তাসঘী নামেনু নিংগান হুকুম চিইয়া লাগদান, আদিঘী মাঝিন্তী উর্খায় কালায়।” আবাকীম আঃ মালদাও বোলতা উর্খিয়া কেরা।</verse>
				<verse number="19">একাবাকি মালিকের বুঝরা অংগিয়ার যে, আঃ লাউড়ীন্তী আর আরু একাম পায়সা কামাবাঃআ পোল্লোর, আবাকী আর পাউলুস আউর সিলাসেসিন ধারারকি হাটখোলান্তা শাসানদাতারঘী হেদ্দে হোচ্চার কেরার।</verse>
				<verse number="20">আউর শাসানদাতারিন বাঃচার, ই যিহুদী আলার এমহা ফিলিপী শাহারনু ঢের গেন্‌জাম লাগাবাঃচার।</verse>
				<verse number="21">“ইর এন্নে নিয়ামঘী বারেনু প্রাচার নানা লাগনার, অরোত রোমতা আল মানারকি এম এগদান ইন্‌জিরা পোলদাম আউর মানা পোলদাম, আদিনুম ইর নানা লাগনার।”</verse>
				<verse number="22">খানে ঢের আলার আরঘী বিড়দোনু কেরার আউর শাসানদাতাস আরঘী কিচরী খাচ্চারকি লেভড়া গানিয়াস আউর কোড়াতি লোওয়াগে হুকুম চিচ্চাস।</verse>
				<verse number="23">ঢের কোড়াতি লোওনাঘী খোঃখা আরিন জেহেলনু চিচ্চার আউর জেহেলতা ক্ষাপুসিন ঠিকাসে ক্ষাঃপাগে হুকুম চিচ্চাস।</verse>
				<verse number="24">হুকুম ক্ষাক্ষারকি জেহেলতা ক্ষাঃপুস আরিন জেহেলনু শিকড়ি আউর হাড়িকাঠ তারু আরঘী ক্ষেড্ডে আটকাচাসকি উইয়াস।</verse>
				<verse number="25">আবাকী মাঝি মাঃখা। পাউলুস আউর সিলাস বিন্তী নানা লাগিয়ার আউর ধার্মেসঘী অহমা ডান্ডী নানা লাগিয়ার আউর আবড়ান জেহেলনু আটকারকা দোশরা আলারহু মেনা লাগিয়ার।</verse>
				<verse number="26">আবাকী সাঠলে ঢের জোরসে ধার্তী নুক্কুরা আউর জেহেলতা ভিত্তি নুক্কুরা। আবাকী জেহেলতা হুর্মি বালি আউর হুর্মি আটকারকা আলারঘী শিকড়ি খোল্লোরা কেরা।</verse>
				<verse number="27">একাবাকি জেহেলতা ক্ষাঃপুস এজ্জেরাস, আবাকী আস এরা অংগিয়াস যে, জেহেলতা বালি তিসগারকা। আস সোচ্চাস, জেহেলতা আটকারকা হোর্মা আলার ভোংগার কেরার, খানে আস তাংহা কান্তন অথরাসকি তাংগান পিটাগে বিদ্দিয়াস।</verse>
				<verse number="28">ঠিকা আবাকী পাউলুস গাডরারাসকি বাঃচাস, “ইজআ, নিংগান পিটা আম্বকে; এম হোর্মাম ইসান রাঃদাম।”</verse>
				<verse number="29">আবাকী জেহেলতা ক্ষাঃপুস অর্তোসিন বিল্লি অন্দরাগে বাঃচাস আউর আস আসেরতে আসেরতে পাউলুস আউর সিলাসেসঘী ক্ষেড্ডে হেদ্দে মুক লিদরাসকি খাতরাস।</verse>
				<verse number="30">ইদিঘী খোঃখা আস আরিন বাহিরি অন্দরাস আউর বাঃচাস “গুরু, এন একাসেনু বাছরা অংগোন?”</verse>
				<verse number="31">আবাকী আর আসিন বাঃচার, “উর্বা যীশুসঘী মাইয়া বিশুয়াস নানা, হলে নিন আউর নিংহা এড়পান্তা আলার বাছরোর।”</verse>
				<verse number="32">খোঃখা পাউলুস আউর সিলাসেস জেহেল ক্ষাঃপু আউর আসঘী এড়পান্তা হোর্মার হেদ্দে উর্বাসঘী বাচান প্রাচার নান্‌জার।</verse>
				<verse number="33">আঃ মাঃখাম জেহেলতা ক্ষাঃপুস আরিন বাহিরি হোচ্চাস কেরাস আউর আরঘী দেহাঘী খান্ডেরকা আড্ডান পারিস্কার নান্‌জাস। ইদিঘী খোঃখা আস আউর আসঘী এড়পান্তা হোর্মার আসনান হোচ্চার।</verse>
				<verse number="34">ইদিঘী খোঃখা আস আরিন এড়পা ভিতরা হোচ্চাস কেরাস আউর অনা মোঃখাগে চিচ্চাস। ধার্মেসঘী মাইয়া বিশুয়াস নান্‌জারকি আসঘী এড়পান্তা হোর্মা আলার খুশমারার।</verse>
				<verse number="35">খোঃখা উল্লা ঢের পাইরি বাকি রোমতা শাসানদাতা কায়েক’ঝান কামলার তারু জেহেলতা লাউড়ীর হেদ্দে ই বাঃআরকি তাইয়াস, “পাউলুস আউর সিলাসেসিন আম্বা চিইয়া।”</verse>
				<verse number="36">আবাকী জেহেলতা ক্ষাঃপুস পাউলুসিন বাঃচাস, “শাসানদাতাস নিমান আম্বানাঘী হুকুম চিচ্চাস। আক্কুন নিম শালসান্তনু চালি কালা।”</verse>
				<verse number="37">মুন্দা পাউলুস আঃ জেহেলতা ক্ষাপুরিন বাঃচাস, “এম রোমতা আল, এমান শালিস মাল নানারকি হোর্মারঘী মুন্দভারে লোওচার আউর জেহেলনু চিচ্চার। আউর আক্কুন শাসানদাতাস ছাছেমসে এমান আম্বাগে বেদ্দা লাগদাস। আদিন মাল মানো, আর তাংহান্তীম বারারকি এমান বাহিরি হউক।”</verse>
				<verse number="38">জেহেলতা ক্ষাপুর একাবাকি শাসানদাতাসিন বাঃচাস আর রোমতা আলার, ই কাত্থা মেনারকি আর এল্চিয়ার।</verse>
				<verse number="39">আর পাউলুস আউর সিলাসেসঘী হেদ্দে বার্চারকি ছেমা নেএচার আউর আরিন জেহেলতি অথরারকি শাহারতি বাহিরি চালি কালাগে গোহরারার।</verse>
				<verse number="40">পাউলুস আউর সিলাস জেহেলতি উর্খিয়ারকি লুদিয়াঘী এড়পানু কেরার। আর বিশুয়াসী ভাইয়া বাহিনান এরিয়ারকি আরিন উতসাহ চিচ্চারকি চালি কেরার।</verse>
			</chapter>
			<chapter number="17">
				<verse number="1">খোঃখা সিলাস আউর পাউলুস আম্ফিপলি আউর আপল্লোনিয়া শাহারঘী মাঝিন্তীক কাট্টারকি আর থেসালোনীকিয়া শাহারনু বার্চার। আসান যিহুদীরঘী অন্টা সামাজ এড়পা রাঃচা।</verse>
				<verse number="2">তাংহায় নিয়াম লেখাম পাউলুস আসতা সামাজ এড়পানু কেরাস, আউর নেমহা পুথিন্তা কাত্থান আরঘী মাঝিনু তিন’ঠু খান্নে এখের্না উল্লা গুটি কাছনাখরাস।</verse>
				<verse number="3">আস আরিন বুঝাবাঃচাস যে, খ্রীস্তাসঘী খেএনা আউর খেএনান্তী উজ্জারকি চোওনা দারকার রাঃচা। আস আরু বাঃচাস, “আক্কুন একা যীশুসঘী বারেনু এন নিমহায় হেদ্দে তেংগা লাগদান, ইসিম আঃ খ্রীস্তাস।”</verse>
				<verse number="4">ই কাত্থান মেনারকি আরঘী মাঝিন্তা কায়েক’ঝান বিশুয়াস নানারকি পাউলুস আউর সিলাস সাংগে অন মান্‌জার আউর গ্রীকেরঘী মাঝিন্তী ঢের ধার্মেসঘী সেওয়ানানু আলার আউর ঢের প্রাধান যানানার আরঘী সাংগে অন মান্‌জার।</verse>
				<verse number="5">মুন্দা দোশরা যিহুদীর আদিন এরারকি হিংসারার আউর হাটখোলান্তী কায়েক’ঝান শায়তান আলারিন মেখারকি অন্দরার আউর শাহারঘী মাঝিনু গেন্‌জাম লাগাবাঃচার চিচ্চার। খোঃখা আলার হেদ্দে আরিন অন্দরনা খাতরী যাসোনেসঘী এড়পান ঘিরচার ধার্চার আউর বেদ্দা হেল্লেরার।</verse>
				<verse number="6">মুন্দা আসান আরিন মাল ক্ষাক্ষিয়ারকি যাসোনেসিন আউর কায়েক’ঝান বিশুয়াসী ভাইয়ারিন ধারারকি শাহারতা কোহা শাসানদাতারঘী সাভাঘী মুন্দভারে নাতকারকি হোচ্চার কেরার আউর গাডরারারকি নালিশ নানা হেল্লেরার, “পাউলুস আউর সিলাস গোট্টা ধার্তীন উলাঠ পালাঠ নান্‌জার চিচ্চার, আক্কুন ইর ইসানহু হাজির মান্‌জার।</verse>
				<verse number="7">আউর যাসোনেস তাংহায় এড়পানু আরগে আড্ডা চিচ্চাস। আর হোর্মার কইসোরেসঘী পেশকান মাল মানচার আউর বাঃনার যে, আস আম্বারকিহু আরু অর্তোস বেল রাঃদাস, আসঘী নামে মান্‌জা যীশু।”</verse>
				<verse number="8">আর ই হুর্মি কাত্থা মেন্তারকি আসতা আলারিন আউর শাহারতা শাসানদাতারিন আনসারকি চোদচার।</verse>
				<verse number="9">ইদিঘী খোঃখা যাসোনেস আউর দোশরার আরিন আম্বাতানা খাতরী জরিমানা চিচ্চার, আবাকী আরিন আম্বিয়ার চিচ্চার।</verse>
				<verse number="10">খোঃখা বিশুয়াসী ভাইয়োর পাউলুস আউর সিলাসেসিন আঃ মাঃখাম বিরয়া শাহারনু অন সাংগেম তাইয়ার চিচ্চার। আসান আর আর্সিকা খোঃখা আসতা যিহুদীরঘী সামাজ এড়পানু কেরার।</verse>
				<verse number="11">থেসালোনীকিয়ান্তা যিহুদীরন্তী বিরয়া শাহারতা যিহুদীরঘী কায়া ঢের বাগ্গে খোলা রাঃচা। কারনে বিরয়া শাহারতা যিহুদীর ধার্মেসঘী বাচানান কায়ান্তী ইন্‌জিরার আউর ই হুর্মি মানিম হিকো কা মালা আদিন পারীক্ষা নান্না খাতরী আর হুর্মি উল্লা পুথিন পাড়হা লাগিয়ার।</verse>
				<verse number="12">আবাকী আরঘী মাঝিন্তী ঢের আলার আউর গ্রীক প্রাধান যানানার আউর মেতারহু বিশুয়াস নান্‌জার।</verse>
				<verse number="13">একাবাকি ই কাত্থান থেসালোনীকিয়ান্তা কায়েক’ঝান যিহুদীর মেনা অংগিয়ার, পাউলুস বিরয়া শাহারনু ধার্মেসঘী বাচান প্রাচার নানা লাগদাস, আবাকী আর আসানহু বার্চার আউর আসতা হোর্মা খোড়োরকা আলারিন হাবড়াচার আউর গেন্‌জাম নান্তাচার।</verse>
				<verse number="14">আবাকী বিশুয়াসী ভাইয়োর পাউলুসিন অতখাম সামুদার ধাসড়েনু তাইয়ার চিচ্চার। মুন্দা সিলাস আউর তীমথিস বিরয়ানুম রাঃচার।</verse>
				<verse number="15">একা আলার পাউলুসিন সাংগে হোওয়ারকি কালা লাগিয়ার, আর আসিন এথেন্স শাহারনু হোচ্চার কেরার। আদিঘী খোঃখা পাউলুস আঃ আলারিন হুকুম চিইয়ারকি বাঃচাস, সিলাস আউর তীমথিসিন চাড়েম তাইয়া চিইয়া, যেনু আর এংহায় সাংগে ভেট মান্নার।</verse>
				<verse number="16">একাবাকি পাউলুস এথেন্স শাহারনু আরিন ক্ষাঃপা লাগিয়াস, আবাকী আস আসতা ঢের আড্ডানু দেবতারঘী ঠাকরান তারু ভার্তি এরিয়াস আউর তাংহায় বোলতানু ঢের আনসারাস।</verse>
				<verse number="17">আদিঘী খোঃখা আসান সামাজ এড়পান্তা যিহুদীর আউর ধার্মেসঘী সেওয়ানানু আলার, আউর একা আলার হাটখোলানু বারা লাগিয়ার, আরঘী সাংগে আস হুর্মি উল্লা কাত্থা চোওদারকি কাছনাখরা লাগিয়াস।</verse>
				<verse number="18">আবাকী ইপিকুরেয় আউর স্তোয়িকীয়ন্তা কায়েক’ঝান দার্শনিকের পাউলুস সাংগে তর্কাতর্কি নানা হেল্লেরার। আউর নেকিম নেকিম বাঃচার, “ই পেচালুস এন্দরা বাঃআ বেদ্দাস?” ফির নেকিম নেকিম বাঃচার, “ইস বিদেশী ঠাকরানঘী প্রাচারনানুস হিকদাস বাঃআরকি ইয়াদ মানা লাগি।” আর ই কাত্থা বাঃচার কারনে আস যীশুসঘী খেএনান্তী উজ্জা চোওনাঘী বারেনু দাও বাচান প্রাচার নানা লাগদাস।</verse>
				<verse number="19">খানে আঃ দার্শনিকের পাউলুসিন হোওয়ারকি শাহারতা মাহাসাভানু হাজির নান্‌জার, আঃ আড্ডাঘী নামে আরেয়পাগ। আসান আর পাউলুসিন মেন্‌জার, “নিন যে ই পুনা শিরষা চিইয়া লাগদায়, আদিঘী মানে এন্দরা, এম কা আদিন আঃখা অংগোদাম?</verse>
				<verse number="20">নিন যে এন্নে হায়কাটঘী কাত্থা এমহায় খেব্দানু মেনতা লাগদায়, আক্কুন এম আদিন আঃখা বেদ্দাম, ই কাত্থাঘী মানে এন্দরা।”</verse>
				<verse number="21">এথেন্স শাহারতা হোর্মা আলার আউর আসান একা বিদেশী আলার রাঃচার, আর ই কাত্থা বাঃচার। কারনে আর খিলা পুনা পুনা বারেনু কাত্থা বাঃআরকি আউর মেনারকি সামাই কাড়তা লাগিয়ার।</verse>
				<verse number="22">খানে পাউলুস আরেয়পাগঘী সাভাঘী মাঝিনু ইজারকি আলারিন বাঃচাস, “এথেন্স শাহারতা আলারো, এন ইরকান, নিম হুর্মি বারেনুম হোওয়ারকি বেশ ধারাম ভাক্ত।</verse>
				<verse number="23">এন কির্রা কুদ্দুনা সামাই একাবাকি নিমহায় সেওয়া নান্না সান্‌জগিন ইরকান, আবাকী এন্নে অন্টা বেদী ইরকান এগদাঘী মাইয়া লিখিচ্কা রাঃয়ী, ‘মাল চিনিচ্কা দেবতাঘী মাতলাবনু।’ আক্কুন নিম একা মাল চিনিচ্কা দেবতারঘী সেওয়া নানা লাগদার, এন আদিঘী বারেনুম নিমান আখতা লাগদান।</verse>
				<verse number="24">“ধার্মেস, নে ই ধার্তীন আউর ধার্তীঘী মাঝিনু এগদা রাঃয়ী আবড়া হুর্মিন কাম্চাস, আসিম ই ধার্তী আউর মের্খাঘী উর্বাস। খানে আস ক্ষেক্ষা তারু কামেচ্কা একাম মান্দির এড়পানু মাল রাঃদাস।</verse>
				<verse number="25">আসঘী এন্দরাঘীহু আকাল মাল্লা, খানে আলারঘী ক্ষেক্ষা তারু আসঘী সেওয়া হোওনা দারকার মাল্লা, কারনে আসিম হোর্মা আলারগে জীয়া, নিকাশ আউর দোশরা হুর্মিনুম চিইদাস।</verse>
				<verse number="26">আউর আসিম অন্টা আলাসতি হোর্মা আলারঘী জাতিয়ারিন কাম্চাস, যেনু আর হোর্মার গোটা ধার্তীনু উজ্জুনার অক্কোনার। আর একাবাকি একসান উজ্জোর অক্কোর, আস আদিঘীহু অন্টা ঠিকা উল্লা আউর সীমানা খাট্টিয়াস চিচ্চাস।</verse>
				<verse number="27">ধার্মেস ই নালাখান এন্নে নান্‌জাস, যেনু আলার ধার্মেসিন ক্ষাক্ষানাঘী আশেরানু আসিন বেদ্দেনার। মুন্দা ধার্মেস নামহায় নেখায়তিহু বাগ্গে গেচ্ছা মালা, নামহায় সাংগেম রাঃদাস।</verse>
				<verse number="28">খানেম নাম আসঘী সাওয়াং তারুম নামহায় জীয়া কাড়তাদাত, চালেরদাত আউর উজ্জুকা রাঃদাত। এন্নে কা নিমহায় মাঝিন্তীহু কায়েক’ঝান কবির বাঃচার, ‘এমহু আসঘী গুষ্ঠিন্তা আল।’</verse>
				<verse number="29">“আদি খাতরী ধার্মেসিন আলারঘী ক্ষেক্ষা আউর সোচনান্তী কামেচ্কা সোনা, রুপা আউর পাখনাঘী ঠাকরান বাঃআরকি ইয়াদ নান্না নামহায় দারকার মালা, কারনে নাম ধার্মেসঘী গুষ্ঠিন্তা হিকদাত।</verse>
				<verse number="30">আগুন্তা উল্লানু আলার ই হুর্মি বারেনু মাল আঃখা লাগিয়ার, খানে ধার্মেস ইবড়া হুর্মি এরারকিহু মাল এরিয়াস। মুন্দা আক্কুন হুর্মি আড্ডান্তা হোর্মা আলারিন কায়া কির্তাগে পেশচাস,</verse>
				<verse number="31">কারনে ধার্মেস এন্নে অন্টা উল্লা ঠিকা নানারকি উইকা রাঃদাস, ইকলা তাংহায় চাজ্জিকা আলারতি আস ই ধার্তীন্তা আলারঘী উজগু লেখা শালিস নানোস। ই বারেনু হোর্মারঘী বিশুয়াস নান্না খাতরী সাবুত নান্‌জাস যে, কেচ্চেকা আলারঘী মাঝিন্তী ফির আসিন উজতারকি চোদচাস।”</verse>
				<verse number="32">একাবাকি আর কেচ্চেকান্তী ফির উজ্জা চোওনা বারেনু মেন্‌জার, আবাকী আরঘী মাঝিন্তা কায়েক’ঝান আলার তামহা বাইয়ান বেগড়াচার, মুন্দা দোশরার মেন্‌জারকি বাঃচার, “ই বারেনু নিংহায় কাত্থান এম ফির মেনোম।”</verse>
				<verse number="33">ইদিঘী খোঃখা পাউলুস আরঘী হেদ্দেন্তী চালি কেরাস।</verse>
				<verse number="34">আউর আসঘী সাংগে কায়েক’ঝান আলার কালা হেল্লেরার আউর বিশুয়াস নান্‌জার। আরঘী মাঝিনু আরেয়পাগঘী সাভান্তা দিয়নুষিয়, আউর দামারী নামেনু অরোত যানানা আউর আরঘী সাংগে আরু কায়েক’ঝান আসান রাঃচার।</verse>
			</chapter>
			<chapter number="18">
				<verse number="1">ইদিঘী খোঃখা এথেন্স শাহার আম্বারকি পাউলুস করিন্‌থিয় শাহারনু কেরাস।</verse>
				<verse number="2">আউর আসান কালারকি আক্কিলা নামেনু অরোত যিহুদীস সাংগে ভেট মান্‌জাস। আস অরোত পন্তীয় রোম প্রাদেশতা রাঃচাস, কায়েক উল্লা আগুম আস তাং আলী প্রিষ্কিল্লাঘী সাংগে ইতালিন্তী বারেচ্কা রাঃচাস, কারনে ক্লাউদিয়াস হোর্মা যিহুদী আলারিন রোমতি চালি কালাগে পেশকা রাঃচাস। খানে পাউলুস আরঘী সাংগে কালারকি মিল্লিরাস।</verse>
				<verse number="3">আসহু আরঘী লেখাম ডেরা কামনাঘী নালাখ আঃখা লাগিয়াস, খানে আরঘী সাংগেম আসান রাঃচাস আউর আরঘী সাংগে নালাখ নানা হেল্লেরার।</verse>
				<verse number="4">হুর্মি খান্নে এখের্না উল্লানু পাউলুস সামাজ এড়পানু কালারকি প্রাচার নানা লাগিয়াস আউর হোর্মা যিহুদী আউর গ্রীকেরিন বিশুয়াস নান্তানা খাতরী আরিন উতসাহ চিইয়া লাগিয়াস।</verse>
				<verse number="5">একাবাকি সিলাস আউর তীমথিয়স ম্যাসিডোনিয়ান্তী আসঘী হেদ্দে বার্চার, আবাকী পাউলুস খিলা ধার্মেসঘী বাচান তেংগারকি সামাই কাড়তা লাগিয়াস। যীশুসদিম যে খ্রীস্তাস, আদিঘী বারেনুম আস যিহুদীর হেদ্দে গাওয়াহী চিইয়া লাগিয়াস।</verse>
				<verse number="6">মুন্দা একাবাকি আর পাউলুসঘী বিড়দোনু নিন্দা নানারকি আসিন অপমান নানা হেল্লেরার, আবাকী আস তাংহায় কিচরীন আরঘী বিড়দোনু খিত্তিয়াসকি আরিন বাঃচাস, “নিমহায় খেশোঘী দায় নিমহায় কুক্কু মাইয়াম রাউুক। ই বারেনু এন দোশ মালকা, এন আক্কুন নিমহায় হেদ্দেন্তী অযিহুদীর হেদ্দে কালা লাগদান।”</verse>
				<verse number="7">ইদিঘী খোঃখা আস আঃ আড্ডান আম্বারকি তিতিয় যুস্ট নামেনু ধার্মেসঘী সেওয়ানানু অরোত অযিহুদীসঘী এড়পানু কেরাস। ইসঘী এড়পা সামাজ এড়পাঘী পান্‌জরানুম রাঃচা।</verse>
				<verse number="8">আউর সামাজ এড়পাঘী মাহাতো ক্রীষ্পসঘী এড়পান্তা হোর্মা আলার উর্বাসঘী মাইয়া বিশুয়াস নান্‌জার। ই কাত্থান মেনারকি করিন্‌থিয়ারঘী মাঝিনু ঢের আলার বিশুয়াস নান্‌জার আউর আসনান হোচ্চার।</verse>
				<verse number="9">আউর অন্দুল মাঃখা বাকি উর্বাস অন্টা দার্শানঘী মাঝিন্তী পাউলুসিন বাঃচাস, “আম্বা এল্চা, কাত্থা বাঃতেম রাঃআ, ছাছেম রাঃআ আম্বকে;</verse>
				<verse number="10">কারনে হুর্মি সামাই এন নিংহায় সাংগে সাংগে রাঃদান। নেকিম নিংগান ধারারকি নিংহায় একাম ক্ষতি নানা পোল্লোর, কারনে ই শাহারনু এংহায় ঢের আলার রাঃনার।”</verse>
				<verse number="11">খানে আসান আস দেড় বাছার আরঘী সাংগে রাঃআরকি আরঘী মাঝিনু ধার্মেসঘী বাচান শিরষা চিচ্চাস।</verse>
				<verse number="12">আউর গাল্লিয়োস একাবাকি আখায়া প্রাদেশঘী শাসানদাতা রাঃচাস আবাকী হোর্মা যিহুদীর অন সাংগে জুম্মুরারকি পাউলুসঘী বিড়দোনু কাত্থা বাঃআরকি চোওচার, আউর আসিন ধার্চারকি শালিস নান্না আড্ডাঘী মুন্দভারে হোচ্চার কেরার।</verse>
				<verse number="13">আর বাঃচার, “ই আলাস আনকা পেশকান বিড়দোনু ধার্মেসঘী সেওয়া নান্না খাতরী আলারিন উসকা চিইয়া লাগদাস।”</verse>
				<verse number="14">ই বারেন মেনারকি পাউলুস একাবাকি বাই খোল্লারকি বাঃআ বিদ্দিয়াস, আবাকী গাল্লিয়োস যিহুদীরিন বাঃচাস, “ইস যদি একাম বিড়দো নালাখ বা দোশঘী নালাখ নান্না হলে, এ যিহুদীরো, নিমহায় কাত্থান মেন্না এংহায় পাক্ষে ঠিকা নালাখ মানো দানেক।</verse>
				<verse number="15">মুন্দা ইদ যদি বিশেষ একাম কাত্থা, নেখায়দিম নামেঘী আউর নিমহায় আনকা পেশকাঘী বারে হিকো, হলে নিমিম আক্কুন ইদিন মিটাবাঃআ। এন ই বারেনু একাম শালিস নানা মাল বেদ্দান।”</verse>
				<verse number="16">আউর আস ই কাত্থান বাঃআরকি শালিস আড্ডান্তী আরিন অথরা চিইয়াগে হুকুম চিচ্চাস।</verse>
				<verse number="17">আবাকী আঃ যিহুদীর হোর্মার জুম্মুরারকি সামাজ এড়পান্তা মাহাতো সোস্থিনিসিন ধারারকি শালিস আড্ডানু লাওয়া হেল্লেরার; মুন্দা গাল্লিয়োস আঃ বারেনু খেব্দা মাল চিচ্চাস।</verse>
				<verse number="18">পাউলুস করিন্‌থিয় শাহারনু আরু ঢের উল্লা আসান রাঃনা খোঃখা বিশুয়াসী ভাইয়োরঘী হেদ্দেন্তী বিদা হোওয়ারকি করিন্‌থিয় আম্বারকি সামুদারঘী ডাহারে তারতিক সিরিয়া প্রাদেশনু বার্চাস, আসঘী সাংগে আক্কিলা আউর প্রিষ্কিল্লাহু কেরার। পাউলুস ধার্মেস হেদ্দে অন্টা মানোত নান্‌জাকা রাঃচাস, আঃ মানোতান পুরা নান্না খাতরী কিংক্রিয়া শাহারনু তাংহায় কুক্কুন নাড়িয়া নান্‌জাকা রাঃচাস।</verse>
				<verse number="19">আউর ইফিস শাহারনু আর্সিকা খোঃখা আস আঃ দু’ঝানারিন আসানুম আম্বিয়াস চিচ্চাস। খোঃখা আস অতখান সামাজ এড়পানু কালারকি যিহুদীর সাংগে কাত্থা বাঃচাস।</verse>
				<verse number="20">আউর যিহুদীর আসিন তামহায় সাংগে আরু কায়েক উল্লা রাঃগে গোহরারাঃচার, মুন্দা আস রাজি মাল মান্‌জাস।</verse>
				<verse number="21">মুন্দা আরঘী হেদ্দেন্তী বিদা হোওয়ারকি কালো বাকি বাঃচাস, “ধার্মেস যদি চাহাদাস হলে এন ফির কির্রারকি বারোন।” খোঃখা ইফিসতি আস কোহা ডোংগানু আর্গারকি চালি কেরাস।</verse>
				<verse number="22">একাবাকি আস কইসরিয়ানু আর্সিয়াস আবাকী কোহা ডোংগান্তী এত্তারকি জেরুশালেমনু কেরাস। আউর আসতা মান্ডলীন্তা আলারিন দাওহাল চিচ্চিকা খোঃখা আন্তিয়খিয়ানু চালি কেরাস।</verse>
				<verse number="23">আউর আসান কায়েক উল্লা কাড়তারকি আসতেক গালাতিয়া আউর ফরুগিয়া রাঃজীঘী অন আড্ডান্তী দোশরা আড্ডানু কুদ্দা কুদ্দারকি হোর্মা চেলারঘী বিশুয়াসান বাড়াবারকি সাওয়াংগিয়া নানারকি চোদচাস।</verse>
				<verse number="24">আপল্লো নামে যিহুদী জাতিয়ারঘী মাঝিনু অরোত দাও কাত্থা বুঝাবাউুস ইফিসনু বার্চাস, আলেকজান্দ্রিয়া শাহারনু আসঘী এড়পা রাঃচা আউর আস নেমহা পুথিনু ঢের সাওয়াংগিয়া রাঃচাস।</verse>
				<verse number="25">আস উর্বাসঘী ডাহারেঘী বারেনু শিরষা ক্ষাক্ষা রাঃচাস, আউর বোলতানু ঢের সাওয়াংগিয়া মান্‌জাস খানে জীয়া কায়া চিইয়ারকি কাত্থা বাঃআ লাগিয়াস আউর যীশুসঘী বারেনু ঠিকাসে শিরষা চিইয়া লাগিয়াস। মুন্দা আস খিলা যোহানেসঘী আসনান আম্বারকি আউর দোশরা একাম আসনানঘী কাত্থা মাল আঃখা লাগিয়াস।</verse>
				<verse number="26">আস ঢের সাহাসঘী সাংগে সামাজ এড়পানু কাত্থা বাঃআগে আরাম্ভ নান্‌জাস। আবাকী আপল্লোসঘী কাত্থান মেনারকি প্রিষ্কিল্লা আউর আক্কিলা আসিন তামহায় এড়পানু নেওতাচার আউর ধার্মেসঘী ডাহারেঘী বারেনু আরু ঢের দাওলেসে আসিন বুঝাবাঃচার চিচ্চার।</verse>
				<verse number="27">ইদিঘী খোঃখা আপল্লোস একাবাকি আখায়ানু কালা বিদ্দিয়াস, আবাকী আসতা বিশুয়াসী ভাইয়োর আসিন উতসাহ চিচ্চার। যেনু আখায়ান্তা চেলার আপল্লোসিন ইন্‌জিরনার, আদি খাতরী ইফিসীয়ন্তা ভাইয়ার আখায়ানু অন্টা চিঠি লিখচার। আখায়ানু নে ধার্মেসঘী দায়াঘী মাঝিন্তীম বিশুয়াসী মান্‌জাকা রাঃচার, আসান আপল্লোস আর্সিকা খোঃখা আরিন ঢের সাহাড়া নান্‌জাস।</verse>
				<verse number="28">আউর যীশুসদিম যে খ্রীস্তাস আদিন নেমহা পুথিঘী মাঝিন্তীক সাবুত নান্‌জাস আউর হোর্মা আলারঘী মুন্দভারেম তর্কাতর্কি নানো বাকি ঢের বাড়িয়ার যুক্তি চিইয়ারকি যিহুদীরিন হারাবাঃচাস।</verse>
			</chapter>
			<chapter number="19">
				<verse number="1">একাবাকি আপল্লোস করিন্‌থিয়নু রাঃচাস, আঃ সামাই পাউলুস প্যারাগুয়ে আউর গালাতিয়া প্রাদেশঘী মাঝিন্তী ইফিসীয়নু কেরাস। আসান পাউলুস উর্বাসঘী কায়েক’ঝান অনুসারীরঘী সাংগে ভেট মান্‌জাস।</verse>
				<verse number="2">আস আরিন মেন্‌জাস, “একাবাকি নিম উর্বা যীশুসিন বিশুয়াস নান্‌জাকা রাচ্কার, আবাকী কা নিম নেমহা বোলতান ক্ষাক্ষিকা রাচ্কার?” আর উত্তার চিচ্চার, “মালা! নেমহা বোলতা যে রাঃয়ী, আদিন এম মাল আঃখা লাক্কাম।”</verse>
				<verse number="3">আবাকী পাউলুস বাঃচাস, “হলে নিম একা আসনান ক্ষাক্ষিকার?” আর বাঃচার, “এম যোহানেসতি আসনান ক্ষাক্ষিকাম।”</verse>
				<verse number="4">পাউলুস বাঃচাস, “গুনহান্তী কায়া কির্তানা খাতরী একা আসনান হোওয়া লাগ্গি, যোহানেস আঃ আসনানদিম চিইয়া লাগিয়াস। যোহানেস আলারিন বাঃআ লাগিয়াস, আসঘী খোঃখানু নে বারা লাগদাস, আসিনুম মানে মান্‌জা যীশুসিন বিশুয়াস নানাগে লাগ্গো।”</verse>
				<verse number="5">ই কাত্থান মেনারকি আর উর্বা যীশুসঘী নামেনু আসনান ইন্‌জিরার।</verse>
				<verse number="6">আবাকী পাউলুস আরঘী মাইয়া তাংহা ক্ষেক্ষা উইনা খোঃখাম নেমহা বোলতা আরঘী মাইয়া এত্তারকি বার্চা আউর আর দোশরা দোশরা ভাষানু কাছনাখরা হেল্লেরার আউর ধার্মেসঘী মুন্দু কাত্থান বাঃআ হেল্লেরার।</verse>
				<verse number="7">আসান আরু বারো’ঝান লেখা মেত রাঃচার।</verse>
				<verse number="8">ইদিঘী খোঃখা পাউলুস সামাজ এড়পানু কেরাস আউর তিন মাহিনা গুটি আলারঘী হেদ্দে সাহাসঘী সাংগে কাছনাখরা লাগিয়াস। আসান আস আলারঘী সাংগে ধার্মেসঘী রাঃজীঘী বারেনু তর্কাতর্কি নানারকি আলারিন বিশুয়াস নান্তা লাগিয়াস।</verse>
				<verse number="9">মুন্দা আরঘী মাঝিন্তা কায়েক’ঝানারঘী কুহি বাড়িয়ার রাঃচা, খানে আর বিশুয়াস নানাগে মাল চাহাচার আউর যীশুসঘী ডাহারেঘী বারেনু হোর্মারঘী মুন্দভারে ঢের নিন্দা নানা লাগিয়ার। আবাকী পাউলুস আরিন আম্বারকি চালি কেরাস। পাউলুস চেলারিন সাংগে হোচ্চাসকি গুরু তুরান্নসঘী শিরষা চিইনা এড়পানু কালারকি হুর্মি উল্লা তর্কাতর্কি নানারকি আরঘী সাংগে কাছনাখরা লাগিয়াস।</verse>
				<verse number="10">দু’বাছার এন্নেম কাট্টিয়া কেরা। আন্নেনু এশিয়া প্রাদেশনু একা যিহুদীর আউর গ্রীকের উজ্জা অক্কা লাগিয়ার, আর হোর্মার উর্বাসঘী বাচান মেনা অংগিয়ার।</verse>
				<verse number="11">ধার্মেস পাউলুসঘী ক্ষেক্ষা তারু ঢের দাওলে দাওলে হায়কাট নালাখ গুটঠিন নানতে রাঃচাস।</verse>
				<verse number="12">খিলা আদিম মালা, আসঘী দেহাতা ঝুলান আউর আসঘী ব্যবহার নান্‌জাকা গামছান বেরামিরঘী হেদ্দে হোওনা কাঃনা হলেম আরঘী বেরাম কড়ে মানা লাগিয়া আউর মালদাও ক্ষাক্ষিকা আলারঘী হেদ্দেন্তী মালদাও বোলতাহু উর্খা লাগিয়া।</verse>
				<verse number="13">আঃ সামাই কায়েক’ঝান যিহুদীর রাঃচার, আর দোশরা দোশরা আড্ডানু কালা লাগিয়ার আউর উর্বা যীশুসঘী নামেন্তী মালদাও বোলতান আম্বাতাগে চিহুট নানতে রাঃচার। আর বাঃতেম রাঃচার যে, “পাউলুস নেখায় বারেনু প্রাচার নানা লাগদাস, আঃ যীশুসঘী নামেনু এন নিমান উর্খা কালাগে হুকুম চিইয়া লাগদাম।”</verse>
				<verse number="14">আসান অরোত যিহুদীরঘী প্রাধান নায়গাস রাঃচাস, আসঘী নামে রাঃচা স্কিবা। আসঘী সাত’ঠু কুক্কোর রাঃচার। আরিম এন্নে নালাখ নানা লাগিয়ার।</verse>
				<verse number="15">অন্দুল আর আন্নে নালাখ নানা লাগিয়ার, আবাকী অন্টা মালদাও বোলতা আরিন বাঃচা, “এন যীশুসিনহু আখদান আউর পাউলুসিনহু আখদান। মুন্দা নিম নে?”</verse>
				<verse number="16">আবাকী একা আলাসিন মালদাও বোলতা ধারিচ্কি রাঃচা, আস আঃ সাত’ঝানারিন ধার্চাস আউর আরিন পাটকারকি হারাবাঃচাস চিচ্চাস। আবাকী আর খান্ডারার হেনড্রারার আউর লাংটা মান্‌জারকি আঃ এড়পান্তী ভোংগার কেরার।</verse>
				<verse number="17">একা আলার ইফিসীয়নু উজ্জা অক্কা লাগিয়ার, আঃ যিহুদীর আউর গ্রীকের একাবাকি ই কাত্থান আঃখা অংগিয়ার, আবাকী আর হোর্মার ঢের এল্চিয়ার, আউর উর্বা যীশুসঘী নামেঘী ঢের মাহিমা নান্‌জার।</verse>
				<verse number="18">নে নে উর্বা যীশুসিন বিশুয়াস নান্‌জাকা রাঃচার, আরঘী মাঝিন্তা ঢের আলার বার্চারকি হোর্মারঘী মুন্দভারেম তামহা মালদাও নালাখ গুটঠিন তেংগেরার।</verse>
				<verse number="19">একা আলার যাদু মান্তার নানা লাগিয়ার, আরঘী মাঝিন্তা ঢেরিম তামহা যাদু মান্তারঘী পুথি গুটঠিন অনগুসান খোড়চারকি অল্দাচার চিচ্চার। আঃ পুথি গুটঠিঘী দাম হিসাব নানারকি এত্থেরা, আসান পানচাশ হাজার রুপাঘী পুথি রাঃচা।</verse>
				<verse number="20">ই লেখাম উর্বাসঘী বাচান হুর্মি তারা ছোড়ারা কেরা আউর আসঘী সাওয়াং আলারঘী কুহিনু আরু বাগ্গে নালাখ নানা লাগিয়া।</verse>
				<verse number="21">ইবড়া হুর্মি ঘাটেচ্কা পুরা মান্‌জেকা খোঃখা পাউলুস ঠিকা নান্‌জাস যে, আস ম্যাসিডোনিয়া আউর আখায়া মানারকি জেরুশালেমনু কালোস। পাউলুস বাঃচাস, “জেরুশালেমনু কাঃনাঘী খোঃখা এংগান রোমনুহু কালাগে লাগ্গো।”</verse>
				<verse number="22">খোঃখানু পাউলুস তীমথিয় আউর ইরাস্ত নামেনু দু’ঝান সাহাড়ানানুসিন ম্যাসিডোনিয়ানু তাইয়াস চিচ্চাস আউর তান এশিয়া প্রাদেশনুম আরু কায়েক উল্লা রাঃচাস।</verse>
				<verse number="23">আঃ সামাইনু যীশুসঘী ডাহারেঘী বারেন হোওয়ারকি ঢের গেন্‌জাম মান্‌জা।</verse>
				<verse number="24">দীমীত্রিয় নামে অরোত রুপাঘী নালাখনানু আল রাঃচাস। আস ঠাকরান আর্তিমিস মান্দিরঘী লেখা সান্নি সান্নি রুপাঘী মান্দির কামআ লাগিয়াস। এন্নেনু রুপাঘী নালাখ নান্না খাতরী আলারঘী ঢের ফায়দা মানা লাগিয়া।</verse>
				<verse number="25">দীমীত্রিয় আঃ রুপাঘী নালাখ নান্না আলার আউর আরঘী লেখা নালাখনানু আলার, নে মান্দির কামনার আউর মাজার কামনার, আরিনহু অনগুসান খোড়চাসকি আস বাঃচাস, “সাংগুয়ারিরো, নিম আখদার যে, ই নালাখ নানারকি নামহায় দাওলেম ফায়দা মানি।</verse>
				<verse number="26">মুন্দা নিম এরা অংগা লাগদার আউর মেনা অংগা লাগদার যে, পাউলুস নামে আঃ আলাসটা খিলা ই ইফিসীয়নু মালা, মুন্দা হারদাম গোট্টা এশিয়া প্রাদেশতা ঢের আলারিন বিশুয়াস নান্তা লাগদাস যে, আলারঘী ক্ষেক্ষা তারু কামেচ্কা ঠাকরান গুটঠি সাচ ধার্মে মাল্লো।</verse>
				<verse number="27">এন্নেনু যে খিলা নামহায় নালাখঘী বদনাম মানো, আদ মালা, মুন্দা নামহায় মাহান ঠাকরান আর্তিমিসঘী মান্দিরহু ঝুট মানো কালো। খিলা এশিয়া প্রাদেশতা হোর্মা আলার মালা, মুন্দা ই ধার্তীন্তা হোর্মা আলার, নেখায় সেওয়া নান্নার, আদহু আরু অহমা মাল ক্ষাক্ষ।”</verse>
				<verse number="28">একাবাকি আলার ই কাত্থান মেন্‌জার, আবাকী হোর্মার রাঘারার আউর গাডরারারকি বাঃচার, “মালা, ইফিসীয়রঘী আর্তিমিস ঠাকরানদিম মাহান।”</verse>
				<verse number="29">এন্নেনুম এরতে এরতে গোট্টা শাহারনু গেন্‌জাম মান্‌জা কেরা। ম্যাসিডোনিয়ান্তা একা দু’ঝান আলার পাউলুস সাংগে বারেচ্কা রাঃচার, আবাকী কায়েক’ঝান আলার আঃ গাইয় আউর আরিষ্টার্খাসিন ধার্চারকি শাহারতা হোর্মা আলার একসান অন সাংগে সাভানু মিলিরকা রাঃচার, আসান আরিন হোচ্চার কেরার।</verse>
				<verse number="30">আবাকী পাউলুস হোর্মারঘী মুন্দভারে কালাগে বেদ্দিয়াস, মুন্দা উর্বাসঘী চেলার আসিন কালাগে মাল চিচ্চার।</verse>
				<verse number="31">আসান বেল কামলারঘী মাঝিনু তাংহায় কায়েক’ঝান সাংগুয়ারির রাঃচার, আরহু আল তাইয়ারকি পাউলুসিন গোহরারার, যাতে আস বিপাদঘী ঝুকি হোওয়ারকি আঃ সাভানু মাল কাঃদাস।</verse>
				<verse number="32">আঃ সাভানু গেন্‌জাম মানতেম রাঃচা। কায়েক’ঝান আলার অন্টা কাত্থা বাঃআরকি গাডরা লাগিয়ার আউর দোশরা কায়েক’ঝান আলার দোশরা দোশরা বারেনু কাত্থা বাঃআরকি গাডরা লাগিয়ার। মুন্দা সাভান্তা ঢের আলার আসান এন্দেরগে বার্চার, আদিনুম মাল আখনার।</verse>
				<verse number="33">যিহুদীর আলেকজান্ডারসিন সাভানু তুক্কারকি মুন্দভারে তাইকা খোঃখা কায়েক’ঝান আলার আসিন বাঃচার চিচ্চার যে, আসিন একা বারেনু বাঃআ লাগ্গো। আবাকী আলেকজান্ডারেস তাংহায় পাক্ষে কাত্থা বাঃনা খাতরী হোর্মারিন ছাছেম মানাগে ক্ষেক্ষা তারু ইশারা নান্‌জাস।</verse>
				<verse number="34">মুন্দা একাবাকি আলার আঃখা অংগিয়ার যে, আলেকজান্ডারেস অরোত যিহুদী হিকদাস, আবাকী হোর্মার হারদাম দু’ঘান্টা গুটি অন সাংগে গাডরারারকি বাঃচার, “ইফিসীয়রঘী আর্তিমিস ঠাকরানদিম মাহান।”</verse>
				<verse number="35">হোর্মারঘী খোঃখানু আঃ শাহারতা অরোত সরকারী কামলাস বার্চাসকি হোর্মারিন থাম্কাচাস আউর বাঃচাস, “এ ইফিসীয় শাহারতা আলারো, ই কাত্থান হোর্মার আখনার যে, ইফিসীয় শাহারঘী মান্দিরতা আর্তিমিস ঠাকরানদিম মাহান আউর একা ঠাকরান মের্খান্তী খাত্তারা, ইফিসীয়ন্তা আলারদিম আদিন এরা খোজা লাগিয়ার।</verse>
				<verse number="36">ই সাচ কাত্থান নেহু তেংগেরা পোল্লোর, হলে নিম এন্নে পাগলার লেখা নালাখ নানা লাগদার এন্দেরগে? নিম হোর্মার ছাছেম রাঃআ।</verse>
				<verse number="37">নিমিম তো ইবড়া আলারিন ইসান অন্দরকার, আর তো নামহায় মান্দিরতি একাম সান্‌জগিনহু মাল খাড্ডার আউর নামহায় ঠাকরানঘী নিন্দাহু মাল নান্‌জার।</verse>
				<verse number="38">যদি দীমীত্রিয় আউর আসঘী সাংগুয়ারি রুপাঘী নালাখনানু আলার একাম বারেনু কাত্থা বাঃআরকি নেখায়হু বিড়দোনু কালা বেদ্দেনার হলে রায়বাড়ী তো খুল্লুকাম রাঃয়ী আউর আসান তো শাসানদাতারহু রাঃনার। আর আসানুম নালিশ নানা অংগোনার।</verse>
				<verse number="39">মুন্দা নিম যদি আরু দোশরা বারেনু বাঃআ বেদ্দেদার হলে একা সাভা কায়েক উল্লা খোঃখা খোঃখা অক্কোনার আঃ সাভানু বাঃআরকি মিটমাট নানাগে লাগ্গো।</verse>
				<verse number="40">ইন্নান্তা ই গেন্‌জামঘী দোশ নামহায় মাইয়াম বারা অংগি। যদি মানিম দোশ বারি হলে নাম ই গেন্‌জামঘী একাম উত্তার চিইয়া পোল্লোত। কারনে ই গেন্‌জামঘী একাম কারন নামহায় হেদ্দে মাল্লা।”</verse>
				<verse number="41">ই কাত্থা বাচ্কা খোঃখাম আঃ সরকারী কামলাস আঃ সাভান্তী হোর্মারিন বিদা নান্‌জাস।</verse>
			</chapter>
			<chapter number="20">
				<verse number="1">গেন্‌জাম থামকারনাঘী খোঃখা পাউলুুস তাংহা অনুসারীরিন মেখিয়াস। পাউলুস আরিন উতসাহ চিচ্চাস আউর আরঘী হেদ্দেন্তী বিদা হোচ্চাসকি ম্যাসিডোনিয়ানু কালাগে উর্খিয়াস।</verse>
				<verse number="2">ম্যাসিডোনিয়াতি কাঃনা সামাই পাউলুস ঢের কাত্থা বাঃআরকি আলারিন উতসাহ চিইয়া লাগিয়াস। ইদিঘী খোঃখা আস গ্রীসনু আর্সিয়াস।</verse>
				<verse number="3">আউর আসান আস তিন মাহিনা রাঃচাস। একাবাকি পাউলুস আম্মে ডাহারেন্তী সিরিয়া রাঃজীনু কালা বেদ্দিয়াস, আবাকী যিহুদীর আসঘী বিড়দোনু আর্ঝা হেল্লেরার। খানে আস ম্যাসিডোনিয়াতি কির্রারকি কাঃনান ঠিকা নান্‌জাস।</verse>
				<verse number="4">আবাকী বিরয়া শাহারতা পুরহেসঘী তাংদাস সোপাত্রস, থেসালোনীকিয়ান্তা আরিষ্টার্খাস আউর সিকুন্দুস, দুর্বি শাহারতা গাইয়েস, তীমথিয়েস আউর এশিয়ান্তা তুখিকেস আউর ত্রোফিমেস পাউলুসঘী সাংগে কেরার।</verse>
				<verse number="5">ইবড়া আলার আগুম কেরারকি ত্রোয়া শাহারনু এমহায় খাতরী ক্ষাঃপা লাগিয়ার।</verse>
				<verse number="6">সোডা মালকা আসমা পারাবঘী খোঃখা ফিলিপীয়ন্তী আম্মে ডাহারে তারু এম কালাগে উর্খিকাম আউর পাচ উল্লা খোঃখা এম ত্রোয়ানু আরঘী সাংগে ভেট মান্‌জাকাম। এম আসান সাত উল্লা রাচ্কাম।</verse>
				<verse number="7">হাপ্তাঘী পাহিলা উল্লানু উর্বাসঘী ভুরকা নান্না খাতরী এম হোর্মাম অনগুসান জুমুরকাম। আবাকী পাউলুস আলারঘী হেদ্দে প্রাচার নানা লাগিয়াস। নেলা চালি কালোস খানে পাউলুস মাঝি মাঃখা গুটি কাছনাখেরতেম লাগিয়াস।</verse>
				<verse number="8">মাইতা তালান্তা একা এড়পানু এম ভেট মান্‌জাকা রাচ্কাম, আসান ঢের বাগ্গে বিল্লি রাঃচা।</verse>
				<verse number="9">আসান উতুখ নামে অরোত যোখাস খিড়কিনু অক্কারকি রাঃচাস আউর ঢের ঘাটিন্তী পাউলুসঘী কাত্থান মেনতে মেনতে আসানুম খান্দারাস কেরাস। আবাকী খান্দারনা বাকিম আস তিন তালান্তী কিইয়া খাতরাস কেরাস আউর আসিন কেচ্চেকা দাশানুম চোওদনা মান্‌জা।</verse>
				<verse number="10">আবাকী পাউলুস কিইয়া বার্চাসকি আঃ যোখাসঘী ছাতি মাইয়া ঝুক্কুরাস আউর আসিন খেমচিয়াসকি বাঃচাস, “নিম আম্বা এল্চা, ইস আক্কুন গুটি উজ্জুকা রাঃদাস।”</verse>
				<verse number="11">ইদিঘী খোঃখা পাউলুস ফির মাইতা তালানু কেরাসকি উর্বাসঘী ভুরকান অন্ডাস মোক্ষাস আউর ঢের ঘারি কাত্থা বাঃচাস, আউর বিজ্জো বাকি কাত্থান মুন্‌জিয়াসকি আসতেক চালি কেরাস।</verse>
				<verse number="12">আবাকী আলার আঃ যোখাসিন উজ্জুকা দাশানু আসঘীদিম এড়পা আসিন হোচ্চার কেরার আউর ঢের খাতির ক্ষাক্ষিয়ার।</verse>
				<verse number="13">এম আগুম কালারকি কোহা ডোংগা তারু আঃস বন্দরনু কেরকাম। আসানুম পাউলুসিন এমহা সাংগে হোওনা কাত্থা রাঃচা। তাংগান সাংগে হোওনাঘী কাত্থান আসিম এমান তেংগিকা রাঃচাস, কারনে আস একারকি কালা বেদ্দিকা রাঃচাস।</verse>
				<verse number="14">আঃস বন্দরনু আসঘী সাংগে ভেট মান্নাঘী খোঃখা এম আসিন এমহা সাংগে কোহা ডোংগানু হোচ্চোকাম আউর মিতুলীনী শাহারনু কেরকাম।</verse>
				<verse number="15">খোঃখা উল্লা এম আসতেক খীয় দ্বীপ হেদ্দে আর্সিকাম। ইদিঘী খোঃখা উল্লা এম সামুদার কাট্টারকি সাম দ্বীপনু কেরকাম। আদিঘী খোঃখা উল্লা এম মিলীত বন্দরনু আর্সিকাম।</verse>
				<verse number="16">পাউলুস ঠিকা নান্‌জাস যে, আস ইফিসীয়নু মাল ইজারকি কাট্টোস কালোস, যাতে এশিয়ানু আসঘী দেরি মাল মানি। আস এন্নে চাড়েম চাড়েম নানা লাগিয়াস, কারনে আসিন জেরুশালেমনু কালাগে লাগ্গো। যাতে পানচাশত্তমী উল্লানু আস আসান হাজির রাঃআ অংগোদাস।</verse>
				<verse number="17">পাউলুস মিলীতন্তী ইফিসীয়নু আল তাইয়াসকি আসতালান্তা মান্ডলীন্তা পাচকি মাহাতোরিন মেখনা খাতরী তাইয়াস।</verse>
				<verse number="18">আর আসান বারেচ্কা খোঃখা পাউলুস আরিন বাঃচাস, “এশিয়া প্রাদেশনু বারেচ্কাঘী খোঃখা পাহিলান্তী একাসে জীয়া কাড়তাচ্কান, আবড়া হুর্মিন তো নিম আখদার।</verse>
				<verse number="19">যিহুদীরঘী ঢের আর্ঝান্তী ক্ষাক্ষাকা ঢের পারীক্ষানু এংগান খাতরা লাগ্গিকি রাঃচা, মুন্দা এন তো নারমিয়া রাঃআরকিম উর্বাসঘী লাউড়ী মানারকি আসঘী সেওয়া নান্‌জাকান।</verse>
				<verse number="20">নিমহা যাতে সাহাড়া মানি, এন্নে সাহাড়ানানু কাত্থান নিমহা গুসান তেংগাগে এন মাল লাজেরকান। মুন্দা হুর্মিন হোর্মারঘী মুন্দভারে খোল্লারকিম আখতাচ্কান আউর নিমহা এড়পা এড়পাঘী মাঝিনুহু শিরষা চিচ্চিকান।</verse>
				<verse number="21">যিহুদী আউর গ্রীকেরঘী গুসান এন আখতাচ্কান যে, গুনহান্তী ধার্মেস তারা আরিন কায়া কির্তাগে লাগ্গো আউর উর্বা যীশুসঘী মাইয়া বিশুয়াস নানাগে লাগ্গো।</verse>
				<verse number="22">“আক্কুন এন নেমহা বোলতাঘী হুর্মি কাত্থান মানআরকি জেরুশালেমনু কালা লাগদান আউর আসান এংহায় মাইয়া এন্দরা এন্দরা ঘাটো, আবড়ান এন মাল আখদান।</verse>
				<verse number="23">এন খিলা আখদান, হুর্মি শাহারনু নেমহা বোলতা এংগান আখতা লাগি যে, এংগান জেহেল খাটআগে লাগ্গো আউর ঢের তাপলিক সাহাগে লাগ্গো।</verse>
				<verse number="24">এংহা হেদ্দে এংহায় জীয়াঘী একাম দামে মাল্লা। এংহায় অন্টাম চাহানা, যাতে এন সেওয়া নালাখ পুরা নান্না গুটি ভোংগা অংগোদান আউর উর্বা যীশুস এংগান একা নালাখান চিচ্চাস, আদিন যাতে দাওলে নানারকি পুরা নানা অংগোদান। আউর আঃ নালাখ মান্‌জা, ধার্মেসঘী দায়াঘী দাও বাচানঘী বারেনু গাওয়াহী চিইনা।</verse>
				<verse number="25">“আক্কুন এন আখদান যে, নিমহায় নেখায় নেখায় গুসান কালারকি ধার্মেসঘী রাঃজীঘী বারেনু প্রাচার নান্‌জাকান, নিমহা মাঝিন্তা নেহু এংগান আরু এরা পোল্লোর।</verse>
				<verse number="26">ইদি খাতরীম এন নিমহা হেদ্দে ই গাওয়াহী চিইয়া লাগদান যে, নেখায়হু খেশোঘী দায় এংহায় মালা।</verse>
				<verse number="27">কারনে ধার্মেসঘী হুর্মি পারিকাল্পনান এন নিমান আখতাগে মাল পাউছারকান।</verse>
				<verse number="28">নিম নিমহা বারেনু হুশিয়ারী রাঃকে, নেমহা বোলতা একা আলারিন এরনা খোজনাঘী ভার খাতরী নিমান চাজারকি হোচ্চাস, আরঘী বারেনুহু হুশিয়ার রাঃকে। মেড়হো ক্ষাপুর একাসে তামহা মেড়হোঘী পালান এরনার খোজনার, আন্নেম নিমহু ধার্মেসঘী মান্ডলীন এরকে খোজকে। ধার্মেস আঃ মান্ডলীন তাংহা খেশো তারু খেন্দিয়াস।</verse>
				<verse number="29">এন ইদিন আখদান যে, এংহায় চালি কেরকা খোঃখা আলার লাকড়া লেখা নিমহায় মাঝিনু বারোর আউর আর এংহা মেড়হোঘী পালান বিথরোর চিওর।</verse>
				<verse number="30">খিলা আদ মালা, নিমহা মাঝিন্তা কায়েক’ঝান আলার ধার্মেসঘী সাচ কাত্থান ঝুট কামোর, যাতে অনুসারীরিন তামহা দলনু হোওয়া অংগোনার।</verse>
				<verse number="31">খানেম নিম হুশিয়ার রাঃকে। ইয়াদ উইকে যে, এন তিন বাছার ধারারকি নিমান চেত চিইয়াগে খান্‌জালখো সাংগে উল্লা মাঃখা হুশিয়ার নান্‌জাকা রাচ্কান, ইকলাহু চুপেম মাল রাচ্কান।</verse>
				<verse number="32">“আক্কুন ধার্মেস আউর আসঘী বাচান গুসান এন নিমান সোপআ লাগদান। ধার্মেসঘী বাচান দায়াঘী বারেনু বাঃয়ী, নিমান কোহা পারদাগে ক্ষেমতা আঃ বাচানঘী রাঃয়ী আউর ধার্মেস তাংহা হোর্মা নেমহা আলারিন একা আশিস চিইদাস, ই কাত্থা নিমান আঃ আশিসদিম চিও।</verse>
				<verse number="33">এন নেখায়হু সোনা, রুপাঘী বা কিচরীঘী মাইয়া লালিচ মাল নান্‌জাকান।</verse>
				<verse number="34">নিম তো আখদার যে, এংহায় আউর এংহা সাংগুয়ারিরঘী আকাল গুটঠি এন এংহায় ই ক্ষেক্ষা তারুম পুরা নান্‌জাকান।</verse>
				<verse number="35">একা নালাখ গুটঠিন এন নান্‌জাকান আবড়া হুর্মিন নিমান এদেচ্কান, আঃ লেখা নালাখ নানারকি সাওয়াং মালকা আলারিন সাহাড়া নান্না দারকার। উর্বা যীশুসঘী ই কাত্থান নামান ইয়াদ উইনা দারকার যে, ‘ইন্‌জিরনান্তী চিইনানুম ঢের বাগ্গে আশিস রাঃয়ী।’ ”</verse>
				<verse number="36">ই কাত্থা বাঃনাঘী খোঃখা পাউলুস হোর্মারঘী সাংগে মুক লিদরারকি বিন্তী নান্‌জাস।</verse>
				<verse number="37">খোঃখানু হোর্মার চিখিয়ার আউর পাউলুসিন খেমচারকি চুংখিয়ার।</verse>
				<verse number="38">আর নেহু পাউলুসিন আরু এরাগে পোল্লোর, আদি খাতরীম আর ঢের তাপলিক ক্ষাক্ষিয়ার। ইদিঘী খোঃখা আর পাউলুসিন কোহা ডোংগা গুটি আগুয়া চিইয়াগে কেরার।</verse>
			</chapter>
			<chapter number="21">
				<verse number="1">ইফিসীয় মান্ডলীন্তা মাহাতোরঘী হেদ্দেন্তী বিদা হোওয়ারকি এম কোহা ডোংগানু আর্গারকি সোজহা কোস দ্বীপনু কেরকাম। খোঃখা উল্লা এম রোদ দ্বীপনু বারেচ্কাম। আদিঘী খোঃখা আসতেক পাতারা শাহারনু কেরকাম।</verse>
				<verse number="2">আউর আসান অন্টা কোহা ডোংগা ক্ষাক্ষিকাম, এগদা ফইনিকিয়া প্রাদেশনু কালা লাগিয়া। এম আঃ কোহা ডোংগানু আর্গারকি কালা হেলেরকাম।</verse>
				<verse number="3">খোঃখা সাইপ্রাস দ্বীপান এরারকি আদিঘী দাক্ষিন তারতিক কির্রারকি এম সিরিয়া রাঃজীঘী সোর শাহারনু কালারকি কোহা ডোংগান্তী এত্তিকাম। কারনে আসান কোহা ডোংগান্তী সান্‌জগি গুটঠিন এত্তানা মানো।</verse>
				<verse number="4">আসান এম উর্বা যীশুসঘী চেলারিন ক্ষাক্ষিকাম আউর আরঘী সাংগে সাত উল্লা রাচ্কাম। আর নেমহা বোলতাঘী মাঝিন্তী পাউলুসঘী হেদ্দে গোহরারার, যাতে আস জেরুশালেমনু মাল কাঃদাস।</verse>
				<verse number="5">মুন্দা একাবাকি আঃ উল্লা গুটঠি কাট্টিয়া কেরা, আবাকী এম আরিন আম্বারকি এমহায় ডাহারেনু কালা হেলেরকাম। হোর্মা চেলার আউর আরঘী যানানা, খাদ্দে খার্রার এমহায় সাংগে শাহারঘী বাহিরি এমান আউগা চিইয়া বার্চার। খোঃখা এম সামুদার কান্টানু মুক লিদরারকি বিন্তী নান্‌জাকাম,</verse>
				<verse number="6">আউর অরোত দোশরারঘী হেদ্দেন্তী বিদা হোওনাঘী খোঃখা এম কোহা ডোংগানু আর্গিকাম আউর আর এড়পা কির্রিয়ার কেরার।</verse>
				<verse number="7">আবাকী এম সোর আম্বারকি আম্মে ডাহারেনু তলিমায়িনু আর্সিকাম। আসান বিশুয়াসী ভাইয়োরিন দাওহাল চিচ্চিকাম আউর আরঘী সাংগে আসান অন্দুল রাচ্কাম।</verse>
				<verse number="8">খোঃখা উল্লা আসতেক উর্খারকি কইসরিয়ানু আর্সিকাম আউর দাও বাচান প্রাচারনানু ফিলিপেসঘী এড়পানু রাচ্কাম, ইসিম রাঃচাস জেরুশালেম মান্ডলীন্তা আঃ সাত’ঝান সেওয়ানানুরঘী মাঝিন্তা অর্তোস। আসঘী এড়পানু এম রাচ্কাম।</verse>
				<verse number="9">আউর ফিলিপেসঘী চাইর’ঝান ডিন্ডা পেল্লোর রাঃচার। আর আলার হেদ্দে মুন্দু কাত্থা বাঃআ লাগিয়ার।</verse>
				<verse number="10">এম আসান কায়েক উল্লা রাচ্কাম আউর আবাকী যিহুদীয়ান্তী আগাব নামেনু অরোত নাবীস হাজির মান্‌জাস।</verse>
				<verse number="11">আউর আগাব এমহায় হেদ্দে বারারকি পাউলুসঘী কাড়মান্তা পেটোয়ারান খোল্লারকি হোচ্চাস আউর আদিন হোওয়ারকি তাংহায় ক্ষেড্ডেন ক্ষেক্ষান হেএচাসকি বাঃচাস, “নেমহা বোলতা ই কাত্থা বাঃচা, ‘জেরুশালেমতা যিহুদীর ই কাড়মান্তা পেটোয়ারঘী মালিকেসিন এন্নে হেওর আউর অযিহুদীরঘী ক্ষেক্ষানু চোওদোর চিওর।’ ”</verse>
				<verse number="12">একাবাকি আসতা আলার আউর এম ই কাত্থা মেন্‌জেকাম, আবাকী এম পাউলুসিন বিশেষ নানারকি গোহরারারকাম, যাতে আস জেরুশালেমনু মাল কাঃদাস।</verse>
				<verse number="13">আবাকী পাউলুস বাঃচাস, “নিম এন্দরা নানা লাগদার? চিইখারকি এংহায় কায়ান খোট্টা লাগদার এন্দেরগে? উর্বা যীশুসঘী নামে খাতরী জেরুশালেমনু খিলা আটকারাগে মালা, খেএয়াগেহু এন সাপড়ারকা রাঃদান।”</verse>
				<verse number="14">আস এমহায় কাত্থানু রাজিম মাল মান্‌জাস, খানে এম ছাছেম রাচ্কাম আউর খোঃখানু বাচ্কাম, “উর্বাস একাসে বেদ্দেদাস, আন্নেম মানুক।”</verse>
				<verse number="15">ইদিঘী খোঃখা এম সান্‌জগি গুটঠি সাজগারকি জেরুশালেম তারা কালা হেলেরকাম।</verse>
				<verse number="16">আউর কইসরিয়ান্তা কায়েক’ঝান অনুসারীর এমহায় সাংগে চাল্লেরার আউর আর সাইপ্রাস দ্বীপন্তা ম্নাসোন নামেনু অর্তোসিন আরঘী সাংগে অন্দরার, ইস রাঃচাস পাহিলা অনুসারীরঘী মাঝিনু অর্তোস। ইসঘী এড়পানু এমহায় রাঃনা কাত্থা রাঃচা।</verse>
				<verse number="17">জেরুশালেমনু আর্সিকা খোঃখা বিশুয়াসী ভাইয়োর হোর্মার খুশমারারকি এমান ইন্‌জিরার।</verse>
				<verse number="18">খোঃখা উল্লা পাউলুস এমহায় সাংগে যাকোবেসঘী এড়পা কেরাস। আসান হোর্মা পাচকি মাহাতোর হাজির রাঃচার।</verse>
				<verse number="19">আস আরিন দাওহাল আখতাচাস আউর আসঘী প্রাচারঘী মাঝিন্তী ধার্মেস একাসেনু অযিহুদীরঘী মাঝিনু একাবড়া নালাখ নান্‌জাস আদিন আরিন অন্টা অন্টা নানারকি তিংগিয়াস।</verse>
				<verse number="20">ই কাত্থা মেনারকি আঃ মাহাতোর ধার্মেসঘী অহমা নান্‌জার আউর পাউলুসিন বাঃচার, “ভাইয়া, নিন এরা লাগদায়, যিহুদীরঘী মাঝিনু এ বাগ্গু আলার যীশুস মাইয়া বিশুয়াস নান্‌জার, আউর আর হোর্মার মোসেসঘী নিয়াম মান্না খাতরী ঢের আগ্রহী।</verse>
				<verse number="21">আর নিংহায় বারেনু ই কাত্থা মেনা অংগিয়ার যে, নিন অযিহুদীরঘী মাঝিনু একা হুর্মি যিহুদীর রাঃনার, আরিন মোসেসঘী আনকা পেশকান বাদ চিইনা খাতরী শিরষা চিইদায়, মানে মান্‌জা নিন আরঘী কুক্কোরঘী খাতনা নান্তাগে আউর যিহুদীরঘী চালতি নিয়াম লেখা উজ্জা অক্কাগে মানা নান্দায়।</verse>
				<verse number="22">আক্কুন এম এন্দরা নানোম? আর তো মেনা অংগোর যে, নিন বারেচ্কায়।</verse>
				<verse number="23">এম নিংগান আক্কুন এন্দরা বাঃআ লাগদাম নিন আদিনুম নানা। এমহায় মাঝিনু এন্নে চাইর’ঝান আলার রাঃনার, আর মানোত নান্‌জার।</verse>
				<verse number="24">ই আলারিন নিন নিংহায় সাংগে হোওয়া কালা আউর আরঘী সাংগে নিনহু পাক মানা আউর আরঘী চুটটি নাড়িয়া নান্না খাতরী আরগে পায়সান চিইয়া। হলে হোর্মার আখোর যে, নিংহায় বারেনু একা হুর্মি কাত্থা আর মেন্‌জার আবড়া সাচ মালা আউর নিনহু আনকা পেশকান মানআ লাগদায়।</verse>
				<verse number="25">মুন্দা একা অযিহুদীর বিশুয়াসী মান্‌জার আরঘী বারেনু শালিস নানারকি ই কাত্থা লিখিচ্কাম যে, খেশের টিপারকি পিটকা একাম ওঁড়া খাখাঘী আহাড়া, খেশো আউর ঠাকরান হেদ্দে দাড়ে আর্গাচ্কা একাম অন্না মোখনান মাল অনোর মোখোর আউর একাম লাজ্জে নালাখ মাল নানোর।”</verse>
				<verse number="26">ইদিঘী খোঃখা পাউলুস আঃ চাইর’ঝান আলারিন হোওয়া কালারকি আরঘী সাংগে তাংগানহু পাক নান্‌জাস খোঃখা উল্লা আস মান্দিরনু কেরাস, আউর আরঘী পাক মান্নাঘী নালাখ ইকলা মুন্‌জরো আউর হোর্মারঘী খাতরী ইকলা ওঁড়া খাখা দাড়ে আর্গানা মানো আদিন আখতাচাস।</verse>
				<verse number="27">আউর আঃ সাত উল্লা হারদাম মুন্‌জুরকা খোঃখা এশিয়া প্রাদেশতা কায়েক’ঝান যিহুদীর পাউলুসিন মান্দিরনু এরা অংগিয়ার আউর আর আসতা হোর্মা আলারিন উসকাচ্কা রাঃচার আউর আসিন ধার্চার।</verse>
				<verse number="28">খোঃখা আর গাডরারারকি বাঃআ হেল্লেরার, “হে ইস্রায়েলতা আলারো, সাহাড়া নানা। ইস আঃ আলাস, নে হুর্মি আড্ডানু নামহায় জাতিয়ার আউর নামহায় আনকা পেশকান আউর মান্দিরঘী বিড়দো আলারিন শিরষা চিইদাস। ফির আস মান্দিরঘী ঢাবানু গ্রীক জাতিয়ারিন অন্দরারকি ই নেমহা আড্ডান নাপাক নান্‌জাস।”</verse>
				<verse number="29">আর ই কাত্থা বাঃচার কারনে আর আগুম ইফিসীয়ঘী ত্রোফিমসিন পাউলুসঘী সাংগে শাহারঘী মাঝিনু ইরকা রাঃচার। আদিঘী খাতরী আর সোচ্চার, পাউলুস আসিন মান্দিরনুহু অন্দরকা রাঃচাস।</verse>
				<verse number="30">আবাকী গোট্টা শাহারতা আলার চেতারার কেরার। আউর আলার অন সাংগে ভোংগোতে বার্চার আউর পাউলুসিন ধার্চারকি আসিন মান্দিরতি নাতকেতে নাতকেতে বাহিরি অত্থরার আউর সাংগে সাংগেম মান্দিরতা বালিন মুচ্চিয়ার চিচ্চার।</verse>
				<verse number="31">আলার পাউলুসিন পিটা বেদ্দিকা রাঃচার, আবাকী রোমীয় তেলেংগারঘী প্রাধান মাহাতোস হেদ্দে বাচান কেরা যে, গোট্টা জেরুশালেম শাহারনু অন্টা গেন্‌জাম আরাম্ভ মান্‌জা।</verse>
				<verse number="32">আঃ তেলেংগারঘী প্রাধান মাহাতোরঘী প্রাধানেস আবাকীম কায়েক’ঝান তেলেংগারঘী মাহাতোরিন আউর তেলেংগারিন হোওয়ারকি ভোংগোতে ভীড়ঘী হেদ্দে কেরাস। আলার একাবাকি তেলেংগারঘী প্রাধান মাহাতোরঘী প্রাধানেসিন আউর তেলেংগারিন এরিয়ার, আবাকী আর পাউলুসিন আরু মাল লোওচার।</verse>
				<verse number="33">আবাকী তেলেংগারঘী প্রাধান মাহাতোরঘী প্রাধানেস বারারকি পাউলুসিন ধার্চাস আউর দু’ঠু শিকড়ি তারু আসিন হেএনা খাতরী হুকুম চিচ্চাস আউর আরিন মেন্‌জাস, “ই আলাসটা নে? ইস এন্দরা নান্‌জাস?”</verse>
				<verse number="34">আন্নেনু আলারঘী মাঝিন্তা কায়েক’ঝান গাডরারারকি অন রাকাম কাত্থা বাঃচার, আউর দোশরার দোশরা রাকাম কাত্থা বাঃচার। ইদিন মেনারকি তেলেংগারঘী প্রাধান মাহাতোরঘী প্রাধানেস এন্দরাহু বুঝরা পোল্লাসকি পাউলুসিন তেলেংগারঘী রাঃনা আড্ডানু হোওয়াগে হুকুম চিচ্চাস।</verse>
				<verse number="35">একাবাকি পাউলুস সিঁড়হি হেদ্দে হাজির মান্‌জাস, আবাকী আলারঘী ক্ষেক্ষান্তী বাছাবাঃনা খাতরী তেলেংগার আসিন চেড়ারকি হোওয়া কালা হেল্লেরার।</verse>
				<verse number="36">আউর আলার আসঘী খোঃখা খোঃখানু গাডরারারকি বাঃআ লাগিয়ার, “আসিন পিটা খাচ্চা।”</verse>
				<verse number="37">একাবাকি তেলেংগার পাউলুসিন হোওয়ারকি তেলেংগারঘী রাঃনা আড্ডানু কোরআ কালোর, আবাকী পাউলুস তেলেংগারঘী প্রাধান মাহাতোরঘী প্রাধানেসিন বাঃচাস, “এন কা নিংগান এন্দরাহু বাঃআ অংগোদান?” উত্তারনু আস বাঃচাস, “নিন এরদান, গ্রীক ভাষাহু আখদায়!</verse>
				<verse number="38">হলে নিন কা আঃ মিশারতা আল মালদায়, নে কায়েক উল্লা আগুম বিদ্রোহ নান্‌জাকা রাচ্কায়, আউর চাইর হাজার পিটু বিদ্রোহোরিন সাংগে হোওয়ারকি মরু খুরিনু ভোংগারকি কেরকা রাচ্কায়?”</verse>
				<verse number="39">আবাকী পাউলুস উত্তারনু বাঃচাস, “এন যিহুদিয়া, কিলিকিয়া প্রাদেশতা তার্সিউস শাহারতা আল, এগদা রাঃচা অন্টা দারকারি শাহার। এন নিংগান গোহরারা লাগদান, ই আলারঘী হেদ্দে এংগান কাত্থা বাঃআগে সায় চিইয়া।”</verse>
				<verse number="40">তেলেংগারঘী প্রাধান মাহাতোরঘী প্রাধানেসঘী সায় ক্ষাক্ষিয়াসকি পাউলুস সিঁড়হিঘী মাইয়া ইজ্জাস আউর ক্ষেক্ষা চোওদাচাসকি আলারিন কাত্থা মাল বাঃনা খাতরী ইশারা নান্‌জাস। আবাকী আলারঘী ছাছেম মান্‌জকা খোঃখা পাউলুস ইব্রীয় ভাষানু আরিন বাঃআ হেল্লেরাস।</verse>
			</chapter>
			<chapter number="22">
				<verse number="1">“ভাইয়ারো আউর বাবারো, মেনা, আক্কুন এন এংহায় বারেনু নিমহায় হেদ্দে তেংগোন।”</verse>
				<verse number="2">একাবাকি আস ইব্রীয় তারু কাত্থা বাঃআ লাগদাস, আবাকী আদিন মেনারকি আর ছাছেম মান্‌জার কেরার। আবাকী পাউলুস বাঃচাস,</verse>
				<verse number="3">“এন অরোত যিহুদী, কিলিকিয়াঘী তার্সিউস শাহারনু এন কুন্দুরকান, মুন্দা এন ই শাহারঘী গমলীয়েসঘী হেদ্দে পার্দিকান। আউর আসঘী হেদ্দেন্তী এমহায় পুর্খারঘী আনকা পেশকান পুরাসে নানারকি শিরষা ক্ষাক্ষিকাম। ধার্মেসঘী বারেনু ইন্না নিম একাসে আগ্রহ এদা লাগদার, এনহু আন্নেম আগ্রহী রাচ্কান।</verse>
				<verse number="4">যীশুসঘী ডাহারেনু নে চালরা লাগিয়ার এন আরিন খিলপাত নানারকি ঢের আলারিন পিটা লাগকান আউর মেত আউর যানানারিন ধারারকি জেহেলনু চিইয়া লাগকান।</verse>
				<verse number="5">ই কাত্থা সাচ যে, মাহা নায়গার আউর মাহাসাভান্তা হোর্মার আদিঘী গাওয়াহী আল। আরঘী হেদ্দেন্তী এন ভাইয়োরঘী খাতরী চিঠি হোওয়ারকি দামাস্কাস শাহার তারা কালা লাগকান আউর নে নে আসান রাঃচার, আরিন হেএআরকি জেরুশালেমনু অন্দরারকি দান্ডে চিইয়া বেদ্দিকা রাচ্কান।</verse>
				<verse number="6">“আবাকী বিইড়ী হারদাম দুফার। এন দামাস্কাস হেদ্দেম বারেচ্কা খোঃখা সাঠলে এংহায় চাইরো তারা মের্খান্তী অন্টা ঝাকঝাকা বিল্লি চামকারাকি চোওচা।</verse>
				<verse number="7">আন্নেনু এন খাজ্জেনু খাতেরকান কেরকান আউর মেন্‌জেকান নেকিম এংগান বাঃআ লাগদাস, ‘শৌল, শৌল, এন্দেরগে নিন এংগান খিলপাত নানা লাগদায়?’</verse>
				<verse number="8">“এন মেন্‌জেকান, ‘উর্বায়ো, নিন নে?’ “আস বাঃচাস, ‘এন নাসারত পাদ্দান্তা যীশু, নেকান নিন খিলপাত নানা লাগদায়।’</verse>
				<verse number="9">আউর নে এংহায় সাংগে রাঃচার, আরহু আঃ বিল্লিন এরিয়ার, মুন্দা নে এংহায় সাংগে কাছনাখরা লাগিয়াস, আসঘী কাত্থান আর এন্দরাহু বুঝরা পোল্লার।</verse>
				<verse number="10">“আবাকী এন বাচ্কান, ‘উর্বায়ো, হলে এন এন্দরা নানোন?’ “উর্বাস বাঃচাস, ‘চোঃআ, আউর দামাস্কাসনু কালা। নিংহায় খাতরী এগদা ঠিকা নানারকি উইনা মান্‌জিকি রাঃয়ী, আদিন আসানুম নিংগান বাঃনা মানো।’</verse>
				<verse number="11">আউর আঃ ঝাকঝাকা বিল্লিঘী খাতরী এন আন্ধরা মান্‌জাকান কেরকান আউর এন্দরাহু এরা পোলকান। খানে এংহায় সাংগুয়ারির এংহায় ক্ষেক্ষা ধারারকি এংগান দামাস্কাসনু হোচ্চার কেরার।</verse>
				<verse number="12">“খোঃখানু আনানিয় নামেনু অরোত আলাস এংহায় হেদ্দে বার্চাস। আস মোসেসঘী আনকা পেশকান ভাক্তিঘী সাংগে মানআ লাগিয়াস আউর আসতা হোর্মা যিহুদীর আসিন ঢের সাম্মান নানা লাগিয়ার।</verse>
				<verse number="13">আস এংহায় হেদ্দে বার্চাস আউর ইজ্জাসকি বাঃচাস, ‘ভাইয়া শৌল, নিংহায় এরনাঘী সাওয়াং কির্রারকি বারুক।’ আউর আবাকীম এন আসিন এরা অংগুকান।</verse>
				<verse number="14">“আবাকী আনানিয়স এংগান বাঃচাস, ‘নামহায় পুর্খারঘী ধার্মেস নিংগান চাজারকি হোচ্চাস, যেনু নিন আসঘী চাহানান আঃখা অংগোদায় আউর আঃ ধার্মেপাত্তু আলাসিন এরা অংগোদায় আউর আসঘী বাইতা কাত্থা মেনা অংগোদায়।</verse>
				<verse number="15">কারনে নিন এগদা ইরকায় আউর মেন্‌জেকায় আঃ বারেনু হোর্মা আলারঘী হেদ্দে আসঘী গাওয়াহী আল মানোয়।</verse>
				<verse number="16">আক্কুন নিন এন্দেরগে দেরি নানা লাগদায়? চোওয়া, হুর্মি গুনহান নোড়না খাতরী যীশুসঘী নামেন মেখা আউর আসনান হোওয়া, আউর বাছেরনা ক্ষাক্ষানা খাতরী আসিন বিশুয়াস নানা।’</verse>
				<verse number="17">“আদিঘী খোঃখা এন জেরুশালেমনু কির্রারকি বারেচ্কান আউর একাবাকি মান্দিরনু বিন্তী নানা লাক্কান, আবাকী এন দার্শাননু উর্বাসিন ইরকান।</verse>
				<verse number="18">আস এংগান বাঃচাস, ‘চাড়ে চাড়ে নানা, আক্কুনুম জেরুশালেম আম্বারকি চালি কালা, কারনে এংহায় বারেনু নিংহায় গাওয়াহী আলার মালাম ইন্‌জিরোর।’</verse>
				<verse number="19">“এন বাচ্কান, ‘উর্বায়ো, ই আলার আখনার, নে নে নিংহায় মাইয়া বিশুয়াস নানা লাগিয়ার। আরিন আটকারকি লোওনা পাশনা খাতরী এন সামাজ এড়পা গুটঠিনু কালা লাক্কান।</verse>
				<verse number="20">একাবাকি নিম গাওয়াহী আল ইষ্টিফানসিন পিটা লাগকার, আবাকী এন আসান ইজারকি সায় চিইয়া লাগকান আউর নে আসিন পিটা লাগিয়ার, আরঘী কিচরী গুটঠিন ক্ষাঃপা লাগকান।’</verse>
				<verse number="21">“আউর উর্বাস এংগান বাঃচাস, ‘কালা, এন নিংগান গেচ্ছা অযিহুদীরঘী হেদ্দে তাইয়োন।’ ”</verse>
				<verse number="22">আলার ই গুটি আসঘী কাত্থা মেনা লাগিয়ার, মুন্দা একাবাকি আস অযিহুদীরঘী বারেনু বাঃচাস, আবাকী আলার জোরে গাডরারারকি বাঃআ হেলেরার, “আসিন ধার্তীন্তী গেচ্ছা নানা চিইয়া; আসিন উজ্জুকা উইনা ঠিকা মাল মান্‌জা।”</verse>
				<verse number="23">আবাকী আর গাডরারা লাগিয়ার আউর তাংগা তিংগা আত্তিকা কিচরীন খোল্লিয়ারকি লিভরিয়ার চিচ্চার আউর তাকানু ধুলি উড়িয়াচার চিচ্চার,</verse>
				<verse number="24">আবাকী তেলেংগারঘী প্রাধান মাহাতোরঘী প্রাধানেস পাউলুসিন তেলেংগারঘী রাঃনা আড্ডানু হোওয়া কালাগে হুকুম চিচ্চাস। আলার এন্দেরগে পাউলুসঘী বিড়দোনু এন্নে গাডরারা লাগনার, আদিন আখনা খাতরী আস আসিন কোড়াতি লোওয়ারকি জেরা নানাগে হুকুম চিচ্চাস।</verse>
				<verse number="25">একাবাকি আর চাপটাঘী পাগহা তারু আসিন হেএচার, আবাকী একা তেলেংগারঘী প্রাধান মাহাতোস আসঘী হেদ্দে ইজ্জিকা রাঃচাস, পাউলুস আসিন বাঃচাস, “অরোত রোমীয়সঘী একাম দোশ সাবুত মাল মান্না গুটি নিমহায় আনকা পেশকা লেখা আসিন কোড়াতি লোওনা কা ঠিকা মানো?”</verse>
				<verse number="26">একাবাকি তেলেংগারঘী প্রাধান মাহাতোস ই কাত্থা মেন্‌জাস, আবাকী আস তেলেংগারঘী প্রাধান মাহাতোরঘী প্রাধানেস হেদ্দে কেরাসকি আসিন বাঃচাস, “নিন এন্দরা নানাগে কালা লাগদায়? ই আলাস অরোত রোমীয়স হিকদাস।”</verse>
				<verse number="27">আবাকী তেলেংগারঘী প্রাধান মাহাতোরঘী প্রাধানেস পাউলুসঘী হেদ্দে কেরাসকি মেন্‌জাস, “বাঃআ এরদান, নিন কা রোমীয়?” আস বাঃচাস, “হাঃয়ী।”</verse>
				<verse number="28">তেলেংগারঘী প্রাধান মাহাতোরঘী প্রাধানেস বাঃচাস, “ঢের পায়সা কাউড়ি তারু রোমীয় মান্নাঘী আধিকার এন খেন্দিকানকি হোচ্চোকান।” পাউলুস বাঃচাস, “মুন্দা এন রোমীয় মানারকি কুন্দুরকান।”</verse>
				<verse number="29">ই কাত্থা মেনারকি নে নে আসিন জেরা নানাগে কালা লাগিয়ার, আর হোর্মার আবাকীম চালি কেরার। একাবাকি তেলেংগারঘী প্রাধান মাহাতোরঘী প্রাধানেস বুঝরা অংগিয়াস যে, আস অরোত রোমীয়সিন হেচ্কা রাঃচাস, আবাকী আস ঢের এল্চিয়াস।</verse>
				<verse number="30">মুন্দা খোঃখা উল্লা, যিহুদীর এন্দেরগে পাউলুসিন দোশ চিইয়া লাগনার, আদিন আখনা খাতরী তেলেংগারঘী প্রাধান মাহাতোরঘী প্রাধানেস আসিন আম্বিয়াস চিচ্চাস আউর প্রাধান নায়গারিন আউর যিহুদীরঘী মাহাসাভান্তা হোর্মা আলারিন অন সাংগে খোড়আগে হুকুম চিচ্চাস। আদিঘী খোঃখা আস পাউলুসিন হোওয়ারকি আরঘী মুন্দভারে ইজতাচাস।</verse>
			</chapter>
			<chapter number="23">
				<verse number="1">পাউলুস যিহুদীরঘী মাহাসাভা তারা অন নাজার এরিয়াসকি বাঃচাস, “এ ভাইয়ারো, এন আক্কুন গুটি ধার্মেসঘী হুর্মি নালাখ সাচ আক্কিলনু নানা লাগদান।”</verse>
				<verse number="2">ই কাত্থা মেনারকি মাহা নায়গা আনানিয়স হুকুম চিচ্চাস, পাউলুস হেদ্দে নে নে ইজ্জিকা রাঃচার, আর যেনু পাউলুসঘী বাইনু চাটকানার।</verse>
				<verse number="3">আবাকী পাউলুস আনানিয়সিন বাঃচাস, “ভন্ড, ধার্মেস নিংগানহু কড়োস। নিন তো আনকা পেশকা লেখা শালিস নানাগে উক্কুকায়, মুন্দা নিন তো এংগান কোরনাঘী হুকুম চিইয়ারকি নিনিম আনকা পেশকান তোড়আ লাগদায়।”</verse>
				<verse number="4">পাউলুস হেদ্দে নে নে ইজ্জিকা রাঃচার আর বাঃচার, “নিন কা ধার্মেসঘী মাহা নায়গাসিন অপমান নানা লাগদায়?”</verse>
				<verse number="5">পাউলুস বাঃচাস, “ভাইয়ারো, এন মাল আঃখা লাক্কান যে, আস মাহা নায়গা। যদি আখনা হলে আসিন আঃ কাত্থা মাল বাওন পাকেন। কারনে নেমহা পুথিনু লিখিচ্কা রাঃয়ী, ‘নিংহা জাতিয়ান্তা মাহাতোসঘী সাংগে মালদাও চাইল বাইল নানা আম্বকে। ’”</verse>
				<verse number="6">মুন্দা পাউলুস একাবাকি আঃখা অংগিয়াস যে, আরঘী মাঝিনু আধহা ফারীশীর আউর আধহা সদ্দুকীর। আবাকী আস যিহুদীরঘী মাহাসাভানু গাডরারাসকি বাঃচাস, “এ ভাইয়ারো, এন ফারীশী আউর ফারীশীরঘী খাদ্দে। এংহা শালিস মানা লাগি কারনে, এন বিশুয়াস নান্দান যে, কেচ্চেকার ফির উজ্জা চোওর।”</verse>
				<verse number="7">আসঘী ই কাত্থা মেনারকি ফারীশী আউর সদ্দুকীরঘী মাঝিনু ঝাগড়া আরাম্ভ মান্‌জা। এন্নেনু মাহাসাভান্তা আলার দু’ভাগ মান্‌জার কেরার।</verse>
				<verse number="8">কারনে ফারীশীর বাঃনার, “কেচ্চেকার ফির উজ্জা চোওর।” মের্খাদুত আউর বোলতা রাঃয়ী; মুন্দা সদ্দুকীর আবড়ান বিশুয়াস মাল নান্নার।</verse>
				<verse number="9">আবাকী ঢের গেন্‌জাম মান্‌জা আউর ফারীশী দলেন্তা কায়েক’ঝান ধারাম গুরুর চোওচারকি তর্কাতর্কি নানারকি বাঃচার, “এম ইসঘী একাম দোশ মাল ক্ষাক্ষা লাগদাম। মানা অংগি একাম বোলতা বা মের্খাদুত পাউলুসঘী সাংগে কাত্থা বাঃচা।”</verse>
				<verse number="10">আসান আরু ঢের গেন্‌জাম মানা হেল্লেরা, তেলেংগারঘী প্রাধান মাহাতোরঘী প্রাধানেস এল্চিয়াস, মানা অংগি আর পাউলুসিন খাচ্চানার পুদগানার। খানে আস তেলেংগারিন হুকুম চিচ্চাস, যেনু আর কালারকি আলারঘী হেদ্দেন্তী আসিন বাচ্চারকি তেলেংগারঘী রাঃনা আড্ডানু হোওনার কাঃনার।</verse>
				<verse number="11">খোঃখা মাঃখানু উর্বাস পাউলুসঘী হেদ্দে ইজ্জাসকি বাঃচাস, “সাওয়াংগিয়া মানা, জেরুশালেমনু একান্নে নিন এংহা বারেনু গাওয়াহী চিচ্চিকায়, আন্নেম রোমনুহু গাওয়াহী চিইয়া লাগ্গো।”</verse>
				<verse number="12">খোঃখা উল্লা পাইরি বাকি যিহুদীর জুম্মুরার আউর কাত্থা চিইয়ারকি বাঃচার, “এগুটি এম পাউলুসিন মাল পিটোম, আঃ গুটি এম এন্দরাহু মাল অনোম মোখোম।”</verse>
				<verse number="13">চাল্লিশ’ঝানারতিহু বাগ্গে আলার ই পারিকাল্পনা নান্‌জার।</verse>
				<verse number="14">আর প্রাধান নায়গার আউর যিহুদী পাচকি মাহাতোরঘী হেদ্দে কেরারকি বাঃচার, “এম কাত্থা চিইয়া লাগদাম, এগুটি এম পাউলুসিন মাল পিটোম, আঃ গুটি এম এন্দরাহু মাল অনোম মোখোম।</verse>
				<verse number="15">আক্কুন নিম আউর যিহুদীরঘী মাহাসাভান্তা আলারো অন সাংগে মানারকি তেলেংগারঘী প্রাধান মাহাতোরঘী প্রাধানেস হেদ্দে গোহরারারকি বাঃআকে, নিম পাউলুসঘী বারেনু আরু দাওলেসে এরকে খোজকে, ইদিঘী খাতরী পাউলুসিন যেনু নিমহা হেদ্দে অন্দরনার চিইনার। ইসান আর্সানাঘী আগুম এম আসিন পিটাগে সাপড়ারকা রাঃদাম।”</verse>
				<verse number="16">মুন্দা পাউলুসঘী তাংড়িঘী কুক্কোস ই আর্ঝানাঘী কাত্থান মেনা অংগিয়াসকি তেলেংগারঘী রাঃনা আড্ডানু কেরাস আউর পাউলুসিন আঃ কাত্থান আখতাচাস।</verse>
				<verse number="17">আবাকী পাউলুস তেলেংগারঘী অরোত প্রাধান মাহাতোসিন মেখিয়াসকি বাঃচাস, “ইসিন তেলেংগারঘী প্রাধান মাহাতোরঘী প্রাধানেস হেদ্দে হোওয়ারকি কালা। কারনে আসঘী হেদ্দে ইসঘী কায়েক’ঠু কাত্থা বাঃনা রাঃয়ী।”</verse>
				<verse number="18">আবাকী আঃ তেলেংগারঘী প্রাধান মাহাতোস আঃ কুক্কোসিন সাংগে হোওয়ারকি তেলেংগারঘী প্রাধান মাহাতোরঘী প্রাধানেস হেদ্দে হোচ্চাসকি বাঃচাস, “জেহেলনু আটকারকা পাউলুস এংগান মেখিয়াসকি বাঃচাস, ই কুক্কোসিন যেনু নিংহা হেদ্দে অন্দরদান বার্দান, কারনে নিংহা সাংগে নাকা ইসঘী কায়েক’ঠু কাত্থা রাঃয়ী।”</verse>
				<verse number="19">আবাকী তেলেংগারঘী প্রাধান মাহাতোরঘী প্রাধানেস আঃ কুক্কোসঘী ক্ষেক্ষান ধার্চাসকি অন তারা হোচ্চাসকি বাঃচাস, “এংগান নিন এন্দরা বাঃআ বেদ্দেদায়?”</verse>
				<verse number="20">আস বাঃচাস, “যিহুদীর পাউলুসঘী বারেনু আরু দাওলেসে এরনা খোজনাঘী ছল নানারকি আসিন যিহুদীরঘী মাহাসাভাঘী মুন্দভারে হোওয়া কালাগে নিংহা গুসান গোহরারোর।</verse>
				<verse number="21">নিন আরঘী গোহরারনানু রাজি মানা আম্বকে, কারনে আরঘী মাঝিনু চাল্লিশ’ঝানারতিহু বাগ্গে আলার আসিন পিটাগে নুখরারকি রাঃনার। পাউলুসিন মাল পিটনা গুটি ই আলার এন্দরাহু মাল অনোর মোখোর বাঃআরকি কাত্থা চিচ্চার। আর সাপড়ারারকি আক্কুন খিলা নিংহায় রাঃজী মান্নাঘী আশেরানু রাঃনার।”</verse>
				<verse number="22">আবাকী তেলেংগারঘী প্রাধান মাহাতোরঘী প্রাধানেস আঃ কুক্কোসিন হুকুম চিচ্চাসকি বাঃচাস, “নিন এংগান একা কাত্থান বাচ্কায়, আদিন আরু নেকানহু তেংগা আম্বকে।” আউর আসিন আসতেক চালি কালা গানিয়াস।</verse>
				<verse number="23">ইদিঘী খোঃখা তেলেংগারঘী প্রাধান মাহাতোরঘী প্রাধানেস আসঘী দু’ঝান তেলেংগারঘী প্রাধান মাহাতোরিন মেখিয়াসকি বাঃচাস, “ইন্না মাঃখা নয়টা সামাই কইসরিয়া শাহারনু কাঃনা খাতরী দু’শো ঝান তেলেংগার, সত্তুর’ঝান ঘোড়ো চালাবাউু তেলেংগার আউর দু’শো ঝান বল্লমধারু তেলেংগারিন সাপড়ারকি উইকে।</verse>
				<verse number="24">পাউলুসিন রোম প্রাদেশতা প্রাধান শাসানদাতা ফীলিক্সঘী হেদ্দে এরা খোজারকি হোওনা খাতরী অন্টা ঘোড়ো গাড়ীহু সাপড়ারকে।”</verse>
				<verse number="25">ইদিঘী খোঃখা তেলেংগারঘী প্রাধান মাহাতোরঘী প্রাধানেস, প্রাধান শাসানদাতা ফীলিক্স হেদ্দে ই চিঠি লিখচাস,</verse>
				<verse number="26">এন ক্লাউদিয়াস লুসিয়ো, এংহা দাওহালান ইন্‌জিরা।</verse>
				<verse number="27">যিহুদীর ই আলাসিন ধারারকি পিটা বেদ্দিকা রাঃচার, মুন্দা এন এংহা তেলেংগারিন হোওয়ার কালারকি আসিন বাছাবাচ্কান, কারনে এন আঃখা অংগুকান যে, আস অরোত রোমীয় আল।</verse>
				<verse number="28">আর পাউলুসিন এন্দেরগে দোশ চিইয়া লাগিয়ার, আদিন আখনা খাতরী এন আরিন যিহুদীরঘী মাহাসাভানু হোচ্চোকান কেরকান।</verse>
				<verse number="29">আসান এন বুঝরা অংগুকান যে, আর মোসেসঘী আনকা পেশকাঘী বারেন হোওয়ারকি আসিন দোশ চিচ্চার। মুন্দা পিটনা আউর জেহেলনু চিইনা লেখা একাম দোশ আসঘী মাল্লা।</verse>
				<verse number="30">একাবাকি এন আঃখা অংগুকান যে, আলার আসঘী বিড়দোনু আর্ঝা লাগনার, আবাকীম এন আসিন নিংহায় হেদ্দে তাইকান। নে নে আসিন দোশ চিচ্চার, এন আরিনহু হুকুম চিচ্চিকান, যেনু আর ইসঘী দোশঘী বারেনু নিংহা হেদ্দে বাঃনার।</verse>
				<verse number="31">আবাকী তেলেংগারঘী প্রাধান মাহাতোরঘী প্রাধানেসঘী হুকুম লেখাম তাংহা তেলেংগার পাউলুসিন মাঃখা বাকি আরঘী সাংগে হোওয়ারকি আন্তিপাতি শাহার গুটি হোচ্চার কেরার।</verse>
				<verse number="32">খোঃখা উল্লা আর পাউলুসিন ঘোড়ো চালাবাউু তেলেংগার সাংগে তাইয়ারকি তেলেংগারঘী রাঃনা ডেরানু কির্রিয়ার কেরার।</verse>
				<verse number="33">ঘোড়ো চালাবাউু তেলেংগার কইসরিয়ানু আর্সিয়ারকি রোম প্রাদেশতা প্রাধান শাসানদাতাসঘী ক্ষেক্ষানু পাউলুসিন আউর চিঠিন চিচ্চার।</verse>
				<verse number="34">রোম প্রাদেশতা প্রাধান শাসানদাতাস চিঠিন পাড়চাসকি পাউলুসিন মেন্‌জাস, নিন একা প্রাদেশতা আল? একাবাকি আস আঃখা অংগিয়াস যে, পাউলুস মান্‌জাস কিলিকিয়া প্রাদেশতা আল, আবাকী আস বাঃচাস,</verse>
				<verse number="35">“নিংগান নে নে দুশচার, আর ইসান আর্সিকা খোঃখা এন নিংহা কাত্থান মেনোন।” ইদিঘী খোঃখা বেল হেরোদেসঘী বেল এড়পানু পাউলুসিন ক্ষাপারকি উইয়া গানিয়াস।</verse>
			</chapter>
			<chapter number="24">
				<verse number="1">পাচোয়া উল্লাঘী খোঃখা মাহা নায়গা আনানিয়স কায়েক’ঝান যিহুদীরঘী পাচকি মাহাতো আউর তর্তুলো নামে অরোত উকিলেসিন কইসরিয়ানু হোচ্চাস কেরাস আউর পাউলুসঘী বিড়দোনু প্রাধান শাসান দাতাসঘী হেদ্দে নালিশ নান্‌জাস।</verse>
				<verse number="2">পাউলুসিন মেখনাঘী খোঃখা তর্তুলোস ই বাঃআরকি পাউলুসিন দোশ চিইয়া হেল্লেরাস, “এ মাননীয় ফীলিক্স, নিংগান্তী এম মাহা শালসান্ত ক্ষাক্ষা লাগদাম আউর নিংহা লুর তারু ই জাতিয়ার খাতরী ঢের উন্নতি মানা লাগি।</verse>
				<verse number="3">ই খাতরী এম হুর্মি আড্ডানু হুর্মিদিম খাতরী ধানিয়াবাদ আখতাদাম।</verse>
				<verse number="4">মুন্দা নিংহা সামাই যেনু নষ্ট মাল মানি, ইদিঘী খাতরী এন নিংহা হেদ্দে গোহরারা লাগদান, দায়া নানারকি এমহা কাত্থান মেনা।</verse>
				<verse number="5">“এম এরা অংগুকাম যে, ই আলাসটা অন্টা আপাদ, ইস নাসারত দলতা অরোত মাহাতোস আউর ইস ধার্তীন্তা হুর্মি যিহুদীরঘী মাঝিনু গেন্‌জাম আরাম্ভ নান্দাস।</verse>
				<verse number="6">ইস মান্দিরানহু নাপাক নানাগে বেদ্দিকা রাঃচাস, খানে এম আসিন ধারারকি অন্দরকাম। ইবড়া হুর্মিঘী খাতরীম এম ইসিন ধারেচ্কাম আউর আসিন দুশা লাগদাম। নিনিম আসিন মেনা, হলে আঃ হুর্মিন আঃখা অংগোয়।”</verse>
				<verse number="7"></verse>
				<verse number="8"></verse>
				<verse number="9">যিহুদীরহু সায় চিইয়ারকি বাঃচার, ইবড়া হুর্মি কাত্থাদিম সাচ।</verse>
				<verse number="10">একাবাকি রোম প্রাদেশতা প্রাধান শাসানদাতাস কাত্থা বাঃআগে পাউলুসিন ইশারা নান্‌জাস, আবাকী পাউলুস বাঃচাস, “নিন ই যিহুদী জাতিয়ারিন ঢের বাছারতি শালিস নানারকি বারা লাগদায়। ই খাতরীম এন খুশমারারকি এন এংহা পাক্ষু কাত্থা বাঃআ লাগদান।</verse>
				<verse number="11">নিন এরা খোজাকি এরা যে, আক্কুন গুটি বারো উল্লাঘী বাগ্গু মাল মান্‌জা। এন জেরুশালেমনু সেওয়া নানাগে কেরকা রাচ্কান।</verse>
				<verse number="12">নে নে এংগান দুশা লাগনার, আর মান্দিরনু এংগান নেখায়হু সাংগে তর্কাতর্কি নানতে মাল এরিয়ার, বা সামাজ এড়পা গুটঠিনু আউর শাহারতা দোশরা একাম আড্ডানু আলারিন উসকাগেহু মাল এরিয়ার।</verse>
				<verse number="13">এংহা মাইয়া আক্কুন একাবড়া দোশ চিইয়া লাগনার, আবড়াঘী আর সাবুত চিইয়া পোল্লোর।</verse>
				<verse number="14">মুন্দা এন নিংহা হেদ্দে তেংগেরা লাগদান যে, এন যীশু খ্রীস্তাসঘী ডাহারেঘী অনুসারী মানারকি এংহায় পুর্খারঘী ধার্মেসঘী সেওয়া নান্দান, আঃ ডাহারেন আর ঝুট ডাহারে বাঃনার। মোসেসঘী আনকা পেশকানু আউর নাবীরঘী পুথিনু একাবড়া লিখিচ্কা রাঃয়ী, আবড়া হুর্মিন এন বিশুয়াস নান্দান।</verse>
				<verse number="15">আর একান্নে আশেরা নান্নার, এনহু আন্নেম ধার্মেসঘী মাইয়া আশেরা নান্দান যে, ধার্মেপাত্তু বা ধার্মেসনু মালপাত্তু হোর্মা আলার উজ্জা চোওর।</verse>
				<verse number="16">আদি খাতরী ধার্মেস আউর আলারঘী হেদ্দে হুর্মি সামাই এন এংহা আক্কিলান সাচ উইয়াগে চিহুট নান্দান।</verse>
				<verse number="17">“এন এংহা জাতিয়ার হেদ্দে ঢের বাছার খোঃখা বারেচ্কান, যেনু আরগে থোরে পায়সা চিইয়া অংগোদান আউর দাড়ে আর্গাগে অংগোদান।</verse>
				<verse number="18">ই সামাই আর এংগান মান্দিরঘী ঢাবানু পাক দাশানু এরিয়ার, আবাকী আলারঘী ভীড় আউর গেন্‌জামহু মাল মান্‌জা;</verse>
				<verse number="19">মুন্দা এশিয়া প্রাদেশতা কায়েক’ঝান যিহুদীর আসান হাজির রাঃচার। এংহা বিড়দোনু একাম দোশ রাঃয়ী হলে নিংহা হেদ্দে বারারকি এংহা বারেনু দোশ চিইনা আরঘী দারকার রাঃচা।</verse>
				<verse number="20">বা ইসান হাজির মান্‌জাকা আলারদিম বাউুক, একাবাকি এন যিহুদীরঘী মাহাসাভাঘী মুন্দভারে ইজ্জিকা রাচ্কান, আবাকী ইর এংহা একা বিড়দো নালাখ ক্ষাক্ষিকা রাঃচার?</verse>
				<verse number="21">খিলা অন্টা বারেনু আর এংগান দোশ চিইয়া অংগোনার, এন আরঘী মুন্দভারে কোহা বাইনু বাচ্কা রাচ্কান, ‘খেএনান্তী উজ্জুকাঘী বারেনু ইন্না নিমহা মুন্দভারে এংহা শালিস মানা লাগি।’”</verse>
				<verse number="22">আবাকী ফীলিক্স শালিস নান্নান আম্বিয়াস চিচ্চাস, নে যীশুসঘী ডাহারেঘী বারেনু দাওলেসে আঃখা লাগিয়াস, আস বাঃচাস, একাবাকি তেলেংগারঘী প্রাধান মাহাতোরঘী প্রাধানেস লুসিয়োস বারোস, আবাকী এন নিমহা শালিসঘী ফায়শালা নানোন।</verse>
				<verse number="23">খোঃখা আস তেলেংগারঘী প্রাধান মাহাতোসিন ই হুকুম চিচ্চাস, ইসিন জেহেলনু উইয়া, মুন্দা আসিন থোরেটা তাংহা চাহানা লেখা চালরাগে চিইকে, যেনু একাম পাহিয়ার ইসঘী সেওয়া নানাগে বারোর হলে আরিন আটকা আম্বকে।</verse>
				<verse number="24">কায়েক উল্লা খোঃখা ফীলিক্স তাংহা যিহুদী আলী দ্রুশিলান সাংগে হোওয়ারকি পাউলুসিন মেখিয়াসকি তাইয়াস আউর আসঘী বাইনু যীশু খ্রীস্তাসঘী মাইয়া বিশুয়াসঘী বারেনু মেন্‌জাস।</verse>
				<verse number="25">পাউলুস একাবাকি ধার্মেপাত্তু লেখা চালেরদাস, তাংগান চালাবাঃদাস আউর শালিসঘী হুল্লুঘী বারেনু বাঃচাস, আবাকী ফীলিক্স এল্চিয়াসকি বাঃচাস, “আক্কুন নিন কালা, ঠিকা সামাই এন নিংগান মেখোন।”</verse>
				<verse number="26">আস আশেরা নান্‌জেকা রাঃচাস যে, পাউলুস আসগে পায়সা চিওস, ই খাতরী আস ঘারি ঘারি কাত্থা বাঃআগে পাউলুসিন মেখা লাগিয়াস।</verse>
				<verse number="27">দু’বাছার পুরা মান্‌জাকা খোঃখা ফীলিক্সঘী আড্ডানু পর্কিয় ফীষ্টেস বার্চাস, আউর ফীলিক্স যিহুদীরিন খুশমানা খাতরী পাউলুসিন জেহেলনুম উইয়াস।</verse>
			</chapter>
			<chapter number="25">
				<verse number="1">খানে ফীষ্টেস কইসরিয়া প্রাদেশনু বার্চাস আউর তিন উল্লা খোঃখা কইসরিয়া প্রাদেশতি জেরুশালেমনু কেরাস।</verse>
				<verse number="2">আবাকী প্রাধান নায়গার আউর যিহুদী মাহাতোর পাউলুসঘী বিড়দো আসঘী হেদ্দে নালিশ নান্‌জার।</verse>
				<verse number="3">আর ফীষ্টেস হেদ্দে গোহরারারকি আসঘী হেদ্দে ই দায়া ক্ষাক্ষা বেদ্দিয়ার, যেনু আস পাউলুসিন জেরুশালেমনু মেখদাস। আর পাউলুসিন ডাহারেনু পিটাগে আর্ঝাচ্কা রাঃচার।</verse>
				<verse number="4">মুন্দা ফীষ্টেস বাঃচাস, “পাউলুস কইসরিয়ানু আটকারকা রাঃদাস, এন আসান চাড়েম কালোন।</verse>
				<verse number="5">খানে নিমহা মাঝিনু নেখায় নেখায় ক্ষেমতা রাঃয়ী, আর এংহা সাংগে আসান কালুক আউর আসঘী একা দোশ রাঃয়ী আদিন এদারকি চিউুক।”</verse>
				<verse number="6">আসান ফীষ্টরেস আট বা দাশ উল্লা কাড়তাচাসকি কইসরিয়ানু চালি কেরাস আউর খোঃখা উল্লাম শালিসঘী আড্ডানু উক্কিয়াসকি পাউলুসিন আসঘী মুন্দভারে অন্দরাগে হুকুম চিচ্চাস।</verse>
				<verse number="7">পাউলুস আসান হাজির মান্‌জাস, আবাকী জেরুশালেমতি বারেচ্কা যিহুদীর আসঘী চাইরো পাক্ষে ইজারকি ঢের রাকাম দোশ চিইয়া হেল্লেরার, মুন্দা আর আবড়াঘী একাম সাবুত এদা পোল্লার।</verse>
				<verse number="8">আবাকী পাউলুস তাংহা বারেনু ই কাত্থা বাঃচাস, “এন যিহুদীরঘী নিয়াম বা মান্দির বা রোম সম্রাটেসঘী বিড়দোনু একাম মালদাও নালাখ মাল নান্‌জেকান।”</verse>
				<verse number="9">মুন্দা ফীষ্টেস যিহুদীরঘী চোনহা আল মান্না খাতরী পাউলুসিন বাঃচাস, “ই হুর্মি দোশঘী শালিস এন জেরুশালেমনু নানা বেদ্দেদান, নিন কা আসান কালাগে রাজি রাঃদায়?”</verse>
				<verse number="10">পাউলুস উত্তারনু বাঃচাস, “এন রোম সম্রাটেসঘী শালিস আড্ডানু ইজারকি রাঃদান, আউর ইসানুম এংহা শালিস মান্না দারকার। এন যিহুদীরঘী মাইয়া একাম মালদাও নালাখ মাল নান্‌জাকান, আঃ কাত্থান নিন ঠিকাসেম আখদায়।</verse>
				<verse number="11">যদি এন বেশ্যেম মালদাও এন্দরাহু নান্‌জেকান, এগদা খেএনা দান্ডে ক্ষাক্ষানাঘী লায়েক, হলে এন খেএয়াগে রাজি রাঃদান; মুন্দা ইর এংহা মাইয়া একাবড়া দোশ চিইয়া লাগনার, আদ যদি সাচ মাল মানি হলে ইরঘী হেদ্দে এংগান আম্বানাঘী ক্ষেমতা নেখায়হু মাল্লা। এন রোম সম্রাটেস হেদ্দে ই আপীল নান্দান।”</verse>
				<verse number="12">আবাকী ফীষ্টেস মন্ত্রীসাভান্তা আলার সাংগে কাছনাখরাসকি উত্তার চিচ্চাস, “নিন রোম সম্রাটেসঘী হেদ্দে আপীল নান্‌জেকায়, খানে নিন রোম সম্রাটেস হেদ্দে কালোয়।”</verse>
				<verse number="13">কায়েক উল্লা খোঃখা বেল আগ্রিপ্পো আউর বর্নিকি কইসরিয়ানু হাজির মান্‌জার আউর ফীষ্টরেসিন দাওহাল আখতাচার।</verse>
				<verse number="14">আর আসান ঢের উল্লা রাঃচার, খানে ফীষ্টেস পাউলুসঘী কাত্থা বেলাসিন আখতাচাস। আস বাঃচাস, “ফীলিক্স অরোত আলাসিন ইসান আটকারকা লেখা উইয়াসকি কেরাস।</verse>
				<verse number="15">একাবাকি এন জেরুশালেমনু কেরকা রাচ্কান, আবাকী প্রাধান নায়গার আউর যিহুদীরঘী পাচকি মাহাতোর আঃ আলাসঘী বিড়দোনু ঢের নালিশ চিচ্চিকা রাঃচার আউর দুশি বাঃআরকি দান্ডে চিইয়াগে গোহরারকা রাঃচার।</verse>
				<verse number="16">“এন আরিন উত্তারনু বাচ্কান, ‘একাম আলারঘী বিড়দো যদি একাম নালিশ নান্না মানি হলে নে নে নালিশ নান্‌জার আরঘী মুন্দভারে তাংগান দোশ মালকা বাঃআরকি সাবুত নান্নাঘী মোকা মাল ক্ষাক্ষানা গুটি আসিন আম্বানা বা দান্ডে চিইনা কাত্থা রোমীয় নিয়ামনু মাল্লা।’</verse>
				<verse number="17">“খোঃখা উল্লা একাবাকি যিহুদীর এংহা হেদ্দে বার্চার, এন দেরি মাল নানারকি শালিসঘী আড্ডানু অক্কারকি আঃ আলাসিন অন্দরাগে হুকুম চিচ্চিকান।</verse>
				<verse number="18">খোঃখা নে নে দোশ চিইয়া লাগিয়ার, আর একাবাকি কাত্থা বাঃনা খাতরী ইজ্জার, আবাকী এন একদান সোচ্কা রাচ্কান, আন্নে একাম দোশ আসঘী বিড়দোনু আর মাল নান্‌জার।</verse>
				<verse number="19">মুন্দা তামহা ধারামঘী বারেনু আউর যীশুসঘী নামে অর্তোস নে কেচ্চাস, নেকান পাউলুস উজ্জুকা বাঃদাস, আসঘী বারেনু ঢের কায়েক’ঠু কাত্থা হাজির নান্‌জার।</verse>
				<verse number="20">আবাকী ই হুর্মি বারেনু একাসে এরোন খোজোন, আদিন বুঝরা পোলকানকি এন আসিন মেন্‌জেকান, নিন কা জেরুশালেমনু কালারকি ই বারেনু শালিস মানুক, ইদিঘী খাতরী রাজি রাঃদায়।</verse>
				<verse number="21">মুন্দা আস একাবাকি সম্রাটেসঘী ফায়শালা খাতরী ক্ষাঃপাগে এংহা হেদ্দে আপীল নান্‌জাস, আবাকী সম্রাটেসঘী হেদ্দে মাল তাইকা গুটি পাউলুসিন ক্ষাপুরতি ক্ষাঃপাগে হুকুম চিচ্চিকান।”</verse>
				<verse number="22">আবাকী আগ্রিপ্পো ফীষ্টরেসিন বাঃচাস, “এন আঃ আলাস হেদ্দেন্তী মেনা বেদ্দিকা রাচ্কান।” ফীষ্ট বাঃচাস, “নেলা মেনা অংগোয়।”</verse>
				<verse number="23">খোঃখা উল্লা বেল আগ্রিপ্পো আউর বর্নিকি, প্রাধান তেলেংগারিন আউর শাহারতা প্রাধান প্রাধান আলারিন হোওয়ারকি মাহা ঝাকামাকাঘী সাংগে সাভা এড়পানু কোরচার। ফীষ্টেসঘী হুকুমনু পাউলুসিন আসান অন্দরনা মান্‌জা।</verse>
				<verse number="24">আবাকী ফীষ্টস বাঃচাস, “বেল আগ্রিপ্পো আউর নে নে ইসান রাঃদার, নিম ইসিন ইরকার। গোট্টা যিহুদীর, জেরুশালেমতা আউর কইসরিয়ান্তা আলার এংহা হেদ্দে আপীল নান্‌জার আউর গাডরারারকি বাঃচার, ই আলাসঘী উজ্জুনাঘী দারকার মাল্লা।</verse>
				<verse number="25">মুন্দা এন ইরকান ই আলাসঘী খেএনা দান্ডে ক্ষাক্ষানা একাম নালাখ আস মাল নান্‌জাস, আউর আস তানিম সম্রাটেসঘী হেদ্দে আপীল নান্‌জাস, খানে এন আসিন সম্রাটেসঘী হেদ্দে তাইয়াগে ঠিকা নান্‌জেকান।</verse>
				<verse number="26">মুন্দা মাহান সম্রাটেসঘী হেদ্দে লিখনা লেখা এন এন্দরাহু মাল ক্ষাক্ষিকান। খানে এন নিমহা হোর্মারঘী মুন্দভারে, বিশেষ নানারকি বেল আগ্রিপ্পো, নিংহা মুন্দভারে আসিন অন্দরকান। যাতে নিন আসিন জেরা নান্দায়, আউর এন এন্দরাহু লিখা অংগোদান।</verse>
				<verse number="27">কারনে এন ইয়াদ নান্দান যে, একাম অরোত জেহেলনু আটকারকা আলাসঘী বিড়দোনু পারিস্কার নালিশ মাল চিইয়ারকি আসিন রোমতা জেহেলনু চালান চিইনা ঠিকা মালা।”</verse>
			</chapter>
			<chapter number="26">
				<verse number="1">আবাকী বেল আগ্রিপ্পোস পাউলুসিন বাঃচাস, “নিন যেনু নিংহায় পাক্ষে গাওয়াহী চিইয়া অংগোদায়, আদিন বাঃনাঘী খাতরী এন নিংগান সায় চিইয়া লাগদান।” আবাকী পাউলুস তাংহা ক্ষেক্ষা বাড়াবাঃচাসকি ই কাত্থা বাঃচাস,</verse>
				<verse number="2">এ বেল আগ্রিপ্পো, যিহুদীর এংহায় বিড়দো একা হুর্মি দোশ চিইয়া লাগনার আদিঘী বারেনু নিংহা মুন্দভারে কাত্থা বাঃনাগে মোকা ক্ষাক্ষারকি এন এংগান ধান্যা বাঃআরকি ইয়াদ নানা লাগদান,</verse>
				<verse number="3">বিশেষ নানারকি একাবাকি নিন যিহুদীরঘী চালতি নিয়াম আউর তর্কাতর্কিঘী বারেনু দাও নানারকি আখদায়। এংহা কাত্থা ধিরারারকি মেনাগে নিংগান এন বিশেষ নানারকি গোহরারা লাগদান।</verse>
				<verse number="4">“এংহা যুয়ান উমারতি এন একাসে এংহা শাহারনু আউর খোঃখা জেরুশালেমতা আলারঘী মাঝিনু জীয়া কাড়তাচ্কান, আদিন যিহুদীর হোর্মার আখনার।</verse>
				<verse number="5">আর এংগান ঢের আগুন্তীম আখনার, যদি আর চাহানার, আর ই গাওয়াহী চিইয়া অংগোর, ধারামতা ফারীশী নামেনু একা গোঁড়া দল রাঃয়ী আইয়া এংহায় নামে রাঃয়ী, এন আরঘী লেখা জীয়া কাড়তাচ্কান।</verse>
				<verse number="6">আউর এন ইসান ইজারকি রাঃদান, কারনে ধার্মেস এমহা পুর্খারঘী হেদ্দে কাত্থা চিচ্চিকা রাঃচাস, আদিঘী মাইয়া এন আশেরা উইদান, খানে আক্কুন এংহায় শালিস মানা লাগি।</verse>
				<verse number="7">নামহায় বারো গুষ্ঠিন্তা হোর্মা যিহুদীর উল্লা মাঃখা কুহি কায়া তারু ধার্মেসঘী সেওয়া নান্‌জারকি আঃ কাত্থা চিচ্চিকা কাত্থাঘী পুরা মান্নান এরনাঘী আশেরানু রাঃনার। মাহা বেল, আঃ আশেরা খাতরী যিহুদীর এংগান দোশ চিইয়া লাগনার।</verse>
				<verse number="8">নিম এন্দেরগে বিশুয়াস মাল নানা লাগদার যে, শালিসঘী উল্লানু ধার্মেস কেচ্চেকারিন খেএনান্তী উজতারকি চোওদোস?</verse>
				<verse number="9">“এন তানিম বিশুয়াস নানা লাগকান, নাসারতা যীশুসঘী নামেঘী বিড়দোনু একাবড়া নানরি, আন্নে নালাখ নান্নাদিম এংহায় দারকার,</verse>
				<verse number="10">আউর আন্নেম এন জেরুশালেমনু নানা লাগকান। প্রাধান নায়গাসতি ক্ষেমতা ক্ষাক্ষারকি এন খ্রীস্তাসনু বিশুয়াসী ধার্মেসঘী নেমহা আলারিন জেহেলনু চিচ্চিকান আউর আরিন পিটনাঘী পাক্ষে সায় চিইয়া লাগকান।</verse>
				<verse number="11">আরিন দান্ডে চিইনা খাতরী এন হারদাম অন্টা সামাজ এড়পান্তী দোশরা সামাজ এড়পানু কালা লাগকান আউর যীশুসঘী বিড়দো কাত্থা বাঃনা খাতরী এন আরঘী মাইয়া জোর খাটাবাঃআ লাগকান। আরঘী মাইয়া এন ঢের রাঘারারকা রাচ্কান, খানে আরিন খিলপাতনু টিডআগে এন বিদেশতা শাহার গুটঠিনুহু কালা লাগকান।</verse>
				<verse number="12">“আঃ লেখাম এন অংহোন প্রাধান নায়গাসঘী হেদ্দেন্তী ক্ষেমতা আউর হুকুম হোওয়ারকি দামাস্কাস শাহারনু কালা লাগকান।</verse>
				<verse number="13">মাহা বেল, আবাকী বিইড়ী হারদাম দুফার। মাঝি ডাহারেনু বিইড়ীন্তীহু বাগ্গে বিল্চিনা বিল্লি মের্খান্তী এংহা আউর এংহা সাংগুয়ারিরঘী চাইরো পাক্ষে বিল্চা লাগিয়া।</verse>
				<verse number="14">এম হোর্মাম খেখেলনু খাতেরকাম কেরকাম আউর এন মেন্‌জেকান ইব্রীয় ভাষানু নে যে এংগান বাঃআ লাগদাস, ‘শৌল, শৌল, এন্দেরগে নিন এংগান খিলপাত নানা লাগদায়? আচ্চে অকতাচ্কা টেম্পাঘী বাইনু লাথিয়ারকি নিন কা নিংহাদিম ক্ষতি মাল নানা লাগদায়?’</verse>
				<verse number="15">আবাকী এন বাচ্কান, ‘উর্বায়ো, নিন নে?’ “উর্বাস বাঃচাস, ‘এন যীশু, নেকান নিন খিলপাত নানা লাগদায়।</verse>
				<verse number="16">মুন্দা আক্কুন নিংহা ক্ষেড্ডেনু ভার চিইয়ারকি ইজআ। কারনে এন নিংগান এংহা সেওয়ানানু আউর গাওয়াহী আল মান্না খাতরী চাজাগে এন নিংহায় হেদ্দে এংগান এদেচ্কান। নিন এংগান একাসে ইরকার আউর এন একাসে নিংহায় হেদ্দে এংগান এদেচ্কান, আদ নিন দোশরারিন বাঃআ।</verse>
				<verse number="17">নিংহা আলারতি আউর অযিহুদীরঘী ক্ষেক্ষান্তী নিংগান এন বাছাবাওন। আউর এন নিংগান অযিহুদীরঘী হেদ্দে তাইয়া লাগদান।</verse>
				<verse number="18">নিন আরঘী খান্নে খোল্লা চিইয়া, যেনু আর উখান্তী বিল্লিনু আউর শায়তানেসঘী মালদাও সাওয়াংঘী ক্ষেক্ষান্তী ধার্মেসঘী হেদ্দে বার্নার। আউর এংহা মাইয়া বিশুয়াসঘী কারনে আর যেনু গুনহান্তী ছেমা ক্ষাক্ষানার আউর ধার্মেসঘী মাতলাবনু নেকান নেমহা নান্না মান্‌জা, আঃ নেমহা আলারঘী মাঝিনু আর আধিকার ক্ষাক্ষানার।’</verse>
				<verse number="19">“বেল আগ্রিপ্পো, ই খাতরী মের্খান্তী একা দার্শান এন ক্ষাক্ষিকান, আদিঘী পেশকা মাল মেনু আল লেখা এন মাল মান্‌জেকান।</verse>
				<verse number="20">নে নে দামাস্কাস শাহারনু রাঃনার পাহিলা আরঘী হেদ্দে, খোঃখা নে নে জেরুশালেমনু আউর গোট্টা যিহুদীয়ানু রাঃনার আরঘী হেদ্দে আউর দোশরা জাতিয়ার হেদ্দেহু এন প্রাচার নানা লাগদান যে, গুনহান্তী কায়ান কির্তারকি ধার্মেস তারা আরঘী কায়া চিইনা দারকার, আউর এন্নে নালাখ নান্না দারকার এগদানু সাবুত মানি যে, আর তামহা কায়ান কির্তাচার।</verse>
				<verse number="21">ই খাতরীম যিহুদীর এংগান মান্দিরনু ধারারকি পিটা বেদ্দা লাগিয়ার।</verse>
				<verse number="22">মুন্দা ধার্মেস ইন্না গুটি এংগান সাহাড়া নানারকি বারা লাগদাস আউর আদি খাতরীম আক্কুন এন ইসান ইজারকি সান্নি আউর মাহান হোর্মারঘী মুন্দভারে গাওয়াহী চিইয়া লাগদান। নাবীর আউর মোসেস এগদা ঘাটঅ বাঃআরকি তেংগিয়ার কেরার, আদিঘী বাহিরি এন এন্দরাহু মাল বাওন।</verse>
				<verse number="23">আঃ কাত্থা মান্‌জা, খ্রীস্তাসিন তাপলিক সাহাগে লাগ্গো আউর আস পাহিলা খেএনান্তী উজ্জা চোওস আউর যিহুদী আউর অযিহুদীর হেদ্দে ধার্মেসঘী বিল্লি বারেনু আখতাগে লাগ্গো।”</verse>
				<verse number="24">পাউলুস একাবাকি তাংহা বারেনু বাঃআ লাগিয়াস, আবাকী ফীষ্টেস আসিন বাধহা চিচ্চাসকি গাডরারাসকি বাঃচাস, “পাউলুস, নিন পাগলারকায়। নিন ঢের পাড়াই নান্‌জেকায়, খানে আঃ পাড়াইদিম নিংগান পাগলা নান্‌জা।”</verse>
				<verse number="25">মুন্দা পাউলুস বাঃচাস, “মাননীয় ফীষ্টেস, এন মাল পাগলারকান। এংহা কাত্থা সাচ আউর এংহা কাত্থা অত্থা রাঃয়ী,</verse>
				<verse number="26">বেলাস তো ই হুর্মি বারেনু আখদাস আউর এন আসঘী হেদ্দে সাহাসঘী সাংগে কাছনাখরা অংগোদান। কারনে এন মানিম আখদান যে, আসঘী খান্নেনু এন্দরাহু মাল এড়ারি, কারনে ইবড়া হুর্মি ঘাটনা তো চুপেমসে মাল মান্‌জা।</verse>
				<verse number="27">এ বেল আগ্রিপ্পো, নিন কা নাবীরঘী কাত্থা বিশুয়াস নান্দায়? এন আখদান যে, নিন নাবীরঘী কাত্থা বিশুয়াস নান্দায়।”</verse>
				<verse number="28">আবাকী আগ্রিপ্পোস পাউলুসিন বাঃচাস, “নিন কা ই থোরে সামাইঘী মাঝিনু এংগান খ্রীষ্টিয়ান কামআগে বেদ্দা লাগদায়?”</verse>
				<verse number="29">পাউলুস বাঃচাস, “সামাই থোরে বা বাগ্গু মানুক, এন ধার্মেসঘী হেদ্দে ই বাঃআরকি বিন্তী নান্দান যে, খিলা নিন মালা, মুন্দা নে নে ইন্না এংহা কাত্থা মেন্‌জার, আর হোর্মার যেনু এংহা লেখা মান্নার, খিলা ই শিকড়ি আম্বারকি।”</verse>
				<verse number="30">আবাকী বেলাস ইজ্জাস আউর আসঘী সাংগে সাংগে প্রাধান শাসানদাতা ফীষ্ট, বর্নিকি আউর নে নে আসান রাঃচার হোর্মার ইজ্জার।</verse>
				<verse number="31">ইদিঘী খোঃখা হোর্মার আঃ আড্ডান্তী বাহিরি কাঃতে কাঃতে অরোত দোশরারিন বাঃআ হেল্লেরার, “খেএনা লেখা একাম দান্ডে আউর জেহেলনু শিকড়ি তারু আটকানা মানো, এন্নে এন্দরাহু ইস মাল নান্‌জাস।”</verse>
				<verse number="32">আগ্রিপ্পোস ফীষ্টেসিন বাঃচাস, “ই আলাসটা যদি কইসোরেসঘী হেদ্দে আপীল মাল নান্‌জাকা রাঃচাস, হলে আসিন আম্বারকি চিইনা মানো পাকেন।”</verse>
			</chapter>
			<chapter number="27">
				<verse number="1">একাবাকি আর এমান কোহা ডোংগানু নানারকি ইতালিনু কাঃনা খাতরী ঠিকা নান্‌জার, আবাকী পাউলুস আউর আসঘী সাংগে আরু কায়েক’ঝান জেহেলনু আটকারকা আলারিন জেহেলতা অরোত তেলেংগারঘী প্রাধান মাহাতোসঘী ক্ষেক্ষানু সোপচার চিচ্চার। আসঘী নামে মান্‌জা জুলিয়াস আউর আস অরোত রোম সম্রাটেসঘী তেলেংগারঘী প্রাধান মাহাতো রাঃচাস।</verse>
				<verse number="2">খোঃখা এম আদ্রামুত্তীয় ঘাটতা অন্টা কোহা ডোংগানু আর্গারকি কালা লাক্কাম। একা কোহা ডোংগা এশিয়াঘী দোশরা দোশরা ঘাটনু কাঃনা খাতরী সাপড়ারকিম রাঃচা আউর ম্যাসিডোনিয়া প্রাদেশঘী থেসালোনীকিয় শাহারতা আরিষ্টার্খাস এমহায় সাংগে রাঃচাস।</verse>
				<verse number="3">খোঃখা উল্লা এমহায় কোহা ডোংগা কালারকি সিদোননু ইজ্জা আউর জুলিয়াস পাউলুস সাংগে বেশ দাওলে চাইল বাইল নান্‌জাস আউর আসিন তাংহায় সাংগুয়ারির হেদ্দে কালারকি আরঘী সাংগে ভেট নানাগে সায় চিচ্চাস। যেনু তাংহা সাংগুয়ারির আসিন দারকারি সান্‌জগি গুটঠিন চিইয়া অংগোনার।</verse>
				<verse number="4">আদিঘী খোঃখা আসতেক ফির কোহা ডোংগা আম্বিয়ার আউর তাকা এমহায় বিড়দো পাক্ষে রাঃচা খানে এম সাইপ্রাস দ্বীপঘী একা তারা তাকা মাল রাঃচা আঃ পাক্ষে কালা হেলেরকাম।</verse>
				<verse number="5">খোঃখা এম কিলিকিয়া আউর পাম্ফুলিয়া প্রাদেশঘী মুন্দভারে একা সামুদার রাঃচা আদিন কাট্টারকি লুকিয়া প্রাদেশঘী মুরা শাহারনু হাজির মান্‌জেকাম।</verse>
				<verse number="6">আবাকী তেলেংগারঘী প্রাধান মাহাতোস আসান অন্টা আলেকজান্দ্রিয়া কোহা ডোংগা এরা অংগিয়াস আদ ইতালিনু কালা লাগিয়া, খানে আস এমান আঃ কোহা ডোংগানু আর্গাচাস।</verse>
				<verse number="7">ঢের উল্লা এমহায় কোহা ডোংগা ধীরে ধীরে কালারকি ঢের তাপলিকনু ক্লীদাস শাহারঘী হেদ্দে আর্সিয়া। মুন্দা তাকা এমান আগুয়ারারকি কালা মাল চিচ্চা, আবাকী এম তাকাঘী বিড়দো তারা ক্রীট দ্বীপঘী পান্‌জরা পান্‌জরা সালমোনী কাট্টিকাম কেরকাম।</verse>
				<verse number="8">খোঃখা ঢের তাপলিক নানারকি সামুদারঘী কান্টা তারতিক কালারকি এম “দাওলে আড্ডা” নামে অন্টা আড্ডানু আর্সিকাম। আদিঘী হেদ্দেম রাঃচা লাসেরা শাহার।</verse>
				<verse number="9">এন্নেনু এমহায় ঢের উল্লা কাট্টিয়া কেরা। আবাকী আর উপাস উল্লা কাট্টিয়াকি হারদাম পাইয়া উল্লা আর্সিয়া বার্চা আউর এমহায় কোহা ডোংগানু নানারকি কাঃনাহু ঢের বিপাদ মান্‌জা কেরা। ইদি খাতরী পাউলুস কোহা ডোংগান্তা আলারিন হুশিয়ার নান্না খাতরী বাঃচাস,</verse>
				<verse number="10">“এরা, এন এরা অংগা লাগদান যে, নামহায় ই কাঃনা ডাহারেনু ঢের তাপলিক আউর ক্ষতি মানো, আদ খিলা কোহা ডোংগা আউর মালপাতিঘী মাল মানো, এন্নে কা কোহা ডোংগান্তা হোর্মা আলারঘী জীয়াঘীহু ক্ষতি মানো।”</verse>
				<verse number="11">মুন্দা তেলেংগারঘী প্রাধান মাহাতোস পাউলুসঘী কাত্থান মাল মেনারকি কোহা ডোংগা চালাবাউুস আউর কোহা ডোংগান্তা মালিকেসঘী কাত্থান বিশুয়াস নান্‌জাস।</verse>
				<verse number="12">আউর আঃ সামুদার ঘাটনু পাইয়া কাড়তানা লেখা আন্নে মোকা মাল রাঃচা, খানে আসতা ঢের আলার আসতেক কালাগে শালহা নান্‌জার, আর আশরা নানা লাগিয়ার যেনু ফইনিসনু আর্সারকি পাইয়া উল্লা কাড়তা অংগোনার। ফইনিস দাক্ষিনে পাছিমে আউর উত্তার পাছিম তারা মুখামুখি অন্টা দাওলে আড্ডা রাঃচা।</verse>
				<verse number="13">খোঃখা একাবাকি ধীরে ধীরে দাক্ষিনে তাকা তাঘরা হেল্লেরা, আবাকী আর ইয়াদ নান্‌জার যে আর একাসে বেদ্দিকা রাঃচার আন্নেম মান্‌জা। ইদি খাতরী আর কোহা ডোংগাঘী নোংগোরান চোওদাচারকি ক্রীট দ্বীপঘী কান্টা তারতিক কালা হেল্লেরার।</verse>
				<verse number="14">মুন্দা ঢের চাড়েম আঃ দ্বীপতি উরাকুলো নামে জোরসে অন্টা ঝাড় তাকা আরাম্ভ মান্‌জা আউর আঃ ঝাড় তাকা কোহা ডোংগাঘী মাইয়া বারারকি খাতরা।</verse>
				<verse number="15">আঃ ঝাড় তাকা খাতরী এম আগুয়ারকি কালা পোলকাম, খানে একান্নু তাঘরা লাগি আন্নুম এমহায় কোহা ডোংগান ভাসারারকি কালা চিচ্চিকাম।</verse>
				<verse number="16">খোঃখা এম কৌদা নামে অন্টা সান্নি দ্বীপঘী একা তারা তাকা মাল রাঃচা, আদিঘী অছোর অছোর কালারকি ঢের তাপলিকনু সান্নি ডোংগান এমহায় ক্ষেক্ষানু অন্দরকাম।</verse>
				<verse number="17">আবাকী আলার ডোংগান কোহা ডোংগানু নাতকারকি চোদচার আউর পাগহা তারু কোহা ডোংগাঘী খোলান ঢের জোরসে খুটারকি উইয়ার। সুর্তী নামে সামুদারঘী চরনু কোহা ডোংগাদ আটকারা অংগি ই এল্চেনানু পাল গুটঠিন এত্তারকি কোহা ডোংগান আন্নেম তাকানু কালা চিচ্চার।</verse>
				<verse number="18">ঝাড় তাকা এন্নেসে বারা লাগিয়া যে, এমহায় কোহা ডোংগা ঢের নুকরা হেল্লেরা, খোঃখা উল্লা আলার কোহা ডোংগান্তা অত্থা অত্থা মালপাতিন আম্মেনু লেবড়া হেল্লেরার।</verse>
				<verse number="19">তিশরা উল্লা আর আরঘী তামহা ক্ষেক্ষা তারু কোহা ডোংগান্তী থোরে সান্‌জগিন লেবড়িয়ার চিচ্চার।</verse>
				<verse number="20">ঢের উল্লা ধারারকি বিইড়ী বা বিনকো এন্দরাহু মাল এত্থেরা আউর বেশ্যেম ঝাড় তাঘেরতেম রাঃচা। বাছেরনাঘী লেখা হুর্মি আশরান এম আম্বিকাম চিচ্চিকাম।</verse>
				<verse number="21">আর হোর্মার ঢের উল্লান্তী বেগার অনা মোঃখাম রাঃচার, খানে পাউলুস আরঘী মাঝিনু ইজ্জাসকি বাঃচাস, “মেনা, এংহায় কাত্থান মেনারকি ক্রীট দ্বীপনু কোহা ডোংগান উইনা নিমহায় দারকার রাঃচা। আদি হলে ইন্না ই বিপাদ আউর ক্ষতিঘী ক্ষেক্ষান্তী বাছরোর পাকেন।</verse>
				<verse number="22">মুন্দা আক্কুন নিমহায় খাতরী এংহায় ই শালহা, নিম সাহাস নানা, কারনে নিমহায় নেখায়হু জীয়াঘী একাম ক্ষতি মাল মানো, খিলা কোহা ডোংগাঘী মানো।</verse>
				<verse number="23">কারনে এন একা ধার্মেসঘী আল আউর নেখায় সেওয়া নান্দান, আঃ ধার্মেসঘী অরোত দুতাস কাট্টিকা মাঃখা এংহায় হেদ্দে ইজ্জাসকি বাঃচাস,</verse>
				<verse number="24">‘পাউলুস, আম্বকে এল্চা, নিংগান কইসোরেসঘী মুন্দভারে ইজআগে লাগ্গো। আউর মেনা, নে নিংহায় সাংগে ই কোহা ডোংগানু কালা লাগনার, ধার্মেস দায়া নানারকি আরঘী হোর্মারঘী জীয়ান নিংগাগে দান নান্‌জাস।’</verse>
				<verse number="25">ইদি খাতরী নিম কায়ানু সাহাস নানা। কারনে ধার্মেসঘী মাইয়া এংহায় ই বিশুয়াস রাঃয়ী যে, এংহায় হেদ্দে একাসে বাঃনা মান্‌জা, ঠিকা আন্নেম মানো।</verse>
				<verse number="26">মুন্দা নাম একা দ্বীপঘী মাইয়া কালারকি খাতরোত।”</verse>
				<verse number="27">এন্নেম এম আদ্রিয়া সামুদারঘী মাইতেক চালেরতে চালেরতে চোদদো মাঃখা হাজির মান্‌জা, হারদাম মাঝি মাঃখা আবাকী কোহা ডোংগান্তা চালাবাউুর আনদাজ নান্‌জার যে, আর একাম অন্টা ডিপ্পা আড্ডা হেদ্দে বার্চার।</verse>
				<verse number="28">আদিঘী খোঃখা আর আসতা আম্মেঘী গাড়হান নাপারকি এরিয়ার যে, অনশো বিশ ফুট গাড়হা। ইদিঘী অংগুর খোঃখাম আর ফির নাপারকি এরিয়ার যে, আসতা আম্মে নব্বই ফুট গাড়হা।</verse>
				<verse number="29">আবাকী আর এল্চারকি পাখনানু বাঝড়ারো বাঃআরকি কোহা ডোংগাঘী খোঃখা তারা চাইর’ঠু নোংগোর লিভড়িয়ার চিচ্চার আউর উল্লান্তা বিল্লি খাতরী বিন্তী নানা হেল্লেরার।</verse>
				<verse number="30">আউর কোহা ডোংগান্তা চালাবাউুর ভোংগারকি কাঃনা খাতরী কোহা ডোংগাঘী আগু তারতিক নোংগোরঠুন লেভেরনা ভান নানারকি সান্নি ডোংগান সামুদারনু এত্তাচার চিচ্চার।</verse>
				<verse number="31">ইদি খাতরী পাউলুস তেলেংগারঘী প্রাধান মাহাতোসিন আউর তেলেংগারিন বাঃচাস, “ই কোহা ডোংগা চালাবাউুর কোহা ডোংগানু মাল রাঃচার হলে নিম বাছরা পোল্লোর।”</verse>
				<verse number="32">আবাকী তেলেংগার সান্নি ডোংগান্তা পাগহান খান্ডিয়ারকি আদিন আম্মেনু খাতরা চিচ্চার।</verse>
				<verse number="33">পাইরি মানারকি বারা লাগি আবাকী পাউলুস হোর্মারিন থোরেটা অন্না মোখনা খাতরী গোহরারারকি বাঃচাস, “ইন্না চোদদো উল্লা মান্‌জা, নিম বেগার অনা মোঃখাম রাঃদার, এন্দরা মানো মাল মানো আদিন সোচারকি আউর আক্কুন গুটি এন্দরাহু মাল অন্ডোকার মোক্ককার।</verse>
				<verse number="34">ইদি খাতরী এন আক্কুন নিমান অন্না মোখনা খাতরী গোহরারা লাগদান। উজ্জারকি রাঃনা খাতরী নিমহায় থোরেটা অন্না মোখনা দারকার। এরকে, নিমহায় কুক্কুন্তা অন্টা চুটটিহু মাল খাতরো।”</verse>
				<verse number="35">ই কাত্থান বাঃআরকি পাউলুস আসমা হোচ্চাস আউর হোর্মারঘী মুন্দভারেম ধার্মেসিন ধানিয়াবাদ চিচ্চাস আউর আদিন টুকরা নানারকি আরগে মোঃখাগে চিচ্চাস।</verse>
				<verse number="36">আবাকী হোর্মার সাহাস ক্ষাক্ষিয়ার আউর তামিম মোঃখা হেল্লেরার।</verse>
				<verse number="37">এম হোর্মাম মিলরারকি আঃ কোহা ডোংগানু মোট দু’শো ছিয়াত্তর’ঝান রাচ্কাম।</verse>
				<verse number="38">হোর্মার কুল উড়দারকি মোখকা খোঃখা কোহা ডোংগান্তা ভার কামতানা খাতরী আর হুর্মি গোহম গুটঠিন সামুদারনু লিভড়িয়ার চিচ্চার।</verse>
				<verse number="39">পাইরি মান্‌জা খানে আর আঃ আড্ডান চিনহা পোল্লার। মুন্দা এন্নে অন্টা সান্নি উপসামুদার এরা অংগিয়ার এগদাঘী কান্টা বালু তারু ভার্তি রাঃচা। যদি অংগোনার, হলে আঃ কিনারাঘী মাইয়া ডোংগান চোওদোর চিওর।</verse>
				<verse number="40">ইদি খাতরী আর কোহা ডোংগান্তা নোংগোর গুটঠিঘী পাগহান খান্ডিয়ারকি সামুদারনু আম্বিয়ার চিচ্চার আউর হালঘী খুটুচ্কা পাগহা গুটঠিন খুল্লিয়ার চিচ্চার। ইদিঘী খোঃখা তাকাঘী মুন্দভারে আর পালান লাগাবাঃচার চিচ্চার আউর কোহা ডোংগা কান্টানু আগুয়ারারকি বালুচর তারা কালা হেল্লেরা।</verse>
				<verse number="41">মুন্দা কোহা ডোংগাঘী মুন্দভারেটা একাম অন্টা আড্ডানু কেরাকি লাগ্গিয়া আউর চাড়েম চাড়েম উক্কিয়া কেরা আউর চালেরনাঘী সাওয়াং এবসেরা কেরা। আর ঢেউঘী লাওনা খাতরী কোহা ডোংগাঘী খোঃখা তারান্তা অংশ টুকরা টুকরা মানারকি এসরা হেল্লেরা।</verse>
				<verse number="42">আবাকী তেলেংগার জেহেলনু আটকারকা আলারিন পিটনা খাতরী পারিকল্পনা নান্‌জার, যেনু আরঘী মাঝিন্তী নেকিম অগারকি ভোংগা পোলনার।</verse>
				<verse number="43">মুন্দা তেলেংগারঘী প্রাধান মাহাতোস পাউলুসঘী জীয়ান বাছাবাঃগে বিদ্দিকা রাঃচাস বাঃআরকি আরিন তামহায় চাহানা লেখা নালাখ নানাগে মাল চিচ্চাস। আউর ই হুকুম চিচ্চাস, নে অগা অংগোনার, আর যেনু আগুম কোহা ডোংগান্তী ডেগারকি ডিপ্পানু কাঃনার।</verse>
				<verse number="44">আউর কোহা ডোংগানু বাছেরকা হোর্মার যেনু কাঠ বা দোশরা এন্দরাদিম ধারারকি ডিপ্পানু কাঃনার। এন্নেনু হোর্মার দাওলেসে ডিপ্পানু কেরারকি বাছরার।</verse>
			</chapter>
			<chapter number="28">
				<verse number="1">বাছেরকা খোঃখা এম অন্টা দ্বীপঘী কিনারানু কালারকি আর্সিকাম আউর আঃখা অংগুকাম যে, আঃ দ্বীপঘী নামে মান্‌জা মাল্টা।</verse>
				<verse number="2">আউর আসতা আলার এমহায় সাংগে ঢের দাওলে চাইল বাইল নান্‌জার। আবাকী চেপ খাতরা লাগিয়া আউর পাইয়া রাঃচা বাঃআরকি আর চিচ্চি লাগাবাঃআরকি এমান হোর্মারিন মেখিয়ার।</verse>
				<verse number="3">আবাকী পাউলুস চিচ্চিনু চিইনা খাতরী অন বোঝহা খাইকা কাংকেঘী টুকরা পেত্তাস আউর আদিন চিচ্চিনু চিইনা সামাই চিচ্চিঘী শেখনু আঃ বোঝহান্তী অন্টা ঢের বিস রাচ্কা নেররে উর্খিয়াকি পাউলুসঘী ক্ষেক্ষানু চাবারকি ধার্চা।</verse>
				<verse number="4">আসতা আলার পাউলুসঘী ক্ষেক্ষানু আঃ নেররেন ঝুলরারকি রাঃনান এরারকি তামহায় মাঝিনু কাছনাখরা হেল্লেরার, “ই আলাসটা মানিম অরোত আল পিটুস, সামুদারঘী ক্ষেক্ষান্তী বাচ্ছারাস, আন্নুহু উজগু দেবতা আসিন উজ্জা মাল চিচ্চা।”</verse>
				<verse number="5">একাবাকি পাউলুস ক্ষেক্ষান্তী নেররেন খেত্তারকি চিচ্চিনু লিভড়িয়াস চিচ্চাস, আবাকী আসঘী একাম ক্ষতি মাল মান্‌জা।</verse>
				<verse number="6">মুন্দা আলার সোচআ লাগিয়ার যে, আসঘী দেহা ফুলরো কালো বা সাঠলে আস খেওস কালোস। ঢের ঘারি ক্ষাপারকিহু আসঘী এন্দরাহু মাল মান্‌জা, খানে আর তামহায় নিয়াত বাদলারকি বাঃআ হেল্লেরার, “আসিম দেবতা।”</verse>
				<verse number="7">আঃ দ্বীপঘী আড্ডাঘী হেদ্দেম পুব্লিয় নামে অরোত প্রাধান আলাসঘী জমিদারি রাঃচা। আঃ আলাস এমান মেখিয়াস আউর তাংহায় এড়পানু এমান ইন্‌জিরার আউর তিন উল্লা গুটি এমান যাতনাচাস।</verse>
				<verse number="8">আঃ সামাই পুব্লিয়সঘী তাম্বাস নাড়ি আউর আমাশা খাতরী ঢের উল্লান্তী পিটরিনু খাতরারকি ভোগআ লাগিয়াস। আবাকী পাউলুস ভিতরা কালারকি বিন্তী নান্‌জাস আউর আসঘী দেহানু ক্ষেক্ষা চিইয়ারকি আসিন কড়ে নান্‌জাস।</verse>
				<verse number="9">এন্নে ঘাটেচ্কা খোঃখা আঃ দ্বীপঘী একা হুর্মি বেরামির রাঃচার, আর হোর্মার বার্চারকি কড়ে মান্‌জার।</verse>
				<verse number="10">আউর আসতা ঢের আলার এমান সাম্মান নান্‌জার আউর যাতনাচার। খোঃখা আসতেক কাঃনা সামাই এমহায় ঢের দারকারি সান্‌জগি গুটঠিন কোহা ডোংগানু চোওদাচার চিচ্চার।</verse>
				<verse number="11">তিন মাহিনা কাট্টিকা খোঃখা আলেকজান্দ্রিয়া শাহারতা অন্টা কোহা ডোংগানু নানারকি কালাগে উর্খুকাম। আউর কোহা ডোংগাঠু আঃ দ্বীপনুম পাইয়া উল্লা কাড়তাচ্কি রাঃচা আউর আদিঘী কুক্কুনু জুড়ুয়া দেবতাঘী ঠাকরান খোদায় নান্‌জাকা রাঃচা</verse>
				<verse number="12">খোঃখা সুরাকুস শাহারনু এম কোহা ডোংগান তিন উল্লা খুটার উইয়ারকি আসান রাচ্কাম</verse>
				<verse number="13">আসতেক আরাম্ভ নানারকি এম রীগিয়নু আর্সিকাম। অন উল্লাঘী খোঃখা দাক্ষিনতা তাকা চোওচা আউর দুশরা উল্লা এম পুতিয়লীনু আর্সিকাম।</verse>
				<verse number="14">আঃ আড্ডানু এম কায়েক’ঝান বিশুয়াসী ভাইয়োরিন এরা অংগুকাম। আর তামহায় সাংগে রাঃনা খাতরী এমান গোহরারার, খানে এম আরঘী সাংগে অন হাপ্তা রাচ্কাম। এন্নে নানারকি এম রোমনু কালারকি আর্সিকাম।</verse>
				<verse number="15">আউর আসতা বিশুয়াসী ভাইয়োর এমহায় বার্নাঘী কাত্থান মেন্‌জেকা রাঃচার। ডাহারেনু এমহায় সাংগুয়ারি মান্না খাতরী আরঘী মাঝিন্তী নেকিম নেকিম আপ্পিয়েরহাট, আউর নেকিম নেকিম তিন পাহিয়ারঘী পাদ্দা গুটি বারেচ্কা রাঃচার। ই আলারিন এরারকি পাউলুস ধার্মেসিন ধানিয়াবাদ চিচ্চাস আউর তানিম উতসাহ ক্ষাক্ষিয়াস।</verse>
				<verse number="16">রোমনু এম আর্সিকা খোঃখা পাউলুস অতখান অন্টা এড়পানু রাঃনা খাতরী সায় ক্ষাক্ষিয়াস। পাউলুসিন অরোত তেলেংগাস ক্ষাঃপা লাগিয়াস।</verse>
				<verse number="17">তিন উল্লা কাট্টারকি কেরকা খোঃখা পাউলুস আসতা যিহুদীরঘী প্রাধান প্রাধান আলারিন মেখারকি অন সাংগে নান্‌জাস। আর হোর্মার অন সাংগে মান্‌জেকাঘী খোঃখা পাউলুস আরিন বাঃচাস, “এ ভাইয়ারো, এন এংহায় জাতিয়ারঘী বিড়দোনু বা এংহায় পুর্খারঘী চালতি নিয়ামঘী বিড়দোনু এন্দরাহু মাল নান্‌জেকান, আন্নুহু এংগান জেরুশালেমতি ধার্না মান্‌জা আউর রোমীয়রঘী ক্ষেক্ষানু সোপনা চিইনা মান্‌জা।</verse>
				<verse number="18">আর এংহায় শালিস নান্‌জার আউর খেএনা দান্ডে চিইনা লেখা একাম দোশ মাল ক্ষাক্ষিয়ার, খানে এংগান আম্বা চিইয়া বিদ্দিকা রাঃচার।</verse>
				<verse number="19">মুন্দা যিহুদীর বাধহা চিচ্চার খানে এন রোম সম্রাটেস হেদ্দে আপীল নানাগে বাধ্য মান্‌জাকান। আন্নুহু এংহায় জাতিয়ারঘী মাইয়া একাম দোশ চিইনা এংহায় চাহানা মাল রাঃচা।</verse>
				<verse number="20">ইদি খাতরীম এন নিমহায় সাংগে মিলরাগে আউর কাছনাখরাগে নিমান মেখিকা রাচ্কান। কারনে ইস্রায়েল জাতিয়ারঘী একা আশরা রাঃয়ী, আঃ আশরা খাতরীম এংগান ই শিকড়ি তারু খুটনা মান্‌জা।”</verse>
				<verse number="21">আবাকী আর আসিন বাঃচার, “নিংহায় বারেনু যিহুদীয়ান্তী এম একাম চিঠি মাল ক্ষাক্ষিকাম। আউর একা ভাইয়োর আসতেক বারেচ্কা রাঃচার আরহু নেকিম নিংহায় বারেনু এন্দরাহু মাল আখতাচার বা একাম মালদাও কাত্থা মাল বাঃচার।</verse>
				<verse number="22">মুন্দা এম নিংহায় মত মেনা বেদ্দেদাম, কারনে এম ই দলঘী বারেনু আখদাম আউর হুর্মি আড্ডানুম আলার ই দলঘী বিড়দোনু কাত্থা বাঃনার।”</verse>
				<verse number="23">খোঃখা পাউলুস সাংগে মিলিরনা খাতরী আর অন্টা উল্লা ঠিকা নান্‌জার। আঃ উল্লা পাউলুস একসান রাঃআ লাগিয়াস আসান আর আম্বারকিহু আরু ঢেরিম আঃ ভাড়াটি এড়পানু বার্চার। আবাকী আস আরঘী হেদ্দে পাইরিন্তী পুত্তুনা গুটি ধার্মেসঘী রাঃজীঘী বারেনু তেংগারকি গাওয়াহী চিচ্চাস। মোসেসঘী আনকা পেশকা আউর নাবীরঘী পুথিঘী মাঝিন্তী হোওয়ারকি যীশুসঘী বারেনু আরিন বুঝাবাঃআগে চিহুট নান্‌জাস।</verse>
				<verse number="24">আসঘী বাচ্কা কাত্থান বুঝুরারকি নেকিম নেকিম বিশুয়াস নান্‌জার, ফির নেকিম নেকিম বিশুয়াস নানা পোল্লার।</verse>
				<verse number="25">পাউলুসঘী কাত্থানু আরঘী মাঝিনু মতঘী সাংগে মিল মাল মান্‌জা খানে আর আসতেক বিদা হোওয়ারকি কালা হেল্লেরার। আরঘী কাঃনা আগু পাউলুস ই কাত্থান বাচ্কা রাঃচাস, “নেমহা বোলতাস যিশাইয় নাবীসঘী মাঝিন্তী নিমহায় পুর্খারিন ই কাত্থা মানিম বাচ্কা রাঃচাস যে,</verse>
				<verse number="26">“ই আলার হেদ্দে কালারকি বাঃআ, ‘নিম খেব্দানু মেনোর, মুন্দা এন্দরাহু বুঝরা পোল্লোর, খান্নে তারু এরতে রাওর, মুন্দা এন্দরাহু আঃখা পোল্লোর।</verse>
				<verse number="27">কারনে ই আলারঘী কুহি বাড়িয়ার আউর খেব্দা উটটুরা কেরা, আউর আর তামহা খান্নেন মিনখিয়ারকি উইয়ার। যেনু আর খান্নে তারু মাল এরনার, খেব্দা তারু মাল মেন্নার, কায়া তারু মাল বুঝুরনার, যদি আর তামহা গুনহান্তী কির্রারকি এংহায় হেদ্দে বার্নার আউর এন আরিন কড়ে নান্দান।’ ”</verse>
				<verse number="28">“ইদি খাতরী নিম আখারকি উইয়া, ধার্মেস একাসে অযিহুদীরিন গুনহান্তী বাছাবাওস আঃ কাত্থান আরঘী হেদ্দে আখতানা মান্‌জা, আউর আরিম আঃ কাত্থান মেনোর আউর ইন্‌জিরোর।”</verse>
				<verse number="29"></verse>
				<verse number="30">পাউলুস গোটা দু’বাছার ধারারকি তাংহায় অন্টা ভাড়াটি এড়পানু রাঃচাস আউর নে আসঘী সাংগে ভেট মানাগে বারা লাগিয়ার আস আরিন হোর্মারিন ইন্‌জরা লাগিয়াস।</verse>
				<verse number="31">পাউলুস একাম বাধহা মাল ক্ষাক্ষারকিম ধার্মেসঘী রাঃজীঘী বারেনু সাহাসঘী সাংগে প্রাচার নানা লাগিয়াস আউর উর্বা যীশু খ্রীস্তাসঘী বারেনু শিরষা চিইয়া লাগিয়াস।</verse>
			</chapter>
		</book>
		<book number="45">
			<chapter number="1">
			</chapter>
			<chapter number="2">
			</chapter>
			<chapter number="3">
			</chapter>
			<chapter number="4">
			</chapter>
			<chapter number="5">
			</chapter>
			<chapter number="6">
			</chapter>
			<chapter number="7">
			</chapter>
			<chapter number="8">
			</chapter>
			<chapter number="9">
			</chapter>
			<chapter number="10">
			</chapter>
			<chapter number="11">
			</chapter>
			<chapter number="12">
			</chapter>
			<chapter number="13">
			</chapter>
			<chapter number="14">
			</chapter>
			<chapter number="15">
			</chapter>
			<chapter number="16">
			</chapter>
		</book>
		<book number="46">
			<chapter number="1">
				<verse number="1">এনিম পাউলুস, ধার্মেস এংগান আসঘী চাহানানু যীশু খ্রীস্তাসঘী অরোত তাইকা মানাগে মেখিয়াস। এন আউর এংহায় ভাইয়োস সোস্থিনি করিন্‌থিয় শাহারতা ধার্মেসঘী মান্ডলীন্তা আলার হেদ্দে, মানে মান্‌জা নিমহায় হেদ্দে লিখা লাগদান।</verse>
				<verse number="2">করিন্‌থিয়ানু ধার্মেসঘী মান্ডলী আউর নেকান নেকান যীশু খ্রীস্তাসনু নেমহা বাঃনা মানি, নিমহা খাতরীম ই চিঠি। ধার্মেসঘী নেমহা আল মান্না খাতরী নিমান চাজনা মান্‌জা। হুর্মি আড্ডান্তা একা আলার উর্বা যীশু খ্রীস্তাসঘী নামেনু মেখনার, আরঘী সাংগে নিমহু চাজেরকা মান্‌জেকার। আস নিমহায়হু আউর নামহায়হু উর্বা।</verse>
				<verse number="3">নামহায় ধার্মে বাঙ্গাস আউর উর্বা যীশু খ্রীস্তাসঘী অনুগ্রহ আউর শালসান্ত নিমহায় হোর্মারঘী মাইয়া রাউুক।</verse>
				<verse number="4">এন নিমহায় খাতরী হুর্মি সামাই এংহায় ধার্মেসিন ধানিয়াবাদ চিইদান, কারনে যীশু খ্রীস্তাসঘী সাংগে অন মানারকি নিম ধার্মেসঘী দায়া ক্ষাক্ষিকার।</verse>
				<verse number="5">নিম খ্রীস্তাসঘী সাংগে অন মানারকি হুর্মি পাক্ষেন্তীক আশিস ক্ষাক্ষিকার, মানে মান্‌জা হুর্মি বারেনু বাঃনাঘী ক্ষেমতানু আউর জ্ঞায়ান,</verse>
				<verse number="6">কারনে খ্রীস্তাসঘী বারেনু নিমহায় কুহিনু এমহায় গাওয়াহী ইদনা মান্‌জিকি রাঃয়ী।</verse>
				<verse number="7">আদিঘী খাতরীম একাবাকি নিম নামহায় উর্বা যীশু খ্রীস্তাসঘী ফির কির্রার বার্নান ক্ষাঃপা লাগদার, আবাকী বোলতাঘী চিচ্চিকা একাম দাননু নিম পাছলি মাল মান্‌জেকার।</verse>
				<verse number="8">নামহায় উর্বা যীশু খ্রীস্তাসদিম খোঃখা গুটি নিমান থিরারারকি উইয়োস, আদিঘী খাতরী আসঘী ফির কির্রারকি বার্না উল্লানু নিম হুর্মি রাকাম নিন্দাঘী বাহিরি রোওর।</verse>
				<verse number="9">ধার্মেসিন বিশুয়াস নানরি; আসিম নিমান মেখিয়াস, যেনু তাংহা খাদ্দাস নামহায় উর্বা যীশু খ্রীস্তাস আউর নিম অন সাংগে জুমরারকি রাঃদার।</verse>
				<verse number="10">চোনহালু ভাইয়া বাহিনরো, নামহায় উর্বা যীশু খ্রীস্তাসঘী নামেন্তী এন নিমান বিশেষ নানারকি গোহরারা লাগদান যে, নিম হোর্মার অন মানা। নিমহায় মাঝিনু একাম ভেদাভেদ মাল রাউুক, মুন্দা নিম কায়ানু আউর মতনু অন মানা।</verse>
				<verse number="11">কারনে চোনহালু ভাইয়া বাহিনরো, নিমহায় বারেনু ক্লোয়ীঘী এড়পান্তা আলারঘী হেদ্দেন্তীক ই কাত্থা মেন্‌জেকান যে, নিমহায়দিম মাঝিনু ঝাগড়া ঝাটি রাঃয়ী।</verse>
				<verse number="12">এন ই কাত্থা বাঃআ বেদ্দেদান যে, নিমহায় মাঝিনু নেকিম বাঃনার, “এন পাউলুসঘী দলেন্তা”; ফির নেকিম বাঃনার, “এন আপল্লোসঘী দলেন্তা”; ফির নেকিম বাঃনার, “এন কায়ফাসঘী দলেন্তা”; ফির নেকিম বাঃনার, “এন খ্রীস্তাসঘী দলেন্তা।”</verse>
				<verse number="13">হলে খ্রীস্তাস কা ভাগিয়ারাস? পাউলুস কা নিমহায় খাতরী ক্রুশ মাইয়া কেচ্চাস? বা পাউলুসঘী নামেনু কা নিম আসনান ইন্‌জিরকার?</verse>
				<verse number="14">এন ধার্মেসিন ধানিয়াবাদ চিইদান যে, নিমহায় মাঝিন্তা ক্রীষ্প আউর গাইয়েসিন আম্বারকি এন আরু নেকানহু আসনান মাল চিচ্চিকান,</verse>
				<verse number="15">যেনু নেকিম বাঃআ পোলনার যে, নিম এংহায় নামেনু আসনান হোচ্চোকার।</verse>
				<verse number="16">ই কাত্থা মানিম যে, এন ইষ্টিফানেসঘী এড়পান্তা আলারিনহু আসনান চিচ্চিকান, মুন্দা আদিন আম্বারকি আরু নেকানহু এন আসনান চিচ্চিকান, আদিন এংহায় ইয়াদদিম মাল খাতরা লাগি।</verse>
				<verse number="17">খ্রীস্তাস এংগান আসনান চিইনাগে মালা, মুন্দা দাও বাচান প্রাচার নান্না খাতরীম এংগান তাইয়াস। আঃ দাও বাচান আস এংগান লুর রাচ্কা আলারঘী বাচান লেখা প্রাচার নান্না খাতরী মাল তাইয়াস, যেনু খ্রীস্তাসঘী ক্রুশ মাইয়া খেএনান সাওয়াং মালকা লেখা মাল মানি।</verse>
				<verse number="18">নে নে বেগড়ারনা তারা কালা লাগনার, আরঘী হেদ্দে খ্রীস্তাসঘী ক্রুশনু কেচ্চেকাঘী কাত্থা বাঃনা বেলুর কাত্থা বাঃনা লেখা; মুন্দা নাম নে নে গুনহান্তী বাছেরনাঘী ডাহারে তারা আগুয়ারারকি কালা লাগদাত, নামহায় হেদ্দে আদ ধার্মেসঘী সাওয়াং।</verse>
				<verse number="19">নেমহা পুথিনু লিখিচ্কা রাঃয়ী, “এন জ্ঞায়ানী আলারঘী জ্ঞায়ান বেগড়োন আউর লুর রাচ্কা আলারঘী লুরান বেগার খান্‌জপা লেখা নানোন। ”</verse>
				<verse number="20">মুন্দা লুর রাচ্কা আলার এসান? পান্ডিত আলারদিম বা এসান? আউর নেখায় কাত্থাঘী মানেন বুঝাবাঃনাঘী ক্ষেমতা রাঃয়ী, ই সামাইতা আন্নে আলারদিম বা এসান? ই ধার্তীন্তা লুর গুটঠি যে বেলুর কাত্থা হিকো, ধার্মেস কা আদিন সাবুত মাল নান্‌জাস?</verse>
				<verse number="21">কারনে ধার্মেস তাংহা লুরতি ঠিকা নান্‌জাস বাঃআরকিম ই ধার্তী তাংহা লুরতি ধার্মেসিন আঃখা পোল্লা। আবাকী ধার্মেস দাও বাচানঘী বেলুরতি গুনহান্তী বিশুয়াসী আলারিন বাছাবাঃনান দাওলে ইয়াদ নান্‌জাস।</verse>
				<verse number="22">যিহুদীর চিনহা খাতরী হায়কাট নালাখ এরা বেদ্দেনার, আউর গ্রীকের লুর বেদ্দেনার,</verse>
				<verse number="23">মুন্দা এম ক্রুশনু টাংগেরকা খ্রীস্তাসঘী কাত্থা প্রাচার নান্দাম। আঃ কাত্থা যিহুদীর হেদ্দে অন্টা বাধহা আউর অযিহুদীরঘী হেদ্দে বেলুর কাত্থা লেখা,</verse>
				<verse number="24">মুন্দা যিহুদীর মানুক আউর গ্রীকের মানুক, নেকান ধার্মেস মেখিয়াস, আরঘী হেদ্দে আঃ খ্রীস্তাসদিম ধার্মেসঘী মাহা সাওয়াং আউর লুর।</verse>
				<verse number="25">কারনে ধার্মেসঘী মাঝিনু এগদা বেলুর কাত্থা, আদ আলারঘী লুরতিহু ঢের বাগ্গে লুরনু পুরা, আউর এগদা আসঘী কামজুড়ি, আদিন আলারঘী সাওয়াংতিহু ঢের বাগ্গে সাওয়াংগিয়া।</verse>
				<verse number="26">চোনহালু ভাইয়া বাহিনরো, একাবাকি নিমান মেখনা মান্‌জিকি রাঃচা, আবাকী নিম একাসে আল রাচ্কার, আদিন ইয়াদ নানারকি এরা। আলারঘী শালিসনু নিমহায় মাঝিন্তা ঢেরিম লুর রাচ্কা বা সাওয়াংগিয়া বা কোহা গুষ্ঠিন্তা আল হিকনার, আন্নে মালা।</verse>
				<verse number="27">মুন্দা ধার্তী এগদান বেলুর কাত্থা বাঃআরকি ইয়াদ নানি, ধার্মেস আদিনুম চাজারকি হোচ্চাস। যেনু লুর রাচ্কা আলার লাজ্জেনু খাতেরনার। ধার্তী এগদা সাওয়াং মালকা বাঃআরকি ইয়াদ নানি, ধার্মেস আদিনুম চাজারকি হোচ্চাস। যেনু সাওয়াংগিয়া আলার লাজ্জেনু খাতেরনার।</verse>
				<verse number="28">আউর ধার্তী এগদান কিইয়া আউর বেগারগে বাঃআরকি ইয়াদ নানি, এগদা ধার্তীঘী খান্নেনু এন্দরাহু মালা, ধার্মেস আদিনুম চাজারকি হোচ্চাস। যেনু ধার্তীঘী খান্নেনু এগদা দামী, আদ দাম মালকা মানা অংগি।</verse>
				<verse number="29">আস ই হুর্মিন চাজারকি হোচ্চাস, যেনু ধার্মেসঘী মুন্দভারে একাম আলার গারাব নানা পোলনার।</verse>
				<verse number="30">যীশু খ্রীস্তাসঘী সাংগে নিম যে অন রাঃদার, আদ ধার্মেসতিম মান্‌জা। যীশু খ্রীস্তাসদিম নামহায় হেদ্দে ধার্মেসঘী চিচ্চিকা লুর; আসিম নামহায় ধার্মেপাত্তানা, নেমহানু পুরা আউর বাছাবাঃউু।</verse>
				<verse number="31">আদিঘী খাতরী নেমহা পুথিঘী কাত্থা লেখা, “নে গারাব নান্দাস, আস উর্বাসিন হোওয়ারকিম গারাব নানুক। ”</verse>
			</chapter>
			<chapter number="2">
				<verse number="1">খ্রীস্তাসনু এংহায় চোনহালু ভাইয়া বাহিনরো, একাবাকি এন নিমহায় গুসান ধার্মেসঘী নুড্ডুকা সাচঘী বারেনু গাওয়াহী চিইয়া লাগকান, আবাকী এন কোহা কোহা কাত্থা মাল বাচ্কান বা ঢের লুর রাচ্কা আলার লেখাহু কাত্থা মাল বাচ্কান।</verse>
				<verse number="2">কারনে এন ঠিকা নান্‌জেকা রাচ্কান, নিমহায় সাংগে রাঃনা সামাই নেকান ক্রুশনু চিইনা মান্‌জিকি রাঃচা, খিলা আঃ যীশু খ্রীস্তাসঘী বারেন আখতানা আম্বারকি নিমান আরু এন্দরাহু মাল আখতোন।</verse>
				<verse number="3">একাবাকি এন নিমহায় গুসান রাচ্কান, আবাকী এন এংগান কামজুড়ি ইয়াদ নানা লাক্কান আউর এল্চেনানু ঢের আসরা লাক্কান।</verse>
				<verse number="4">এংহায় প্রাচার আউর এংহায় বাচ্কা কাত্থাঘী মাঝিনু আলারিন লালিচনু লেভেরনা লেখা একাম লুরঘী বাচান মাল রাঃচা, মুন্দা এংহায় শিরষানু নেমহা বোলতাঘী সাওয়াংঘীদিম সাবুত রাঃচা,</verse>
				<verse number="5">যেনু নিমহায় বিশুয়াস আলারঘী লুরনু মাল মানি, মুন্দা ধার্মেসঘী সাওয়াংনু মানি।</verse>
				<verse number="6">নে নে বোলতানু পুরাসে পার্দিয়ার, আরঘী মাঝিনু এম লুরঘী কাত্থা বাঃদান; মুন্দা আঃ লুর ই ধার্তীন্তা মালা বা ই ধার্তীন্তা মাহাতোরঘীহু মালা, ইর তো ক্ষেমতা মালকা লেখা মানা লাগনার।</verse>
				<verse number="7">মুন্দা এম ধার্মেসঘী নুড্ডুকা লুরঘী বারেনুম কাত্থা বাঃদাম, আঃ লুর নুড্ডুকাম রাঃচা, আউর ধার্তী কামনাঘী আগুনতিম ধার্মেস পারিকাল্পনা নান্‌জাকা রাঃচাস যে, তাংহায় লুর নামান মের্খান্তা অহমাঘী ভাগিয়ারী নানো।</verse>
				<verse number="8">ই ধার্তীন্তা মাহাতোরঘী মাঝিনু নেহু আদিন বুঝরা পোল্লার; আদিন বুঝুরনা হলে, আর আঃ অহমানু পুরা উর্বাসিন ক্রুশনু মাল চিওর দানেক।</verse>
				<verse number="9">মুন্দা নেমহা পুথিনু একাসে লিখিচ্কা রাঃয়ী, “ধার্মেসিন নে নে দুলার নান্নার, আরঘী খাতরী আস এগদা এগদা চিইয়াগে ঠিকা নান্‌জাসকি উইয়াস, আবড়ান নেহু খান্নেনু মাল এরিয়ার, খেব্দানু মাল মেন্‌জার আউর তামহায় কায়ানুহু মাল সোচ্চার। ”</verse>
				<verse number="10">মুন্দা তাংহা বোলতাসঘী মাঝিন্তী ধার্মেস আবড়ান নামহায় হেদ্দে আখতাচাস, কারনে বোলতাস হুর্মিনুম আখদাস, খিলা আদিম মালা, ধার্মেসঘী নুড্ডুকা বারে গুটঠিহু আখদাস।</verse>
				<verse number="11">আলারঘী মাঝিনু এন্নে নে রাঃদাস, নে দোশরা আলারঘী কায়ান্তা কাত্থা আখদাস? আলারঘী মাঝিনু একা বোলতাস রাঃদাস, আস খিলা তাংহা কায়াঘী কাত্থান আখদাস। ঠিকা আন্নেম, ধার্মেসঘী বোলতা আম্বারকি ধার্মেসঘী কায়াঘী কাত্থান দোশরা নেহু মাল আখনার।</verse>
				<verse number="12">নাম ই ধার্তীন্তা বোলতান মাল ক্ষাক্ষিকাত, মুন্দা ধার্মেসঘী হেদ্দেন্তী বারেচ্কা আসঘীদিম বোলতান ক্ষাক্ষিকাত, যেনু ধার্মেস একা দান গুটঠিন নামাগে চিচ্চাস, আদিন আঃখা অংগোদাত।</verse>
				<verse number="13">আউর এম আঃ দান গুটঠিঘী কাত্থাদিম বাঃদাম। আবড়া বাঃনা খাতরী একা কাত্থা বাঃদাম, আবড়া এম আলারঘী লুরতি শিরষা ক্ষাক্ষাদামকি মাল বাঃদাম, মুন্দা বোলতাঘী শিরষান্তী বাঃদাম। বোলতাঘী মানি কাত্থা আখতানা খাতরী এম বোলতাঘী কাত্থাম বাঃদাম।</verse>
				<verse number="14">একা আলাস বোলতাঘী আল মালদাস, আস ধার্মেসঘী বোলতা হেদ্দেন্তী এগদা বারি, আদিন আস মাল ইন্‌জিরদাস, কারনে আবড়া আসঘী হেদ্দে বেলুর কাত্থা লেখা। আবড়ান আস বুঝরা পোলদাস, কারনে নেমহা বোলতা শিরষা মাল চিইনা হলে আবড়া পারীক্ষা নানারকি মাল ইথরি।</verse>
				<verse number="15">একা আলাস বোলতাঘী আল হিকদাস, আস হুর্মিদিম পারীক্ষা নানারকি এরদাস, মুন্দা নেহু আসিন পারীক্ষা নানারকি এরা পোলনার।</verse>
				<verse number="16">নেমহা পুথি লিখিচ্কা রাঃয়ী, “উর্বাসঘী কায়ান নে বুঝরা অংগোনার যে, আস আসগে শালহা চিইয়া অংগোদাস? ” মুন্দা খ্রীস্তাসঘী কায়া নামহায় কুহিনু রাঃয়ী।</verse>
			</chapter>
			<chapter number="3">
				<verse number="1">এংহায় চোনহালু ভাইয়া বাহিনরো, এন বোলতান্তী আলার লেখা নিমহা সাংগে কাত্থা বাঃআগে পোলকান, মুন্দা নে নে ই ধার্তীন্তা দেহাঘী চাহানাঘী মাঝিনু রাঃনার, আরঘী সাংগে একাসে কাত্থা বাঃনা দারকার, এন নিমহা সাংগে আন্নেম কাত্থা বাচ্কা রাচ্কান। নিম তো খ্রীস্তাসনু পাত্তু লেল্লে খাদ্দার লেখা রাচ্কার, খানেম নিমহা সাংগেহু এন আন্নেম কাত্থা বাচ্কা রাচ্কান।</verse>
				<verse number="2">এন নিমাগে দুধি অন্তাচ্কা রাচ্কান, নিমান তো শক্ত অন্না মোখনা মাল চিচ্চিকান, কারনে আন্নে অন্না মোখনান মোঃখাগে সাওয়াং নিমহায় মাল রাঃচা, আউর আক্কুন গুটিহু নিম আন্নেম রাঃদার,</verse>
				<verse number="3">কারনে আক্কুন গুটি নিম ই ধার্তীন্তা দেহাঘী চাহানাঘী মাঝিনু চালরা লাগদার, নিমহা মাঝিনু হিংসারনা আউর ঝাগড়া ঝাটি লাক্কিম রাঃয়ী, হলে কা নিম ই ধার্তীন্তা দেহাঘী চাহানাঘী মাঝিনু মালকার? আউর নিমহা চালেরনা ই ধার্তীন্তা বেগার নালাখনানু আলার লেখা কা মালা?</verse>
				<verse number="4">কারনে নিমহা মাঝিনু একাবাকি অর্তোস বাঃদাস, আস পাউলুসঘী দলতা; আউর অর্তোস বাঃদাস, আস আপল্লোর দলতা; আবাকী নিম কা অরোত বেগার নালাখনানু আল লেখা মালদার?</verse>
				<verse number="5">হলে মেনা, আপল্লোস নে? আউর পাউলুসদিম বা নে? এম তো সেওয়া নালাখনানু হিকদাম, নেখায় মাঝিন্তী নিম বিশুয়াসঘী ডাহারেনু বারেচ্কার। উর্বাসদিম নামহা হোর্মারিন তাংগা তিংগা নালাখ চিচ্চাস।</verse>
				<verse number="6">এন বিহিনী ইদ্দিকান, আপল্লোস আইয়া আম্মে তুন্দিয়াস, মুন্দা ধার্মেসদিম আদিন পারদাচাস।</verse>
				<verse number="7">আদি খাতরী, বিহিনী ইদনা আউর আম্মে চিইনা এন্দরাহু মালা; মুন্দা ধার্মেস, নে আদিন পারদাচাস, আসিম হুর্মি।</verse>
				<verse number="8">নে বিহিনী ইদ্দিদাস আউর আইয়ানু নে আম্মে তুন্দুদাস, আরঘী মাতলাব অন্টাম, মুন্দা হোর্মার তাংগা তিংগা নালাখঘী খান্‌জপা ক্ষাক্ষর,</verse>
				<verse number="9">কারনে এম দু’নো ঝানারদিম ধার্মেসঘী সাহাড়ানানু; নিম ধার্মেসঘী খাল্লে আউর আসঘী কামেচ্কা দালান।</verse>
				<verse number="10">ধার্মেসতি এন একা দায়া ক্ষাক্ষিকান, আদিঘী মাঝিন্তী লুর রাচ্কা রাজ মিসতিরির লেখা এন ভিত্তি গাথেচ্কান আউর আদিঘী মাইয়া দোশরার দালান কামআ লাগনার, মুন্দা নে একান্নে দালান কামআ লাগনার, আঃ বারেনু হুশিয়ার রাউুক।</verse>
				<verse number="11">কারনে ভিত্তি আগুম গাথনা মান্‌জা, আদিন আম্বারকি আরু নেহু একাম ভিত্তি গাথা পোলনার। যীশু খ্রীস্তাসদিম মান্‌জাস আঃ ভিত্তি।</verse>
				<verse number="12">মুন্দা ই ভিত্তিঘী মাইয়াম যদি আলার সোনা, রুপা, ঢের দামী পাখনা, কাঠ, খড় আউর ঘাসি তারু গাথনার,</verse>
				<verse number="13">হলে হোর্মারঘী হুর্মি নালাখ শালিসঘী উল্লানুম আদ আখতানা মানো, কারনে আঃ উল্লাঘী আখতানা চিচ্চিঘী মাঝিন্তীম মানো; আউর হোর্মারঘী নালাখ একান্নে, চিচ্চিদিম আদিন পারীক্ষা নানো।</verse>
				<verse number="14">নে এগদা কামচাস, আদ যদি টিকারকি রাঃয়ী হলে আস পুরুস্কার ক্ষাক্ষস;</verse>
				<verse number="15">মুন্দা নিমহায় নালাখ যদি অলি কালি হলে নিমহায়দিম ক্ষতি মানো। নিম বাছরোর, মুন্দা নিমহা দাশা এন্নে আলার লেখা মানো, নে নে চিচ্চিঘী মাঝিন্তী কাট্টারকি বার্চাকার।</verse>
				<verse number="16">নিম কা মাল আখদার যে, নিম ধার্মেসঘী মান্দির এড়পা, আউর ধার্মেসঘী বোলতা নিমহা মাঝিনু উজ্জা উক্কি?</verse>
				<verse number="17">যদি নেহু ধার্মেসঘী মান্দির এড়পান বেগড়ানার, হলে ধার্মেসহু আসিন বেগড়োস, কারনে আসঘী মান্দির নেমহা আউর নিমিম মান্‌জাকার আঃ মান্দির।</verse>
				<verse number="18">নিম নেহু তাংগা তিংগান ঠাকআ আম্বকে। নিমহা মাঝিনু একাম আলাস যদি তাংগান ই সামাইতা বাগ্গে লুর রাচ্কা আল ইয়াদ নান্দাস, হলে আস যেনু বেলুর আল মানুক, হলেম আস মানিম লুর রাচ্কা আল মানা অংগোস।</verse>
				<verse number="19">কারনে ধার্মেসঘী খান্নেনু ই ধার্তীন্তা বাগ্গে লুর গুটঠি মান্‌জা খিলা বেলুর কাত্থা। নেমহা পুথিনু লিখিচ্কা রাঃয়ী, “বাগ্গে লুর রাচ্কা আলারিন ধার্মেস আরঘীদিম ছলনুম ধার্দাস। ”</verse>
				<verse number="20">ফির লিখিচ্কা রাঃয়ী, “উর্বাস আখদাস, বাগ্গে লুর রাচ্কা আলারঘী সোচনা আয়ধাম। ”</verse>
				<verse number="21">আদি খাতরী নিম একাম আলারিন হোওয়ারকি গারাব নানা আম্বকে, কারনে হুর্মিদিম তো নিমহায়।</verse>
				<verse number="22">পাউলুস, আপল্লোস, পাত্রাস, ই ধার্তী, জীয়া, খেএনা, আক্কুনতা সামাই আউর হুল্লুন্তা সামাই, হুর্মিদিম নিমহা হিকো;</verse>
				<verse number="23">আউর নিম মান্‌জাকার খ্রীস্তাসঘী, আউর খ্রীস্তাস মান্‌জাস ধার্মেসঘী।</verse>
			</chapter>
			<chapter number="4">
				<verse number="1">নামহা বারেনু আলারিন মানিম সোচআগেম লাগ্গো যে, নাম খ্রীস্তাসঘী সাহাড়ানানু আউর ধার্মেসঘী নুড্ডুকা সাচ্চান আখতানাঘী ভারান নামহায় মাইয়া চিইনা মান্‌জা।</verse>
				<verse number="2">আউর নেখায় মাইয়া ভারান চিইনা মান্‌জা, আরিন এদাগে লাগ্গো যে, আর বিশুয়াস নান্না লেখা আল।</verse>
				<verse number="3">এংহায় শালিস নিমিম নান্দার বা শালিস নান্নাঘী আড্ডানু নান্দার, ইদ ঢের সান্নি বারে বাঃআরকি এন সোচদান; এন্নে কা এনহু এংহায় বারেনু শালিস মাল নান্দান।</verse>
				<verse number="4">এংহায় আক্কিল পারিস্কার, মুন্দা এন যে দোশ মালকা, আইয়ানু ইদ সাবুত মাল মানি। উর্বাসদিম এংহায় শালিস নানোস।</verse>
				<verse number="5">আদি খাতরী নিম ঠিকা সামাইঘী আগুম এগুটি উর্বাস মাল বার্দাস, আঃ গুটি নিম একাম শালিস নানা আম্বকে; উখানু রাচ্কা বারে গুটঠি আসিম বিল্লিনু অন্দরোস আউর কুহিন্তা হুর্মি নুড্ডুকা বারে গুটঠিহু আসিম বাহিরি অন্দরোস; আঃ সামাই হোর্মা আলার ধার্মেসঘী হেদ্দেন্তী তাংগা তিংগা অহমান ক্ষাক্ষর।</verse>
				<verse number="6">এংহায় চোনহালু ভাইয়া বাহিনরো, এংহায় আউর আপল্লোসঘী উদাহরন চিইয়ারকি এন নিমান ইবড়া হুর্মি কাত্থা বাচ্কান; যেনু নিম এমহায় হেদ্দেন্তী ই শিরষা ক্ষাক্ষাদার যে, নেমহা পুথিনু এগদা লিখিচ্কা রাঃয়ী, মানিম আদিন্তী বাহিরি কাঃলাগে নিমান মাল চালরো। হলে নিম অরোত সেওয়ানানুসিন হোওয়ারকি গারাব নানা আম্বকে আউর দোশরারিন হোওয়ারকি হেলা নানা আম্বকে।</verse>
				<verse number="7">নে নিংগান দোশরা আলারতি বিশেষ কামচাস? নিংহায় এন্নে এন্দেরা রাঃয়ী, এগদান নিন দান লেখা মাল ক্ষাক্ষিকায়? হলে নিন এন্নে নানারকি এন্দেরগে গারাব নান্দায়, নিন যেনু দানান মাল ক্ষাক্ষিকায়?</verse>
				<verse number="8">নিমান এরারকি ইয়াদ মানা লাগি যে, নিম আগুম হুর্মিন ক্ষাক্ষিকার, আগুম ধানী আল মান্‌জাকার, আউর এমান আম্বারকিম নিম বেল মান্‌জাকার কেরকার। নিম বেল মান্না হলে দাওলেম মানো পাকেন, হলে এমহু নিমহা সাংগেম বেল মানা অংগোম পাকেন।</verse>
				<verse number="9">কারনে পিটনা মানো বাঃআরকি নেকান মিছিলঘী খোঃখা উইনা মানি, এংহায় ইয়াদ মানা লাগি, ধার্মেস এমান, মানে মান্‌জা, তাইকারিন ঠিকা হোর্মারঘী খোঃখানু উইয়াস। এম গোট্টা ধার্তীঘী হেদ্দে, মানে মান্‌জা, মের্খাদুতার আউর আলারঘী হেদ্দে এম তেওয়া তামাশাঘী আল মান্‌জাকাম।</verse>
				<verse number="10">এম খ্রীস্তাসঘী খাতরী লুর মালকা আল মান্‌জাকাম, মুন্দা নিম খ্রীস্তাসঘী সাংগে অন মানারকি লুর রাচ্কা আল মান্‌জাকার। এম কামজুড়ি, মুন্দা নিম সাওয়াংগিয়া মান্‌জাকার। এম সাম্মান মাল ক্ষাক্ষিকাম, মুন্দা নিম ঢের সাম্মান ক্ষাক্ষিকার।</verse>
				<verse number="11">আক্কুন গুটি কিড়া আউর আম্মে অন্না খাতরী এম তাপলিক ক্ষাক্ষা লাগদাম। কিচরীঘী আকাল এমহায় রাঃয়ী, বেমায়ালে আর এমহায় লাওচার, এমহায় এড়পাহু মাল্লা।</verse>
				<verse number="12">এম তাংগা তিংগা ক্ষেক্ষান্তী বাড়িয়ার নালাখ নানা লাগদাম। একাবাকি আলার এমান কেবেরনার, আবাকী এম আরঘী মাহবা ডান্ডী পাড়দাম; একাবাকি আর এমান খিলপাত নান্নার, আবাকী এম আদিন সাহাদাম;</verse>
				<verse number="13">একাবাকি আর এমান নিন্দা নান্নার, আবাকী এম নারমিয়া মান্দামকি আরিন উত্তার চিইদাম। আক্কুন গুটি এম ই ধার্তীন্তা মাইলা লেখা, ই ধার্তীনু জন্‌জাল মানারকিম রাঃদাম।</verse>
				<verse number="14">নিমান লাজ্জে চিইয়াগে এন ইবড়া কাত্থা মাল লিখা লাগদান, মুন্দা এংহায় চোনহালু খাদ্দে সোচআরকিম হুশিয়ারী নানাগে লিখা লাগদান।</verse>
				<verse number="15">মানা অংগি খ্রীস্তাসঘী তারা চালাবাউু হাজার হাজার আল নিমহায় রাঃনার, মুন্দা নিমহায় বাঙ্গাস তো অর্তোসদিম রাঃদাস; যীশু খ্রীস্তাসঘী দাও বাচানতি এনুম নিমান জানাম চিচ্চিকান।</verse>
				<verse number="16">আদি খাতরীম এন নিমহায় গুসান গোহরারদান, এন এগদান নানা লাগদান, নিমহু আদিনুম নানা;</verse>
				<verse number="17">আউর ইদিঘী খাতরীম এন তীমথিয়সিন নিমহা গুসান তাইকান। উর্বাসিন বিশুয়াস নান্নাঘী মাঝিন্তী আস এংহায় চোনহালু আউর বিশুয়াসী খাদ্দাস মান্‌জাস। যীশু খ্রীস্তাসঘী সাংগে অন মানারকি এংহায় শিরষা আউর নালাখ একাসে, আসিম আদিন নিমান ইয়াদ নান্তোস চিওস। হুর্মি আড্ডান্তা হুর্মি মান্ডলীনু এন আঃ বারেনু শিরষা চিইদান।</verse>
				<verse number="18">এন আরু নিমহায় গুসান মাল কালোন, ইদিন ইয়াদ নানারকি নিমহা মাঝিন্তা নেহু নেহু গারাবনু ফুলরা লাগনার।</verse>
				<verse number="19">মুন্দা উর্বাস চাহোস হলে এন চাড়েম নিমহা গুসান কালোন। নে নে গারাবনু ফুলরা লাগনার, আরঘী কাত্থান মেনাগে এন মাল বারোন, মুন্দা আরঘী সাওয়াং একড়হে, আদিনুম এরাগে বারোন।</verse>
				<verse number="20">কারনে ধার্মেসঘী রাঃজী কাত্থাঘী মাঝিনু মালা, মুন্দা সাওয়াংঘী মাঝিনু রাঃয়ী।</verse>
				<verse number="21">নিমহা খাতরী এন এন্দরা হোওন কালোন? এন কা টেম্পা হোওনকি নিমহায় গুসান কালোন, নাকা দুলার আউর নারমিয়া বোলতান হোওন কালোন?</verse>
			</chapter>
			<chapter number="5">
				<verse number="1">আক্কুন মানিম মেন্দরা লাগি যে, নিমহা মাঝিনু লাজ্জে নালাখ রাঃয়ী, আউর আঃ লাজ্জে নালাখ এন্নে মালদাও, এগদা অযিহুদীরহু মাল নান্নার। এন্নে কা, অর্তোস তাংহা দুশরা তাংগিয়োন তাংহা যানানা লেখা উইদাস।</verse>
				<verse number="2">আউর নিম একাসেনু গারাব নানা লাগদার! ইদিন্তী নিমান দুখ নান্না দারকার আউর একা আলাস এন্নে নালাখ নান্দাস, আসিন নিমহায় মাঝিন্তী কা অথরনা চিইনা দারকার মাল রাঃচা?</verse>
				<verse number="3">এন দেহানু হাজির মাল রাঃআরকিহু বোলতানু আসান নিমহা সাংগে রাঃদান। একা আলাস ই রাকাম নালাখান নান্‌জাস, আসান হাজির রাচ্কা আলাস লেখাম আসঘী সাচ শালিস নান্‌জেকানকি উইকান।</verse>
				<verse number="4">উর্বা যীশুসঘী নামেনু নিম একাবাকি অন্টা আড্ডানু ভেট মানোর, আবাকী এনহু বোলতানু নিমহা সাংগে আসান রাওন আউর নামহায় উর্বা যীশুসঘী সাওয়াং নামহা মাইয়া রাও,</verse>
				<verse number="5">আউর আঃ আলাসিন বিশুয়াসীরঘী মাঝিন্তী ছিন্ডারকি আসঘী দেহান নাশ নান্না খাতরী শায়তানেসঘী ক্ষেক্ষানু চিইয়া লাগ্গো, যেনু উর্বা যীশুসঘী বার্না উল্লানু আঃ বোলতা বাছরা অংগি।</verse>
				<verse number="6">গারাব নান্না নিমহায় খাতরী কড়ে মালা। নিম কা মাল আখদার যে, থোরেটা সোডা মায়দাঘী আসমান ফুলাবিকি চোওদি?</verse>
				<verse number="7">পাচ্চা সোডান নিম লেভড়া চিইয়া, যেনু নিম সোডা মালকা পুনা আসমা মানা অংগোদার; আউর নিম তো সোডা মালকা আসমা লেখাম। কারনে নামহা বাছাবাঃনা পারাবতা মেড়হো খাদ্দেন দাড়ে আর্গানা মান্‌জা, আস মান্‌জাস খ্রীস্তাস।</verse>
				<verse number="8">ইদি খাতরী পাচ্চা সোডান, মানে মান্‌জা গুনহা আউর মালদাও তারু মালা, মুন্দা বারা নাম নারমিয়া আউর সাচ তারু ই পারাবান মান্দাত।</verse>
				<verse number="9">এংহা চিঠিনু এন নিমহা হেদ্দে লিখিচ্কা রাচ্কান, যেনু লাজ্জে নালাখ নান্না আলার সাংগে নিম মাল মেশেরদার।</verse>
				<verse number="10">ই ধার্তীন্তা লাজ্জে নালাখনানু আলার, লালিচনানু আলার, নে নে দোশরারঘী খুর্জিন ঠাকনারকি হোওনার বা নে নে ঠাকরান গুটঠিঘী সেওয়া নান্নার, এন্নে আলারঘী কাত্থা এন নিমহায় হেদ্দে মানিম মাল বাচ্কান, কারনে আদিন মানো হলে নিমান তো ই ধার্তীঘী বাহিরি চালি কালা লাগ্গো।</verse>
				<verse number="11">মুন্দা আক্কুন নিমহা হেদ্দে এন লিখা লাগদান, যদি নেকিম তাংগান বিশুয়াসী ভাইয়া বাঃনার, মুন্দা লাজ্জে নালাখ নান্নার, লালিচ নান্নার, ঠাকরানঘী সেওয়া নান্নার, মালদাও কাত্থা বাঃনার, মাতলারনার, আলারিন ঠাকআরকি দোশরারঘী খুর্জিন খাড়বানার, এন্নে আলার সাংগে একাম সাম্মান্ধ উইয়া আম্বকে আউর এন্নে আলার সাংগে অনা মোঃখাহু আম্বকে।</verse>
				<verse number="12">হুর্মিঘী শেষানু, মান্ডলীঘী বাহিরিন্তা আলারঘী শালিস নান্না কা এংহায় দারকার রাঃয়ী? মুন্দা মান্ডলীঘী মাঝিন্তা আলারিন শালিস নান্না কা নিমহা দারকার মাল্লা?</verse>
				<verse number="13">নে নে নামহায় মান্ডলীঘী বাহিরিন্তা আল, আরঘী শালিস ধার্মেসদিম নানোস। নেমহা পুথিন্তা কাত্থা লেখা, “নিমহা মাঝিন্তী আঃ মালদাও আলাসিন অথরা চিইয়া। ”</verse>
			</chapter>
			<chapter number="6">
				<verse number="1">নিমহায় মাঝিনু নেখায়হু যদি একাম বিশুয়াসী ভাইয়োরঘী বিড়দোনু নালিশ নান্নাঘী একাম বারে রাঃয়ী, হলে আস একা সাহাসনু ধার্মেসঘী নেমহা আলার হেদ্দে মাল কালারকি নে নে ধার্মেসঘী আল মালনার, আরঘী হেদ্দে কালারকি শালিস নেএনার?</verse>
				<verse number="2">নিম কা মাল আখদার যে, ধার্মেসঘী নেমহা আলারদিম ধার্তীঘী শালিস নানোর? নিম যদি ধার্তীন্তা আলারঘী শালিস নান্দার, আবাকী নিম কা সান্নি বারেনু শালিস নানা পোলদার?</verse>
				<verse number="3">নিম কা মাল আখদার, নাম মের্খাদুতারঘীহু শালিস নানোত? যদি আন্নেম মানি হলে ই ধার্তীন্তা বারেনু তো থোরেম কাত্থা!</verse>
				<verse number="4">যদি নিমহায় এন্নে একাম নালিশ রাঃয়ী হলে নে নে মান্ডলীন্তা আলার মালা, শালিস নান্না খাতরী আরিনুম কা নিম ঠিকা নানোর?</verse>
				<verse number="5">নিমান লাজ্জে চিইনা খাতরীম এন ই কাত্থান বাঃআ লাগদান। নিমহায় মাঝিনু কা মানিম এন্নে একাম লুর রাচ্কা আলার মাল্লার, নে ভাইয়ারঘী মাঝিনু ঝাগড়া ঝাটি শালিসঘী মাঝিন্তী মিটমাট নানারকি চিইয়া অংগোনার?</verse>
				<verse number="6">মুন্দা আদিঘী বাদলা ভাইয়া ভাইয়ারঘী বিড়দোনু শালিসঘী আড্ডানু কাঃনার, আউর আদহু ফির মালপাত্তু আলারঘী মুন্দভারে!</verse>
				<verse number="7">আসলেম নিম যে অরোত দোশরারঘী বিড়দোনু মামলা নানা লাগদার, আইয়া ইদিম সাবুত মানি যে, নিম বিশুয়াসী হিসেবেনু পুরাসে হারারকার। আদিন্তী মালদাও নালাখান সাহানা আউর আলার হেদ্দে ঠাকারনা হুর্মিন্তী দাওলে।</verse>
				<verse number="8">মুন্দা আদিঘী বাদলা নিমিম মালদাও নালাখ নানা লাগদার, নিমিম ঠাকআ লাগদার, আউর আদিন নিমহায় ভাইয়োরঘী সাংগেম নানা লাগদার!</verse>
				<verse number="9">নে নে মালদাও নালাখ নান্নার, আর ধার্মেসঘী রাঃজীঘী আধিকার মাল ক্ষাক্ষর, আদিন কা নিম মাল আখদার? নিম ঠাকরা আম্বকে। নে নে লাজ্জে নালাখ নান্নার, নে নে ঠাকরানঘী সেওয়া নালাখ নান্নার, একা মেতার লাজ্জে নালাখ নান্নার, একা মেতার দোশরা মেতার সাংগে লাজ্জে নালাখ নান্নার,</verse>
				<verse number="10">নে নে খাড়নার, লালিচ নান্নার, মাতলারনার, নে নে মালদাও কাত্থা বাঃনার আউর নে নে দোশরারঘী খুর্জিন ঠাকারকি হোওনার আউর রিঝঝি নান্নার, আর ধার্মেসঘী রাঃজীঘী আধিকার মাল ক্ষাক্ষর।</verse>
				<verse number="11">নিমহায় মাঝিনু নেকিম নেকিম আন্নেম রাচ্কার, মুন্দা উর্বা যীশু খ্রীস্তাসঘী নামেন্তী আউর নামহায় ধার্মেসঘী বোলতাঘী মাঝিন্তী নিমান নোড়আরকি পারিস্কার নান্না মান্‌জা, ধার্মেস তাংহা মাতলাবনুম নিমান ছিন্ডিয়াস আউর ধার্মেপাত্তু বাঃআরকি ইন্‌জিরাস।</verse>
				<verse number="12">নেকিম নেকিম বাঃনার, “হুর্মিদিম নান্নাঘী আধিকার এংহায় রাঃয়ী।” আদ ঠিকা, মুন্দা হুর্মিদিম দাওলে মানো, আদ মালা। হুর্মিদিম নান্না এংহায় আধিকার রাঃয়ী ঠিকেম, মুন্দা এন এন্দেরাঘীদিম লাউড়ী মাল মানোন।</verse>
				<verse number="13">ফির নেকিম নেকিম ই কাত্থাহু বাঃনার, “অন্না মোখনা কুলঘী খাতরী আউর কুল অন্না মোখনাঘী খাতরী।” মুন্দা ই দু’নোদিম অন্দুল ধার্মেস বাতিল নানোস চিওস। দেহা লাজ্জে নালাখ নান্না খাতরী মালা, মুন্দা আদ উর্বাসঘীদিম খাতরী, আউর উর্বাস দেহাঘী খাতরী।</verse>
				<verse number="14">ধার্মেস তাংহায় সাওয়াংতি উর্বাসিন খেএনান্তী উজতাচাস আউর আস নামানহু উজতোস।</verse>
				<verse number="15">নিম কা মাল আখদার যে, নিমহায় দেহা খ্রীস্তাসঘী দেহাঘী অংশ? হলে এন কা খ্রীস্তাসঘী দেহাঘী অংশ হোওয়ারকি লাজ্জে নালাখনানুরঘী দেহা সাংগে অন নানোন? একাবাকিহু মালা।</verse>
				<verse number="16">নিম কা মাল আখদার, লাজ্জে নালাখনানুরঘী সাংগে নে অন মান্নার, আর অন্টাম দেহা মান্নার? কারনে পুথিনু লিখিচ্কা রাঃয়ী, “আর দু’ঝান অন্টাম দেহা মানোর। ”</verse>
				<verse number="17">মুন্দা নে উর্বাস সাংগে অন মান্নার, আস আসঘী সাংগে বোলতানু অন মান্দাস।</verse>
				<verse number="18">হুর্মি রাকাম লাজ্জে নালাখতি ভোংগা কালা। আলার দোশরা একা হুর্মি গুনহা নান্নার আদিন তাংহা দেহাঘী বাহিরি নান্দাস, মুন্দা নে লাজ্জে নালাখ নান্দাস, আস তাংহায় দেহাঘী বিড়দোনুম গুনহা নান্দাস।</verse>
				<verse number="19">নিম কা মাল আখদার, নিমহায় দেহা নেমহা বোলতাঘী মান্দির, নে নিমহায় মাঝিনু উজ্জা অক্কোদাস আউর নেকান ধার্মেসঘী হেদ্দেন্তী ক্ষাক্ষিকার? নিম নিমহায় তাংগা তিংগাঘী মালদার, মুন্দা ধার্মেসঘী।</verse>
				<verse number="20">কারনে ঢের বাগ্গে পায়সা চিইয়ারকি নিমান খেন্দনা মান্‌জা। খানে ধার্মেসঘী অহমা খাতরী নিমহায় দেহান নালাখনু লাগাবাঃআ।</verse>
			</chapter>
			<chapter number="7">
				<verse number="1">নিম এংহা গুসান একাবড়াঘী বারেনু লিখিচ্কার, আক্কুন এন আদিঘী উত্তার চিইয়া লাগদান। অরোত মেতাস পাক্ষে একাম অরোত যানানা সাংগে দেহানু মাল মিলিরনাদিম দাওলে;</verse>
				<verse number="2">মুন্দা চাইরো তারা ঢের লাজ্জে নালাখ মানা লাগি, আদিঘী খাতরী ইবড়ান কামতানা খাতরী হোর্মা মেতারঘী তাংগা তিংগা যানানা রাউুক আউর হোর্মা যানানারঘী তাংগা তিংগা মেত রাউুক।</verse>
				<verse number="3">দেহাঘী তারতিক যানানাঘী এগদা ক্ষাক্ষানা কাত্থা, তাং মেতাস আদিন আদিগে চিউুক; আন্নেম যানানাহু তাং মেতাসিন চিউুক।</verse>
				<verse number="4">যানানাঘী তাংহা দেহানু একাম আধিকার মাল্লা, মুন্দা তাং মেতাসঘী রাঃয়ী। ঠিকা আন্নেম অরোত মেতাসঘীহু তাংহা দেহানু একাম আধিকার মাল্লা, মুন্দা তাংহা যানানাঘী রাঃয়ী।</verse>
				<verse number="5">মেত আউর যানানারো, নিম অরোত দোশরার সাংগে দেহানু মিলিরনা খাতরী তেংগেরা আম্বকে; হলে খিলা বিন্তী নানাগে মোকা ক্ষাক্ষানা খাতরী অন মান্নান্তী কায়েক উল্লা ছিন্ডিরারকি রাঃআ অংগোদার। আদিঘী খোঃখা ফির অন সাংগে মিলিরকে, যেনু তাংগা তিংগান সামড়ারনাঘী আকালনু শায়তান নিমান পারীক্ষানু মাল লেভড়ি।</verse>
				<verse number="6">এন নিমান হুকুম চিইয়ারকি মাল বাঃআ লাগদান, মুন্দা সায় চিইয়ারকি বাঃআ লাগদান।</verse>
				<verse number="7">এংহায় চাহানা, যেনু হোর্মার এংহা লেখা মান্নার! মুন্দা ধার্মেসঘী হেদ্দেন্তী হোর্মারদিম অন্টা অন্টা দান ক্ষাক্ষিকার। অর্তোরঘী দান অন রাকাম, ফির দোশরারঘী দান দোশরা রাকাম।</verse>
				<verse number="8">ডিন্ডা আউর বিধুয়ারিন এন বাঃআ লাগদান, আর যদি এংহায় লেখা রাঃআ অংগোনার হলে আরঘী খাতরী দাওলেম মানো।</verse>
				<verse number="9">মুন্দা যদি আর তাংগা তিংগান সামড়ারারকি উইয়া পোলনার হলে আর বেন্‌জরুক। কারনে দেহাঘী কামনাতি চিচ্চিনু লাঘরারকি খেএনান্তী বেন্‌জেরনাদিম ঢের দাওলে।</verse>
				<verse number="10">নে বেন্‌জেরকা, আরঘী খাতরী এংহায় অন্টা হুকুম রাঃয়ী; ই হুকুমান এন মাল চিইয়া লাগদান, মুন্দা উর্বাসদিম চিইয়া লাগদাস। একাম যানানা যেনু তাংগা তিংগা মেতাসিন আম্বারকি মাল কালি।</verse>
				<verse number="11">মুন্দা আদ যদি আম্বি হলে আদ আরু মাল বেন্‌জরুক বা তাংহায় মেতাস সাংগে ফির অন মানুক। মেতাসহু তাংহা যানানান আম্বারকি মাল কালুক।</verse>
				<verse number="12">আক্কুন দোশরা হোর্মারিন উর্বাস মাল বাঃআ লাগদাস, মুন্দা এন বাঃআ লাগদান, যদি একাম ভাইয়োসঘী খ্রীস্তাসনু মালপাত্তু যানানা রাঃয়ী আউর আঃ যানানা আসঘী সাংগে রাঃআগে রাজি রাঃয়ী, হলে আদিন আম্বা আম্বকে।</verse>
				<verse number="13">ফির যদি একাম যানানাঘী খ্রীস্তাসনু মালপাত্তু মেতাস রাঃদাস আউর আঃ মেতাস আদিঘী সাংগে রাঃআগে রাজি রাঃদাস, হলে আদহু তাং মেতাসিন মাল আম্বুক;</verse>
				<verse number="14">কারনে মালপাত্তু মেতাস তাংহা আঃ যানানাঘী মাঝিন্তী নেমহা মান্‌জাস আউর আঃ মালপাত্তু যানানা আঃ মেতাসঘী মাঝিন্তী নেমহা মান্‌জা; আদ মাল মান্না হলে নিমহায় খাদ্দে খার্রার নেমহা মালকা মানোর দানেক; মুন্দা আর ধার্মেসঘী খান্নেনু নেমহা আল।</verse>
				<verse number="15">মুন্দা যদি আঃ মালপাত্তু মেতাস বা মালপাত্তু যানানা আম্বারকি চালি কালা বেদ্দেনার, হলে আর চালি কালুক। এন্নে দাশানু আঃ বিশুয়াসী ভাইয়ার বা বাহিনার একাম বেন্‌জেরকাঘী হেএরনাঘী মাঝিনু মাল রাঃনার। ধার্মেস নামান শালসান্তনু উজ্জাগেম মেখিয়াস।</verse>
				<verse number="16">এ বিশুয়াসী যানানা, নিন একাসেনু আখদি যে, নিন নিংহায় মেতাসিন বাছাবাঃআ পোল্লোয়? বা, বিশুয়াসী মেতায়ো, নিন একাসেনু আখদায় যে, নিন নিংহায় যানানান বাছাবাঃআ পোল্লোয়?</verse>
				<verse number="17">ইদি খাতরীম উর্বাস নেকান একান্নে দান চিচ্চাস, ধার্মেস নেকান একা নালাখ খাতরী মেখিয়াস, আস আঃ লেখাম জীয়ান কাড়তুক। আউর ই হুকুম এন হুর্মি মান্ডলীনু চিইয়ারকি বারা লাগদান।</verse>
				<verse number="18">খাতনা নান্‌জাকা একাম আলাসিন কা মেখনা মান্‌জা? হলে আর খাতনা বাতিল মাল নানুক। ফির খাতনা মাল নান্‌জাকা একাম আলারিন কা মেখনা মান্‌জা? হলে আসঘী খাতনা নান্তানা মাল মানুক।</verse>
				<verse number="19">খাতনা নান্‌জাকা মানুক বা মাল মানুক, ইদ দারকারি কাত্থা মালা, ধার্মেসঘী আনকা পেশকান মান্নাদিম মান্‌জা কোহা কাত্থা।</verse>
				<verse number="20">ধার্মেস নেকান একা দাশানু মেখিয়াস, আস আঃ দাশানুম রাউুক।</verse>
				<verse number="21">নিংগান একাবাকি মেখনা মান্‌জিকি রাঃচা, আবাকী কা নিন লাউড়ী রাচ্কায়? আদিঘী খাতরী দুখ নানা আম্বকে; মুন্দা নিন যদি নিংহাদিম চাহানা লেখা চালেরনাঘী মোকা ক্ষাক্ষাদায়, হলে আদিন ইন্‌জিরা।</verse>
				<verse number="22">লাউড়ী রাঃনা দাশানু উর্বাস নেকান মেখিয়াস, আস উর্বাসতি তাংহা লেখাম চালরাগে মোকা ক্ষাক্ষিয়াস। আঃ লেখাম নেকান তাংহা লেখাম চালেরনা আলারিন মেখনা মান্‌জা, আস খ্রীস্তাসঘী লাউড়ী মান্‌জাস।</verse>
				<verse number="23">ঢের বাগ্গে পায়সা চিইয়ারকি নিমান খেন্দনা মান্‌জা; নিম আলারঘী লাউড়ী মানা আম্বকে।</verse>
				<verse number="24">এংহায় চোনহালু ভাইয়া বাহিনরো, ধার্মেস নেকান একা দাশানু মেখিয়াস, আস ধার্মেসঘী মুন্দভারে আঃ দাশানুম রাউুক।</verse>
				<verse number="25">ডিন্ডা কুকোয়েরঘী খাতরী উর্বাসঘী হেদ্দেন্তী একাম হুকুম এন মাল ক্ষাক্ষিকান। হলে ধার্মেসঘী দায়ানু এন বিশুয়াস লায়েক বাঃআরকি এংহায় কাত্থান আখতা লাগদান।</verse>
				<verse number="26">আক্কুন নাম কাঠিন সামাইঘী মাঝিন্তী কালা লাগদাত, আউর এন ইয়াদ নান্দান, নিম একাসে রাঃদার, আন্নেম রাঃনাদিম নিমহায় খাতরী দাওলে।</verse>
				<verse number="27">নিংহায় কা যানানা রাঃয়ী? হলে নিন নিংহায় যানানান আম্বাগে চিহুট আম্বকে নানা। নিন কা মাল বেন্‌জেরকা? হলে বেন্‌জেরাগে চিহুট আম্বকে নানা।</verse>
				<verse number="28">মুন্দা যদি নিন বেন্‌জেরদায় হলে নিংহায় একাম গুনহা মাল মানি। একাম ডিন্ডা কুকোয় বিন্‌জরী হলে আদিঘীহু গুনহা মাল মানি। মুন্দা নে নে বেন্‌জেরার, আর ই ধার্তীনুম তাপলিক ক্ষাক্ষর, আউর ইবড়ান্তী এন নিমান বাছাবাঃআগে সাহাড়া নানা বেদ্দেদান।</verse>
				<verse number="29">মুন্দা এংহায় চোনহালু ভাইয়া বাহিনরো, এন নিমান একা কাত্থান বাঃআ বেদ্দা লাগদান, সামাই বাগ্গে মাল্লা, খানে উর্বাসঘী সেওয়া নালাখ নান্না খাতরী নেখায় যানানা রাঃয়ী, আরিন আক্কুনতি এন্নে নানারকি চালেরনা দারকার, যেনু আরঘী বেন্‌জাম মাল মান্‌জা;</verse>
				<verse number="30">নে নে চিইখা অলখা লাগনার, আর যেনু মাল চিইখানার অলখোনার; নে নে রিঝঝি নানা লাগনার, আর যেনু মাল রিঝিরনার; নে নে বিশা খেশা লাগনার, আরঘী যেনু আঃ সান্‌জগিঘী মাইয়া একাম আধিকার মাল্লা;</verse>
				<verse number="31">আউর নে নে ধার্তীন্তা বারে গুটঠি হোওয়ারকি চালরা লাগনার, আর যেনু পুরাসে ধার্তীঘী বারে গুটঠি সাংগে হোওয়ারকি মাল চালেরনার; কারনে ই ধার্তী আক্কুন একান্নে রাঃয়ী, আন্নে মাল রাও।</verse>
				<verse number="32">এন চাহাদান, নিম যেনু ধার্তীন্তা সোচনান্তী গেচ্ছা রাঃআ অংগোদার। ডিন্ডা আলার উর্বাসঘী বারেনু সোচনার; আস সোচদাস যে, আস একাসেনু উর্বাসিন খুশমা অংগোদাস।</verse>
				<verse number="33">বেন্‌জেরকা আলাস ই ধার্তীন্তা বারেনু সোচদাস; আস সোচদাস যে, আস একাসেনু তাংহা যানানান খুশমারনানু উইয়োস।</verse>
				<verse number="34">এন্নে নানারকি দু’নো তারতিক আসিন টাননুম রাঃয়ী। একা মাল বেন্‌জেরকা কুকোয় বা ডিন্ডা কুকোয় উর্বাসঘী বারেনু সোচই, কারনে যেনু আদ দেহা আউর বোলতানু নেমহা মানা অংগি। মুন্দা বেন্‌জেরকা যানানা ই ধার্তীঘী বারেনু সোচই; আউর আদ সোচই একাসেনু আদ তাং মেতাসিন খুশমা অংগি।</verse>
				<verse number="35">ই কাত্থা এন নিমহায় দাও খাতরী বাঃআ লাগদান। এন নিমান আনকা পেশকা চিইয়ারকি আটকানাঘী একাম চিহুট মাল নানা লাগদান। মুন্দা এগদা ঠিকা আউর দাওলে, আন্নে নান্না খাতরী নিমান উতসাহ চিইয়া লাগদান, যেনু নিম পুরাসে কায়া চিইয়ারকি উর্বাসঘী সেওয়া নানা অংগোদার।</verse>
				<verse number="36">যদি নেকিম ইয়াদ নান্দাস আস তাংহায় ডিন্ডা কুকোয়ঘী মাইয়া দাও চাইল বাইল মাল নানা লাগদাস, যদি কুকোয়ঘী বেন্‌জাঘী উমার কাট্টানা লেখা মানি আউর যদি আস আদিন বেন্‌জা চিইনা খাতরী দাও ইয়াদ নান্দাস, হলে আস তাংহায় লেখাম নালাখ নানুক। কুকোয়ঘী বেন্‌জা মানুক, আইয়া একাম গুনহা মাল মানো।</verse>
				<verse number="37">মুন্দা একা আলাসঘী কায়া থিরারারকা, নেখায় মাইয়া একাম চাপ মাল্লা, আস তাংহা চাহানা লেখাম নালাখ নানা অংগোদাস, আস যদি তাংহা কুকোয়ান ডিন্ডাম উইয়োস বাঃআরকি ঠিকা নান্দাস হলে আস দাওলেম নান্দাস।</verse>
				<verse number="38">হলে এরা অংগোদাম, নে তাংহা ডিন্ডা কুকোয়ান বেন্‌জা চিইদাস, আস দাওলেম নান্দাস, আউর নে আদিন বেন্‌জা মাল চিইদাস, আস আরু দাওলে নান্দাস।</verse>
				<verse number="39">এ উল্লা মেতাস উজ্জুকা রাঃদাস আঃ উল্লা গুটঠিম যানানা আসঘী হেদ্দে হেএচ্কা রাঃয়ী। মুন্দা মেতাস যদি খেএদাস হলে আদ নেকান পাত্তারি, আসিন বেন্‌জেরা অংগি। হলে আঃ আলাস যেনু খিলা উর্বাসঘী আল মান্দাস।</verse>
				<verse number="40">মুন্দা এংহায় খান্নেনু, আদ একান্নে রাঃয়ী যদি আন্নেম রাঃয়ী হলে আদ আরু খুশমারো। এন সোচদান যে, এনহু ধার্মেসঘী বোলতা ক্ষাক্ষিকান।</verse>
			</chapter>
			<chapter number="8">
				<verse number="1">আক্কুন এন ঠাকরানঘী হেদ্দে দাড়ে আর্গাচ্কা অন্না মোখনাঘী বারেনু বাঃআ লাগদান। নাম আখদাত, নামহায় হোর্মাতঘী জ্ঞায়ান রাঃয়ী। জ্ঞায়ান আলারিন গারাবনানু কামি, মুন্দা দুলার আলারিন গাথারকি চোওদি।</verse>
				<verse number="2">যদি নেকিম ইয়াদ নান্দাস যে, আস এন্দরাদিম আখদাস, হলে আসঘী এগদা আখনা দারকার, আক্কুন গুটি আস আদিন মাল আখদাস।</verse>
				<verse number="3">মুন্দা নে ধার্মেসিন দুলার নান্দাস, ধার্মেস আসিন আখদাস।</verse>
				<verse number="4">আক্কুন এম ঠাকরান হেদ্দে দাড়ে আর্গাচ্কা অন্না মোখনাঘী বারেনু বাঃআ লাগদাম। নাম আখদাম ধার্তীনু ঠাকরান বাঃতে এন্দরাহু মালা আউর ধার্মেস খিলা অর্তোসদিম।</verse>
				<verse number="5">মের্খানু মানুক বা ধার্তীনু মানুক, ঠাকরান বাঃআরকি যদি মানিম এন্দেরাহু রাঃয়ী, হলে ঢের দেবতারহু রাঃনার আউর ঢের উর্বারহু রাঃনার;</verse>
				<verse number="6">আন্নুহু নামহায় খাতরী ধার্মেস খিলা অর্তোসদিম রাঃদাস। আসিম বাঙ্গাস; আসঘী হেদ্দেন্তী হুর্মিম বার্চা আউর আসঘী খাতরীম নাম উজ্জারকি রাঃদাত। আউর নামহায় উর্বাসহু অর্তোস, আস মান্‌জাস যীশু খ্রীস্তাস। আসঘী মাঝিন্তীম হুর্মি বার্চা আউর আসঘী মাঝিন্তীম নাম উজ্জারকি রাঃদাত।</verse>
				<verse number="7">মুন্দা এন্নে জ্ঞায়ান হোর্মারঘী মাল্লা। ঠাকরানঘী সেওয়া নালাখ নান্নাঘী চালচালান রাঃয়ী বাঃআরকি ঠাকরানঘী হেদ্দে দাড়ে আর্গাচ্কা অন্না মোখনাহু আক্কুন গুটি নেকিম নেকিম আঃ লেখাম মোখনার। আইয়ানু আরঘী আক্কিল কামজুড়ি বাঃআরকি নাপাক মানি।</verse>
				<verse number="8">মুন্দা অন্না মোখনান্তী নাম ধার্মেসঘী ইন্‌জিরনাঘী লায়েক আল মাল মান্দাত। নাম যদি মাল অন্দাত মোখদাত হলে নাম এন্দরাহু মাল এবসেদাত আউর যদি অন্দাত হলেহু নাম এন্দরাহু মাল ক্ষাক্ষাদাত।</verse>
				<verse number="9">হলে নিম হুশিয়ার মানা! নেখায় বিশুয়াস কামজুড়ি, নিমহা চাহানা লেখা চালেরনা যেনু আরঘী হেদ্দে গুনহাঘী কারনে মানারকি মাল ইজি।</verse>
				<verse number="10">নিংহায় তো জ্ঞায়ান রাঃয়ী, মুন্দা নেখায় আক্কিল কামজুড়ি, আস যদি নিংগান দেবতারঘী মান্দিরনু অক্কারকি অন্না মোখনান এরদাস, হলে আসহু কা ঠাকরান হেদ্দে দাড়ে আর্গাচ্কা অন্না মোখনান মোঃখাগে সাহাস মাল ক্ষাক্ষস?</verse>
				<verse number="11">খানেম আঃ কামজুড়ি ভাইয়াস, নেখায় খাতরী খ্রীস্তাস কেচ্চেকা রাঃচাস, নিংহা জ্ঞায়ান খাতরীম আস নাশ মান্দাস।</verse>
				<verse number="12">ই লেখাম নিম নিমহা বিশুয়াসী ভাইয়ারঘী বিড়দোনু গুনহা নান্দার আউর আরঘী কামজুড়ি আক্কিলান লাওদার, আবাকী নিম খ্রীস্তাসঘী বিড়দোনু গুনহা নান্দার।</verse>
				<verse number="13">খানে এংহা অন্না মোখনা খাতরী যদি এংহায় ভাইয়াস গুনহানু খাতেরদাস হলে এংহা ভাইয়া বাহিনার যাতে গুনহানু মাল খাতেরনার, আদি খাতরী এন ইকলাহু আহাড়া মাল মোখোন।</verse>
			</chapter>
			<chapter number="9">
				<verse number="1">এন কা এংহা চাহানা লেখা চালরা পোলদান? এন কা তাইকা মালদান? এন কা নামহায় উর্বা যীশুসিন মাল ইরকান? আউর উর্বাসঘী খাতরী এন একা নালাখ নান্‌জাকান? নিম কা আঃ নালাখঘী খান্‌জপা মালদার?</verse>
				<verse number="2">দোশরার যদিহু এংগান তাইকার বাঃআরকি মাল ইন্‌জিরার, আন্নুহু নিম তো মানিম ইন্‌জিরদার। কারনে নিম যে উর্বাস সাংগে মিলিরকার, আদিম এংগান সাবুত নানি যে, এন অরোত তাইকা।</verse>
				<verse number="3">একা আলার এংহায় তাইকা মান্না বারেনু সাওয়াল নান্নার আরঘী হেদ্দে এংহায় উত্তার ইদ;</verse>
				<verse number="4">এমহায় নালাখঘী খাতরী এমহায় অন্না মোখনাঘী কা আধিকার মাল্লা?</verse>
				<verse number="5">দোশরা হোর্মা তাইকার আউর উর্বাসঘী ভাইয়া আউর বাহিনরো, কায়ফাস লেখা এমহু কা বিশুয়াসী যানানান সাংগে হোওয়ারকি হুর্মি আড্ডানু প্রাচারনু কাঃনাঘী আধিকার কা এমহায় মাল্লা?</verse>
				<verse number="6">বার্নাবাস আউর এংগানুম কা খিলা নালাখ নানারকি অনা মোঃখাগে লাগ্গো?</verse>
				<verse number="7">তেলেংগারঘী নালাখ নান্না খাতরী নেকিম কা তাংহা পায়সা খারচা নান্নার? নে টোটক খাল্লেনু নালাখ নান্দাস, আস কা আদিঘী খান্‌জপা মাল মোখদাস? মেড়হো ক্ষাপুস কা তাংহা পালতা মেড়হোঘী দুধহিন মাল অন্দাস?</verse>
				<verse number="8">এন কা আলারঘী লেখা কাছনাখরা লাগদান? মোসেসঘী আনকা পেশকাহু কা ই কাত্থাম মাল বাঃয়ী?</verse>
				<verse number="9">মোসেসঘী আনকা পেশকানু লিখিচ্কা রাঃয়ী, “খান্‌জপা নাবনাঘী সামাই দামড়া আড্ডোঘী বাইনু টোপা আম্বকে হেএআ। ” ধার্মেস কা খিলা দামড়া আড্ডোঘী কাত্থা সোচআরকি ই কাত্থান বাঃচাস?</verse>
				<verse number="10">আসলেম আস কা হুর্মি সামাই নামহায় খাতরী ই কাত্থা বাঃদাস? নেমহা পুথিনু নামহায় খাতরী লিখিচ্কা রাঃয়ী, কারনে নে আবাদ নান্দাস আউর নে খান্‌জপান নাবদাস, খান্‌জপাঘী ভাগিয়ারী ক্ষাক্ষানাঘী আশেরা হোওয়ারকি আরিন আদিন নান্না দারকার।</verse>
				<verse number="11">এম একাবাকি নিমহায় মাঝিনু বোলতাঘী বিহিনী চাখকাম, আবাকী নিমহায় হেদ্দেন্তী যদি উজ্জুনা খাতরী অন্না মোখনা আউর আত্তানান খোড়দাম, হলে আদিম কা নিমহায় হেদ্দে ঢের বাগ্গে মানো?</verse>
				<verse number="12">যদি ই বারেনু নিমহায় মাইয়া দোশরারঘী আধিকার রাঃয়ী হলে এমহায় কা আদিন্তী আরু বাগ্গে আধিকার মাল রাও? মুন্দা এম আঃ আধিকার নালাখনু মাল লাগাবাচ্কান মুন্দা হুর্মিন সাহাচ্কাম, যেনু খ্রীস্তাসঘী বারেনু দাও বাচান প্রাচার নান্নাঘী ডাহারেনু এম একাম বাধহা মাল মান্দাম।</verse>
				<verse number="13">নিম কা মাল আখদার, নে নে মান্দিরতা নালাখ গুটঠি নান্নার, আর মান্দিরতিম অন্না মোখনান ক্ষাক্ষানার, আউর নে নে বেদীন্তা নালাখ গুটঠি নান্নার, আর বেদীনু এগদা দাড়ে আর্গানা মানি, আদিঘী ভাগ ক্ষাক্ষানার?</verse>
				<verse number="14">ঠিকা আন্নেম উর্বাস বাঃচাস, নে নে দাও বাচান প্রাচার নান্নার, আর যেনু আদিন্তীম তামহায় উজ্জুনা অক্কোনা খাতরী অন্না মোখনা আউর আত্তানান ক্ষাক্ষানার।</verse>
				<verse number="15">মুন্দা এন ইদিঘী এন্দরানুম মাল ক্ষাক্ষিকান। এন নিমহা হেদ্দেন্তী ই রাকাম সাহাড়া ক্ষাক্ষানা খাতরী ই কাত্থান মাল লিখা লাগদান। ই বারেনু এংহায় গারাব যদি নেকিম ঝুট নান্নার চিইনার, হলে আদিন্তী এংহায় খেএনা ঢের দাওলে মানো।</verse>
				<verse number="16">এন যদিহু দাও বাচান প্রাচার নান্দান, আন্নুহু এংহায় গারাব নান্নাঘী এন্দরাহু মাল্লা, কারনে এংগান দাও বাচান প্রাচার নানাগেম লাগ্গো। ছি্ এংগান, যদি এন আঃ দাও বাচান প্রাচার মাল নান্দান!</verse>
				<verse number="17">যদি এন এংহা চাহানানু ইদিন নান্দান, হলে এংহায় পুরুস্কার রাঃয়ী; মুন্দা যদি এন এংহা চাহানানু মাল নান্দান, আন্নুহু এংহায় মাইয়া আঃ ভার রাঃয়ী বাঃআরকি এন আদিন নান্দান।</verse>
				<verse number="18">হলে এংহায় পুরুস্কার এন্দরা? আদ মান্‌জা এন্নে, এন একাবাকি দাও বাচান প্রাচার নান্দান, আবাকী আদিঘী বাদলা এংহায় এগদা ক্ষাক্ষানা কাত্থা, আদিন মাল ক্ষাক্ষারকি বেগার পায়সানু এন আঃ নালাখ নানা অংগোদান।</verse>
				<verse number="19">যদিহু এন নেখায়হু লাউড়ী মালদান, আন্নুহু এন এংগান হোর্মারঘী হেদ্দে লাউড়ী নান্‌জাকান, যেনু ঢের আলারিন এন খ্রীস্তাসঘী ডাহারেনু অন্দরা অংগোদান।</verse>
				<verse number="20">যিহুদীরিন খ্রীস্তাসঘী ডাহারেনু অন্দরনা খাতরী এন যিহুদীর হেদ্দে আরঘী লেখা মান্‌জাকান। যদিহু এন মোসেসঘী আনকা পেশকাঘী মাঝিনু মালকান, আন্নুহু এন আরিন খ্রীস্তাসঘী ডাহারেনু অন্দরনা খাতরী আরঘী লেখাম মান্‌জাকান।</verse>
				<verse number="21">ঠিকা আঃ লেখাম, নে নে আনকা পেশকানু মাল্লার, আরিন খ্রীস্তাসঘী ডাহারেনু অন্দরনা খাতরী এন মোসেসঘী আনকা পেশকা মাল আখনা অযিহুদী আলার লেখাম মান্‌জাকান। মানিম ইদিঘী মানে ইদ মালা যে, এন ধার্মেসঘী চিচ্চিকা আনকা পেশকান মাল ইন্‌জিরকান; এন তো খ্রীস্তাসঘী আনকা পেশকানুম রাঃদান।</verse>
				<verse number="22">বিশুয়াসনু একা আলার কামজুড়ি, আরঘী হেদ্দে এন আঃ লেখাম মান্‌জেকান, যেনু খ্রীস্তাস খাতরী এন আরিন পুরাসে খ্রীস্তাসঘী ডাহারেনু অন্দরা অংগোদান। এন হোর্মারঘী হেদ্দে তামহা পাত্তাচ্কা আল লেখা মান্‌জেকান, যেনু একাসেনুম মানুক, এন কায়েক ঝানারিন বাছাবাঃআ অংগোদান।</verse>
				<verse number="23">ইবড়া হুর্মি এন দাও বাচান খাতরী নানা লাগদান, যেনু দাও বাচানতি একা আশিস ক্ষাক্ষরি, আদিঘী এন ভাগিয়ারী মানা অংগোদান।</verse>
				<verse number="24">নিম কা মাল আখদার, ভোংগোনাঘী বেচনানু হোর্মার ভোংগোনার, মুন্দা অর্তোসদিম খিলা পুরুস্কার ক্ষাক্ষাদাস? নিম আন্নেম ভোংগা, যেনু নিম আঃ পুরুস্কার ক্ষাক্ষা অংগোদার।</verse>
				<verse number="25">নে নে ভোংগোনাঘী বেচনানু এত্তেনার, আর হোর্মার আগুন্তীম ঢের নিয়াম মানারকি চালেরনার। একা জিতনাঘী টুপরী বেগড়ারি, আদিন ক্ষাক্ষানাঘী খাতরী আর আদিন নান্নার, মুন্দা এম আঃ টুপরী ক্ষাক্ষানা খাতরী এগদা নান্দাম আদ একাবাকিহু মাল বেগড়ারো।</verse>
				<verse number="26">খানে এন আন্ধুয়ারি মাল ভোংগা লাগদান। নে অতখান অতখান সামশুম আড্ডানু লাড়াই নান্নার, এন আরঘী লেখা মালদান।</verse>
				<verse number="27">এন এংহা দেহান তাপলিক চিইয়ারকি তাংহা আধিননু উইকান, যেনু দোশরার হেদ্দে দাও বাচান প্রাচার নান্নাঘী খোঃখা পুরুস্কার ক্ষাক্ষানাঘী লায়েক মান্দান।</verse>
			</chapter>
			<chapter number="10">
				<verse number="1">এংহায় চোনহালু ভাইয়া বাহিনরো, এন চাহাদান যে, নিম আঃখা অংগোদার, নামহায় হোর্মা পুর্খার আঃ বাদালীঘী এখ কিইয়া রাঃচার আউর হোর্মার লোহিত সামুদারঘী মাঝিন্তী কাট্টিকা রাঃচার।</verse>
				<verse number="2">মোসেসঘী সাংগে ভেট মান্না খাতরী বাদালী আউর সামুদারঘী মাঝিনু আঃ হোর্মারঘী আসনান মান্‌জিকি রাঃচা।</verse>
				<verse number="3">আঃ হোর্মার অন রাকাম বোলতাঘী মোখনান মোক্ষকা রাঃচার;</verse>
				<verse number="4">আউর অন রাকাম বোলতাঘী আম্মেন অন্ডোকা রাঃচার। আর এন্নে অন্টা বোলতাঘী পাখনান্তীক আম্মে অনা লাগিয়ার, এগদা আরঘী সাংগে সাংগে কালা লাগিয়া, আঃ পাখনাম মান্‌জা খ্রীস্তাস।</verse>
				<verse number="5">মুন্দা আন্নুহু আরঘী মাঝিন্তা ঢের আলারঘী মাইয়া ধার্মেস মাল খুশমারকা রাঃচাস। আদি খাতরীম আরঘী কেচ্চেকা মুর্দা গুটঠি মরু খুরিনু খাতরারকি রাঃচা।</verse>
				<verse number="6">আদিন এরারকি যেনু নাম শিরষা হোওয়া অংগোদাত, আদি খাতরীম ইবড়া হুর্মিদিম ঘাটিচ্কি রাঃচা, মালদাও বারেনু আর একাসে লালিচ নান্‌জেকা রাঃচার, ঠিকা আন্নেম যেনু নাম মাল নান্দাত।</verse>
				<verse number="7">আরঘী মাঝিন্তা নেহু নেহু একাসে ঠাকরানঘী সেওয়া নালাখ নান্‌জেকা রাঃচার, আন্নে নিম নানা আম্বকে। নেমহা পুথিনু লিখিচ্কা রাঃয়ী, “আলার অনা মোঃখাগে উক্কিয়ার, খোঃখানু রিঝঝি নান্না খাতরী ডেগা বেচাগে ইজ্জার। ”</verse>
				<verse number="8">আরঘী মাঝিনু ঢের আলারদিম লাজ্জে নালাখ নান্নাঘী কারনেম অন্দুলনুম তেইশ হাজার আলার কেচ্চেকা রাঃচার। ঠিকা আন্নেম নাম যেনু আরঘী লেখা লাজ্জে নালাখ গুটঠি মাল নান্দাত।</verse>
				<verse number="9">আরঘী মাঝিন্তা ঢের আলারদিম উর্বাসিন পারীক্ষা নান্না খাতরী একাসে নেররেঘী ঠোটোচ্কান্তী কেচ্চেকা রাঃচার, আন্নেম নামহু যেনু খ্রীস্তাসিন পারীক্ষা মাল নান্দাম।</verse>
				<verse number="10">আরঘী মাঝিনু ঢের আলারদিম আনসারারকি একাসে নাশনানু বোলতাতি নাশ মান্‌জাকা রাঃচার, আন্নেম নিমহু আরঘী লেখা আনসারা আম্বকে।</verse>
				<verse number="11">দোশরা আলার যেনু এরারকি শিখরা অংগোনার, আদি খাতরীম আরঘী মাইয়া ইবড়া হুর্মি ঘাটিচ্কি রাঃচা আউর যেনু নাম হুশিয়ার মান্দাত, আদি খাতরীম ইদিন লিখনা মান্‌জা; কারনে নাম শেষা সামাইনু বারেচ্কাত।</verse>
				<verse number="12">আদি খাতরী নে সোচদাস যে, তান বাড়িয়ারসে ইজ্জিকা রাঃদাস, হলে আস হুশিয়ার মানুক, যেনু আস মাল খাতেরদাস কাঃদাস।</verse>
				<verse number="13">আলারঘী জীয়ানু একা হুর্মি পারীক্ষা মানি, আদিন আম্বারকি আরু দোশরা একাম পারীক্ষা তো নিমহা মাইয়া মাল মান্‌জা। ধার্মেসিন বিশুয়াস নানরি; নিম সাহা পোল্লোর, এন্নে পারীক্ষা আস নিমহায় মাইয়া মানাগে মাল চিওস, মুন্দা পারীক্ষাঘী সাংগে সাংগে আঃ পারীক্ষান্তী বাছেরনা খাতরী অন্টা ডাহারেহু নিমাগে আস এদোস চিওস, যেনু নিম আদিন সাহাগে অংগোদার।</verse>
				<verse number="14">আদি খাতরী এ চোনহালু ভাইয়া বাহিনরো, নিম একাম ঠাকরানঘী সেওয়া নালাখ নান্নান্তী গেচ্ছা রাঃআ।</verse>
				<verse number="15">নিমহায় লুর রাঃয়ী, আদিন আখারকিম এন ই কাত্থান নিমান বাঃআ লাগদান। এন এগদা বাঃদান, আদিন নিম শালিস নানারকি এরা।</verse>
				<verse number="16">নাম উর্বাসঘী ভুরকাঘী সামাইনু ধানিয়াবাদ চিইয়ারকি একা আশিসঘী ডুবহান্তী অন্দাত, আদিন কা খ্রীস্তাসঘী খেশোঘী অংশ ইন্‌জিরনা লেখা মাল্লি? আউর একা আসমা নাম টুকরা নান্দাতকি মোখদাত, আদিনহু কা খ্রীস্তাসঘী দেহাঘী অংশ ইন্‌জিরনা লেখা মাল্লি?</verse>
				<verse number="17">কারনে নাম ঢের হিকদাত, আন্নুহু নাম অন্টাদিম দেহা হিকদাত, কারনে খিলা অন্টাদিম আসমা রাঃয়ী আউর নাম হোর্মাত আঃ অন্টা আসমাঘী টুকরানুম ইন্‌জিরদাত।</verse>
				<verse number="18">ইস্রায়েলি আলারঘী কাত্থান ইয়াদ নানা। আরঘী মাঝিন্তা নে নে দাড়ে আর্গাচ্কা আহাড়া গুটঠি মোখনার, আর কা আঃ বেদীঘী দাড়ে আর্গাচ্কা হুর্মিনু ভাগিয়ারী মাল মান্নার?</verse>
				<verse number="19">এংহায় ই কাত্থান্তী কা ইদিন মাল বুঝারি যে, ঠাকরানঘী হেদ্দে দাড়ে আর্গাচ্কা অন্না মোখনা বিশেষ হিকো নাকা ঠাকরান বিশেষ হিকো?</verse>
				<verse number="20">মালা, মুন্দা এন বাঃআ লাগদান, অযিহুদীর এন্দরান দাড়ে আর্গানার, আদিন ধার্মেসঘী হেদ্দে মাল নান্নার, মুন্দা মালদাও বোলতারঘী হেদ্দেম নান্নার। এন মাল চাহাদান যে, মালদাও বোলতারঘী সাংগে নিম একাম সাম্মান্ধ উইদার।</verse>
				<verse number="21">উর্বাসঘী ডুবহা আউর মালদাও বোলতারঘী ডুবহা, ই দু’নো ডুবহান্তীম নিম অনা পোলদার। উর্বাসঘী টিবিলনু আউর মালদাও বোলতারঘী টিবিলনু এন্দরা রাঃয়ী, নিম ই দু’নোন্তী অন সাংগে ইন্‌জিরা পোলদার।</verse>
				<verse number="22">এন্নে নানারকি কা নাম মানিম উর্বাসঘী কুহিন্তা চিচ্চিন দাগারকি মাল চোওদা লাগদাত? নাম কা আসতিহু সাওয়াংগিয়া?</verse>
				<verse number="23">নেকিম নেকিম বাঃনার, “হুর্মিনুম নান্নাঘী আধিকার এমহায় রাঃয়ী।” মুন্দা হুর্মিনুম যে এমহায় খাতরী দাওলে, আন্নে মালা; ফির হোর্মারঘী আধিকার রাঃয়ী, মুন্দা হোর্মারদিম গাথনার, আদহু মালা।</verse>
				<verse number="24">নিম নেহু তাংগা তিংগা দাও বেদ্দা আম্বকে, মুন্দা নিম দোশরারঘী দাও বেদ্দেকে।</verse>
				<verse number="25">হাটখোলানু একা আহাড়া গুটঠি বিশরি, আবড়ান নিম মোখকে; আক্কিল শান্ত উইনা খাতরী একাম বারেনু সাওয়াল নানা আম্বকে,</verse>
				<verse number="26">কারনে নেমহা পুথিনু লিখিচ্কা রাঃয়ী, “ধার্তী আউর ইদিঘী মাঝিন্তা হুর্মিদিম উর্বাসঘী। ”</verse>
				<verse number="27">যদি একাম মালপাত্তু আলার নিমান নেওতা চিইনার আউর নিমহু কালাগে সাপড়ারদার, হলে নিমহা আক্কিলান থিরারারকি উইকে, আউর এন্দরাহু মাল মেনারকিম নিম আরঘী চিচ্চিকা অন্না মোখনান মোখকে।</verse>
				<verse number="28">মুন্দা নেহু যদি নিমান বাঃনার, “ইদ ঠাকরানঘী হেদ্দে দাড়ে আর্গাচ্কা মান্‌জিকি রাঃচা,” হলে নে আদিন আখতাচাস, আসঘী খাতরী আউর আক্কিলঘী খাতরী আদিন নিম মোঃখা আম্বকে।</verse>
				<verse number="29">এন নিমহায় আক্কিলঘী কাত্থান মাল তেংগা লাগদান, মুন্দা আঃ দোশরা আলাসঘী আক্কিলঘী কাত্থান তেংগা লাগদান। কারনে এংহায় চাহানা লেখা চালেরনা এন্দেরগে দোশরা অর্তোসঘী আক্কিল তারু শালিস নান্না মানো?</verse>
				<verse number="30">যদি এন ধানিয়াবাদ চিইয়ারকি অন্দান মোখদান, হলে একা অন্না মোখনা খাতরী এন ধানিয়াবাদ চিইয়া লাগদান, আদি খাতরী এন্দেরগে এংহায় নিন্দা নান্না মানো?</verse>
				<verse number="31">আদি খাতরী নিম অন্দার বা মোখদার, বা এন্দরাদিম নান্দার, নিম হুর্মিনুম ধার্মেসঘী অহমা নান্না খাতরী নানকে।</verse>
				<verse number="32">মানা অংগি আর যিহুদীর বা গ্রীকের বা ধার্মেসঘী মান্ডলীঘী আল, নিম নেখায়হু বিশুয়াসান আম্বকে তোড়য়া,</verse>
				<verse number="33">এন একাসে হোর্মা আলারিন খুশমাগে বেদ্দেদান, নিমহু আন্নেম নানকে; এন এংহায় দাও নানাগে মাল বেদ্দেদান, মুন্দা দোশরারঘী দাও নানাগে বেদ্দেদান, যেনু আর হোর্মার বাছেরনার।</verse>
			</chapter>
			<chapter number="11">
				<verse number="1">এন একাসে খ্রীস্তাসঘী লেখা চালরা লাগদান, ঠিকা আন্নেম নিমহু এংহায় লেখা চালরা।</verse>
				<verse number="2">এন নিমহায় অহমা ডান্ডী পাড়া লাগদান, কারনে নিম হুর্মি বারেনুম এংহায় কাত্থান ইয়াদ নানা লাগদার, আউর একা শিরষা গুটঠিন এন নিমান চিচ্চিকান, নিম আবড়ান ধারারকি উইয়া লাগদার।</verse>
				<verse number="3">এন চাহাদান, যেনু নিম বুঝরা অংগোদার যে, খ্রীস্তাসদিম হোর্মা মেতারঘী কুক্কু, মেতাস তাংহা যানানাঘী কুক্কু, আউর ধার্মেস খ্রীস্তাসঘী কুক্কু।</verse>
				<verse number="4">একা মেতাস তাংহা কুক্কুন ঢাপারকি বিন্তী নান্দাস বা নাবীস লেখা ধার্মেসঘী বাচান তেংগেদাস, হলে আস তাংহা কুক্কুঘী সাম্মান মাল নান্দাস।</verse>
				<verse number="5">মুন্দা একা যানানা তাংহা কুক্কু মাল ঢাপারকি বিন্তী নানি বা নাবীর লেখা ধার্মেসঘী বাচানান তিংগি, হলে আদ তাংহা কুক্কুঘী সাম্মান মাল নানি, কারনে আবাকী আদ নাড়িয়া যানানা লেখাম মানি।</verse>
				<verse number="6">যদি একাম যানানা তাংহা কুক্কুন মাল ঢাপি, হলে আদ তাংহা চুটটিন খান্ডুক চিউুক, মুন্দা যানানাঘী পাক্ষে তাংহা চুটটি খান্ডানা বা কুক্কু মুন্ডুনা লাজ্জেঘী নালাখ বাঃআরকি আদ তাংহা কুক্কুন ঢাপারকি উইয়ুক।</verse>
				<verse number="7">কুক্কু ঢাপারকি উইনা মেতাসঘী দারকার মালা, কারনে ধার্মেস মেতাসিন তাংহা লেখাম কামেচ্কা রাঃচাস আউর মেতাসঘী মাঝিন্তীম ধার্মেসঘী অহমা মানি; মুন্দা যানানাঘী মাঝিন্তী মেতাসঘী অহমা মানি।</verse>
				<verse number="8">কারনে মেতার যানানারঘী হেদ্দেন্তী মাল বার্চার, মুন্দা যানানারদিম মেতাসঘী হেদ্দেন্তীক বার্চার।</verse>
				<verse number="9">যানানার খাতরী মেতারিন কামনা মাল মান্‌জা, মুন্দা মেতাস খাতরীম যানানারিন কামনা মান্‌জা।</verse>
				<verse number="10">আদি খাতরী আউর মের্খাদুতারঘী খাতরী আধিকারঘী চিনহা লেখা যানানারঘী কুক্কু ঢাপারকি উইনা দারকার।</verse>
				<verse number="11">ই কাত্থা মানিম যে, নাম একাবাকি উর্বাসঘী সাংগে অন মান্দাত, আবাকী যানানা তাংহা মেতাসঘী মাইয়া ভারোসা নানি, ফির মেতাসহু তাংহা যানানাঘী মাইয়া ভারোসা নান্দাস;</verse>
				<verse number="12">কারনে মেতাসতি একাসে যানানা বারিচ্কি রাঃচা, ঠিকা আন্নেম যানানাঘী মাঝিন্তী মেতাস কুন্দুরদাস, মুন্দা হুর্মিদিম ধার্মেসতি মানি।</verse>
				<verse number="13">নিম নিমিম শালিস নানারকি এরা, কুক্কুনু কিচরী মাল চিইয়ারকি কা ধার্মেসঘী হেদ্দে যানানাঘী বিন্তী নান্না মানারি?</verse>
				<verse number="14">নিমহায় কা থোরেটাহু লুর মাল্লা যে, মেতার যদি দিগহা চুটটি উইনার হলে আইয়ানু আসঘীদিম কুক্কু খান্ডরি;</verse>
				<verse number="15">মুন্দা যানানার যদি দিগহা চুটটি উইনার, হলে আইয়ানু আরঘী অহমা মানি। তাংগা তিংগান ঢাপারকি উইনা খাতরীম তো আরিন দিগহা চুটটি চিইনা মান্‌জা।</verse>
				<verse number="16">যদি নেহু ইদিন হোওয়ারকি তর্কাতর্কি নানাগে বেদ্দেনার হলে এন বাঃআ বেদ্দেদান যে, এন্নে একাম নিয়াম এমহায় মাল্লা বা ধার্মেসঘী মান্ডলী গুটঠিনুহু মাল্লা।</verse>
				<verse number="17">আক্কুন এন ই বারেন হোওয়ারকি নিমান হুকুম চিইয়া লাগদান যে, এন নিমহায় অহমা মাল নান্দান, কারনে নিম একাসে মান্ডলীনু ভেট মান্দার, আইয়া নিমহায় দাওলেঘী বাদলা মালদাওদিম মানি।</verse>
				<verse number="18">পাহিলানু এন মেনা অংগা লাগদান, নিম একাবাকি মান্ডলীনু অন সাংগে ভেট মান্দার, আবাকী নিমহায় মাঝিনু গেন্‌জাম মানি আউর আবড়ান্তী কায়েক’ঠু কাত্থা এন বিশুয়াসহু নান্দান।</verse>
				<verse number="19">ই কাত্থা মানিম যে, নিমহায় মাঝিনু গেন্‌জাম মানোদিম, যেনু নিম ঠিকাসে এরা অংগোদার যে, নিমহা মাঝিন্তী নেকান ধার্মেস বিশুয়াস নান্না লেখা আল ইয়াদ নান্দাস।</verse>
				<verse number="20">একাবাকি নিম মান্ডলীনু ভেট মানারকি এগদান অন্দার মোখদার, আদ উর্বাসঘী ভুরকা মাল্লি,</verse>
				<verse number="21">কারনে নিম নেখায়হু বার্না খাতরী আশেরা মাল নানারকিম অন্দার মোখদার। আন্নেনু অর্তোসঘী কিড়া রাঃয়ী কালি আউর দোশরার মাতলারনার কাঃনার।</verse>
				<verse number="22">অন্না মোখনা খাতরী কা নিমহায় এড়পা পাল্লি মাল্লা? নাকা নিম ধার্মেসঘী মান্ডলীন সান্নি কামআ লাগদার আউর নেখায় এন্দরাহু মাল্লা, আরিন লাজ্জে মোখতা লাগদার? এন নিমান এন্দরা তেংগোন? এন কা ইদি খাতরী নিমহায় অহমা পাড়োন? মালা, একাবাকিহু মালা।</verse>
				<verse number="23">এন একা শিরষা নিমান চিচ্চিকান, আদিন এন উর্বাসঘী হেদ্দেন্তীক ক্ষাক্ষিকান। উর্বা যীশুসিন একা মাঃখানু মুদাইয়েরঘী ক্ষেক্ষানু ধার্তানা মান্‌জিকি রাঃচা, আঃ মাঃখানু আস আসমান হোচ্চাস,</verse>
				<verse number="24">আউর ধার্মেসিন ধানিয়াবাদ চিইয়ারকি আদিন টুকরা নানারকি বাঃচাস, “ইদ এংহায় দেহা, এগদা নিমহা খাতরী চিইনা মানো, এংগান ইয়াদ নান্না খাতরী নিম এন্নে নানকে। ”</verse>
				<verse number="25">ঠিকা আন্নেম মোখনাঘী খোঃখা আস ডুবহান হোওয়ারকি বাঃচাস, “এংহায় খেশো তারু ধার্মেস একা পুনা গাছেরকা কামচাস, আঃ গাছেরকাঘী চিনহা মান্‌জা ই ডুবহা। নিম এ’ফিরা ই ডুবহান্তী অনোর, আঃ ফিরা এংগান ইয়াদ নান্না খাতরী ই রাকাম নানকে। ”</verse>
				<verse number="26">আদি খাতরী আসঘী মাল কির্রিনা গুটি এ’ফিরা নিম ই আসমান মোখদার আউর ই ডুবহান্তী অন্দার, আঃ ফিরাম নিম উর্বাসঘী খেএনাঘী কাত্থান প্রাচার নানোর।</verse>
				<verse number="27">আদি খাতরী নেকিম ই আসমা আউর উর্বাসঘী ডুবহান্তী লায়েক মাল মানারকি অন্নার মোখনার, আর উর্বাসঘী দেহাঘী আউর খেশোঘী বিড়দোনু গুনহা নান্নার বাঃআরকি দুশি আল মান্নার।</verse>
				<verse number="28">আদি খাতরীম আঃ আসমা আউর আঃ ডুবহান্তী অন্না মোখনাঘী আগুম হোর্মা আলার তাংগান পারীক্ষা নানারকি এরুক,</verse>
				<verse number="29">কারনে অন্না মোখনাঘী সামাইনু আস যদি উর্বাসঘী দেহান মাল চিন্দাসকি মোখদাস, হলে আস তাংহা মাইয়াম দান্ডে মেখদাস।</verse>
				<verse number="30">আদি খাতরীম নিমহা মাঝিনু ঢের আলার কামজুড়ি আউর বেরামি মান্‌জার, আউর ঢের আলার কেচ্চার কেরার।</verse>
				<verse number="31">যদি নাম তাংগা তিংগাদিম শালিস নান্দাত হলে নাম উর্বাসঘী শালিসতি বাছরোত।</verse>
				<verse number="32">মুন্দা নামহায় শালিস একাবাকি উর্বাস নান্দাস, আবাকী আস নামান শাসান নান্দাস, যেনু ধার্তীন্তা হোর্মা আলার সাংগে নামানহু দুশি বাঃনা মাল মানি।</verse>
				<verse number="33">আদি খাতরী এংহায় চোনহালু ভাইয়া বাহিনরো, নিম একাবাকি অন্না মোখনা খাতরী মান্ডলীনু অন গুসান ভেট মান্দার, আবাকী অরোত দোশরার খাতরী ক্ষাপকে।</verse>
				<verse number="34">যদি নেখায়দিম কিড়া লাগ্গি হলে আস এড়পান্তী অনা মোঃখারকি বারুক, যেনু মান্ডলীনু একাবাকি নিম অন আড্ডানু ভেট মান্দার আউর উর্বাসঘী ভুরকা অন্দার মোখদার, আবাকী নিমান দান্ডে ক্ষাক্ষাগে মাল লাগ্গি। দোশরা বারেনু তেংগাগে এন একাবাকি বারোন, আবাকী এন নিমান শালহা চিওন।</verse>
			</chapter>
			<chapter number="12">
				<verse number="1">এংহায় চোনহালু ভাইয়া বাহিনরো, এন ইদিন চাহাদান, নেমহা বোলতাঘী চিচ্চিকা দান গুটঠি নিম ঠিকাসে বুঝরা অংগোদার।</verse>
				<verse number="2">নিম আখদার যে, একাবাকি নিম ধার্মেসিন সেওয়া নালাখ মাল নানা লাগকার, আবাকী একা ঠাকরান গুটঠি কাছনাখরা পোলনার, আন্নে জীয়া মালকা ঠাকরানঘী সেওয়া নিমান দোশরা দোশরা লেখা বিড়দো ডাহারেনু হোওয়ারকি কালা লাগিয়া।</verse>
				<verse number="3">ইদি খাতরী এন নিমান আখতা লাগদান, ধার্মেসঘী বোলতা তারু কাত্থা বাঃনা মানি হলে নেহু মাল বাঃনার, “যীশুসঘী মাইয়া শাও বারুক।” ফির নেমহা বোলতাঘী মাঝিন্তী মাল চালরারকি নেহু মাল বাঃনার, “যীশুসদিম উর্বাস।”</verse>
				<verse number="4">নেমহা বোলতাঘী দান ঢের রাকাম, মুন্দা আঃ নেমহা বোলতা অর্তোসদিম আরিন চিইদাস;</verse>
				<verse number="5">সেওয়া নালাখহু ঢের রাকাম, মুন্দা নাম অরোত উর্বাসঘীদিম সেওয়া নান্দাত;</verse>
				<verse number="6">নামহা হোর্মারিন দোশরা দোশরা নালাখ চিইনা মান্‌জিকি রাঃয়ী, মুন্দা অরোত ধার্মেসদিম নামহায় নালাখান দোশরা দোশরা ডাহারেনু হোর্মারঘী মাঝিনু নালাখ নান্দাস।</verse>
				<verse number="7">হোর্মা আলারঘী দাও খাতরীম অরোত অরোত আলারঘী মাঝিনু নেমহা বোলতাঘী দানান চিইনা মান্‌জা।</verse>
				<verse number="8">নেকান নেকান আঃ নেমহা বোলতাঘী মাঝিন্তীম লুরঘী কাত্থান বাঃআগে, ফির নেকান নেকান জ্ঞায়ানঘী কাত্থান বাঃআগে ক্ষেমতা চিইনা মান্‌জা।</verse>
				<verse number="9">ফির নেকান নেকান আঃ অন্টাম বোলতান্তী বিশুয়াস চিইনা মানি আউর ফির নেকান নেকান কড়ে নান্নাঘী সাওয়াং দান নান্না মানি,</verse>
				<verse number="10">ফির নেকান নেকান হায়কাট নালাখ নানাগে সাওয়াং, ফির নেকান নেকান ধার্মেসঘী হুল্লু বাচান বাঃনাঘী সাওয়াং আউর ফির নেকান নেকান বোলতারিন চিনহাগে সাওয়াং, ফির নেকান নেকান ঢের রাকাম ভাষানু কাছনাখরাগে সাওয়াং আউর ফির নেকান নেকান আঃ ভাষান্তা বিশেষ বিশেষ কাত্থাঘী মানে গুটঠি বুঝাবাঃনাঘী সাওয়াং গুটঠি চিইনা মানি;</verse>
				<verse number="11">মুন্দা ইবড়া হুর্মি নালাখ গুটঠি অরোত নেমহা বোলতাসদিম নান্দাস। আস একাসে চাহাদাস, আন্নেম আস হোর্মা আলারিন দোশরা দোশরা দান গুটঠিন চিইদাস।</verse>
				<verse number="12">অন্টা দেহাঘী একাসে ঢের রাকাম অংশ রাঃয়ী আউর আঃ অংশ গুটঠি ঢের মানি হলেহু আবড়া হুর্মি মিলিরারকি অন্টাম দেহা মানি, খ্রীস্তাসহু ঠিকা আন্নেম।</verse>
				<verse number="13">নাম যিহুদী আল বা অযিহুদী আল, নাম আলারঘী খেন্দিকা লাউড়ী বা নেখায়হু আধিননু মালা, নাম হোর্মাতদিম অরোত বোলতান্তীম অন্টা দেহাঘী মাঝিন্তী আসনান ক্ষাক্ষিকাত। নাম হোর্মাতদিম অরোত বোলতাসিনুম ক্ষাক্ষিকাত।</verse>
				<verse number="14">নামহায় দেহা অন্টা খিলা অংশ তারু কামনা মাল মান্‌জা, নামহায় দেহা ঢের রাকাম অংশ তারু কামেচ্কা মান্‌জা।</verse>
				<verse number="15">ক্ষেড্ডে যদি বাঃয়ী, “এন ক্ষেক্ষা মালদান, আদি খাতরী এন দেহাঘী অংশ মালদান,” হলে কা আদ দেহাঘী অংশ মাল মানি?</verse>
				<verse number="16">আন্নেম খেব্দা যদি বাঃয়ী, “এন খান্নে মালদান, আদি খাতরী এন দেহাঘী অংশহু মালদান,” হলে কা আদ দেহাঘী অংশ মাল মানি?</verse>
				<verse number="17">যদি গোট্টা দেহাদিম খান্নে মানি হলে মেন্নাঘী সাওয়াং একসান রোও পাকেন? আন্নেম যদি গোট্টা দেহাদিম খেব্দা মানি হলে নুসগুনাঘী সাওয়াং একসান রোও পাকেন?</verse>
				<verse number="18">ধার্মেস একাসে চাহাচাস, ঠিকা আন্নেম আস দেহাঘী অংশ গুটঠি অন্টা অন্টা নানারকি দেহাঘী মাঝিনু অকতাচাস।</verse>
				<verse number="19">যদি দেহাঘী হুর্মি অংশ গুটঠি অন রাকাম মানি হলে দেহা একসান রোও পাকেন?</verse>
				<verse number="20">দেহা অন্টাম, মুন্দা অংশ গুটঠি ঢের।</verse>
				<verse number="21">খান্নে ক্ষেক্ষান বাঃআ পোল্লি, “নিংগান এংহায় দারকার মাল্লা,” ঠিকা আন্নেম কুক্কুহু ক্ষেড্ডেন বাঃআ পোল্লি, “নিমহায় দারকার এংহায় মাল্লা।”</verse>
				<verse number="22">মেনা, দেহাঘী একা অংশ গুটঠিন নাম কামজুড়ি বাঃদাত, আবড়াহু দারকারি।</verse>
				<verse number="23">আউর দেহাঘী একা অংশ গুটঠিন থোরে সাম্মানঘী লায়েক বাঃআরকি ইয়াদ নান্দাত, আবড়া অংশ গুটঠিনুম নাম বাগ্গে সাম্মান এদ্দাত। একা অংশ গুটঠিন বাহিরিন্তী এদা পোলদাত, আবড়ানুম নাম যাতনাদাত আউর ঢাপারকি উইদাত;</verse>
				<verse number="24">মুন্দা দেহাঘী একা অংশ গুটঠিন বাহিরি এদা অংগোদাত, আবড়ান ঢাপারকি উইনাঘী দারকার মাল লাগ্গি। দেহাঘী একা অংশ গুটঠিঘী একাম সাম্মান মাল্লা, ধার্মেস আবড়ান ঢের বাগ্গে সাম্মান চিচ্চাস আউর হুর্মি অংশ গুটঠিন অন সাংগে মিলাবাঃচাস,</verse>
				<verse number="25">যেনু দেহা যুদা মাল মানি, মুন্দা আবড়া যেনু অরোত দোশরা অংশঘী বারেনু সামান লেখা সোঃচী।</verse>
				<verse number="26">যদি অন্টা অংশ তাপলিক ক্ষাক্ষ হলে আদিঘী গোট্টা অংশদিম তাপলিক ক্ষাক্ষি। যদি অন্টা অংশ সাম্মান ক্ষাক্ষি হলে গোট্টা অংশদিম আদিঘী সাংগে খুশমারো।</verse>
				<verse number="27">নিমিম খ্রীস্তাসঘী দেহা হিকদার আউর অরোত অরোতদিম আঃ দেহাঘী অন অন্টা অংশ।</verse>
				<verse number="28">ধার্মেস মান্ডলীনু পাহিলা তাইকারিন, দুশরা নাবীরিন আউর তিশরা গুরুরিন অকতাচাস। ইদিঘী খোঃখা ইবড়া আলারিন অকতাচাস, নে নে হায়কাট নালাখ নান্নাঘী সাওয়াং ক্ষাক্ষিয়ার, নে নে বেরামান কড়ে নান্না খাতরী সাওয়াং ক্ষাক্ষিয়ার, নে নে সাহাড়া নান্নাঘী সাওয়াং ক্ষাক্ষিয়ার, নে নে দোশরারিন চালাবাঃনাঘী ক্ষেমতা ক্ষাক্ষিয়ার আউর নে নে দোশরা দোশরা ভাষানু কাছনাখরাগে সাওয়াং ক্ষাক্ষিয়ার।</verse>
				<verse number="29">আর হোর্মারদিম কা তাইকার বা নাবীর বা গুরুর হিকনার? হোর্মারঘী কা হায়কাট নালাখ নান্নাঘী সাওয়াং রাঃয়ী?</verse>
				<verse number="30">হোর্মারঘী কা বেরাম গুটঠি কড়ে নান্নাঘী সাওয়াং রাঃয়ী? হোর্মারদিম কা দোশরা দোশরা ভাষানু কাছনাখেরনার? হোর্মারদিম কা আদিঘী মানে গুটঠি বুঝাবাঃআ অংগোনার? মালা!</verse>
				<verse number="31">নিম নিমহায় জীয়া কায়া চিইয়ারকি মাহান দান গুটঠি নেএয়া। আক্কুন এন নিমান আরু অন্টা দাওলে ডাহারে এদা লাগদান,</verse>
			</chapter>
			<chapter number="13">
				<verse number="1">এন যদি আলারঘী আউর মের্খাদুতারঘী ভাষানু কাছনাখেরদান, মুন্দা এংহায় মাঝিনু দুলার মাল রাঃয়ী, হলে এন ঠাং ঠাং ক্ষাড়ক্ষানা ঘান্টি বা ঝান ঝান নান্না করতালঘী লেখা মান্‌জাকান কেরকান।</verse>
				<verse number="2">যদি নাবীর লেখা কাছনাখেরনাঘী ক্ষেমতা এংহায় রাঃয়ী, যদি এন হুর্মি নুড্ডুকা সাচঘী বারেনু বুঝরা অংগোদান, আউর যদি হুর্মি রাকাম জ্ঞায়ান এংহায় রাঃয়ী, আউর পার্তান অন আড্ডান্তী দোশরা আড্ডানু গুছাবাঃনাঘী লেখা পুরা বিশুয়াস রাঃয়ী, মুন্দা এংহায় মাঝিনু একাম দুলার মাল রাও হলে এংহায় একাম দাম মাল্লা।</verse>
				<verse number="3">এংহায় এগদা রাঃয়ী আবড়া যদি গারীব আলারিন অন্তানা খাতরী দান নান্দান চিইদান, এন্নে কা, এংহায় দেহানহু অল্দানা খাতরী চিইদান, মুন্দা এংহায় মাঝিনু যদি দুলার মাল রাঃয়ী হলে এংহায় একাম ফায়দা মাল্লা।</verse>
				<verse number="4">দুলার হুর্মি সামাই ধিরারি, দায়া নানি, মাল হিংসারী, গারাব মাল নানি বা গারাবনু মাল ফুলরি,</verse>
				<verse number="5">মালদাও চাইল বাইল মাল ইদি, তাংহায় সুবিধাঘী খাতরী একাম জোর মাল নানি, থোরেটানুম মাল রাঘারী, নেখায়হু মালদাও চাইল বাইলঘী কাত্থা ইয়াদহু মাল উইয়ী,</verse>
				<verse number="6">মালদাওনু রিঝঝি মাল নানারকি এগদা সাচ আইয়ানু রিঝঝি নানি।</verse>
				<verse number="7">দুলার হুর্মিদিম সাহি, হুর্মিনু বিশুয়াস নানি, হুর্মিনু আশেরা উইয়ী আউর হুর্মি দাশানু ধিরারারকি রাঃয়ী।</verse>
				<verse number="8">ই দুলার একাবাকিহু মাল মুন্‌জরি। নাবীর লেখা কাছনাখেরনাঘী একা ক্ষেমতা রাঃয়ী, আদ মুন্‌জরো কালো; দোশরা দোশরা ভাষানু কাছনাখেরনাঘী একা ক্ষেমতা রাঃয়ী, আদ চালি কালো; একা জ্ঞায়ান রাঃয়ী, আদহু মুন্‌জরো কালো;</verse>
				<verse number="9">কারনে নাম হুর্মি বারেনু পুরাসে মাল আখদাত, নাবী লেখাহু পুরাসে ধার্মেসঘী হুল্লু বাচান বাঃআ পোলদাত।</verse>
				<verse number="10">মুন্দা এগদা পুরা, আদ একাবাকি বারো, আবাকী এগদা পুরা মালা, আদ মুন্‌জরো কালো।</verse>
				<verse number="11">এন একাবাকি বোলো খাদ্দে রাচ্কান, আবাকী এন বোলো খাদ্দাস লেখা কাছনাখরা লাগকান, বোলো খাদ্দাস লেখা সোচআ লাগকান আউর বোলো খাদ্দাস লেখা শালিস নানা লাগকান। আক্কুন এন কোহা মান্‌জাকান, খানে এন বোলো খাদ্দাসঘী হুর্মি চাইল বাইল গুটঠি আম্বিকান চিচ্চিকান।</verse>
				<verse number="12">আক্কুন ইয়াদ মানা লাগি, নাম আয়নানু ধুন্দুরা এরা লাগদাত, মুন্দা আবাকী নাম মুন্দভারেন্তীম এরা অংগোত। আক্কুন এন এগদান আখদান আদ পুরা মালা, মুন্দা ধার্মেস এংগান একাসে পুরাসে আখদাস, আবাকী এনহু আন্নেম ধার্মেসঘী ডাহারেঘী বারেনু আঃখা অংগোন।</verse>
				<verse number="13">খানে আক্কুন বিশুয়াস, আশেরা আউর দুলার ই তিনো’দিম মুন্‌জুরনা গুটি রাঃয়ী; মুন্দা আবড়া হুর্মিন্তী দুলারদিম কোহা।</verse>
			</chapter>
			<chapter number="14">
				<verse number="1">নিম ই দুলারঘী খাতরী বিশেষ নানারকি চিহুট নানা, আউর নেমহা বোলতাঘী চিইনা দান গুটঠি, বিশেষ নানারকি নাবীর লেখা কাছনাখেরনাঘী ক্ষেমতা ক্ষাক্ষানা খাতরী নিম নিমহা জীয়া কায়া চিইয়া।</verse>
				<verse number="2">দোশরা একা আলাস দোশরা ভাষানু কাছনাখেরনাঘী ক্ষেমতা ক্ষাক্ষিয়াস, আস আলারঘী সাংগে মাল কাছনাখরারকি ধার্মেসঘী সাংগে কাত্থা বাঃদাস, কারনে আস এন্দরা বাঃদাস আদিন নেহু বুঝরা পোলনার। আস বোলতাঘী সাওয়াংতি নুড্ডুকা সাচঘী কাত্থা বাঃদাস।</verse>
				<verse number="3">মুন্দা নে নাবীর লেখা কাত্থা বাঃদাস আস আলারঘী হেদ্দে এন্নে কাত্থা বাঃদাস, এগদা আরিন গাথারকি চোওদি আউর উতসাহ আউর খাতির চিই।</verse>
				<verse number="4">নে নে দোশরা ভাষানু কাত্থা বাঃদাস আস তাংগানুম গাথারকি চোদ্দাস, মুন্দা নাবীর লেখা একা আলাস কাত্থা বাঃদাস আস মান্ডলীঘী আলারিন গাথারকি চোদ্দাস।</verse>
				<verse number="5">এন চাহাদান, যেনু নিম হোর্মার দোশরা দোশরা ভাষানু কাত্থা বাঃআ অংগোদার, মুন্দা আরু বাগ্গে নানারকি চাহাদান, নিম যেনু নাবীর লেখা কাত্থা বাঃআ অংগোদার। দোশরা একাম ভাষানু মান্ডলীন্তা আলারিন গাথারকি চোদ্দনা খাতরী একা আলার কাত্থা বাঃনার, যদি আস আসঘী কাত্থাঘী মানেন দোশরারিন বুঝাবারকি মাল চিইদাস, হলে আদিন্তী নাবী লেখা নে কাত্থা বাঃদাস, আসিম কোহা।</verse>
				<verse number="6">আদিঘী খাতরী এংহায় চোনহালু ভাইয়া বাহিনরো, এন যদি নিমহায় হেদ্দে বারারকি খিলা দোশরা ভাষানু কাত্থা বাঃদান, হলে আদ নিমান একাসেনু সাহাড়া নানো? মুন্দা আদিঘী মাঝিন্তী ধার্মেসঘী সাচ্চান এদনাঘী কাত্থা আউর জ্ঞায়ানঘী কাত্থা বা নাবী লেখা ধার্মেসঘী চিইনা কাত্থা বা শিরষাঘী কাত্থা বাঃদান, হলে ইদ নিমান সাহাড়া নানো।</verse>
				<verse number="7">এন্নে কা, মুরলি বা বীনা লেখা জীয়া মালকা সান্‌জগি, আদ যদি পারিস্কার দোশরা দোশরা সুরনু মাল ক্ষারক্ষি, হলে মুরলি বা বীনানু এন্দরা সুর ক্ষারক্ষা লাগি, আদ একাসে নানারকি আঃখা অংগোত?</verse>
				<verse number="8">আউর লাড়াইঘী শিংগা যদি ঠিকাসে মাল ক্ষারক্ষি হলে লাড়াইনু কাঃনা খাতরী নে তাংগান সাপড়োস?</verse>
				<verse number="9">ঠিকা আন্নেম, একা ভাষান আলার মাল বুঝুরনার, নিম যদি আঃ ভাষানু কাত্থা বাঃদার হলে নিম এগদা বাঃআ লাগদার আদ একাসেনু বুঝারো? কারনে আবাকী একা কাত্থা নিম বাঃদার, আদ তো তাকাঘী হেদ্দেম বাঃদার।</verse>
				<verse number="10">ই রাঃজীনু ঢের রাকাম ভাষা রাঃয়ী; আউর আবড়া হুর্মিঘীদিম মানে রাঃয়ী।</verse>
				<verse number="11">মুন্দা এন যদি একাম ভাষাঘী মানে মাল বুঝুরদান, হলে একা আলাস কাত্থা বাঃআ লাগদাস, আসঘী হেদ্দে এন তো বিদেশতা আল লেখা আউর আসহু এংহায় হেদ্দে আঃ লেখাম মানোস।</verse>
				<verse number="12">নিমহায় খাতরীহু ই কাত্থা বাঃনা চালরি। নিম একাবাকি নেমহা বোলতাঘী চিইনা দান গুটঠি ক্ষাক্ষানা খাতরী নিম জীয়া কায়া চিইয়া লাগদার, আবাকী একা একা দানতি মান্ডলীঘী সাহাড়া মানো, আবড়াম ক্ষাক্ষানা খাতরী বাগ্গে চিহুট মানা।</verse>
				<verse number="13">খানে, নে দোশরা একাম ভাষানু কাত্থা বাঃনার আস বিন্তী নানুক, যেনু আসঘী কাত্থাঘী মানে আস বুঝাবাঃআরকি চিইয়া অংগোদাস।</verse>
				<verse number="14">কারনে এন যদি দোশরা ভাষানু বিন্তী নান্দান হলে এংহায় বোলতাদিম বিন্তী নানি, মুন্দা এংহায় কায়া একাম নালাখ মাল নানি।</verse>
				<verse number="15">হলে এংহায় এন্দরা নান্না দারকার? এন বোলতা তারু বিন্তী নানোন, কায়া তারুহু বিন্তী নানোন; এন বোলতা তারু ধার্মেসঘী অহমা ডান্ডী পাড়োন, ফির কায়া তারুহু ধার্মেসঘী অহমা ডান্ডী পাড়োন।</verse>
				<verse number="16">আন্নে মাল মানো হলে যদি নিন বোলতানু ধানিয়াবাদ চিইদায় হলে আঃ ভাষান নে বুঝরা পোলনার এন্নে আলার যদি আসান হাজির রাঃনার, হলে আস একাসেনু নিংহায় ধানিয়াবাদনু “আমেন” বাঃআরকি সায় চিওস? আস তো আদিন মাল আখদাস নিন এন্দরা বাঃআ লাগদায়।</verse>
				<verse number="17">মানা অংগি নিন দাওলে নানারকি ধানিয়াবাদ চিইয়া লাগদায়, মুন্দা আইয়ানু আঃ দোশরা আলাসিন তো গাথারকি চোওদনা মাল মানা লাগি।</verse>
				<verse number="18">এন নিমহা হোর্মান্তী বাগ্গু দোশরা ভাষানু কাত্থা বাঃআ অংগোদান, এগদা এন মাল শিখিরকান, খানে এন ধার্মেসিন ধানিয়াবাদ চিইদান।</verse>
				<verse number="19">মুন্দা মান্ডলীনু দোশরা দোশরা ভাষানু হাজার হাজার কাত্থা বাঃনান্তী যেনু আলারিন শিখাবাঃগে অংগোদান, আদি খাতরী এন খিলা কায়েক’ঠু কাত্থা বাওন, যেনু আলার আদিন বুঝুরনার।</verse>
				<verse number="20">এংহায় চোনহালু ভাইয়া বাহিনরো, খাদ্দারঘী লেখা আরু সোচআ আম্বকে। মালদাও বারেনু নিমহায় কায়া খাদ্দার লেখা মানুক, মুন্দা সোচনানু নিম উমার মান্‌জাকা আলার লেখা মানা।</verse>
				<verse number="21">নেমহা পুথিনু লিখিচ্কা রাঃয়ী, “দোশরা ভাষাঘী আলারিন হোওয়ারকি আউর দোশরারঘী বাই তারু এন ই জাতিয়ার হেদ্দে কাত্থা বাওন, মুন্দা আন্নুহু আর এংহায় কাত্থা মাল মেনোর। ”</verse>
				<verse number="22">হলে এরদাত যে, বিশুয়াসী আলারঘী খাতরী দোশরা ভাষানু কাত্থা বাঃনাঘী একাম চিনহা মালা, মুন্দা মালপাত্তু আলারঘী খাতরী আদ অন্টা চিনহা; মালপাত্তু আলারঘী খাতরী নাবীর লেখা কাত্থা বাঃনাঘী একাম চিনহা মালা, মুন্দা বিশুয়াসীরঘী খাতরী আদ অন্টা চিনহা।</verse>
				<verse number="23">মান্ডলীঘী হোর্মা আলার অন আড্ডানু মিলিরনাঘী খোঃখা যদি হোর্মার দোশরা দোশরা ভাষানু কাত্থা বাঃআতেম রাঃনার, আউর আবাকী আসান যদি বাহিরিন্তা সাধারন আলার আউর মালপাত্তু আলার ভিতরা বার্নার, হলে আর কা নিমান পাগলা মাল বাওর?</verse>
				<verse number="24">মুন্দা যদি হোর্মারদিম নাবীর লেখা কাত্থা বাঃনার আউর আবাকী আসান মালপাত্তু আল বা বাহিরিন্তা সাধারন আলার ভিতরা বার্নার, হলে আঃ আলাস হোর্মারঘী কাত্থাঘী মাঝিন্তী তাংহায় গুনহাঘী বারেনু চেত ক্ষাক্ষস আউর আঃ হুর্মি কাত্থান্তীম আসঘী কুহিঘী শালিস মানো।</verse>
				<verse number="25">আন্নেনু আসঘী কুহিঘী নুড্ডুকা বারে গুটঠি উর্খারকি বারো, আউর আস আবাকী খাজ্জেনু মুক লিদরারকি ধার্মেসঘী অহমা নানারকি বাওস, “মানিম, ধার্মেস নিমহায় মাঝিনু রাঃদাস।”</verse>
				<verse number="26">এংহায় চোনহালু ভাইয়া বাহিনরো, হলে নিম এন্দরা নানোর? নিম একাবাকি মান্ডলীনু ধার্মেসঘী সেওয়া নান্না খাতরী অন গুসান মিলিরদার, আবাকী নিমহায় মাঝিনু নেকিম অহমা ডান্ডী পাড়নার, নেকিম শিরষা চিইনার, নেকিম ধার্মেসঘী সাচ্চান আখতানার, নেকিম দোশরা ভাষানু কাত্থা বাঃনার, ফির নেকিম মানে গুটঠিন বুঝাবাঃনার চিইনার। নে এগদানুম নানুক, হুর্মিদিম যেনু মান্ডলীন গাথারকি চোওদনা খাতরী মানি।</verse>
				<verse number="27">যদি নেকিম দোশরা ভাষানু কাত্থা বাঃনার হলে দু’ঝান বা বাগ্গে মানো হলে তিন’ঝান অরোত অরোত নানারকি কাত্থা বাউুক, আউর দোশরা অর্তোস যেনু আদিঘী মানে গুটঠিন বুঝাবাঃআরকি চিউুক।</verse>
				<verse number="28">যদি মানে গুটঠি বুঝাবাঃনাঘী খাতরী নেহু মাল রাঃনার হলে নে দোশরা ভাষানু কাত্থা বাঃদাস, আস যেনু মান্ডলীনু ছাছেমসে রাঃদাস, আস যেনু খিলা তাংহা সাংগে আউর ধার্মেস সাংগে কাত্থা বাঃদাস।</verse>
				<verse number="29">নে নে নাবীর লেখা কাত্থা বাঃনার, আর দু’ঝান বা তিন’ঝান কাত্থা বাউুক আউর দোশরার আরঘী কাত্থা গুটঠি শালিস নানুক।</verse>
				<verse number="30">নে অক্কারকি রাঃনার, আসঘী হেদ্দে যদি ধার্মেসঘী সাচ্চান আখতানা মানি হলে নে আগু কাত্থা বাঃআ লাগদাস, আস আবাকী ছাছেমসে রাউুক,</verse>
				<verse number="31">কারনে নিম হোর্মার অরোত অরোত নাবীর লেখা কাত্থা বাঃআ অংগোদার, যেনু হোর্মারদিম শিরষা ক্ষাক্ষানার আউর হোর্মার উতসাহ ক্ষাক্ষানার।</verse>
				<verse number="32">নাবীরঘী বোলতা আরঘীদিম আধিননু রাঃয়ী।</verse>
				<verse number="33">কারনে ধার্মেস একাবাকিহু গেন্‌জাম মাল নান্দাস, আস শালসান্তঘী ধার্মেস। ধার্মেসঘী নেমহা আলারঘী হুর্মি মান্ডলীনু একাসে মানি,</verse>
				<verse number="34">আঃ লেখাম যানানার মান্ডলীনু ছাছেম রাউুক, কারনে কাত্থা বাঃনাঘী সায় আরিন চিইনা মাল মান্‌জা। আনকা পেশকানু একাসে লিখিচ্কা রাঃয়ী, আন্নেম আর কাত্থা গুটঠিন মানআরকি রাউুক।</verse>
				<verse number="35">আরঘী যদি এন্দরাহু আখনাঘী দারকার রাঃয়ী হলে এড়পা কালারকি আরঘী মেতারঘী হেদ্দে মেনুক, কারনে মান্ডলীনু কাত্থা বাঃনা অরোত যানানাঘী খাতরী লাজ্জেঘী বারে।</verse>
				<verse number="36">ধার্মেসঘী বাচান কা নিমহায় মাঝিন্তীম উর্খিয়া? নাকা আদ খিলা নিমহায় হেদ্দেম বার্চা?</verse>
				<verse number="37">যদি নেকিম তাংগান নাবী বাঃনার বা বোলতাঘী আল বাঃআরকি ইয়াদ নান্নার, হলে আস তেংরুক যে, এন নিমহায় হেদ্দে একাবড়ান লিখিচ্কান, আদ হুর্মিদিম উর্বাসঘী হুকুম।</verse>
				<verse number="38">যদি নেকিম আদিন সান্নি নান্নার, হলে ধার্মেসহু আরিন সান্নি নানোস।</verse>
				<verse number="39">আদিঘী খাতরীম এংহায় চোনহালু ভাইয়া বাহিনরো, নাবীর লেখা কাত্থা বাঃনা খাতরী বিশেষ নানারকি নিম নিমহা জীয়া কায়া চিইয়া আউর দোশরা দোশরা ভাষানু কাত্থা বাঃনা খাতরী বাধহা আম্বকে চিইয়া।</verse>
				<verse number="40">হুর্মিনুম যেনু দাওলে নানারকি আউর সাজাবাচ্কাঘী সাংগে নান্না মানি।</verse>
			</chapter>
			<chapter number="15">
				<verse number="1">এংহায় চোনহালু ভাইয়া বাহিনরো, একা দাও বাচানঘী বারেনু এন নিমহা হেদ্দে প্রাচার নান্‌জাকা রাচ্কান, আঃ দাও বাচানঘী কাত্থান এন নিমান আখতা চিইয়া লাগদান। এগদান নিম ইন্‌জিরকার, আইয়াম ভারোসা নানারকি নিম থিরারারকি রাঃদার।</verse>
				<verse number="2">একা বাচানান এন নিমহা হেদ্দে প্রাচার নান্‌জাকা রাচ্কান। নিম যদি আদিন বাড়িয়ারসে ধারারকি উইদার আউর আইয়া পুরাসে বিশুয়াস নান্দার, হলেম নিম আঃ দাও বাচানঘী মাঝিন্তী বাছরা অংগোর, আন্নে মাল নানোর হলে নিমহায় বিশুয়াস খান্‌জপা মালকা মানো।</verse>
				<verse number="3">এন এগদান ক্ষাক্ষিকান, হুর্মিন্তী দারকারি বারে লেখা নিমানহু আদিন চিচ্চিকান। আদ মান্‌জা নেমহা পুথিঘী কাত্থা লেখাম খ্রীস্তাস নামহা গুনহা খাতরী কেচ্চাস,</verse>
				<verse number="4">আসিন কাবুরনু চিইনা মান্‌জিকি রাঃচা, পুথিন্তা কাত্থা লেখা তিশরা উল্লানু আসিন খেএনাঘী মাঝিন্তী উজতানা মান্‌জিকি রাঃচা,</verse>
				<verse number="5">আউর আস পাহিলাম পাত্রাসগে এত্থেরাস আউর খোঃখানু হোর্মা বারো’ঝান তাইকার সাংগে ভেট মান্‌জাস।</verse>
				<verse number="6">ইদিঘী খোঃখা আস পাচ’শো বিশুয়াসী আলারতিহু বাগ্গু ভাইয়া আউর বাহিন বাগার সাংগে মিলিরকা রাঃচাস। আরঘী মাঝিন্তা ঢের আলার আক্কুন গুটি উজ্জুকা রাঃনার আউর কায়েক’ঝান আলার কেচ্চার কেরার।</verse>
				<verse number="7">আদিঘী খোঃখা আস যাকোবেসিন আউর খোঃখানু হোর্মা তাইকারঘী সাংগে মিলিরকা রাঃচাস।</verse>
				<verse number="8">ঠিকা সামাইনু মাল কুন্দুরকা এংহা সাংগেহু হোর্মারঘী শেষানু আস মিলিরকা রাঃচাস।</verse>
				<verse number="9">তাইকারঘী মাঝিনু এনিম হোর্মারতি কিইয়া, নেকিম যে এংগান তাইকা বাঃআরকি মেখোর, আদিঘীহু লায়েক এন মালদান, কারনে ধার্মেসনু বিশুয়াসী আলারিন এন খিলপাতনু টিড্ডিকা রাচ্কান।</verse>
				<verse number="10">মুন্দা আক্কুন এন এন্দরা মান্‌জাকান, আদিন ধার্মেসঘী দায়ানুম মান্‌জাকান। এংগান যে আস দায়া নান্‌জাস, আদ বেগার মাল মান্‌জা। এন হোর্মা তাইকারতি বাগ্গে নালাখ নান্‌জাকান; খিলা এনুম যে নালাখ নান্‌জাকান, আদ মালা, মুন্দা এংহা মাইয়া ধার্মেসঘী একা দায়া রাঃয়ী, আঃ দায়ানুম আদিন নান্‌জাকান।</verse>
				<verse number="11">আঃ খাতরী এনুম প্রাচার নান্দান বা দোশরা তাইকারহু প্রাচার নান্নার, এম ই বারেনুম প্রাচার নান্দাম আউর নিম আদিনুম বিশুয়াস নান্‌জাকার।</verse>
				<verse number="12">হলে মেনা, যদি এম প্রাচার নান্দাম যে, খ্রীস্তাসিন খেএনান্তী উজতানা মান্‌জা, হলে নিমহা মাঝিনু নেহু নেহু একাসেনু বাঃনার যে, কেচ্চেকা আলারঘী খেএনান্তী উজ্জা চোওনা বাঃতে এন্দরাহু মাল্লা?</verse>
				<verse number="13">কেচ্চেকা আলার যদি খেএনান্তী উজ্জা মাল চোওনার হলে তো খ্রীস্তাসিনহু খেএনান্তী উজতানা মাল মান্‌জা;</verse>
				<verse number="14">আউর খ্রীস্তাসিন যদি উজতানা মাল মানি হলে এমহায় প্রাচারহু খান্‌জপা মালকা আউর নিমহায় বিশুয়াসহু খান্‌জপা মালকা।</verse>
				<verse number="15">আউর ই কাত্থাম সাবুত মানি যে, ধার্মেসঘী বারেনু এম ঝুট কাত্থা বাঃআ লাগদাম, কারনে এমহায় গাওয়াহী এন্নে যে, ধার্মেস খ্রীস্তাসিন খেএনান্তী উজতাচাস, মুন্দা যদি কেচ্চেকারিন উজতানা মাল মানি হলে আস খ্রীস্তাসিনহু মাল উজতাচাস,</verse>
				<verse number="16">কারনে কেচ্চেকারিন যদি উজতানা মাল মানি হলে খ্রীস্তাসিনহু উজতানা মাল মান্‌জা।</verse>
				<verse number="17">যদি খ্রীস্তাসিন উজতানা মাল মানি হলে নিমহায় বিশুয়াসহু আয়ধাম আউর আক্কুন গুটি নিম গুনহাঘী মাঝিনুম রাঃদার।</verse>
				<verse number="18">হলে খ্রীস্তাসঘী সাংগে মিলরারকি নে নে কেচ্চার কেরার, আর তো বেগড়ারার কেরার।</verse>
				<verse number="19">খ্রীস্তাসঘী মাইয়া নামহায় একাসে আশেরা রাঃয়ী, আদ যদি খিলা ই জীয়ানুম মানি হলে হোর্মা আলারঘী মাঝিনু নামহাদিম কাপড়ে অল্লুকা।</verse>
				<verse number="20">মুন্দা মানি মানিম খ্রীস্তাস কেচ্চেকান্তী উজ্জা চোওচাস। আউর কেচ্চেকা আলারঘী মাঝিন্তা উজ্জা চোচ্কা আলারতি আসিম পাহিলা আল।</verse>
				<verse number="21">কারনে অরোত আলাসঘী মাঝিন্তীম খেএনা বার্চা, আন্নেম অরোত আলাসঘী মাঝিন্তীম কেচ্চেকার খেএনান্তী উজ্জা চোওচার।</verse>
				<verse number="22">আদমেস সাংগে অন মান্নান্তী একাসে হোর্মা আলার খেএনার, আন্নেম খ্রীস্তাস সাংগে অন মান্নান্তী হোর্মারিন উজতারকি চোওদনা মানো;</verse>
				<verse number="23">মুন্দা হোর্মার তাংগা তিংগা সামাইনু উজ্জা চোওর, খ্রীস্তাসদিম পাহিলা খেএনান্তী উজ্জা চোওচাস, ইদিঘী খোঃখা নে নে খ্রীস্তাসঘী আল, খ্রীস্তাসঘী বার্না সামাই আরিন উজতানা মানো।</verse>
				<verse number="24">ইদিঘী খোঃখা খ্রীস্তাস একাবাকি হুর্মি শাসানদাতারঘী আধিকার আউর ক্ষেমতা বেগড়ারারকি ধার্মে বাঙ্গাসঘী ক্ষেক্ষানু রাঃজী সোপোস চিওস, আবাকীম শেষা সামাই বারো।</verse>
				<verse number="25">কারনে আস এ গুটি “হোর্মা মুদাইয়েরিন তাংহা খেডমুলিনু মাল উইদাস, ” আঃ গুটি খ্রীস্তাসিন রাঃজী নানাগে লাগ্গো।</verse>
				<verse number="26">হুর্মিন্তী শেষা মুদাই মান্‌জা খেএনা, আদহু নাশ মানো কালো।</verse>
				<verse number="27">কারনে নেমহা পুথিনু বাঃনা মান্‌জা, “আস হুর্মিন আসঘী খেডমুলিনু উইয়াস। ” একাবাকি বাঃনা মানা লাগি যে, “হুর্মিদিম” আসঘী খেডমুলিনু উইনা মান্‌জা, আবাকী ইদিম বুঝারি যে, ধার্মেস তাংগান আম্বারকি হুর্মিদিম খ্রীস্তাসঘী আধিননু অন্দরাস।</verse>
				<verse number="28">একাবাকি হুর্মিদিম খ্রীস্তাসঘী আধিননু উইনা মানো, আবাকী হুর্মিদিম নে খ্রীস্তাসঘী আধিননু উইকা রাঃচাস, আঃ ধার্মেসদিম যেনু অরোত অন্টিম মালিক মানা অংগোদাস, আদি খাতরী খাদ্দাসহু তাংগান ধার্মেসঘী আধিননু নানোস।</verse>
				<verse number="29">মুন্দা কেচ্চেকারঘী খাতরী নে নে আসনান ইন্‌জিরার, আরঘী এন্দরা মানো? কেচ্চেকারিন যদি উজতানা মাল মানি হলে এন্দেরগে আর কেচ্চেকারঘী খাতরী আসনান ইন্‌জিরনার?</verse>
				<verse number="30">আউর এন্দেরগেম বা নাম হুর্মি সামাই বিপাদনু খাতেরদাত?</verse>
				<verse number="31">এংহায় চোনহালু ভাইয়া বাহিনরো, নামহায় উর্বা যীশু খ্রীস্তাসঘী নালাখনু নিমান হোওয়ারকি এন একাসে গারাব নান্দান, আবাকী এন মানিম বাঃআ লাগদান যে, হুর্মি উল্লানুম এন খেএনাঘী মুন্দভারে খাতরা লাগদান।</verse>
				<verse number="32">ইফিস শাহারনু জাংগালতা জানোয়ারেরঘী সাংগে এংগান লাড়াই নানা লাগ্গিকি রাঃচা, আদিন যদি এন ই ধার্তীন্তা বারে বাঃআরকি নান্দান হলে আইয়ানু এংহায় ফায়দা এন্দেরা? কেচ্চেকা মুর্দান যদি মাল উজতারকি চোওদা মানি হলে, “বারা, নাম অন্দাত মোখদাত, কারনে নেলা তো নাম খেওত কালোত।”</verse>
				<verse number="33">ঠাকরা আম্বা, “মালদাও সাংগুয়ারির দাওলে আলারিন বেগড়েরনার চিইনার।”</verse>
				<verse number="34">আদি খাতরীম নিম নিমহা কায়ান এজতারকি উইয়া আউর গুনহা নানা আম্বকে। নিমহা মাঝিন্তা নেহু নেহু আক্কুন গুটি ধার্মেসিন ঠিকাসে মাল আখনার; নিমান লাজতাগে এন ই কাত্থান তেংগা লাগদান।</verse>
				<verse number="35">নিমান নেহু নেহু মেনোর, “কেচ্চেকারিন একাসেনু উজতানা মানো? একাসেনু দেহা হোওয়ারকি আর উজ্জা চোওর?”</verse>
				<verse number="36">নিন তো জ্ঞায়ান মালকা আল, একা বিহিনী নিন চাখদায়, আদ মাল খেএয়ী হলে তো মান্নে মাল কুন্দি।</verse>
				<verse number="37">নিংহায় চাখকা বিহিনীন্তী একা মান্নে কুন্দি, আদিন নিন মাল চাখদায়, মুন্দা নিম খিলা বিহিনীন চাখদার, আদ গোহমঘী বিহিনী মানুক বা দোশরা একাম বিহিনীম মানুক।</verse>
				<verse number="38">মুন্দা ধার্মেস তাংহা চাহানা লেখাম আঃ বিহিনী খাতরী অন্টা দেহান চিইদাস। আস হুর্মি বিহিনীন তাংগা তিংগা খাতরী দেহা চিইদাস।</verse>
				<verse number="39">হুর্মি উজ্জুকা ওঁড়া খাখাঘী দেহা অন রাকাম মালা, আলারঘী দেহা অন রাকাম আউর ইনজোঘী দোশরা রাকাম।</verse>
				<verse number="40">আন্নেম মের্খান্তা দেহা রাঃয়ী, আন্নেম ই ধার্তীনুহু ঢের দেহা রাঃয়ী, মুন্দা মের্খান্তা দেহা গুটঠিঘী মাহিমা ই ধার্তীঘী দেহা গুটঠিন্তী দোশরা রাকাম।</verse>
				<verse number="41">বিইড়ীঘী মাহিমা অন রাকাম, চান্দোঘী মাহিমা অন রাকাম আউর বিনকো গুটঠিঘী দোশরা রাকাম। মাহিমাঘী পাক্ষেন্তী বিনকো গুটঠি হুর্মি অন্টান্তী আরু অন্টা দোশরা।</verse>
				<verse number="42">কেচ্চেকা আলারঘী খেএনান্তী উজ্জা চোওনাহু ঠিকা আঃ লেখাম। কেচ্চেকা মুর্দান মাড়না মানি হলে আদ নষ্ট মানি কালি, মুন্দা আঃ মুর্দান ই লেখা উজতানা মানো, এগদা ইকলাহু আরু নষ্ট মাল মানো।</verse>
				<verse number="43">একা মুর্দান মাড়না মানি, আদিঘী একাম কদর মাল রাঃয়ী আউর আদ ঢের কামজুড়ি; মুন্দা একাবাকি আঃ মুর্দান মাহিমাঘী সাংগে উজতানা মানি, আবাকী আদ ঢের সুন্দার আউর সাওয়াংগিয়া মানি।</verse>
				<verse number="44">সাধারন মুর্দান খাজ্জেনু মাড়না মানি, মুন্দা বোলতান্তীক মুর্দান উজতানা মানো। একাসে সাধারন মুর্দা রাঃয়ী, আন্নেম বোলতান্তী মুর্দাহু রাঃয়ী।</verse>
				<verse number="45">নেমহা পুথিনু ই কাত্থা লিখিচ্কা রাঃয়ী, “পাহিলা আল আদমেস উজ্জুকা জীয়া জাইত মান্‌জাস। ” আউর শেষা আদমেস মান্‌জাস জীয়া চিউু বোলতাস।</verse>
				<verse number="46">এগদা বোলতান্তীক, আদ পাহিলানু মালা, মুন্দা এগদা সাধারন, আদিম পাহিলা বারি, এগদা বোলতান্তীক আদ ইদিঘী খোঃখা বারি।</verse>
				<verse number="47">পাহিলা আলাস খাজ্জেন্তী বারেচ্কা রাঃচাস, আসিন খাজ্জেন্তীম আসিন কামেচ্কা মান্‌জিকি রাঃচা; মুন্দা দুশরা আদমেস মের্খান্তী ই ধার্তীনু বারেচ্কা রাঃচাস।</verse>
				<verse number="48">ই ধার্তীন্তা আলার আঃ খাজ্জেন্তী কামেচ্কা আলাস লেখা, আউর নে নে মের্খান্তা, আর আঃ মের্খান্তা আলাস লেখাম।</verse>
				<verse number="49">নাম একাসে আঃ খাজ্জেন্তা আলাস লেখা মান্‌জাকাত, ঠিকা আন্নেম আঃ মের্খান্তা আলাস লেখাহু নাম মানোত।</verse>
				<verse number="50">এংহায় চোনহালু ভাইয়া বাহিনরো, এন নিমান বাঃআ বেদ্দেদান, আলার তামহা খেশো আউর আহাড়া কামেচ্কা দেহা হোওয়ারকি ধার্মেসঘী রাঃজীঘী আধিকারী মানা পোল্লোর। এগদা নষ্ট মানি কালি, আদ এন্নে এন্দরাঘীহু আধিকারী মানা পোল্লো।</verse>
				<verse number="51">মেনা, এন নিমান অন্টা নুড্ডুকা সাচঘী কাত্থা বাঃদান। নাম যে হোর্মাত খেওত কালোত, আন্নে মালা, মুন্দা নাম হোর্মাত বাদলারোত।</verse>
				<verse number="52">অংগুরঘী মাঝিনু, খান্নেন অংহোন মিংখানানু, শেষা সামাইতা তুরী ক্ষাড়ক্ষানাঘী সাংগে সাংগে নাম হোর্মাত বাদলারোত কালোত। আঃ তুরী একাবাকি ক্ষাড়ক্ষো, আবাকী কেচ্চেকা মুর্দা গুটঠি খেএনান্তী উজ্জোর চোওর, আদ আরু ইকলাহু নষ্ট মাল মানো; আউর নামহু বাদলারোত কালোত।</verse>
				<verse number="53">কারনে ই নষ্ট মান্‌জাকা মুর্দান এন্নে অন্টা কিচরী আত্তা লাগ্গো, এগদা ইকলাহু মাল চাররি; আউর এগদা খেএয়ী কালি, আদিন এন্নে এন্দরাদিম আত্তা লাগ্গো, এগদা ইকলাহু মাল খেএয়ী।</verse>
				<verse number="54">এগদা নষ্ট মানি আউর এগদা খেএয়ী কালি, আবড়া একাবাকি আঃ লেখা বাদলারো, আবাকী নেমহা পুথিঘী ই কাত্থা সাচ মানো, “খেএনা নাশ মানারকি জিতনা বার্চা। ”</verse>
				<verse number="55">“খেএনা, নিংহায় জিতনা একসান? খেএনা, নিংহায় হুল একসান? ”</verse>
				<verse number="56">খেএনাঘী হুল মান্‌জা গুনহা, আউর গুনহাঘী সাওয়াং মান্‌জা মোসেসঘী আনকা পেশকা।</verse>
				<verse number="57">মুন্দা ধার্মেসিন ধানিয়াবাদ চিইদান। আসিম নামহায় উর্বা যীশু খ্রীস্তাসঘী মাঝিন্তী নামান জিতআগে সাহাড়া নান্দাস।</verse>
				<verse number="58">আদি খাতরীম, এংহায় চোনহালু ভাইয়া বাহিনরো, বাড়িয়ার মানারকি ইজআ; এন্দরাহু যেনু নিমান হিলাবাঃআ পোল্লি। উর্বাসঘী নালাখ খাতরী তাংগান হুর্মি বাকিম পুরাসে সোপয়া চিইয়া, কারনে নিম তো আখদার, আসঘী নালাখনু নিমহায় নালাখ নান্না বেগার মাল কালো।</verse>
			</chapter>
			<chapter number="16">
				<verse number="1">আক্কুন এন ধার্মেসঘী নেমহা আলারিন সাহাড়া নান্না খাতরী চান্দা চোওদনাঘী বারেনু বাঃআ লাগদান। গালাতিয় প্রাদেশতা মান্ডলী গুটঠিন এন এন্দরা নানাগে বাচ্কা রাচ্কান, নিমহু আন্নেম নানা।</verse>
				<verse number="2">নিম একাসে পায়সা কামাই নান্দার, আইয়ান্তী হাপ্তাঘী পাহিলা উল্লানু থোরে নানারকি পায়সা খোড়কে, কারনে এন একাবাকি নিমহায় হেদ্দে কালোন, আবাকী যেনু নিমান চান্দা চোওদনাঘী দারকার মাল লাগ্গি।</verse>
				<verse number="3">এন একাবাকি নিমহায় হেদ্দে বারোন, আবাকী নিমহায় খোড়োচ্কা দান গুটঠিন জেরুশালেমনু হোওনা খাতরী নিম নেকান যোগ্গে ইয়াদ নান্দার, এন চিঠিন চিইয়ারকি আরিন তাইয়োন চিওন।</verse>
				<verse number="4">যদি এংগানহু কাঃনা দারকার বাঃআরকি ইয়াদ নান্দার হলে আর এংহায় সাংগে কালা অংগোর।</verse>
				<verse number="5">ম্যাসিডোনিয়া প্রাদেশ মানারকি এন নিমহায় হেদ্দে কালোন, কারনে ম্যাসিডোনিয়া মাঝিন্তী এংগান কালাগেম লাগ্গো।</verse>
				<verse number="6">মানা অংগি এন নিমহায় হেদ্দে বেশ কায়েক উল্লা রাওন, বা গোট্টা পাইয়া সামাই এন নিমহায় সাংগে কার্তোন। যেনু এন এসানুম কাঃদান, আসান কাঃনা খাতরী নিম এংগান সাহাড়া নানাগে অংগোদার।</verse>
				<verse number="7">কাঃনাঘী ডাহারেনু আক্কুন এন নিমহায় সাংগে ভেট মানা মাল চাহাদান, কারনে এন আশেরা নান্দান, উর্বাস চাহোস হলে এন নিমহায় সাংগে আরু কায়েক উল্লা কার্তোন।</verse>
				<verse number="8">পানচাশত্তমী পারাব গুটি এন ইফিস শাহারনুম রাওন,</verse>
				<verse number="9">কারনে একা নালাখনু ঢের খান্‌জপা ক্ষাক্ষরি, আন্নে নালাখ নান্না খাতরী অন্টা কোহা বালি এংহায় গুসান খোল্লোরা; যদিহু ই কাত্থা মানিম যে, ঢের আলার আইয়া এংগান বাধহা চিইয়া লাগনার।</verse>
				<verse number="10">ইদিঘী মাঝিনু যদি তীমথিস নিমহায় গুসান বার্দাস, হলে আসিন এরা খোজারকি উইকে। যেনু আস মাল এল্চারকি নিমহায় সাংগে রাঃআ অংগোদাস, কারনে এন একাসে উর্বাসঘী নালাখ নানা লাগদান, ঠিকা আন্নেম আসহু নালাখ নানা লাগদাস।</verse>
				<verse number="11">আদিঘী খাতরী এন বাঃআ লাগদান আসিন নেকিম হেলা নানা আম্বকে। নিম আসিন শালসান্ত সাংগে তাইকে চিইকে, যেনু আস এংহায় হেদ্দে বারা অংগোদাস। দোশরা ধারাম ভাইয়ারঘী সাংগে আস বারোস বাঃআরকি এন আসিন ক্ষাঃপা লাগদান।</verse>
				<verse number="12">এন আক্কুন ধারাম ভাইয়া আপল্লোসঘী বারেনু বাঃআ লাগদান। এন আসিন ঢের গোহরারকান, যেনু আস ভাইয়োরঘী সাংগে নিমহায় হেদ্দে কাঃদাস, মুন্দা আক্কুন আস একাসেনুম নিমহা গুসান কালাগে মাল বেদ্দা লাগদাস। খোঃখানু মোকা ক্ষাক্ষস হলেম আস কালোস।</verse>
				<verse number="13">নিম হুশিয়ার রাঃআ, আউর বিশুয়াসনু থিরারারকি রাঃআ, তাংগা তিংগা কুহিনু সাহাস বাড়াবাঃকে আউর কুহিনু সাওয়াং ধারারকি উইকে।</verse>
				<verse number="14">নিম একা নালাখ নান্দার, দুলারঘী সাংগেম আদিন নানা।</verse>
				<verse number="15">এংহায় চোনহালু ভাইয়া বাহিনরো, নিম তো আখদার, ইষ্টিফানেসঘী এড়পান্তা আলারদিম আখায়া প্রাদেশতা পাহিলা বিশুয়াসী আল হিকনার। ধার্মেসঘী নেমহা আলারিন সেওয়া নালাখনু সাহাড়া নান্না খাতরী আর তাংগা তিংগান চাজারকি হোচ্চার।</verse>
				<verse number="16">আদি খাতরী ই রাকাম আলারঘী আধিনতা ইন্‌জিরাগে এন নিমান গোহরারা লাগদান। আউর দোশরা নে নে ই নালাখ নানাগে বার্চারকি বাড়িয়ার নালাখ নান্নার, আরঘীহু আধিনতান মানারকি হোওয়া।</verse>
				<verse number="17">ইষ্টিফান, ফোর্তুনাত আউর আখায়িক বার্চার বাঃআরকি এন ঢের খুশমারকান, কারনে নিমহায় মাল রাঃনাঘী আকালান আরিম পুরা নান্‌জার।</verse>
				<verse number="18">আর এংহায় আউর নিমহায় বোলতানু উতসাহ অন্দরার। নিম ই রাকাম আলারিন সাম্মান নানকে।</verse>
				<verse number="19">এশিয়া প্রাদেশতা মান্ডলী গুটঠি নিমান দাওহাল আখতা লাগনার। আক্কিলা, প্রিষ্কিল্লা আউর আরঘী এড়পাঘী মান্ডলীন্তা আলার উর্বাসঘী দুলার সাংগে নিমান কুহিন্তী দাওহাল আখতা লাগনার।</verse>
				<verse number="20">হোর্মা বিশুয়াসী ভাইয়া বাহিনারহু নিমান দাওহাল আখতা লাগনার। নিম অরোত দোশরারিন দুলারঘী সাংগে দাওহাল আখতাকে।</verse>
				<verse number="21">এন পাউলুস, এন এংহায় ক্ষেক্ষান্তীম ই দাওহালঘী কাত্থা লিখিচ্কান।</verse>
				<verse number="22">যদি নেকিম উর্বাসিন দুলার মাল নান্নার হলে আরঘী মাইয়া ধার্মেসঘী শাও এত্তারকি বারুক। মারান আথা, (নামহায় উর্বাস বারুক)।</verse>
				<verse number="23">উর্বা যীশুসঘী অনুগ্রহ নিমহায় মাইয়া হুর্মি সামাই রাউুক।</verse>
				<verse number="24">এংহায় পাক্ষেন্তী যীশু খ্রীস্তাসঘী দুলার নিমহা হোর্মারঘী মাইয়া রাঃয়ী।</verse>
			</chapter>
		</book>
		<book number="47">
			<chapter number="1">
				<verse number="1">এন পাউলুস, ধার্মেসঘী চাহানানু যীশু খ্রীস্তাসঘী অরোত তাইকা মান্‌জেকান। এন আউর নামহায় বিশুয়াসী ভাইয়া তীমথিয়স, করিন্‌থিয় শাহারনু ধার্মেসঘী একা মান্ডলী রাঃয়ী আউর গোট্টা আখায়া প্রাদেশতা হোর্মা নেমহা আলারঘী হেদ্দে ই চিঠিন লিখা লাগদান,</verse>
				<verse number="2">নামহায় ধার্মে বাঙ্গাস আউর উর্বা যীশু খ্রীস্তাসঘী অনুগ্রহ আউর শালসান্ত নিমহায় হোর্মারঘী মাইয়া রাউুক।</verse>
				<verse number="3">ধান্যা নামহা উর্বা যীশু খ্রীস্তাসঘী ধার্মেস আউর বাঙ্গাস, আস কারুনাঘী বাঙ্গাস আউর আসিম হুর্মি খাতিরঘী ধার্মেস।</verse>
				<verse number="4">আসিম নামহায় হুর্মি রাকাম দুখ তাপলিকঘী মাঝিনু খাতির চিইদাস, যেনু দোশরার একাবাকি দুখ তাপলিকঘী মাঝিনু খাতেরনার, আবাকী ধার্মেসঘী হেদ্দেন্তী নাম একা খাতির ক্ষাক্ষিকাত, আঃ খাতির যেনু আরগে চিইয়া অংগোদাত।</verse>
				<verse number="5">কারনে নাম যতম খ্রীস্তাসঘী দুখ তাপলিকঘী ভাগিয়ারী মানা লাগদাত, ততোম আসঘী মাঝিন্তীক নাম খাতির ক্ষাক্ষা লাগদাত।</verse>
				<verse number="6">নিম যাতে খাতির ক্ষাক্ষাদার আউর বাছেরদার, আদি খাতরীম এম তাপলিক ভোগআ লাগদাম; আউর এম একা খাতির ক্ষাক্ষাদাম, আদ নিমহায় খাতিরঘী মাতলাবান ক্ষাক্ষাদাম। ই খাতির এমহায় লেখাম নিমানহু একিম তাপলিক সাহানাঘী সাওয়াং আউর ধিরারনান যোগাবি চিইয়ী।</verse>
				<verse number="7">আউর নিমহায় বারেনু এমহায় বাড়িয়ার আশরা রাঃয়ী, কারনে এম আখদাম নিম একাসে এমহায় তাপলিকঘী ভাগিয়ারী, আঃ লেখাম এমহায় খাতিরঘীহু ভাগিয়ারী।</verse>
				<verse number="8">এংহায় চোনহালু ভাইয়া বাহিনরো, এম এশিয়া প্রাদেশনু রাঃনা সামাই এমহায় একা তাপলিক মান্‌জিকি রাঃচা, এম চাহাদাম নিম যাতে আদিন আঃখা অংগোদার। এমহায় ঢের কোহা তাপলিক সাহানাঘী ক্ষেমতান্তীহু বাগ্গে তাপলিক রাঃচা। এম উজ্জুনাঘী হুর্মি আশরান আম্বিকা চিচ্চিকা রাচ্কাম।</verse>
				<verse number="9">এম সোচ্কা রাচ্কাম যে, আক্কুন এম খেওম কালোম। মুন্দা ইদ ইদি খাতরীম ঘাটিচ্কি রাঃচা, যেনু এম তাংগা তিংগা মাইয়া ভারোসা মাল নানারকি, নে কেচ্চেকারিন উজতারকি চোদদাস, আঃ ধার্মেসঘী মাইয়া পুরাসে ভারোসা নান্দাম।</verse>
				<verse number="10">আসিম অর্তোস, নে এমান ই ঢের এল্চেনা খেএনাঘী ক্ষেক্ষান্তী বাছাবাঃচাস, আউর বাছাবাওস। এম আসঘী মাইয়া আশরা উইদাম যে, আস ফির এমান বাছাবাওস।</verse>
				<verse number="11">নিম বিন্তী নানারকি এমান সাহাড়া নানা অংগোদার। হলে ঢের আলারঘী বিন্তীঘী কারনে এম ধার্মেসঘী একা আশিস ক্ষাক্ষম, আদি খাতরী ঢের আলারদিম ধার্মেসিন ধানিয়াবাদ চিওর।</verse>
				<verse number="12">এম এগদা খাতরী গারাব নান্দাম, এমহায় আক্কিল আঃ গাওয়াহী চিইয়া লাগি যে, এম ধার্মেসঘী চিচ্চিকা দুলারতি আউর খুত মালকা কুহিনু এম ধার্তীন্তা হোর্মা আলারঘী মাঝিনু, বিশেষ নানারকি নিমহায় মাঝিনু জীয়া কাড়তারকি বারেচ্কাম। আঃ জীয়া এম ই ধার্তীন্তা লুর তারু মালা, মুন্দা ধার্মেসঘী দায়াঘী চালাবাঃনানু কাড়তাচ্কাম।</verse>
				<verse number="13">নিম এগদান পাড়হা বা বুঝরা পোল্লোর, এন্নে এন্দরানুম এম নিমহায় হেদ্দে মাল লিখোম। এন আশরা নান্দান, নিম একাসে এমান থোরেটা বুঝুরকার, আন্নেম পুরাসে বুঝরা অংগোর যে, উর্বা যীশুসঘী বার্না উল্লানু নিম একাসে এমহায় হেদ্দে গারাব নান্নাঘী বারে মানোর, আন্নেম এমহু নিমহায় হেদ্দে গারাব নান্নাঘী বারে মানোম।</verse>
				<verse number="14"></verse>
				<verse number="15">কারনে ই বারেনু এংহায় কায়ানু বাড়িয়ার বিশুয়াস রাঃচা যে, এন আগুম নিমহায় হেদ্দে কালোন বাঃআরকি ঠিকা নান্‌জাকা রাচ্কান, যাতে নিম দু’ফিরা দায়া ক্ষাক্ষা অংগোদার।</verse>
				<verse number="16">এন ঠিকা নান্‌জাকা রাচ্কান, ম্যাসিডোনিয়ানু কাঃনা সামাই ডাহারেনু নিমহায় হেদ্দে কালোন আউর ম্যাসিডোনিয়ান্তী কির্রিনা সামাই নিমহায় হেদ্দেম কালোন। যেনু নিম এংগান যিহুদীয়ানু তাইনা খাতরী হুর্মি দারকারি সান্‌জগি গুটঠিন সাপড়া অংগোদার।</verse>
				<verse number="17">ই পারিকল্পনা নানো বাকি কা এন এংহায় কায়ান থিরারারকি মাল উইকান? এন কা ধার্তীন্তা আঃ আলার, নে অন সাংগেম বাঃনার “হাঃয়ী, হাঃয়ী” আউর বাঃনার “মালা, মালা” এন কা আন্নেম নানারকি এন্দরানুম ঠিকা নান্দান?</verse>
				<verse number="18">ধার্মেস বিশুয়াস নান্না লেখা, ই কাত্থা একাসে সাচ আন্নেম ইদহু সাচ যে, নিমহায় হেদ্দে এমহায় কাত্থাহু অন্টাম সামাইনু “হাঃয়ী আউর মালা” মাল মানি।</verse>
				<verse number="19">কারনে ধার্মে খাদ্দাস, যীশু খ্রীস্তাসঘী কাত্থা সিলবানুস, তীমথিস আউর এন নিমহায় হেদ্দে প্রাচার নান্‌জাকা রাচ্কাম, আঃ ধার্মে খাদ্দাস, অন্টাম সামাইনু “হাঃয়ী আউর মালা” মাল রাঃচাস, মুন্দা আসঘী মাঝিন্তীম হাঃয়ী মান্‌জা।</verse>
				<verse number="20">কারনে ধার্মেসঘী হুর্মি কাত্থা চিচ্চিকা খ্রীস্তাসঘী মাঝিন্তীক “হাঃয়ী” মানারকি চোঃয়ী। আদি খাতরী ধার্মেসঘী অহমা নানতে খ্রীস্তাসঘী মাঝিন্তীক নাম “আমেন” বাঃদাত।</verse>
				<verse number="21">আক্কুন ধার্মেসদিম নিমান আউর এমান খ্রীস্তাস সাংগে জোড়ারকি বাড়িয়ারসে ইজতারকি উইয়াস। আসিম নামান চাজারকি হোচ্চাস,</verse>
				<verse number="22">আউর তাংহায় আল নানারকি নামহায় মাইয়া ছাপ চিচ্চাস; আউর তাংহায় হুর্মি কাত্থা চিচ্চিকাঘী জামিন লেখা নামহায় কুহিনু নেমহা বোলতান চিচ্চাস।</verse>
				<verse number="23">মুন্দা আক্কুন এন এংহায় কায়ানু ধার্মেসিন গাওয়াহী আল উইয়ারকি বাঃআ লাগদান, এন যদি ঝুট বাঃদান হলে এংহায় খেএনা মানো; নিমান দান্ডেন্তী বাছাবাঃআগেম এন করিন্‌থিয়ানু কির্রারকি মাল কেরকান।</verse>
				<verse number="24">এম নিমহায় বিশুয়াসঘী মাইয়া রাঃজী নান্দাম আদ মালা, মুন্দা নিম যেনু খুশমারদার আদি খাতরী এম নিমহায় সাংগে সাহাড়ানানুর লেখা নালাখ নানা লাগদাম, কারনে নিম বিশুয়াসনু বাড়িয়ারসে ইজ্জিকা রাঃদার।</verse>
			</chapter>
			<chapter number="2">
				<verse number="1">খানে এন এংহায় কায়ানু ঠিকা নান্‌জাকান, ফির নিমান দুখ চিইনা খাতরী নিমহায় হেদ্দে মাল কালোন,</verse>
				<verse number="2">কারনে এন যদি নিমান দুখ চিইদান, হলে এংগান নে রিঝঝি চিও? খিলা নিমিম এংহায় হেদ্দে দুখ ক্ষাক্ষিকার।</verse>
				<verse number="3">আদি খাতরী এন ই চিঠিন নিমহায় হেদ্দে লিখিচ্কা রাচ্কান, এন নিমহায় হেদ্দে কালা মাল বেদ্দিকান, কারনে নেখায় হেদ্দেন্তী রিঝঝি ক্ষাক্ষানাঘী কাত্থা রাঃচা, আরঘী হেদ্দেন্তী যেনু দুখ মাল ক্ষাক্ষাদান। কারনে নিমহায় হোর্মারঘী মাইয়া এংহায় ই বিশুয়াস রাঃচা যে, এন একা আইয়া রিঝঝি ক্ষাক্ষাদান, নিমহু আইয়া রিঝিরদার।</verse>
				<verse number="4">ঢের তাপলিক আউর কায়ান্তা নুজনানু খান্‌জালখোঘী মাঝিন্তী আঃ চিঠিন এন নিমহায় হেদ্দে লিখিচ্কা রাচ্কান। নিমান দুখ চিইনা খাতরী মালা, মুন্দা নিমান যে এন একড়হে দুলার নান্দান, আদিনুম আখতানা খাতরীম লিখিচ্কান।</verse>
				<verse number="5">মুন্দা নেকিম যদি এংগান দুখ চিচ্চিকা রাঃনার হলে খিলা আস যে এংগান দুখ চিচ্চাস আদ মালা, নিমানহু আস থোরেটা দুখ চিচ্চাস, আদিন এন বাড়াবারকি মাল বাঃআ বেদ্দা লাগদান।</verse>
				<verse number="6">নিমহায় মাঝিন্তা ঢের আলারদিম মিলরারকি এন্নে আলাসিন একা দান্ডে চিচ্চার, আদিম আসঘী খাতরী ঢের।</verse>
				<verse number="7">মুন্দা নিম আক্কুন আসিন ছেমা নানা আউর খাতির চিইয়া, যেনু আস ঢের বাগ্গু দুখনু হতাশ মানারকি মাল খাতেরদাস।</verse>
				<verse number="8">খানে এন নিমান বিশেষ লেখা গোহরারা লাগদান, নিম যে আসিন দুলার নান্দার, আদিন সাবুত নানারকি এদা।</verse>
				<verse number="9">এন নিমান পারীক্ষা নানারকি এরা বিদ্দিকা রাচ্কান যে, নিম হুর্মি কাত্থান মেন্দার কা মালা, আউর ইদি খাতরীম এন নিমহায় হেদ্দে আঃ চিঠিন লিখিচ্কা রাচ্কান।</verse>
				<verse number="10">নেখায়দিম দোশান যদি নিম ছেমা নান্দার হলে এনহু আসিন ছেমা নান্দান। আউর যদি এন এন্দরানুম মানিম ছেমা নান্দান কা রাঃদান হলে খ্রীস্তাসঘী মুন্দভারেম নিমহায় খাতরীম আদিন নান্‌জাকান,</verse>
				<verse number="11">যেনু শায়তান নামান একাসেনুম ঠাকআ পোল্লি। কারনে আদিঘী মাতলাবান তো নাম আখদাত।</verse>
				<verse number="12">এন একাবাকি ত্রোয়া শাহারনু খ্রীস্তাসঘী বারেনু দাও বাচান প্রাচার নানাগে কেরকা রাচ্কান, আবাকী ইরকান উর্বাস নালাখ খাতরী এংগাগে অন্টা বালি তিসগাচাস চিচ্চাস।</verse>
				<verse number="13">মুন্দা আন্নুহু এন কায়ানু শালসান্ত মাল ক্ষাক্ষিকান, কারনে আসান এংহায় বিশুয়াসী ভাইয়া তীতেসিন মাল ক্ষাক্ষিকান। খানে এন ত্রোয়া শাহারতা আলারঘী হেদ্দেন্তী বিদা হোওয়ারকি ম্যাসিডোনিয়ানু চালি কেরকান।</verse>
				<verse number="14">মুন্দা ধার্মেসিন ধানিয়াবাদ চিইদান যে, নাম খ্রীস্তাস সাংগে জোড়োরকাত বাঃআরকি ধার্মেস হুর্মি সামাই তাংহায় সাংগে জিতনাঘী ডাহারেনু নামান হোওদাস কাঃদাস। খ্রীস্তাসিন আখনা অন্টা মাহাকারনা লেখা। ধার্মেস তাংহায় আঃ জ্ঞায়ানঘী মাহাকারনান নামহায় মাঝিন্তী হুর্মি আড্ডানু ছোড়াবাঃদাস চিইদাস।</verse>
				<verse number="15">নে নে বাছরা লাগনার আউর নে নে নাশ মানা লাগনার, আরঘী হেদ্দে নাম ধার্মেস পাক্ষে মানি মানিম নাম খ্রীস্তাসঘী মাহাকারনা।</verse>
				<verse number="16">নে নে নাশ মানা লাগনার আরঘী হেদ্দে নামহায় মাহাকারনা মান্‌জা খেএনাঘী মাহাকারনা, এগদাঘী খান্‌জপা মান্‌জা খেএনা। মুন্দা নে নে বাছরা লাগনার, আরঘী হেদ্দে নাম জীয়া চিইনাঘী মাহাকারনা, এগদাঘী খান্‌জপা মান্‌জা মাল মুন্‌জুরনা জীয়া। ই নালাখঘী লায়েক নে?</verse>
				<verse number="17">ঢের আলার রাঃনার, নে তামহায় ফায়দা খাতরী ধার্মেসঘী বাচানান হোওয়ারকি নালাখনু খাটাবাঃনার, এম আরঘী লেখা মালা; মুন্দা খ্রীস্তাস সাংগে এম মিলরারকি ধার্মেসঘী মুন্দভারে ধার্মেসঘী তাইকা আল লেখা এম খাটি কুহিন্তী কাত্থা বাঃদাম।</verse>
			</chapter>
			<chapter number="3">
				<verse number="1">এম কা ফির ইবড়া হুর্মিন বাঃআরকি এমহায় বারেনু অহমা ডান্ডী পাড়া লাগদাম? নাকা একাম একাম আলারঘী একাসে দারকার মানি, আন্নেম কা নিমহায় হেদ্দে এমহায় একাম সুপারিশ হোওয়ারকি কালা লাগ্গো, বা নিমহায় সুপারিশঘী কা এমহায় একাম দারকার রাঃয়ী? একাবাকিহু মালা।</verse>
				<verse number="2">নিমিম এমহায় কুহিন্তা লিখিচ্কা আঃ চিঠি, এগদান হোর্মা আলার আখনার আউর পাড়হা অংগোনার।</verse>
				<verse number="3">নিমিম খ্রীস্তাসঘী লিখিচ্কা চিঠি আউর এমহায় সেওয়া নালাখ নান্নাঘী খান্‌জপা, আদ ঠিকাসে এথরী। আদিন কালি তারু লিখনা মাল মান্‌জা, মুন্দা উজ্জুকা ধার্মেসঘী বোলতা তারুম লিখনা মান্‌জা। ইদ একাম পাখনাঘী ফালিঘী মাইয়া লিখনা মাল মান্‌জা, মুন্দা আলারঘী কুহিঘী মাইয়াম আদিন লিখনা মান্‌জা।</verse>
				<verse number="4">খ্রীস্তাসঘী মাঝিন্তীম ধার্মেসঘী মাইয়া নামহায় ই রাকাম বাড়িয়ার বিশুয়াস মান্‌জা।</verse>
				<verse number="5">আদিঘী মানে ইদ মালা যে নাম তাংগান্তীম একাম নালাখ নানা অংগোদাত, আদিন নান্না লায়েক নামহায় ধার্মেসঘী হেদ্দেন্তীম বারি।</verse>
				<verse number="6">আসিম এমান অন্টা পুনা গাছেরকাঘী সেওয়ানানু মান্না খাতরী লায়েক নান্‌জাস। ই গাছেরকা অক্ষরনু লিখিচ্কা একাম আনকা পেশকা মালা, মুন্দা ই পুনা গাছেরকা মান্‌জা নেমহা বোলতাঘী গাছেরকা, কারনে লিখিচ্কা আনকা পেশকা খেএনা অন্দরি, মুন্দা নেমহা বোলতা জীয়া চিইয়ী।</verse>
				<verse number="7">যদি দু’ঠু পাখনাঘী ফালিঘী মাইয়া লিখিচ্কা আনকা পেশকাঘী কারনে খেএনা বারি, আঃ আনকা পেশকান চিইনা সামাই ধার্মেসঘী মাহিমা ঝাকমাকরা বিল্লি লেখা ইথিরকি রাঃচা। আন্নেনু মোসেসঘী বাই মই ধার্মেসঘী মাহিমানু বিল্লি মান্‌জিকি রাঃচা। যদিহু বিল্লিঘী ঝাকমাকরা ধীরে ধীরে কাম্মা লাগিয়া, আন্নুহু ইস্রায়েলিয়র মোসেসঘী বাই মই তারা সোজহা অন নাজারনু এরা পোল্লার,</verse>
				<verse number="8">আঃ ঝাকমাকরা বিল্লি তো কাম্মা লাগিয়া, খানে আনকা পেশকাঘী সেওয়া নালাখঘী খান্‌জপা যদি ঢের মাহিমানু পুরা মানা অংগি, হলে নেমহা বোলতাঘী সেওয়া নালাখঘী খান্‌জপা কা আরু বাগ্গে মাহিমানু পুরা মাল মানো?</verse>
				<verse number="9">একা আনকা পেশকাঘী খাতরী আলারিন দুশি নান্না মানি, আদিঘী সেওয়া নালাখ যদি এন্নে মাহিমানু পুরা মানি হলে একা সেওয়া নালাখঘী মাঝিন্তী আলারিন ধার্মেপাত্তু বাঃআরকি ইন্‌জিরনা মানি, আদিঘী সেওয়া নালাখ আরু একড়হে না বাগ্গু মাহিমানু পুরা!</verse>
				<verse number="10">মানিম এগদা আগু মাহিমানু পুরা রাঃচা, আক্কুন আদিঘী একাম মাহিমা মাল্লা বোওর হলেম মানি, কারনে আদিঘী তুলনানু আক্কুনতা সেওয়া নালাখঘী মাহিমা আরু ঢের বাগ্গু।</verse>
				<verse number="11">কারনে এগদা মন্‌জুরা লাগি, আদ যদি এন্নে মাহিমানু পুরা মানি, হলে এগদা সাদাউ সাদাউ উল্লা খাতরী রাঃয়ী, আদ আরু একড়হে না বাগ্গু মাহিমানু পুরা।</verse>
				<verse number="12">আদি খাতরী নামহায় এন্নে আশরা রাঃয়ী বাঃআরকিম নাম খোল্লারকিম কাত্থা বাঃদাত।</verse>
				<verse number="13">নাম মোসেসঘী লেখা মালদাত, কারনে আস তাংহায় বাই মইয়ান মুন্দারকি উইকা রাঃচাস, যেনু ইস্রায়েলিয়র আসঘী বাইতা ঝাকমাকরা বিল্লিন কাম্মনা কাঃনা আউর মুন্‌জুরনা কাঃনান এরা পোলনার।</verse>
				<verse number="14">মুন্দা আরঘী কায়া ঢের কাঠিন মান্‌জিকি রাঃচা, আউর ইন্নাহু একাবাকি আঃ পাচ্চা গাছেরকাঘী কাত্থান পাড়না মানি, আবাকীহু আরঘী কুহিঘী মাইয়া আঃ অন রাকাম পার্দা রাঃয়ী কেরা, কারনে আক্কুন খ্রীস্তাস সাংগে মিলরোয় হলেম আঃ পার্দা গুছরি কালি।</verse>
				<verse number="15">মুন্দা আক্কুন গুটি মোসেসঘী আনকা পেশকাঘী পুথিন পাড়নাঘী সামাই ইস্রায়েলিয় আলারঘী কুহি আঃ পার্দা তারু ঢাপারকি রাঃয়ী।</verse>
				<verse number="16">মুন্দা একাবাকিম নেকিম উর্বাস তারা তামহায় কায়া কির্তানার, আবাকীম আরঘী আঃ পার্দা গুছরি কালি।</verse>
				<verse number="17">উর্বাসদিম মান্‌জাস নেমহা বোলতা, আউর একসানুম উর্বাসঘী বোলতা, আসানুম তাংহা তিংগা চাহানা লেখা চালেরনা রাঃয়ী।</verse>
				<verse number="18">মুন্দা নাম নে নে খ্রীস্তাস সাংগে মিলিরকাত, নাম হোর্মাত খোলা বাইনু আয়নানু ইরকা ছবি লেখা, উর্বাসঘী মাহিমা এরতে এরতে নামহু মাহিমানু কোহা পার্দারকি চোওয়া লাগদাত আউর তাংগান বাদলারকি আসঘী লেখাম মানা লাগদাত। উর্বাসঘী, মানে মান্‌জা নেমহা বোলতাসঘী সাওয়াংনুম ইদ মানি।</verse>
			</chapter>
			<chapter number="4">
				<verse number="1">ইদি খাতরী ধার্মেসঘী দায়ানু এম ই সেওয়া নালাখঘী ভারান ক্ষাক্ষিকাম, খানে এম একাবাকিহু আসতেক পাছলি মাল কাঃদাম।</verse>
				<verse number="2">মুন্দা এম নুডারকি একাম লাজ্জে নালাখ মাল নান্দাম। এম একাম ছল মাল নান্দাম, ধার্মেসঘী শিরষান ঝুট লেখা মাল বুঝাবাঃদাম; মুন্দা এম ধার্মেসঘী সাচান এদ্দাম, ধার্মেসঘী মুন্দভারে আলারঘী আক্কিল হেদ্দে এমান লায়েক নানারকি এদ্দাম।</verse>
				<verse number="3">মুন্দা এম একা দাও বাচান প্রাচার নানা লাগদাম, আদ যদি ঢাপেরকা রাঃয়ী, হলে নে নে নাশ মানা লাগনার, আরঘী হেদ্দেম ঢাপেচ্কা রাঃয়ী।</verse>
				<verse number="4">ই সামাইতা ঠাকরান মালপাত্তু আলারঘী কায়ান আন্ধরা নানারকি উইয়া, যেনু আর দাও বাচানঘী বিল্লিন এরা পোলনার। ই দাও বাচাননু খ্রীস্তাসঘী মাহিমা ফুট্টুরাকি চোওচা, আউর ই খ্রীস্তাসদিম মান্‌জাস ধার্মেসঘী মুঠান।</verse>
				<verse number="5">এম তো তাংগা তিংগা বারেনু প্রাচার মাল নান্দাম, মুন্দা প্রাচার নানা লাগদাম যে, যীশু খ্রীস্তাসদিম উর্বাস আউর আসঘী খাতরীম এম নিমহায় লাউড়ী মান্‌জাকাম।</verse>
				<verse number="6">এম ই কাত্থা প্রাচার নানা লাগদাম, কারনে আঃ ধার্মেসদিম এমহা কুহিনু তাংহায় বিল্লিন লাঘাবাচ্কা রাঃচাস আউর বাচ্কা রাঃচাস, “উখান্তী বিল্লি মানুক। ” আঃ ধার্মেসদিম এমহা কুহিনু তাংহায় বিল্লিন লাঘাবাচ্কা রাঃচাস, যেনু আসঘী মাহিমা বুঝাবাঃনা খাতরী বিল্লি এথরী। ই মাহিমাদিম যীশু খ্রীস্তাসঘী বাই মুইনু রাঃয়ী।</verse>
				<verse number="7">মুন্দা ই খুর্জিন খাজ্জেঘী কামজুড়ি সান্‌জগিনু উইনা মান্‌জা আউর নামিম আঃ খাজ্জেঘী সান্‌জগি। খাজ্জেঘী সান্‌জগিনু আদিন উইনা মান্‌জা, যেনু আলার বুঝরা অংগোনার, বিশুয়াস মাল নানা লেখা ই মাহা সাওয়াং নামহা মাঝিন্তীক মাল বার্চা, মুন্দা ধার্মেসঘী হেদ্দেন্তীম বার্চা।</verse>
				<verse number="8">হুর্মি তারতিক এমহায় মাইয়া ঢের রাকাম তাপলিকঘী চাপ খাতরা লাগি, আন্নুহু এম নাশ মাল মানা লাগদাম। লুর মালকা মানারকিহু এম পুরাসে নিরাশ মাল মান্দাম;</verse>
				<verse number="9">এম খিলপাতনু খাতেরকাম, আন্নুহু ধার্মেস এমান মাল আম্বাদাস; খাজ্জেনু এমান আছরারকি লেভেরনার, হলেহু এম মাল বেগড়ারদাম।</verse>
				<verse number="10">এম হুর্মি সামাই যীশুসঘী খেএনান এমহা দেহানু চেড়আরকি কুদ্দা লাগদাম, যেনু যীশুসঘী জীয়াহু এমহা দেহানু এথরী।</verse>
				<verse number="11">নাম যে উজ্জারকি রাঃদাত, নামান হুর্মি সামাই যীশুসঘী খাতরী খেএনাঘী ক্ষেক্ষানু চোওদারকি চিইনা মানা লাগি, যেনু নামহা আল দেহানু যীশুসঘী জীয়াহু এথরী।</verse>
				<verse number="12">আদি খাতরী এমহায় মাঝিনু খেএনা নালাখ নানা লাগি, মুন্দা নিমহা মাঝিনু জীয়া নালাখ নানা লাগি।</verse>
				<verse number="13">নেমহা পুথিনু লিখিচ্কা রাঃয়ী, “এন বিশুয়াস নান্‌জাকান বাঃআরকিম কাত্থা বাচ্কান। ” ই অন রাকাম বিশুয়াসঘী কায়া হোওয়ারকি এমহু বিশুয়াস নানারকি কাত্থা বাঃআ লাগদাম,</verse>
				<verse number="14">কারনে এম আখদাম, ধার্মে বাঙ্গাস, নে উর্বা যীশুসিন খেএনান্তী উজতাচাস, আস যীশুসঘী সাংগে এমানহু খেএনান্তী উজতোস আউর নিমহা সাংগে এমানহু তাংহায় মুন্দভারে হাজির নানোস।</verse>
				<verse number="15">হুর্মিদিম নিমহা উপকার খাতরীম মান্‌জা, ধার্মেসঘী একা দায়া ঢের আলারঘী মাইয়া চিইনা মান্‌জা, আঃ দায়া খাতরী ঢেরিম ধার্মেসিন আরু বাগ্গে নানারকি ধানিয়াবাদ চিইনার আউর ই লেখাম ধার্মেসঘী অহমা মানি।</verse>
				<verse number="16">ই খাতরী এম আসতেক পাছলি মাল কাঃদাম। মুন্দা নামহা বাহিরিন্তা ই দেহা নষ্ট মানা লাগি, আন্নুহু নামহা মাঝিন্তা বোলতা হুর্মি উল্লা পুনা মানারকি চোওয়া লাগি।</verse>
				<verse number="17">আক্কুন নাম অংগুর খাতরী একা থোরে তাপলিক সাহা লাগদাত, আদিঘী খান্‌জপানু নাম সাদাউ সাদাউ উল্লাঘী মাহিমা ক্ষাক্ষত। ই মাহিমা এন্নে বাগ্গু যে, আদিন মাল মাপরি।</verse>
				<verse number="18">কারনে এগদা এথরী, আদিঘী তারা নাম মাল এরদাত, মুন্দা এগদা মাল এথরী, আদিঘী তারাম নাম এরা লাগদাত। এগদা এথরী, আদ থোরে উল্লা খাতরী, মুন্দা এগদা মাল এথরী, আদ সাদাউ সাদাউ উল্লা খাতরী।</verse>
			</chapter>
			<chapter number="5">
				<verse number="1">আদি খাতরী নাম ই কাত্থান আখদাত যে, ই ধার্তীন্তা একা ডেরানু নাম উজ্জা অক্কোদাত, একা কামজুড়ি দেহানু নাম রাঃদাত আদ যদি নষ্ট মানি কালি, আন্নুহু ধার্মেসঘী চিচ্চিকা অন্টা এড়পা নামহায় রাঃয়ী। ই এড়পা আলারঘী কামেচ্কা মালা, মের্খানু আঃ এড়পা সাদাউ সাদাউ উল্লা ধারারকিম রাঃয়ী।</verse>
				<verse number="2">ই দেহানু রাঃনা বাকিম নাম তাপলিকঘী দিঘহা দিঘহা নিকাশ লেভড়া লাগদাত আউর গোট্টা কুহি তারু ইদিন আশেরা নানা লাগদাত, যেনু মের্খান্তা আঃ পুনা দেহা তারু নামান ঢাপনা মানি;</verse>
				<verse number="3">কারনে ই কাত্থা মানিম যে, আঃ দেহা ক্ষাক্ষিকা খোঃখা এথরো যে, নাম আরু লাংটা মালকাত।</verse>
				<verse number="4">মানিম ই কামজুড়ি দেহানু রাঃনা বাকিম নাম তাপলিকঘী দিঘহা দিঘহা নিকাশ লেভড়া লাগদাত। নাম যে কিচরী মালকা মানা বেদ্দেদাত আদ মালা, মুন্দা আঃ পুনা দেহাঘী কিচরী তারু ঢাপারকি রাঃআ বেদ্দেদাত, মাল মুন্‌জুরনা জীয়া ক্ষাক্ষারকি খেএনাঘী আধিননু রাচ্কা নামহা একা দেহা রাঃয়ী, আদ নাশ মানি কালি।</verse>
				<verse number="5">ধার্মেস নামান সাপড়াচাস আউর জামিন লেখা নামাগে নেমহা বোলতান চিচ্চাস।</verse>
				<verse number="6">ইদি খাতরীম নামহা কায়ানু হুর্মি বাকিম সাহাস রাঃয়ী; নাম আখদাত, এ উল্লা গুটি নাম ই দেহাঘী এড়পানু উজ্জোত অক্কোত, আঃ উল্লা উর্বাসতি নাম গেচ্ছা রাওত।</verse>
				<verse number="7">এগদা এথরী, আদিঘী তারু নাম মাল চালেরদাত, মুন্দা বিশুয়াসঘী সাংগে নাম চালেরদাত।</verse>
				<verse number="8">নামহায় সাচ সাহাস রাঃয়ী আউর মানিম নাম ই দেহাঘী এড়পান আম্বারকি নামহায় সাচ এড়পানু উর্বাসঘী হেদ্দে রাঃনাদিম দাওলে ইয়াদ নান্দাত।</verse>
				<verse number="9">আদি খাতরী নাম ই দেহাঘী এড়পানু উজ্জা অক্কোদাত কা মাল উজ্জা অক্কোদাত, নামহায় মাতলাব মানা লাগি ধার্মেসিন খুশমানা।</verse>
				<verse number="10">কারনে খ্রীস্তাসঘী রায়বাড়ীঘী মুন্দভারে মানিম নামহা মাঝিনু রাঃনা হোর্মারিন ইজআগে লাগ্গো; আউর ই দেহানু রাঃনা বাকিম নাম একা আবড়ান নান্‌জাকাত, আদ দাওলে মানুক বা মালদাও মানুক, নামহা হোর্মারিন আদিঘী মাইনা চিইনা মানো।</verse>
				<verse number="11">উর্বাসিন এল্চেদাত বাঃআরকি নাম আলারিন বিশুয়াস নান্তাগে চিহুট নানা লাগদাত। ধার্মেস নামহা কায়ান্তা হুর্মি কাত্থান ঠিকাসেম আখদাস; আউর এন আশেরা নান্দান, নিমহায় আক্কিল হেদ্দেহু আদ ঠিকাসে এথরী।</verse>
				<verse number="12">এন্নেনু এম ফির নিমহা গুসান এমহা দাও বারেনু ডান্ডী মাল পাড়হা লাগদাম, মুন্দা এমহা দাও বারেনু ডান্ডী পাড়াগে নিমান মোকা চিইয়া লাগদাম; যেনু নে নে কুহি মাল এরারকি বাহিরিন্তা মুঠান এরারকি ডান্ডী পাড়নার, আরিন নিম অন্টা ঠিকা উত্তার চিইয়া অংগোদার।</verse>
				<verse number="13">যদি এম পাগলারদাম, হলে ধার্মেসঘী খাতরীম এম আন্নে মান্‌জাকাম, আউর যদি দাও লুর কায়ানু রাঃদাম, হলে নিমহা খাতরীম রাঃদাম।</verse>
				<verse number="14">খ্রীস্তাসঘী দুলারদিম নামান কাবু নানারকি চালাবাঃআ লাগি, কারনে নাম মানিম বুঝরা লাগদাত যে, হোর্মারঘী মানারকি অর্তোস কেচ্চাস, আউর এন্নেনুম হোর্মার কেচ্চার।</verse>
				<verse number="15">খ্রীস্তাস হোর্মারঘী মানারকি কেচ্চেকা রাঃচাস। খানে নে নে জীয়া ক্ষাক্ষিয়ার, আর যেনু আরু তাংগা তিংগা খাতরী মালা, মুন্দা নে আরঘী খাতরী কেচ্চেকা রাঃচাস আউর ফির উজ্জা চোওচাস, আসঘীদিম খাতরী যেনু নাম উজ্জা অক্কোদাত।</verse>
				<verse number="16">আদি খাতরী আক্কুনতি এম নেকানহু তামহা বাহিরিন্তা মুঠান এরারকি শালিস মাল নান্দাম। যদিহু এম খ্রীস্তাসিন ই ধার্তীন্তা খান্নেন্তী শালিস নান্‌জাকাম, আন্নুহু আক্কুন আউর আন্নে মাল নান্দাম।</verse>
				<verse number="17">যদি নেকিম খ্রীস্তাসনু মিলরারকি রাঃনার, হলে আর পুনাসে পুইদানার। এরা, আরঘী পাচ্চা হুর্মিদিম নোড়রারকি পুনা মানারকি চোওচা!</verse>
				<verse number="18">হুর্মিদিম ধার্মেসতি মানি, নে খ্রীস্তাসঘী মাঝিন্তী তাংহা সাংগে এমান ফির অন নান্‌জাস আউর এমাগে সেওয়া নালাখ নানাগে চিচ্চাস, যেনু এম দোশরারিন আসঘী সাংগে ফির অন নান্নাগে সাহাড়া নান্দাম।</verse>
				<verse number="19">ইদিঘী মানে মান্‌জা; ধার্মেস ধার্তীন্তা আলারঘী গুনহান মাল ধারারকি খ্রীস্তাসঘী মাঝিন্তী তাংহায় সাংগে আলারিন ফির অন নান্‌জাস, আউর আঃ ফির অন মান্নাঘী কাত্থান দোশরারিন আখতানাঘী ভারান এমহায় মাইয়া চিচ্চাস।</verse>
				<verse number="20">আদি খাতরীম এম খ্রীস্তাসঘী দুতার লেখা আসঘী মানারকি কাত্থা বাঃআ লাগদাম। মানিম ধার্মেস যেনু তানিম এমহা মাঝিন্তী আলারঘী হেদ্দে গোহরারাস। খানে খ্রীস্তাসঘী মানারকি এম গোহরারা লাগদাম, “যেনু নিম ধার্মেসঘী সাংগে চাড়েম ফির অন মান্দার।”</verse>
				<verse number="21">যীশু খ্রীস্তাসঘী একাম গুনহা মাল রাঃচা; মুন্দা ধার্মেস নামহা গুনহাঘী বোঝহান আসঘী মাইয়া চাপাবাঃচাস চিচ্চাস, যেনু খ্রীস্তাসঘী সাংগে অন রাঃনা খাতরী ধার্মেসঘী ধার্মেপাত্তানা যেনু নামহা ধার্মেপাত্তু মানি।</verse>
			</chapter>
			<chapter number="6">
				<verse number="1">ধার্মেসঘী নালাখঘী সাহাড়ানানু লেখা এম নিমহা গুসান ই গোহরারা লাগদাম, নিম ধার্মেসঘী একা দায়া ক্ষাক্ষিকার, আদিন আয়ধাম কালাগে চিইয়া আম্বকে।</verse>
				<verse number="2">কারনে ধার্মেস নেমহা পুথিনু বাঃচাস, “এন একাবাকি নিংহায় কাত্থা মেন্‌জেকান, আঃ সামাই এংহা গুসান বারিচ্কি রাঃচা, আবাকী এন নিংগান ইন্‌জিরকান আউর গুনহান্তী বাছেরনা উল্লানু এন নিংগান সাহাড়া নান্‌জাকান। ” মেনা, আক্কুনুম আঃ ইন্‌জিরনাঘী সামাই আউর ইন্নাম আঃ বাছেরনাঘী উল্লা।</verse>
				<verse number="3">এম মাল চাহাদাম যে, এমহা সেওয়া নালাখনু একাম দোশ রাউুক যাতে দোশরার নিন্দা নান্নার। আদি খাতরী এম এন্নে এন্দরাহু মাল নান্দাম একাবড়া খাতরী নেকিম কায়ানু একাম বাধহা ক্ষাক্ষানার।</verse>
				<verse number="4">মুন্দা এম হুর্মি বারেনু তাংগা তিংগান ধার্মেসঘী সেওয়ানানু বাঃআরকি সাবুত নান্দাম। খিলপাত, বিপাদ আউর তাপলিকঘী মাঝিনু ঢের ধিরারারকি এম ই সাবুতদিম চিইয়া লাগদাম।</verse>
				<verse number="5">এ’ফিরা এমান লোওনা পাশনা মান্‌জা, এ’ফিরা এমান জেহেলনু চিইনা মান্‌জা, ঢের গেন্‌জাম এমহা মাইয়ান্তীক কেরা, এম নালাখ নানতে নানতে খাড়দিকাম, এম বেগার খান্দরারকি এ মাঃখা কাড়তাচ্কাম আউর বেগার অনা মোঃখারকি এ উল্লা কাড়তাচ্কাম।</verse>
				<verse number="6">ইদিন আম্বারকিহু এমহা মানি জীয়া তারু, এমহা জ্ঞায়ান, ধিরারনা আউর দায়া তারু, নেমহা বোলতা তারু, এমহা খুত মালকা দুলার তারু,</verse>
				<verse number="7">সাচঘী প্রাচার তারু আউর ধার্মেসঘী সাওয়াং তারু এম সাবুত চিইয়া লাগদাম যে, এম ধার্মেসঘী সেওয়ানানু। ফির দু’নো ক্ষেক্ষানু ধার্মেপাত্তানাঘী হাতিয়ার চোওদারকি এম সাবুত নান্‌জাকাম যে, এম ধার্মেসঘী সেওয়ানানু।</verse>
				<verse number="8">আলার এমান সাম্মান নানুুক বা মাল নানুক, এমহা বারেনু দাও কাত্থা বাউুক বা মালদাও কাত্থা বাউুক, এম সাবুত নান্‌জাকাম যে, এম ধার্মেসঘী সেওয়ানানু। আলার এমান ঠাকু বাঃনার, মুন্দা মানিম এম সাচঘী ডাহারেনু চালেরদাম।</verse>
				<verse number="9">থোরে আলার এমান চিনহা মাল বেদ্দেনার, মুন্দা থোরে আলার এমান চিন্নার। এম খেএনা লেখা মান্‌জাকাম, মুন্দা আন্নুহু উজ্জুকা রাঃদাম। এমান দান্ডে চিইনা মানা লাগি, আন্নুহু পিটনা মাল মানা লাগি।</verse>
				<verse number="10">এম দুখ ক্ষাক্ষা লাগদাম, আন্নুহু এমহা কুহিনু হুর্মি সামাই রিঝিরনানু পুরা। এম গারীব আন্নুহু এম ঢের আলারিন ধানী নান্দাম। এমহা এন্দরাহু মালা, আন্নুহু এম হুর্মিঘী আধিকারী। ই লেখাম এম সাবুত নান্দাম যে, এম ধার্মেসঘী সেওয়ানানু।</verse>
				<verse number="11">করিন্‌থিয়ান্তা বিশুয়াসীরো, এম নিমহা হেদ্দে খোল্লারকি কাছনাখেরকাম আউর নিমহা হেদ্দে এমহা কুহি পুরাসে পাসরারকি ধারেচ্কাম।</verse>
				<verse number="12">এম এমহায় কুহিন নিমহায় খাতরী তিসগারকি উইকাম, মুন্দা নিম নিমহা কুহিন এমহায় বিড়দোনু মুচ্চারকি উইকার।</verse>
				<verse number="13">এংহায় খাদ্দার লেখা এন নিমান বাঃআ লাগদান, এম একাসে নিমহা খাতরী এমহায় কুহিন তিসগারকি উইকাম, নিমহু আন্নেম নিমহা কুহিন এমহা খাতরী তিসগারকি উইয়া।</verse>
				<verse number="14">নিম মালপাত্তুরঘী সাংগে অন্টাম পাগসিনু ঘাড় আম্বকে চিইয়া। কারনে উজগু ধারাম সাংগে কা আনকা বিড়দো অন মানা অংগি? বিল্লি আউর উখাঘী মাঝিনু কা একাম মিল রাঃআ অংগি?</verse>
				<verse number="15">খ্রীস্তাসঘী সাংগে বলিয়ালেসঘী কা একাম মিল রাঃআ অংগি? বিশুয়াসী আলারঘী সাংগে কা মালপাত্তুরঘী একাম মিল রাঃআ অংগি?</verse>
				<verse number="16">আউর ধার্মেসঘী রাঃনা মান্দির এড়পানু ঠাকরানঘী আড্ডা এসান? নাম তো উজ্জুকা ধার্মেসঘী রাঃনা এড়পা। নেমহা পুথিনু ধার্মেস বাঃচাস, “এন এংহায় আলারঘী মাঝিনু উজ্জোন অক্কোন, আউর আরঘী সাংগেম চালরোন। এন আরঘী ধার্মে মানোন, আউর আর এংহায় আল মানোর। ”</verse>
				<verse number="17">ই খাতরী উর্বাস মালপাত্তুরঘী বারেনু আরু বাঃচাস, “নিম আরঘী মাঝিন্তী উর্খারকি যুদা মানা। একাম নাপাক সান্‌জগিন অত্তা আম্বকে, হলেম এন নিমান ইন্‌জরোন। ”</verse>
				<verse number="18">ইদিন আম্বারকিহু হুর্মি অংগু উর্বাস বাঃদাস, “এন নিমহা বাঙ্গা মানোন আউর নিম এংহায় খাদ্দে খার্রার মানোর। ”</verse>
			</chapter>
			<chapter number="7">
				<verse number="1">এংহায় চোনহালু সাংগুয়ারিরো, নামহা খাতরী ই হুর্মি কাত্থা চিচ্চিকা রাঃয়ী বাঃআরকি বারা, নামহা দেহা আউর বোলতাঘী হুর্মি মালদাওতি তাংগা তিংগান পাক নান্দাত আউর ধার্মেসনু পুরা ভাক্তিঘী এল্চেনানু পুরাসে নেমহাঘী ডাহারেনু আগুয়ারারকি চালেরদাত।</verse>
				<verse number="2">নিমহা কুহিনু এমহা খাতরী আড্ডা উইকে। এম তো নেখায়হু মাইয়া বিড়দো নালাখ মাল নান্‌জাকাম, নেখায়হু ক্ষতি মাল নান্‌জাকাম আউর নেকানহু মাল ঠাকেচ্কাম।</verse>
				<verse number="3">ইদ মানিম যে, ই কাত্থা এন নিমান দুশি নান্না খাতরী মাল বাঃআ লাগদান, এন তো আগুম বাচ্কান, নিম এমহায় কুহিনু এন্নে গাথেরকা রাঃদার যে, এম নিমহা সাংগে খেএয়াগেহু আউর কায়ানু উজ্জাগেহু রাজি রাঃদাম।</verse>
				<verse number="4">নিমহা মাইয়া এংহায় পুরা বিশুয়াস রাঃয়ী আউর নিমহা খাতরী এন ঢের গারাব নানা লাগদান। এমহা হুর্মি দুখ তাপলিকঘীহু মাঝিনু এংহায় রিঝিরনা উতলারকি খাতরা লাগি আউর এন ঢের খাতির ক্ষাক্ষিকান।</verse>
				<verse number="5">ম্যাসিডোনিয়ানু আর্সারকিহু এমহা দেহা খান্নে মাল এখরা; হুর্মি তারতিক এম তাপলিক ক্ষাক্ষিকাম, চাইরো তারা রাঃচা ঝাগড়া আউর কুহিনু রাঃচা এল্চেনা।</verse>
				<verse number="6">মুন্দা ধার্মেস, নে দুখি আলারিন খাতির দান নান্দাস, আস তীতেসঘী বার্নাঘী মাঝিন্তীক নামান খাতির চিচ্চাস।</verse>
				<verse number="7">খিলা আদিম মালা, আস তানিম নিমহা মাঝিন্তী খাতির ক্ষাক্ষিয়াস বাঃআরকি এমহু খাতির ক্ষাক্ষিকাম। জীয়া কায়া চিইয়ারকি নালাখ নান্নান বেদ্দেনা আউর মাহান দুখঘী কাত্থা আস এমান বাঃচাস আউর আখতাচাস যে, নিম এংহা খাতরী ঢের সোচআ লাগদার, আদিন্তী এন ঢের রিঝিরকান।</verse>
				<verse number="8">ই কাত্থা মানিম যে, এন এংহায় আগুন্তা চিঠিন্তী নিমান দুখ চিচ্চিকা রাচ্কান, আন্নুহু এন এংহায় কায়ান মাল বাদলোন। এন এরদান যে, আঃ চিঠি অংগুর খাতরী হলেহু নিমান দুখ চিই, যদিহু এন এংহায় কায়ান বাদলাচ্কা রাচ্কান, মুন্দা আক্কুন এন রিঝিরনানু রাঃদান।</verse>
				<verse number="9">মুন্দা আক্কুন এন রিঝিরনানু পুরা, নিমান দুখ চিচ্চিকান আদি খাতরী মালা, মুন্দা নিম দুখি মানারকি গুনহান্তী নিমহা কায়ান কির্তাচ্কার বাঃআরকিম রিঝিরকান। ধার্মেসঘী চাহানা লেখাম নিম ই দুখ ক্ষাক্ষা রাচ্কার, আউর আঃ খাতরী এমহা তারু নিমহা একাম ক্ষতি মাল মান্‌জা।</verse>
				<verse number="10">ধার্মেস একা দুখ চিইদাস আদিন্তী আলার তামহা গুনহান্তী কায়া কির্তানার আউর আদি খাতরীম আলার বাছরা অংগোনার আউর আদিন্তী কায়া বাদলানা লেখা এন্দরাহু মাল্লা। মুন্দা ধার্তীন্তা চিচ্চিকা দুখ আলারঘী খেএনা মেখারকি অন্দরি।</verse>
				<verse number="11">সোচআরকি এরা, ধার্মেস একাবাকি নিমান দুখ চিচ্চিকা রাঃচাস, জীয়া কায়া চিইয়ারকি নালাখ নানাগে বেদ্দিকি রাঃচা, ঠিকা আবাকীম নিম দোশ মালকা বাঃআরকি তাংগা তিংগান সাবুত নান্না খাতরী নিম একড়হে চাহাচ্কা রাচ্কার, গুনহা খাতরী একড়হে ঘিন্না বারিচ্কা রাঃচা, কায়ানু একড়হে এল্চেনা বারিচ্কি রাঃচা, একড়হেম এরনাঘী চাহানা জাগিচ্কি রাঃচা, একড়হেম এংগান দুলার নান্দার আউর গুনহাঘী দান্ডে চিইনা খাতরী একড়হে চাহানা জাগিচ্কি রাঃচা। ই লেখাম হুর্মি তারতিক নিম সাবুত নান্‌জাকা রাচ্কার যে, আঃ বারেনু নিম দোশ মালকা।</verse>
				<verse number="12">এন আঃ চিঠি লিখিচ্কা রাচ্কান ঠিকেম, মুন্দা নে বিড়দো নালাখ নান্‌জাস বা নেখায় মাইয়া আনকা বিড়দো নালাখ নান্না মান্‌জা, আদি খাতরী মাল লিখিচ্কান, মুন্দা লিখিচ্কা রাচ্কান যেনু ধার্মেসঘী মুন্দভারে নিমহা হেদ্দে এথরী যে, নিম মানিম এমান দুলার নান্দার।</verse>
				<verse number="13">ইদিঘী মাঝিন্তীক এম উতসাহ ক্ষাক্ষিকাত। আঃ উতসাহঘী সাংগে তীতেসঘী রিঝিরনা এরারকি এমহু রিঝঝি ক্ষাক্ষিকাম। কারনে নিমহা হোর্মারঘী মাঝিন্তীক আস তাংহায় বোলতানু ঢের শালসান্ত ক্ষাক্ষিয়াস।</verse>
				<verse number="14">এন খুশমারকান, কারনে নিমান হোওয়ারকি এন আসঘী হেদ্দে গারাব নান্‌জাকা রাচ্কান, আউর আইয়ানু এংগান একাম লাজ্জে ক্ষাক্ষাগে মাল লাগ্গিয়া। আদিঘী বাদলা নিমহা হেদ্দে বাচ্কা এমহা হুর্মি কাত্থা একাসে সাচ রাঃচা, আন্নেম তীতেসঘী হেদ্দে নিমান হোওয়ারকি এমহা গারাবহু সাচ বাঃআরকি সাবুত মান্‌জা।</verse>
				<verse number="15">নিম হোর্মার একাসে এল্চেনা আউর আশেরতে আশেরতে সাম্মানঘী সাংগে আসিন ইন্‌জিরারকি হুর্মি কাত্থা মানারকি হোচ্চোকা রাচ্কার, আদিন ইয়াদ নানারকি নিমহা মাইয়া আসঘী দুলার আরু ঢেরিম বাডরা কেরা।</verse>
				<verse number="16">এন খুশমারকান, কারনে হুর্মি বারেনুম এন নিমহা মাইয়া ভারোসা নানা অংগোদান।</verse>
			</chapter>
			<chapter number="8">
				<verse number="1">এংহায় চোনহালু ভাইয়া বাহিনরো, ম্যাসিডোনিয়া মান্ডলী গুটঠি ধার্মেসঘী হেদ্দেন্তী একা বিশেষ দায়া ক্ষাক্ষিয়া, আঃ বারেনু এম নিমান আখতা লাগদাম।</verse>
				<verse number="2">যদিহু বিশুয়াসীর মাহা তাপলিকঘী পারীক্ষা মাঝিন্তীক উল্লা কাড়তা লাগিয়ার আউর আর ঢের গারীব রাঃচার, আন্নুহু আরঘী কায়ানু এন্নে রিঝিরনা রাঃচা যে, আর তামহা চাহানা লেখাম দোশরারিন দান নান্‌জার।</verse>
				<verse number="3">এন গাওয়াহী চিইয়া লাগদান যে, আর এবাগ্গে চাহানার আঃ বাগ্গে, এন্নে কা আরঘী চাহানান্তী ঢের বাগ্গেম দান নান্‌জাকা রাঃচার।</verse>
				<verse number="4">আর জীয়া কায়া চিইয়ারকি এমহা গুসান গোহরারকা রাঃচার, যেনু ধার্মেসঘী একা নেমহা আলার আকালঘী মাঝিনু রাঃনার, আরঘী আকাল মিটাবাঃনাঘী নালাখনু সাহাড়া নানাগে আর মোকা ক্ষাক্ষানার।</verse>
				<verse number="5">আর এন্নে দান নান্‌জাকা রাঃচার, এগদান এম আশেরাদিম মাল নান্‌জাকাম। আর পাহিলানু তামান উর্বাসঘী হেদ্দে চিচ্চার আউর খোঃখানু আর ধার্মেসঘী চাহানা লেখা এমহা হেদ্দে চিচ্চিকা রাঃচার।</verse>
				<verse number="6">আদি খাতরীম এম তীতেস হেদ্দে গোহরারকা রাচ্কাম, যেনু আস ইদিঘী আগু একা নালাখ নিমহা মাঝিনু আরাম্ভ নান্‌জাকা রাঃচাস, আঃ অনুগ্রহঘী নালাখান মুন্‌জুদাস।</verse>
				<verse number="7">হুর্মিদিম একাসে নিমহায় ঢের বাগ্গে রাঃয়ী, বিশুয়াস, হুর্মি বারেনু কাত্থা বাঃনাঘী ক্ষেমতা, জ্ঞায়ান, নিমহা ঢের আগ্রহ আউর এমহা খাতরী দুলার, ঠিকা আঃ লেখাম দান নান্নাঘী অনুগ্রহহু যেনু নিমহা ঢের বাগ্গু রাঃয়ী।</verse>
				<verse number="8">এন হুকুম চিইয়ারকি নিমান মাল বাঃআ লাগদান, মুন্দা দোশরারঘী ঢের আগ্রহঘী কাত্থান নিমান আখতারকি এন পারীক্ষা নানারকি এরা বেদ্দেদান, নিমহায় দুলার এওদা খুত মালকা।</verse>
				<verse number="9">কারনে নিম তো এমহায় উর্বা যীশু খ্রীস্তাসঘী দায়াঘী কাত্থান আখদার। আস ধানী মানারকিহু নিমহায় খাতরী গারীব মান্‌জাস, যেনু আসঘী গারীব মান্নাঘী মাঝিন্তী নিম ধানী মানা অংগোদার।</verse>
				<verse number="10">ই বারেনু এন এংহায় শালহা চিইয়া লাগদান, কারনে নিমহা খাতরী ইদ দাওলে মানো, যেহেতু কেরকা বাছার নিমিম পাহিলা পায়সা চোওদোনা নালাখ নানাগে আরাম্ভ নান্‌জাকা রাচ্কার, খিলা আদিনুম মালা, আঃ নালাখ নান্নাঘী চাহানাহু নিমিম পাহিলা এদেচ্কা রাচ্কার।</verse>
				<verse number="11">আক্কুন আঃ নালাখান মুন্‌জা। নিম একা আগ্রহ হোওয়ারকি আঃ নালাখ নানাগে চাহাচ্কা রাচ্কার, এগদা নিমহা রাঃয়ী, আঃ অন্টাম আগ্রহ হোওয়ারকি আদিন মুন্‌জা।</verse>
				<verse number="12">যদি নেকিম চাহানার হলে আরঘী এন্দরা রাঃয়ী, আঃ লেখাম আসঘী দানান ধার্মেস ইন্‌জিরদাস, আসঘী এগদা মাল্লা, আঃ লেখা মালা।</verse>
				<verse number="13">এন মাল চাহাদান যে, দোশরার সুখনু রাঃনার, আউর নিম তাপলিকনু রাঃদার। মুন্দা এন চাহাদান যেনু নিমহা হোর্মারঘী দাশা সামান মানি।</verse>
				<verse number="14">আক্কুন নিমহা এগদা বাগ্গে রাঃয়ী, আদিন্তী আরঘী আকাল মিটরো, ফির একাবাকি আরঘী বাগ্গে মানো, আবাকী আর নিমহা আকাল মিটাবোওর। ই লেখাম হোর্মারঘী দাশা সামান মানো।</verse>
				<verse number="15">নেমহা পুথিনু লিখিচ্কা রাঃয়ী, “নে নে বাগ্গে পেত্তার, আরঘী বাগ্গে মাল মান্‌জা, আউর নে নে থোরে পেত্তার, আরঘী আকাল মাল মান্‌জা। ”</verse>
				<verse number="16">নিমহা খাতরী এংহায় একাসে আগ্রহ রাঃয়ী, ঠিকা আন্নেম আগ্রহ ধার্মেস তীতেসঘী কুহিনু চিচ্চাস বাঃআরকি এন ধার্মেসিন ধানিয়াবাদ চিইদান।</verse>
				<verse number="17">তীতেস এমহায় গোহরারনান মানচাসকি হোচ্চাস, খিলা আদিনুম মালা, আস তাংহায় চাহানানুম ঢের আগ্রহঘী সাংগে নিমহা গুসান কালা লাগদাস।</verse>
				<verse number="18">তীতেসঘী সাংগে এম আরু অরোত ভাইয়োসিন তাইয়া লাগদাম। যীশু খ্রীস্তাসঘী বারেনু দাও বাচান প্রাচারঘী নালাখনু হুর্মি মান্ডলীম ই ভাইয়াসঘী বারেনু অহমা ডান্ডী পাড়নার।</verse>
				<verse number="19">ই মান্ডলী গুটঠি খিলা আসঘী অহমা ডান্ডী পাড়নার, আন্নে মালা, এমহা সাংগে ই দানান হোওয়ারকি কাঃনা খাতরী মান্ডলী গুটঠি আসিন চাজ্জিকা রাঃচার। উর্বাসঘী অহমা খাতরী আউর দোশরারিন সাহাড়া নান্নাঘী নালাখনু আগ্রহ এদনা খাতরী এম ই দান হোওয়ারকি কালাগে সাপড়াচ্কাম।</verse>
				<verse number="20">ই কোহা দানঘী পায়সা কাউড়ি চেডনা বারেনু নেকিম এমহা বিড়দোনু যেনু এন্দরাহু বাঃআ পোলনার, আদি খাতরী এম সাহাড়ানানু ই ভাইয়াসিনহু তাইয়া লাগদাম।</verse>
				<verse number="21">এম খিলা উর্বাসঘী মুন্দভারে মালা, মুন্দা আলারঘী মুন্দভারেহু ঠিকাসে চালেরনা তারা কায়া চিইদাম।</verse>
				<verse number="22">আউর আরঘী সাংগে এম এমহা অরোত ভাইয়াসিনহু তাইয়া লাগদাম। এম আসিন ঢের ফিরা পারীক্ষা নানারকি ইরকাম যে, আস ঢের আগ্রহী রাঃদাস। আক্কুন নিমহা মাইয়া আসঘী ঢের বাগ্গু বিশুয়াস মান্‌জা বাঃআরকি, আস ঢের আগ্রহী মান্‌জাস।</verse>
				<verse number="23">তীতেসঘী বারেনু যদি এংগান বাঃআগে লাগ্গি, হলে আস মান্‌জাস এংহায় সাহাড়ানানুস আউর এংহায় সাংগে নিমহা খাতরী নালাখ নান্দাস। আউর এমহায় ভাইয়ারঘী বারেনু এগদা বাঃনাঘী রাঃয়ী, আদ মান্‌জা মান্ডলী গুটঠি আরিন চাজারকি তাইয়া লাগি। ই ভাইয়ারঘী মাঝিন্তীক খ্রীস্তাসঘী অহমা মানি।</verse>
				<verse number="24">খানেম নিম আরিন দুলার এদকে, মান্ডলী গুটঠিনু এদকে এন্দেরগে এম নিমান হোওয়ারকি গারাব নান্দাম।</verse>
			</chapter>
			<chapter number="9">
				<verse number="1">ধার্মেসঘী নেমহা আলারিন পায়সা কাউড়ি তারু সাহাড়া নান্নাঘী একা নালাখ চালরা লাগি, আঃ বারেনু নিমহায় হেদ্দে লিখনাঘী এংহায় একাম দারকার মাল্লা,</verse>
				<verse number="2">কারনে এন আখদান যে, এন্নে নালাখদিম নান্নাঘী নিমহায় একড়হে আগ্রহ রাঃয়ী। নিমান হোওয়ারকি এন ম্যাসিডোনিয়ান্তা আলার হেদ্দে ই বাঃআরকি গারাব নান্দান যে, কেরা বাছারতি নিম আখায়ান্তা আলার, ই পায়সা কাউড়ি চিইনা খাতরী সাপড়ারারকি রাঃদার। নিমহায় ই কিড়া এরারকি ঢের আলারঘী কায়া উতসাহিত মান্‌জা আউর ঢের আলারহু পায়সা কাউড়ি চিইয়া বেদ্দা লাগনার।</verse>
				<verse number="3">আক্কুন এন ই ভাইয়ারিন নিমহা গুসান তাইয়া লাগদান, যেনু ই বারেনু নিমহায় মাইয়া এমহায় একা গারাব রাঃয়ী, আদ যেনু আরঘীহু হেদ্দে সাচ বাঃআরকি সাবুত মানি আউর এন একাসে বাচ্কান, আন্নেম যেনু মানিম নিম সাপড়ারারকি রাঃআ অংগোদার।</verse>
				<verse number="4">আন্নে মাল মান্না হলে একাবাকি ম্যাসিডোনিয়ান্তা আলার এংহায় সাংগে কালোরকি এরোর যে, নিম মাল সাপড়ারারকি রাঃদার, হলে নিমহা মাইয়া এমহা এন্নে বাড়িয়ার বিশুয়াসঘী খাতরী এমিম লাজরোম; খিলা এম মালা, নিমহু লাজরোর।</verse>
				<verse number="5">আদি খাতরীম ই ভাইয়ারিন আগুম নিমহা গুসান কাঃনা খাতরী গোহরারনা দারকার বাঃআরকি এন ইয়াদ নান্‌জাকান, যেনু নিম একা দান চিইয়াগে কাত্থা চিচ্চিকা রাচ্কার, আদিন আর আগুম সাপড়ারারকি উইয়া অংগোনার। এন্নেনু নিমহা হেদ্দেন্তী জোর নানারকি এন্দরাহু এমান আদায় নানাগে মাল লাগ্গো, মুন্দা নিম এগদান চিওর, আঃ দান নিমহায় কুহিন্তী বারো।</verse>
				<verse number="6">ইয়াদ উইকে, নে থোরেটা বিহিনী চাখনার, আর থোরেটাম খান্‌জপা খান্ডোর আউর নে নে বাগ্গে বিহিনী চাখনার, আর বাগ্গেম খান্‌জপা খান্ডোর।</verse>
				<verse number="7">হোর্মা আলার একাসে তামহায় কায়া কায়ানু সোচআরকি উইয়ার, আর যেনু আদিনুম চিইনার। কায়ানু দুখ উইয়ারকি বা চিইয়াগে লাগ্গো বাঃআরকিম যেনু নেহু এন্দরাদিম মাল চিইনার। কারনে নে খুশমারারকি চিইনার, আরিন ধার্মেস দুলার নান্দাস।</verse>
				<verse number="8">নিমান হুর্মি রাকাম দায়া নান্নাঘী ক্ষেমতা ধার্মেসঘী রাঃয়ী, যেনু নিমহা এন্দরা দারকার, আবড়া হুর্মিদিম হুর্মি বাকি বাগ্গে বাগ্গে নিমহা রাঃয়ী; আউর আদিঘী খাতরী যেনু নিম হুর্মি রাকাম দাও নালাখ নান্না খাতরী হুর্মি বাকিম কায়ান্তী দান চিইয়াগে অংগোদার।</verse>
				<verse number="9">নেমহা পুথিনু লিখিচ্কা রাঃয়ী, আস তাংহা চাহানা লেখাম গারীবিরিন দান নান্‌জাস; আসঘী ধার্মেপাত্তানা সাদাউ সাদাউ উল্লা গুটি রাঃআ নেকআ।</verse>
				<verse number="10">নে চাখুর খাতরী বিহিনী আউর অন্না মোখনা খাতরী আসমা জুটাবাঃদাস, আস নিমাগে চাখনা খাতরী বিহিনী জুটাবোওস চিওস আউর এবাগ্গে লাগ্গো আদিন্তীহু বাড়াবোওস চিওস। আউর আস নিমহা ধার্মেপাত্তানাঘী খান্‌জপা ঢের চিওস।</verse>
				<verse number="11">নিম হুর্মি তারতিক ধানী মানোর, যেনু নিম তাংহা চাহানা লেখা দান নানা অংগোদার, আউর আন্নেনুম এমহা মাঝিন্তীক ধার্মেসিন ধানিয়াবাদ চিইনা মানো;</verse>
				<verse number="12">নিমহা ই সেওয়া নালাখ খাতরী খিলা ধার্মেসঘী নেমহা আলারঘী আকাল কাট্টো আদ মালা; আন্নেনু ধার্মেস মাইয়া ঢের আলারঘী ধানিয়াবাদহু উথলারারকি খাতরো।</verse>
				<verse number="13">নিম ধার্মেপাত্তাচ্কা আল, নিমহা ই দানান আর সাবুত লেখা এরোর আউর আদিন এরারকি আর ধার্মেসঘী অহমা ডান্ডী পাড়োর, কারনে নিম খ্রীস্তাসঘী দাও বাচানান বিশুয়াস নান্‌জাকার আউর তেংগেরকার আউর হুর্মি কাত্থান মানারকি হোচ্চোকার, আউর নিম তাংহা চাহানা লেখা খুশমারারকি আরগে আউর দোশরা হোর্মারগে দান নান্‌জাকার।</verse>
				<verse number="14">ধার্মেসঘী হেদ্দেন্তী নিম একা মাল মুন্‌জুরনা দায়ান ক্ষাক্ষিকার, আদিঘী খাতরী আর গোট্টা কুহিন্তী নিমহা খাতরী বিন্তী নানোর।</verse>
				<verse number="15">একা দানঘী কাত্থা ভাষানু মাল তেংগরি, ধার্মেসঘী আঃ দানঘী খাতরী আসঘী ধানিয়াবাদ মানুক।</verse>
			</chapter>
			<chapter number="10">
				<verse number="1">এন পাউলুস, খ্রীস্তাসঘী নারমিয়া আউর দায়ালু কুহিন্তা কাত্থাঘী মাঝিন্তী এন নিমহা হেদ্দে গোহরারা লাগদান। নিমহা হেদ্দে রাঃনা বাকি এন নাকা এল্চেনাঘী সাংগে কাড়তাদান আউর একাবাকি নিমহা সাংগে মাল রাঃদান, আবাকী নাকা এন নিমহা গুসান সাহাস এদ্দান;</verse>
				<verse number="2">একা আলার ইয়াদ নান্নার যে, এম সাধারন আলার লেখা জীয়া কাড়তা লাগদাম, আরঘী বিড়দোনু এবাগ্গু সাহাস এদাগে লাগ্গো, এন গোহরারা লাগদান, এন একাবাকি নিমহা গুসান বারোন, আবাকী নিম এন্নে চাইল বাইল নানকে, যেনু নিমহায় গুসান আন্নে বাগ্গে সাহাস এদাগে এংগান মাল লাগ্গি।</verse>
				<verse number="3">এম আহাড়া খেশোনু চালরা লাগদাম ঠিকেম, মুন্দা এম একা লাড়াই নানা লাগদাম, আঃ লাড়াই আহাড়া খেশোঘী মাঝিন্তীক মাল নান্দাম।</verse>
				<verse number="4">সাধারন আলার একা হাতিয়ার গুটঠিন হোওয়ারকি লাড়াই নান্নার, আরঘী লেখা এম লাড়াই মাল নানা লাগদাম, মুন্দা এম আদিন্তীহু বাগ্গে সাওয়াংগিয়া হাতিয়ার তারু এমহায় মুদাইয়েরঘী রাঃনা আড্ডা গুটঠিহু ধাসআ অংগোম। এমহায় আঃ হাতিয়ার মান্‌জা ধার্মেসঘী সাওয়াং।</verse>
				<verse number="5">এম আলারঘী তর্কাতর্কি গুটঠিন আউর একা গারাব সোচনা গুটঠি ধার্মেসিন আখনা ডাহারেঘী বিড়দোনু ইজারকি ঝিকয়ী, আদিন এম বেগড়াদাম; আউর কুহিন্তা হুর্মি সোচনান আটকারকি খ্রীস্তাসঘী হুর্মি কাত্থান মানারকি হোওদাম।</verse>
				<verse number="6">একাবাকি নিম পুরাসে খ্রীস্তাসঘী কাত্থান মানোরকি হোওর, আবাকীহু নে নে খ্রীস্তাসঘী কাত্থান মাল মান্নার, আরিন দান্ডে চিইয়াগে এম সাপড়ারকা রাঃদাম।</verse>
				<verse number="7">নিম তো বাহিরিন্তা মুঠান এরা লাগদার। নেকিম যদি তাংগান খ্রীস্তাসঘী আল বাঃআরকি বিশুয়াস নান্নার, হলে ই কাত্থাহু আসঘী সোচনা দারকার যে, আস একাসে খ্রীস্তাসঘী আল, ঠিকা আন্নেম, এমহু খ্রীস্তাসঘী আল।</verse>
				<verse number="8">উর্বাস এমাগে একা ক্ষেমতান চিচ্চাস, আঃ ক্ষেমতাঘী মাতলাব মান্‌জা নিমান সাওয়াংগিয়া নানারকি গাথারকি চোওদনা, নিমহায় ক্ষতি নান্না মালা। যদিহু এন আঃ ক্ষেমতান হোওয়ারকি থোরেটা বাগ্গেম গারাব নান্দান, আন্নুহু আদিঘী খাতরী এন লাজ্জে মাল ক্ষাক্ষন।</verse>
				<verse number="9">এংহায় ই কাত্থা খাতরী নিম ইয়াদ আম্বকে নানা যে, এন নিমান ই চিঠি গুটঠিঘী মাঝিন্তীক এলগেতা লাগদান।</verse>
				<verse number="10">নেকিম নেকিম বাঃনার, “আসঘী চিঠি গুটঠি কায়ানু দাগ খান্ডি আউর আঃ কাত্থা সাওয়াংগিয়া, মুন্দা আস হেদ্দে রাঃদাস হলে এথরী যে, আসঘী দেহা কামজুড়ি আউর আসঘী কাত্থা মেন্না লেখা লায়েক মাল্লা।”</verse>
				<verse number="11">এন্নে আলারিন মানিম বুঝুরনা দারকার যে, নিমহায় হেদ্দে হাজির মাল রাঃআরকি এম এমহা চিঠি গুটঠিঘী মাঝিন্তীক একা কাত্থা বাঃআ লাগদাম, হাজির মান্নাঘী খোঃখাহু ঠিকা আদিনুম নানোম।</verse>
				<verse number="12">নেকিম নেকিম তাংগা তিংগা বারেনু অহমা ডান্ডী পাড়নার। এম আরঘী দলনু তাংগা তিংগান হোওয়াগে বা আরঘী সাংগে এমান তুলনা নানাগে সাহাস মাল নান্দাম। আন্নে আলার ভোদলা হিকনার। কারনে আর এগদা দাও বাঃআরকি ইয়াদ নান্নার, আদিঘী সাংগেম আর তামহা তুলনা নান্নার আউর আদি তারুম তামান শালিস নান্নার।</verse>
				<verse number="13">মুন্দা দারকারঘী বাগ্গে গারাব এম মাল নানোম, মুন্দা ধার্মেস এমহায় নালাখঘী একা সীমা ঠিকা নানারকি উইয়াস, আদিঘী মাঝিন্তীম গারাব নানোম; আউর আঃ সীমাঘী মাঝিনু নিমহু রাঃদার।</verse>
				<verse number="14">নিমহা কাত্থা বাঃআরকি এম একাবাকি গারাব নান্দাম, আবাকী সীমাঘী বাহিরি এম এন্দরাহু মাল বাঃদাম। যদি এম নিমহা হেদ্দে মাল কাঃনা হলে এমহায় এন্নে গারাব নান্না সীমাঘী বাহিরি মানো দানেক। মুন্দা এম খ্রীস্তাসঘী বারেনু দাও বাচান প্রাচার নানতে নানতে নিমহায় হেদ্দেহু কেরকা রাচ্কাম।</verse>
				<verse number="15">ইদিন আম্বারকিহু দোশরারঘী নালাখ হোওয়ারকিহু এম গারাব মাল নানা লাগদাম, যদি এম নান্না হলে আদ সীমাঘী বাহিরি মানো দানেক। এম ই আশেরা নান্দাম যে, নিমহা বিশুয়াস বাড়াবাঃনা সাংগে সাংগেম এম নিমহা মাঝিনু আরু ঢের নালাখ নানাগে অংগোম।</verse>
				<verse number="16">আন্নেনু নিমহায় হেদ্দেন্তীক কালারকি আরু গেচ্ছান্তা আড্ডা গুটঠিনুহু দাও বাচান প্রাচার নানা অংগোম। একসান দোশরার নালাখ নানা লাগনার, এম আসান আরঘী নালাখ খাতরী গারাব নানা মাল চাহাদাম।</verse>
				<verse number="17">মুন্দা নেমহা পুথিনু লিখিচ্কা রাঃয়ী, “নে গারাব নান্দাস, আস উর্বাসিন হোওয়ারকিম গারাব নানুক। ”</verse>
				<verse number="18">কারনে নেকিম তাংহায় অহমা ডান্ডী পাড়না খাতরী দাও বাঃআরকি সাবুত মাল মান্নার, মুন্দা উর্বাস নেখায় অহমা নান্দাস, আসিম দাওলে বাঃআরকি সাবুত মান্দাস।</verse>
			</chapter>
			<chapter number="11">
				<verse number="1">এন চাহাদান যে, এংহায় থোরেটা হেংলামি খাতরী নিম এংগান সাহা। ই কাত্থা মানিম যে, নিম তো এংগান সাহা লাগদারদিম।</verse>
				<verse number="2">এন নিমহা খাতরী এংহা কুহিনু ধার্মেসঘী চিচ্চিকা অন্টা লাঘেরনানু লাঘরা লাগদান, কারনে এন নিমান অরোত গাবরুসঘী সাংগে বেন্‌জা চিইনা খাতরী কাত্থা চিচ্চিকান, যেনু দোশ মালকা ডিন্ডা কানিয়াঘী লেখা লোটা আম্মে নানারকি নিমান খ্রীস্তাসঘী হেদ্দে চোওদা চিইয়া অংগোদান।</verse>
				<verse number="3">মুন্দা এন এল্চা লাগদান, আঃ নেররে একাসে তাংহায় মালদাও লুরান খাটাবাঃচাকি হবান ভুলাবাঃচা, ঠিকা আন্নেম খ্রীস্তাসঘী দুলারতি আউর খুত মালকা ভাক্তিন্তী নেকিম নিমহায় সোচনা গুটঠিন বিড়দো ডাহারেনু হোওর কালোর।</verse>
				<verse number="4">একাবাকি একাম আলার বারারকি যীশুসঘী বারেনু প্রাচার নান্নার, নেখায় বারেনু এম প্রাচার মাল নান্‌জাকাম, বা একা বোলতান নিম ইন্‌জিরকার, আদিন আম্বারকি যদি দোশরা একাম বোলতান নিম ক্ষাক্ষাদার, বা একা দাও বাচান নিম ইন্‌জিরকার, আদিন আম্বারকি যদি দোশরা দাও বাচান ক্ষাক্ষাদার, হলে নিম আদিন রিঝিরনাঘী সাংগেম সাহা।</verse>
				<verse number="5">মুন্দা এন ইয়াদ মাল নান্দান যে, একাম তারতিক আঃ “মাহা তাইকারতিহু” এন পাছলি খাতরারকি রাঃদান।</verse>
				<verse number="6">মানা অংগি এন দাওলে নানারকি কাত্থা বাঃআ পোলদান, মুন্দা আন্নুহু বুঝুরনা লেখা জ্ঞায়ান এংহা রাঃয়ী আউর হুর্মি তারতিক আদিন নিমহায় হোর্মা আলার মাঝিনু হুর্মি বারেন এন দাওসে আখতাচ্কান।</verse>
				<verse number="7">ধার্মেসঘী চিচ্চিকা দাও বাচানঘী কাত্থা নিমহা গুসান আখতানাঘী সামাই এন তো নিমহা হেদ্দেন্তীক এন্দরাহু মাল হোচ্চোকান, মুন্দা এংগানুম সান্নি নানারকি নিমানুম কোহা নানারকি এদেচ্কান, এন্নেনু এন কা গুনহা নান্‌জাকান?</verse>
				<verse number="8">নিমান সেওয়া নান্না খাতরী দোশরা মান্ডলী গুসান এন সাহাড়া হোচ্চোকানকি আরিন লুট নান্‌জাকান।</verse>
				<verse number="9">নিমহায় গুসান রাঃনা সামাই একাবাকি এংহায় আকাল মান্‌জিকি রাঃচা, আবাকী এন্দরাহু ক্ষাক্ষানাঘী আশেরানু এন নেখায়হু মাইয়া বোঝহা মাল মান্‌জাকান, কারনে ম্যাসিডোনিয়ান্তী একা ভাইয়ার বারেচ্কা রাঃচার, আরিম এংহায় আঃ আকালান মিটাবাচ্কা রাঃচার। একাম বারেনু নিমহায় মাইয়া এন বোঝহা মাল মান্‌জেকান, আউর ইকলাহু মাল মানোন।</verse>
				<verse number="10">এংহায় মাঝিনু খ্রীস্তাসঘী একা সাচ রাঃয়ী, আঃ লেখাম এন বাঃদান যে, আখায়া প্রাদেশনু একাম আড্ডানু এংহায় ই গারাব নান্নান নেহু আটকা পোল্লোর।</verse>
				<verse number="11">এন নিমহায় হেদ্দেন্তী এন্দেরগে এন্দরাহু মাল হোওদান? কারনে এন কা নিমান দুলার মাল নান্দান? ধার্মেস আখদাস যে, এন নিমান দুলার নান্দান।</verse>
				<verse number="12">মুন্দা নে নে গারাব নান্নাঘী বারেন হোওয়ারকি তাংগান এমহায় সামান বাঃআরকি এদা বেদ্দেনার, আর যেনু আন্নে মোকা মাল ক্ষাক্ষানার, আদি খাতরীম এন এগদা নানা লাগদান, আদিন নানতেম রোওন।</verse>
				<verse number="13">আন্নে আলার তো ভন্ড তাইকার হিকনার, আর হুর্মি বাকি ঝুট কাত্থা বাঃনার আউর তামান খ্রীস্তাসঘী তাইকা বাঃআরকি প্রাচার নান্নার। তামান খ্রীস্তাসঘী তাইকা বাঃআরকি এদনাঘী মাতলাবনু আর তাংগা তিংগান বাদলানার।</verse>
				<verse number="14">এন্নেনু হায়কাট মান্না লেখা এন্দরাহু মাল্লা, কারনে শায়তানহু তাংগান বিল্লিন্তা মের্খাদুত বাঃআরকি এদনাঘী মাতলাবনু তাংগান বাদলি।</verse>
				<verse number="15">হলে নে নে শায়তানঘী সেওয়া নান্নার, আর যদি তাংগা তিংগান বাদলানারকি এদনার যে, আর ধার্মেপাত্তানাঘী সেওয়া নালাখ নানা লাগনার, হলে আইয়ানু হায়কাট মান্নাঘী কা এন্দরাহু রাঃয়ী? আরঘী নান্‌জাকা নালাখ লেখাম আর দান্ডে ক্ষাক্ষর।</verse>
				<verse number="16">এন ফির বাঃআ লাগদান, নেকিম যেনু এংগান ভোদলা বাঃআরকি ইয়াদ মাল নান্নার। যদি মানিম নিম আন্নেম ইয়াদ নান্দার হলে ভোদলা বাঃআরকিম এংগান ইন্‌জিরা, যেনু এনহু থোরেটা গারাব নানা অংগোদান।</verse>
				<verse number="17">আক্কুন এন একা হুর্মিন বাঃআ লাগদান, আবড়া উর্বাসঘী হুকুম লেখা মালা, মুন্দা মানিম এংহা বারেনু গারাব নানাগেম ভোদলার লেখাম বাঃআ লাগদান।</verse>
				<verse number="18">ঢের আলারদিম ই ধার্তীন্তা বারেনু গারাব নানা লাগনার, আদি খাতরী এনহু গারাব নানোন।</verse>
				<verse number="19">নিম নে নে জ্ঞায়ানী আল, নিম ভোদলা আলারিন রিঝিরনাঘী সাংগেম সাহা।</verse>
				<verse number="20">খিলা আদিনুম মালা, যদি নেকিম নিমান লাউড়ী কামনার, নিমহায় হুর্মিন চিপারকি হোওনার, নিমান ফান্দেনু টিড়নার, নিমহায়তি তাংগান কোহা ইয়াদ নান্নার বা নিমান থাপড়ানার, নিম আবড়ানহু সাহা লাগদার।</verse>
				<verse number="21">এন লাজ্জেঘী সাংগে ই কাত্থান মানারকি হোওয়া লাগদান যে, ইবড়া বারেনু এম নিমহা মাইয়া কামজুড়ি রাচ্কাম। একাবড়ান হোওয়ারকি দোশরার গারাব নানাগে সাহাস নান্নার, আবড়া হোওয়ারকি এনহু গারাব নানাগে সাহাস নান্দান; ই কাত্থান এন ভোদলার লেখাম বাঃআ লাগদান।</verse>
				<verse number="22">নে নে গারাব নান্নার, আর কা ইব্রীয় আল? এনহু আরঘী লেখাম। আর কা ইস্রায়েলিয়? এনহু আন্নেম। আর কা আব্রাহামেসঘী গুষ্ঠিন্তা আল? এনহু আন্নেম।</verse>
				<verse number="23">আর কা খ্রীস্তাসঘী সেওয়ানানু? এন আরু জোরসে বাঃআ বেদ্দেদান যে, এন আন্নেম। ইয়াদ উইকে, এন পাগলার লেখা কাত্থা বাঃআ লাগদান। খ্রীস্তাসঘী সেওয়া নানাগে কালারকি এন আরঘীন্তী বাগ্গে খাটেচ্কান, ঢের ফিরা জেহেলহু খাটেচ্কান, ঢের ফিরা কোড়াতি লোওনানহু সাহাচ্কান, ঢের ফিরা খেএনাঘী বাইনুহু খাতেরকান।</verse>
				<verse number="24">যিহুদীর গুসান পাচোয়া ফিরা এংগান উনচাল্লিশ’ঠু কোড়াতি লোওনা মান্‌জিকি রাঃচা।</verse>
				<verse number="25">টেম্পা তারু তিন ফিরা এংগান লোওনা মান্‌জা, অংহোন এংহায় মাইয়া পাখনা লেভদানা মান্‌জিকি রাঃচা, তিন ফিরা আম্মেনু ডোংগা মুনখারকি রাঃচা, অন উল্লা আউর অন মাঃখা এন সামুদারঘী আম্মেঘী মাঝিনু কাড়তাচ্কান।</verse>
				<verse number="26">এংহায় কাঃনা ডাহারেনু এন খাড় তারু, ডাকাতের তারু, তাংহা জাতিয়া ভাইয়ার তারু আউর অযিহুদী আলার তারু খিলপাতনু খাতেরকান। ইবড়া আম্বারকিহু শাহারনু, সামশুম আড্ডানু, সামুদারনু আউর ভন্ড ভাইয়ারঘী মাঝিনু এন খিলপাতনু খাতেরকান,</verse>
				<verse number="27">খ্রীস্তাসঘী সেওয়া নানা কালারকি এন তাপলিকঘী মাঝিনুহু ঢের খাটেচ্কান। এন ঢের মাঃখা মাল খান্দরারকি কাড়তাচ্কান, এন ঢের ফিরা কিড়ানু কাড়তাচ্কান আউর আম্মে অনকানু কাড়তাচ্কান, পাইয়া বাকি কিচরী ডোড্ডোঘী আকালনু এন ঢের তাপলিক সাহাচ্কান।</verse>
				<verse number="28">আউর বাহিরিন্তা ইবড়া বারেন আম্বারকিহু আরু অন্টা বারে এংহায় মাইয়া হুর্মি বাকি চাপারকি রাঃয়ী, আদ মান্‌জা, দোশরা হুর্মি মান্ডলী খাতরী ঢের সোচনানু খাতেরকান।</verse>
				<verse number="29">নেকিম কামজুড়ি মান্নার হলে এনহু কা আরঘী কামজুড়িঘী ভাগিয়ারী মাল মান্দান? নেকিম যদি দোশরা আলারতি গুনহানু খাতেরনার হলে এংহায় কুহি কা মাল লাঘরী?</verse>
				<verse number="30">যদি এংগান গারাব নানাগে লাগ্গি হলে এন এংহায় কামজুড়িন হোওয়ারকিম গারাব নানোন।</verse>
				<verse number="31">নামহা উর্বা যীশুসঘী ধার্মে বাঙ্গাস, নে সাদাউ সাদাউ উল্লা অহমা ক্ষাক্ষানাঘী লায়েক, আস আখদাস যে, এন ঝুট কাত্থা মাল বাঃআ লাগদান।</verse>
				<verse number="32">একাবাকি এন দামাস্কাসনু রাচ্কান, আবাকী বেল আরিতাসঘী আধিননু রাচ্কা শাসানদাতাস এংগান ধার্না খাতরী দামাস্কাতা শাহারঘী চাইরো পাক্ষে ক্ষাঃপাগে ক্ষাপুরিন উইকা রাঃচাস।</verse>
				<verse number="33">মুন্দা শাহারতা পাচরিনু একা খিড়কি রাঃচা, আদিঘী মাঝিন্তীক এংগান ডাউড়া তারু এত্তানা মান্‌জিকি রাঃচা, আউর ই লেখাম এন আসঘী ক্ষেক্ষান্তী ভোংগারকি কেরকা রাচ্কান।</verse>
			</chapter>
			<chapter number="12">
				<verse number="1">গারাব নান্না এংহায় দারকার। এন আখদান, আইয়ানু এন্দরাহু ফায়দা মাল্লা, আন্নুহু উর্বাস একা দার্শান গুটঠি এংগান এদা লাগদাস আউর একাবড়ান এংহায় হেদ্দে এদচাস, আঃ হুর্মি বারেনু আক্কুন এন নিমান তেংগোন।</verse>
				<verse number="2">খ্রীস্তাসঘী বিশুয়াসী অরোত আলাসিন এন আখদান। চাউদা বাছার আগুম আসিন তিশরা মের্খা গুটি চোওদনা মান্‌জিকি রাঃচা। আবাকী আস তাংহায় দেহাঘী মাঝিনু রাঃচাস কা মালা, আদিন এন মাল আখদান, ধার্মেসদিম আদিন আখদাস।</verse>
				<verse number="3">এন আখদান যে, আঃ আলাসিন পারাম রাঃজীনু চোওদারকি হোওনা মান্‌জিকি রাঃচা। আস এন্নে কাত্থা মেন্‌জেকা রাঃচাস, এগদা ভাষানু মাল তেংগরি আউর আলারিন আদিন বাঃআগেহু চিইনা মাল মানি। আবাকী আস তাংহায় দেহাঘী মাঝিনু রাঃচাস কা মালা, আদিন এন মাল আখদান, ধার্মেসদিম আদিন আখদাস।</verse>
				<verse number="4"></verse>
				<verse number="5">ই আলাসঘী বারেনু এন গারাব নানোন, মুন্দা এংহা বারেনু এন গারাব মাল নানোন, খিলা এংহা কামজুড়িঘী বারেনু গারাব নানোন।</verse>
				<verse number="6">যদি এন এংহায় বারেনু গারাব নান্দান, আইয়ানুহু ভোদলা মান্নাঘী এন্দরাহু মাল্লা, কারনে এন সাচ কাত্থানুম বাওন। আন্নুহু এন গারাব মাল নানোন, কারনে এংহায় নালাখ এরারকি আউর এংহায় কাত্থান মেনারকি আলার এংগান একান্নে ইয়াদ নান্নার, আদিন্তী বাগ্গে যেনু নেকিম এংগান ইয়াদ মাল নান্নার।</verse>
				<verse number="7">ঢের বারেনু এংহায় গুসান এদনা মান্‌জা বাঃআরকি যেনু এন গারাব মাল নান্দান, আদি খাতরীম এংগান তাপলিক চিইনা খাতরী এংহায় দেহানু অন্টা আচ্চেন গাথনা মান্‌জা, আদ মান্‌জা শায়তানেসঘী দুত।</verse>
				<verse number="8">উর্বাস গুসান এন তিন’ফিরা গোহরারকা রাচ্কান, যেনু আস এংহায় হেদ্দেন্তীক আদিন গুছাবাঃদাস চিইদাস।</verse>
				<verse number="9">মুন্দা আস এংগান বাঃচাস, “এংহায় দায়া নিংহায় মাইয়া রাঃয়ী, কারনে কামজুড়িঘী মাঝিন্তীম এংহায় সাওয়াং পুরাসে আখতানা মানি।” আদি খাতরীম এংহা কামজুড়ি বারেনু এন খুশমারকিম গারাব নানোন, যেনু খ্রীস্তাসঘী সাওয়াং এংহা মাইয়া রাঃয়ী।</verse>
				<verse number="10">খানে খ্রীস্তাসঘী খাতরী কামজুড়িনু, অপমাননু, কালপারনানু, খিলপাতনু আউর আকালনুহু এন খুশ রাঃদান, ই হুর্মি এন খ্রীস্তাস খাতরীম সাহাদান, কারনে একাবাকি এন কামজুড়ি, আবাকীম এন সাওয়াংগিয়া।</verse>
				<verse number="11">এন ভোদলার লেখা কাত্থা বাঃআ লাগদান, কারনে নিমিম এংগান জোর নানারকি ভোদলা কামেচ্কার। মুন্দা নিমান এংহায় অহমা ডান্ডী পাড়াগেম লাগ্গো। মানা অংগি, এন নেহু মালদান, মুন্দা আন্নুহু আঃ “মাহা তাইকারতিহু” এন একাম বারেনু সান্নি মালদান।</verse>
				<verse number="12">এন অরোত তাইকা হিকদান, আদিঘী হুর্মি সাবুত এন নিমান চিচ্চিকান আউর সাচ তাইকারঘী লেখা ধিরারনাঘী সাংগে মাহান হায়কাট চিনহা আউর হায়কাট নালাখ পুরা নান্‌জাকান।</verse>
				<verse number="13">দোশরা মান্ডলী গুটঠিন্তী নিম একাম বারেনু সান্নি মালা; খিলা অন্টা বারেনু নিম সান্নি হিকদার, আউর আদিন মান্‌জা, এন নিমহা মাইয়া বোঝহা মাল মান্‌জাকান। ই বিড়দো নালাখ খাতরী নিম এংগান ছেমা নানকে।</verse>
				<verse number="14">আক্কুন এন নিমহা গুসান ই তিশরা ফিরা কালাগে সাপড়ারকান। এন নিমহায় মাইয়া বোঝহা মাল মানোন, কারনে এন নিমহা হেদ্দেন্তী এন্দরাহু ক্ষাক্ষাগে আশেরা মাল নান্দান, মুন্দা নিমান ক্ষাক্ষাগে আশেরা নান্দান। খাদ্দে খার্রারিন তামহা তাংগিয়ো তাম্বার খাতরী পায়সা কাউড়ি খোড়আগেম লাগ্গো, আদ মালা, মুন্দা খাদ্দে খার্রার খাতরী তাংগিয়ো তাম্বারিন পায়সা কাউড়ি খোড়না দারকার।</verse>
				<verse number="15">এন এংহায় খুশমারনাঘী সাংগেম নিমহা খাতরী এংহায় এগদা রাঃয়ী, আদিন খারচা নানোন আউর নিমহা খাতরী এংগানহু দাড়ে আর্গোন। এন নিমান বাগ্গে দুলার নান্দান বাঃআরকি কা নিম এংগান থোরেটা দুলার নানোর?</verse>
				<verse number="16">এংহায় কাত্থান নিম মানারকি হোওর যে, এন নিমহা মাইয়া বোঝহা লেখা মাল রাচ্কান, মুন্দা মানা অংগি, নেকিম নেকিম বাওর যে, এন সাচ মালকা আল বাঃআরকি এন ছল নানারকি নিমান ঠাকেচ্কান।</verse>
				<verse number="17">এন একা আলারিন নিমহা গুসান তাইকা রাচ্কান, আরঘী মাঝিন্তী কা এন নিমান ঠাকেচ্কান?</verse>
				<verse number="18">তীতেসিন এন নিমহা গুসান কালাগে গোহরারকা রাচ্কান, আউর আসঘী সাংগে আরু অরোত ভাইয়োসিন তাইকা রাচ্কান। তীতেস কা নিমান ঠাকচাস? মালা! আস আউর এন কা অন বোলতানু আউর অন লেখাম নালাখ মাল নান্‌জাকাম?</verse>
				<verse number="19">নিম এন্দরা ইয়াদ নান্দার, ই চিঠিঘী মাঝিন্তী কা এম নিমহা গুসান এমহায় পাক্ষে কাত্থা বাঃআ লাগদাম? মালা! খ্রীস্তাসঘী আল মানারকি এম ধার্মেসঘী মুন্দভারে রাঃআরকিম ইবড়া হুর্মি কাত্থা বাঃআ লাগদাম। এংহায় চোনহালু ভাইয়া বাহিনরো, নিমান কোহা পারদানা খাতরীম ইবড়া হুর্মি নালাখান এম নানা লাগদাম।</verse>
				<verse number="20">ইদিন সোচআরকিম এন এল্চা লাগদান, একাবাকি নিমহা গুসান এন বারোন, আবাকী নিমান একাসে এরাগে বেদ্দেদান, যদি আন্নেম এন মাল এরদান, আউর ঠিকা আন্নেম নিমহু এংগান একাসে এরা বেদ্দেদার, যদি আন্নে মাল এরদার, হলে যদি নিমহায় মাঝিনু ঝাগড়া ঝাটি, হিংসারনা, রাঘারনা, অরোত দোশরারতি কোহা মানাগে আশেরা নান্না, দোশরারিন কেবেরনা, দোশরারঘী খেব্দানু মালদাও ডান্ডী পাড়না, গারাব নান্না আউর গেন্‌জাম মানো;</verse>
				<verse number="21">একাবাকি এন নিমহা গুসান ফির কালোন, আবাকী নিমহা মুন্দভারে ধার্মেস এংগান লাজ্জে মোখতোস, ইদিনহু সোচআরকি এন এল্চা লাগদান। আউর ঢেরিম, নে নে আগুম গুনহা নান্‌জাকা রাঃচার, মুন্দা তাংগা তিংগা মালদাও নালাখতি, মালদাও চাহানান্তী আউর লাজ্জে নালাখ নান্নান্তী তামহা কায়ান মাল কির্তাচার, আন্নে আলার খাতরী এংহায় কায়া দুখ ক্ষাক্ষো।</verse>
			</chapter>
			<chapter number="13">
				<verse number="1">এন তিশরা ক্ষেপ নিমহা গুসান কালা লাগদান। নেমহা পুথিনু লিখিচ্কা রাঃয়ী, “দু’ঝান বা তিন’ঝান গাওয়াহী আলার গাওয়াহী চিইনার হলে ই হুর্মি বারে সাচ বাঃআরকি সাবুত মানি। ”</verse>
				<verse number="2">দুশরা ক্ষেপ এন একাবাকি নিমহা সাংগে রাচ্কান, আবাকী নে নে আগুম গুনহা নান্‌জাকা রাঃচার, আরিন আউর দোশরা হোর্মারিন এন হুশিয়ার নান্‌জাকা রাচ্কান। আক্কুন এন গেচ্ছা রাঃদান, আন্নুহু এন নিমান হুশিয়ার নানারকি বাঃআ লাগদান, একাবাকি এন ফির নিমান এরাগে কালোন, আবাকী এন নেকানহু দান্ডেন্তী রেহাই মাল চিওন।</verse>
				<verse number="3">ইদিঘী খাতরী খ্রীস্তাস যে এংহায় মাঝিন্তী কাত্থা বাঃআ লাগদাস, আদিঘী সাবুত নিম নেএয়া লাগদার। আস নিমহা বারেনু কামজুড়ি মালদাস, মুন্দা আস নিমহায় মাঝিনু সাওয়াংগিয়া।</verse>
				<verse number="4">ই কাত্থা মানিম যে, আসঘী কামজুড়ি খাতরী আসিন ক্রুশনু টাংনা মান্‌জিকি রাঃচা, মুন্দা ধার্মেসঘী সাওয়াংনু আস উজ্জুকা রাঃদাস। এম আসঘী সাংগে অন মানারকি কামজুড়ি মান্‌জাকাম, মুন্দা নিমহায় খাতরী ধার্মেসঘী সাওয়াংনু এমহু আসঘী সাংগে উজ্জারকি রাওম।</verse>
				<verse number="5">নিম নিমানুম পারীক্ষা নানারকি এরা, নিম খ্রীস্তাসিন মানিম বিশুয়াস নান্‌জাকার কা মালা। সাবুত এরাগে নিম নিমানুম পারীক্ষা নানা। নিম কা মাল বুঝুরদার যে, যীশু খ্রীস্তাস নিমহায় কুহিনু রাঃদাস? মুন্দা নিম যদি খ্রীস্তাসঘী সাচ বিশুয়াসী বাঃআরকি সাবুত মাল মান্দার, হলে খ্রীস্তাস নিমহা মাঝিনু মাল্লাস।</verse>
				<verse number="6">মুন্দা এন আশেরা নান্দান যে নিমহু আঃখা অংগোর যে, এম মানি তাইকা লেখা সাবুত মান্‌জাকাম।</verse>
				<verse number="7">এম ধার্মেস গুসান বিন্তী নান্দাম, যেনু নিম একাম মালদাও নালাখান মাল নান্দার। দোশরার যেনু এরা অংগোনার, এম মানি তাইকা লেখা সাবুত মান্‌জাকাম, আদি খাতরী যে এম ইদিন বেদ্দা লাগদাম, আন্নে মালা। কারনে এম চাহাদাম, যদিহু এদনাঘী মোকা এমহা মাল রাঃয়ী যে এম মানি তাইকা লেখা সাবুত মান্‌জাকাম, আন্নুহু যেনু এগদা দাও, আদিনুম নিম নান্দার।</verse>
				<verse number="8">সাচঘী বিড়দোনু এমহায় একাম ক্ষেমতা মাল্লা, মুন্দা সাচঘী পাক্ষে রাঃয়ী।</verse>
				<verse number="9">একাবাকি এম কামজুড়ি মান্দাম আউর নিম সাওয়াংগিয়া মান্দার, আবাকী এমিম রিঝঝি ক্ষাক্ষাদাম। আউর এম বিন্তী নান্দাম যেনু নিম হুর্মিন শুধরারকি খুত মালকা মান্দার।</verse>
				<verse number="10">আদি খাতরী এন একাবাকি নিমহা হেদ্দেন্তী গেচ্ছা রাঃদান, আবাকী এন ই চিঠিন লিখা লাগদান, যেনু আসান হাজির মান্নাঘী খোঃখা উর্বাস এংগাগে একা ক্ষেমতান চিচ্চাস, আঃ ক্ষেমতাঘী মাতলাব মান্‌জা নিমান সাওয়াংগিয়া নানারকি গাথারকি চোওদনা, নিমহায় ক্ষতি নান্না মালা।</verse>
				<verse number="11">এংহায় চোনহালু ভাইয়া বাহিনরো, শেষানু বাঃদান, রিঝঝি নানা! নিম নিমহায় হুর্মিন শুধরারকি এংহায় কাত্থানু কায়া চিইয়া, অরোত দোশরারঘী সাংগে অনমত মানা আউর শালসান্তনু রাঃআ। হলে দুলার আউর শালসান্তঘী ধার্মেস নিমহা সাংগে সাংগে রোওস।</verse>
				<verse number="12">নিম অরোত দোশরারিন দুলারঘী সাংগে দাওহাল আখতাকে।</verse>
				<verse number="13">ধার্মেসঘী হোর্মা নেমহা আলার নিমান দাওহাল আখতা লাগনার।</verse>
				<verse number="14">উর্বা যীশু খ্রীস্তাসঘী দায়া, ধার্মেসঘী দুলার আউর নেমহা বোলতাঘী আশিস খাটের নাখেরনা নিমহায় হোর্মারঘী সাংগে সাংগে রাউুক।</verse>
			</chapter>
		</book>
		<book number="48">
			<chapter number="1">
				<verse number="1">এন পাউলুস, এন খ্রীস্তাসঘী অরোত তাইকা। তাইকা মান্না খাতরী একাম আলারঘী হেদ্দেন্তী বা একাম আলারতি এংগান চাজনা মাল মান্‌জা, মুন্দা যীশু খ্রীস্তাসঘী মাঝিন্তী আউর ধার্মে বাঙ্গাসঘী হেদ্দেন্তী এন আদিন ক্ষাক্ষিকান, নে খ্রীস্তাসিন খেএনান্তী উজতাচ্কা রাঃচাস।</verse>
				<verse number="2">এন আউর এংহায় বিশুয়াসী ভাইয়ার, নে নে এংহায় সাংগে রাঃনার, এম হোর্মাম গালাতিয় মান্ডলীর গুসান ই চিঠিন তাইয়া লাগদাম।</verse>
				<verse number="3">নামহায় ধার্মে বাঙ্গাস আউর উর্বা যীশু খ্রীস্তাসঘী অনুগ্রহ আউর শালসান্ত নিমহায় হোর্মারঘী মাইয়া রাউুক।</verse>
				<verse number="4">যীশুস নামহা গুনহা খাতরী তাংহা জীয়ান চিচ্চিকা রাঃচাস, যেনু একা মালদাও ধার্তীনু নাম উজ্জা অক্কা লাগদাত, ধার্মে বাঙ্গাস চাহাদাস আদিন্তী যেনু আস নামান বাছাবাঃআ অংগোদাস। নামহা ধার্মে বাঙ্গাস আদিনুম বেদ্দিকা রাঃচাস।</verse>
				<verse number="5">সাদাউ সাদাউ উল্লা গুটি ধার্মেসঘী অহমা মানুক। আমেন।</verse>
				<verse number="6">এন নিমান এরারকি মানিম হায়কাট মানা লাগদান, খ্রীস্তাসঘী দায়ানু নে তাংহা আল মান্না খাতরী নিমান মেখিকা রাঃচাস, নিম এন্নে জালদি আসিন আম্বারকি দোশরা দাও বাচান তারা কালা লাগদার!</verse>
				<verse number="7">আদ তো আসলি দাও বাচান মাল্লি। আন্নুহু কায়েক’ঝান আলার রাঃনার, নে নিমান অন গুসান থিরারারকি রাঃআ মাল চিইয়া লাগনার। আর খ্রীস্তাসঘী বারেনু দাও বাচানান বাদলা বেদ্দা লাগনার।</verse>
				<verse number="8">মুন্দা এম একা দাও বাচানঘী বারেনু প্রাচার নান্‌জাকাম, আদিন্তী যদি নেকিম নিমহা গুসান দোশরা দাও বাচানঘী বারেনু প্রাচার নান্নার, আউর আদিন এম নান্দাম বা মের্খান্তা বারেচ্কা একাম মের্খাদুতার নান্নার, হলে আরঘী মাইয়া ধার্মেসঘী শাও খাতরুক।</verse>
				<verse number="9">ইদিঘীহু আগু এন ই কাত্থান নিমান বাচ্কা রাচ্কান; আঃ অন্টাম কাত্থা ফির বাঃআ লাগদান; একা দাও বাচানান নিম ইন্‌জিরকা রাচ্কার, আদিন্তী যদি নেকিম দোশরা বারেনু নিমহায় গুসান প্রাচার নান্নার, হলে আসঘী মাইয়া ধার্মেসঘী শাও খাতরুক।</verse>
				<verse number="10">এন আলারিন মাল খুশমা লাগদান, এন ধার্মেসিন খুশমা লাগদান। নিম কা ইয়াদ নান্দার যে, এন আলারিন খুশমা লাগদান? এন যদি আক্কুন গুটি আলারিন খুশমাগে বেদ্দা লাগদান হলে এন খ্রীস্তাসঘী লাউড়ী মালদান।</verse>
				<verse number="11">এংহা চোনহালু ভাইয়া বাহিনরো, এন চাহাদান নিম আঃখা অংগোদার, এন একা দাও বাচানঘী বারেনু প্রাচার নান্‌জাকান, আদ একাম আলারঘী কামেচ্কা কাত্থা মাল্লি।</verse>
				<verse number="12">এন একাম আলারঘী হেদ্দেন্তী আদিন মাল ক্ষাক্ষিকান বা নেকিম এংগান আদিন মাল শিখাবাঃচার, মুন্দা যীশু খ্রীস্তাসদিম এংহায় হেদ্দে আদিন আখতাচাস।</verse>
				<verse number="13">যিহুদী ধারাম মান্না সামাই এন একাসেনু জীয়া কাড়তা লাক্কান, আদিন তো নিম মেনজেকার। আউর নিম ইদিনহু মেন্‌জেকার যে, ধার্মেসঘী মান্ডলীঘী মাইয়া এন একালেখা খিলপাত নানা লাক্কান আউর আদিন নাশ নানাগে চিহুট নানা লাক্কান।</verse>
				<verse number="14">এংহা উমারতা ঢের যিহুদীরঘীন্তীহু এন আঃ ধারামনু ঢের মুন্দভারে আগুয়ারকি কালা লাক্কান। আদিন আম্বারকিহু এংহা পুর্খারঘী হেদ্দেন্তী একা নিয়াম গুটঠি চালরারকি বারা লাগিয়া, আবড়া বারেনুহু এন ঢের আগুয়ারকি বারা লাক্কান।</verse>
				<verse number="15">মুন্দা ধার্মেস এংহা কুন্দুরনাঘী আগুন্তীম এংগান চাজারকি উইকা রাঃচাস আউর আসঘী অনুগ্রহনু আসঘী সেওয়া নালাখ নান্না খাতরী এংগান মেখিকা রাঃচাস।</verse>
				<verse number="16">এন যেনু অযিহুদী আলার হেদ্দে খ্রীস্তাসঘী বারেনু দাও বাচান প্রাচার নান্দান, আদি খাতরী ধার্মেস একাবাকি তাংহা চাহানা লেখা তাংহা খাদ্দেসিন এংহায় মুন্দভারে আখতাচাস, আবাকী এন একাম আলার সাংগে মাল কাছনাখেরকান।</verse>
				<verse number="17">এন্নে কা নে নে এংহায় আগুম তাইকা মান্‌জাকা রাঃচার, এন জেরুশালেমনু আরঘী হেদ্দেহু মাল কেরকান। আদিঘী বাদলা, দেরি মাল নানারকি এন আরব খুরিনু চালি কেরকান আউর খোঃখানু এন ফির দামাস্কাস শাহারনু কির্রারকি বারেচ্কা রাচ্কান।</verse>
				<verse number="18">ইদিঘী তিশরা বাছার কাট্টিকা খোঃখা পাত্রাস সাংগে ভেট মান্না খাতরী এন জেরুশালেমনু কেরকা রাচ্কান আউর পাত্রাস সাংগে আসান এন পনেরো উল্লা রাচ্কান।</verse>
				<verse number="19">আবাকী উর্বাসঘী ভাইয়া যাকোবেসিন আম্বারকি এন আরু একাম তাইকারিন মাল ইরকান।</verse>
				<verse number="20">ধার্মেস আখদাস যে, একাবড়া এন লিখা লাগদান, আবড়া ঝুট মাল্লি।</verse>
				<verse number="21">ইদিঘী খোঃখা এন সিরিয়া আউর কিলিকিয়া আড্ডা গুটঠিনু কেরকান।</verse>
				<verse number="22">মুন্দা আবাকীহু যিহুদীয়ানু খ্রীস্তাসঘী মান্ডলী গুটঠি এংগান বাই মুহিনু মাল চিনহা লাগিয়ার।</verse>
				<verse number="23">আর খিলা ই কাত্থান মেন্‌জেকা রাঃচার, “একা আলাস নামহা মাইয়া খিলপাত নানা লাগিয়াস, আঃ আলাস আক্কুন খ্রীস্তাসঘী মাইয়া বিশুয়াসঘী কাত্থান প্রাচার নানা লাগদাস, মুন্দা ই কাত্থা মানিম যে, পাহিলানু আস আদিন নাশ নানা বেদ্দিকা রাঃচাস।”</verse>
				<verse number="24">আউর আর এংহা কারনে ধার্মেসঘী অহমা নানা হেল্লেরার।</verse>
			</chapter>
			<chapter number="2">
				<verse number="1">চোদদো বাছার খোঃখা এন বার্নাবাস সাংগে ফির জেরুশালেমনু কেরকান, ই সামাই এন তীতেসিনহু সাংগে হোচ্চোকান।</verse>
				<verse number="2">এন আসান কেরকা রাচ্কান কারনে ধার্মেসঘী চাহানা এংহায় হেদ্দে আখতানা মান্‌জিকি রাঃচা যে, এংগান কালাগেম লাগ্গো। আসতা বিশুয়াসী মাহাতোর সাংগে অতখান সাভানু মিলিরকান আউর অযিহুদীরঘী হেদ্দে একা দাও বাচান প্রাচার নান্দান, আদিন আখতাচ্কান। এন চাহাচ্কা রাচ্কান, আর যাতে এংহায় নালাখান বুঝরা অংগোনার যে, এন একা নালাখ আগু নান্‌জেকা রাচ্কান আউর আক্কুন নান্‌জেকান আদিন যাতে আয়ধাম মাল মানি।</verse>
				<verse number="3">তীতেস নে এংহায় সাংগে রাঃচাস, আস গ্রীক আল রাঃচাস, আন্নুহু আসিন খাতনা নানাগে জোর মাল নান্না মান্‌জা।</verse>
				<verse number="4">কায়েক’ঝান ভন্ড ভাইয়োরঘী কারনে ইবড়া ঘাটচা, যীশু খ্রীস্তাসনু তাংগা তিংগা চাহানা লেখা একা চালেরনা রাঃয়ী, আদিন আখনা খাতরী আর ছাছেমসে নামহায় মাঝিনু কোরচ্কা রাঃচার, যাতে নামান লাউড়ী নানা অংগোনার।</verse>
				<verse number="5">মুন্দা এম অংহোন খাতরীহু আরঘী হেদ্দে মাল হারেচ্কাম। যেনু দাও বাচানঘী সাচ নিমহায় হেদ্দে রাঃয়ী।</verse>
				<verse number="6">মুন্দা মান্ডলীনু নে দারকারি আল, আর এংহায় কাত্থানু একাম পুনা বারে মাল জোড়চার। আর আগু একড়হে দারকারি আল রাঃচার, আন্নেনু এংহায় এন্দরাহু মাল কালি বারি। ধার্মেস বাহিরিন্তা মুঠান এরারকি শালিস মাল নান্দাস।</verse>
				<verse number="7">আদিঘী বাদলা আর এরিয়ার যে, যিহুদীর হেদ্দে দাও বাচান আখতানাঘী ভার পাত্রাসঘী মাইয়া একাসে চিইনা মান্‌জিকি রাঃচা, ঠিকা আন্নেম অযিহুদীরঘী হেদ্দে দাও বাচান আখতানাঘী ভারান ধার্মেস এংগাগে চিচ্চাস।</verse>
				<verse number="8">যিহুদীরঘী মাঝিনু তাইকার নালাখ নানা খাতরী নে পাত্রাসগে ক্ষেমতা চিচ্চিকা রাঃচাস, আঃ ধার্মেসদিম অযিহুদীরঘী হেদ্দে এংগান তাইকা নান্‌জাস।</verse>
				<verse number="9">খানে যাকোব, কায়ফা আউর যোহান, নেখায় বেশ নামডাক রাঃচা, আর বুঝরা অংগিয়ার যে, ধার্মেস এংগান ই বিশেষ অনুগ্রহ দান নান্‌জাস। আরঘী আউর এমহায় মাঝিনু একা মিল রাঃয়ী, আদিন এদনা খাতরী আর এংহায় আউর বার্নাবাসঘী সাংগে মাড়ি ক্ষেক্ষা মিলাবাঃচার। আর এমান অযিহুদীরঘী হেদ্দে দাও বাচান আখতানা খাতরী তাইয়ার, আউর আর যিহুদীরঘী হেদ্দে কেরার।</verse>
				<verse number="10">আর খিলা অন্টা বারেনু এমহায় হেদ্দে গোহরারার, আদ মান্‌জা নে নে গারীব, আরিন হুর্মি বাকি সাহাড়া নান্নাঘী কাত্থা যেনু এম ইয়াদ উইদাম। ই নালাখান নানাগে এংহায়হু কিড়া রাঃচা।</verse>
				<verse number="11">মুন্দা একাবাকি কায়ফাস আন্তিয়খিয়ানু বার্চাস, আবাকী এন আসঘী মুন্দভারে আসঘী বিড়দোনু কেরকা রাচ্কান, কারনে আস দুশি রাঃচাস।</verse>
				<verse number="12">বিশুয়াসী যিহুদীরঘী একা দলটা অযিহুদীরঘী খাতনা নান্নাঘী মাইয়া জোর চিইনার, আঃ দলতা কায়েক’ঝান যাকোবেসঘী হেদ্দেন্তী বার্নাঘী আগু কায়ফাস অযিহুদীরঘী সাংগে অনা মোঃখা লাগিয়াস। মুন্দা একাবাকি আঃ দলতা আলার বার্চার, আবাকী আস আরঘী এল্চানানু অযিহুদীরঘী সাংগে অন্না মোখনান্তী তাংগান ছিন্ডিয়াস।</verse>
				<verse number="13">আউর দোশরা যিহুদী বিশুয়াসীরহু কায়ফাসঘী ভন্ডামিনু অন মান্‌জার। এন্নে কা, বার্নাবাসহু আরঘী ভন্ডামি খাতরী বিড়দো ডাহারেনু ক্ষেড্ডে আগুয়াচ্কা রাঃচাস।</verse>
				<verse number="14">মুন্দা এন একাবাকি ইরকান, আর দাও বাচানঘী সাচঘী সাংগে মাল চালরা লাগনার, আবাকী আরঘী হোর্মারঘী মুন্দভারে কায়ফাসিন বাচ্কান, “নিন যিহুদী মানারকি একাবাকি যিহুদীর লেখা মাল চালরারকি অযিহুদীর লেখা চালেরদায়, আবাকী একাসেনু অযিহুদীরিন যিহুদীর লেখা চালেরনা খাতরী জোর নানা লাগদায়?</verse>
				<verse number="15">“এম কুন্দুরনান্তীম যিহুদী, এম অযিহুদীর লেখা গুনহা আল মালদাম।</verse>
				<verse number="16">মুন্দা নাম ই কাত্থান আখদাত যে, আলার আনকা পেশকা মান্নাঘী কারনে মালা, খিলা যীশু খ্রীস্তাসঘী মাইয়া বিশুয়াস নানারকি ধার্মেসঘী মুন্দভারে ধার্মেপাত্তু বাঃআরকি ইন্‌জিরনা মানি। আদিঘী খাতরী নামহু যীশু খ্রীস্তাসঘী মাইয়া বিশুয়াস নান্‌জাকাত, যেনু আনকা পেশকা মান্নাঘী খাতরী মালা, মুন্দা যীশু খ্রীস্তাসঘী মাইয়া বিশুয়াস নান্নাঘী খাতরীম নামান ধার্মেপাত্তু বাঃআরকি ইন্‌জিরনা মানি; কারনে আনকা পেশকা মান্না খাতরী নেকানহু ধার্মেপাত্তু বাঃআরকি মাল ইন্‌জিরনা মানো।</verse>
				<verse number="17">“নাম খ্রীস্তাসনু বিশুয়াস নানারকি ধার্মেপাত্তু মানা বেদ্দেদাত, হলে দোশরারহু অযিহুদীর লেখা নামহায় মাঝিনু গুনহা বেদ্দারকি ক্ষাক্ষর, হলে ইদিঘী মানে এন্দরা, খ্রীস্তাস নামান গুনহাঘী ডাহারেনু হোচ্চাস কেরাস? একাবাকিহু মালা!</verse>
				<verse number="18">কারনে এন একা আনকা পেশকান এস্সেকান, আদিন যদি ফির কামদান হলে এন আনকা পেশকান এস্সেকা আল বাঃআরকি এংগানুম সাবুত নান্দান।</verse>
				<verse number="19">আনকা পেশকাতি এন কেচ্চেকা আউর আনকা পেশকা খাতরী এন কেচ্চেকা। ইদ মান্‌জা যেনু এন ধার্মেসঘী খাতরী উজ্জুদান আউর এন যীশু খ্রীস্তাস সাংগে ক্রুশনু ঠোকরকান।</verse>
				<verse number="20">খানে এন আরু উজ্জুকা মালা, যীশু খ্রীস্তাসদিম এংহায় মাঝিনু উজ্জুকা রাঃদাস। আক্কুন ই দেহানু একা জীয়ান কাড়তা লাগদান, আদিন ধার্মে খাদ্দাসঘী মাইয়া বিশুয়াসঘী মাঝিন্তী কাড়তা লাগদান। আস এংগান দুলার নান্‌জাসকি এংহায় খাতরী তাংগান দাড়ে আর্গাচাস।</verse>
				<verse number="21">ধার্মেসঘী ই অনুগ্রহ এন লেভড়া পোল্লোন, কারনে যদি আনকা পেশকা মাঝিন্তী ধার্মেসঘী মুন্দভারে ধার্মেপাত্তু মানরি, হলে খ্রীস্তাস বেগারগেম জীয়া চিচ্চিকা রাঃচাস।”</verse>
			</chapter>
			<chapter number="3">
				<verse number="1">এ মাল বুঝরু গালাতিয়ন্তা আলারো, নে নিমান যাদু মান্তার নান্‌জার? নিমহা খান্নে মুন্দভারে ক্রুশ মাইয়া যীশু খ্রীস্তাসঘী খেএনাঘী কাত্থা তো নিমান খোল্লারকিম বুঝাবাঃনা মান্‌জা।</verse>
				<verse number="2">এন নিমহা হেদ্দে খিলা অন্টা কাত্থা মেনা বেদ্দেদান, নিম কা আনকা পেশকা মানআরকি নেমহা বোলতা ক্ষাক্ষিকার নাকা দাও বাচান মেনারকি বিশুয়াসঘী মাঝিন্তী ক্ষাক্ষিকার?</verse>
				<verse number="3">নিম কা এন্দেরাহু মাল বুঝুরদার? নেমহা বোলতাঘী মাঝিন্তী পুনা জীয়া আরাম্ভ নানারকি আক্কুন নিম আদিন নিমহা সাওয়াং তারু আদিন মুন্‌জা বেদ্দা লাগদার?</verse>
				<verse number="4">নিম কা আয়ধাম ই বাগ্গে দুখ সাহাচ্কা রাচ্কার? এন আশেরা নান্দান, নিমহা ই দুখ সাহানা আয়ধাম মাল মানো।</verse>
				<verse number="5">ধার্মেস এন্দেরগে নিমান নেমহা বোলতা চিচ্চাস আউর নিমহা মাঝিনু ই বাগ্গে হায়কাট নালাখ নান্‌জাস, আদিন সোচআরকি এরা। আনকা পেশকা মানআ লাগদার বাঃআরকি কা আস ই হুর্মিন নান্‌জাস, নাকা দাও বাচান মেনারকি বিশুয়াস নান্‌জেকার বাঃআরকি নান্‌জাস?</verse>
				<verse number="6">আব্রাহামেসঘী কাত্থা সোচআরকি এরা। নেমহা পুথিনু লিখিচ্কা রাঃয়ী, “আব্রাহামেস ধার্মেসঘী কাত্থা বিশুয়াস নান্‌জাস আউর আদি খাতরী ধার্মেস আসিন ধার্মেপাত্তু বাঃআরকি ইন্‌জিরাস। ”</verse>
				<verse number="7">আদি খাতরী নিম ইদিন আখারকি উইয়া, নে নে বিশুয়াস নান্নার, আরিম আব্রাহামেসঘী মানি গুষ্ঠিন্তা আল।</verse>
				<verse number="8">নেমহা পুথিনু ই বারেনু হুল্লু বাচান লিখিচ্কা রাঃচা, অযিহুদী আলারঘী বিশুয়াস খাতরী ধার্মেস আরিন ধার্মেপাত্তু বাঃআরকি ইন্‌জরোস। আব্রাহামেসঘী হেদ্দে ই দাও বাচান আগুন্তীম আখতানা মান্‌জা, “আব্রাহাম, হুর্মি জাতিয়ার নিংহায় মাঝিন্তী আশিস ক্ষাক্ষর। ”</verse>
				<verse number="9">হলে এথরী যে, ধার্মেসিন বিশুয়াস নানারকি আব্রাহামেস একাসে আশিস ক্ষাক্ষিকা রাঃচাস, ঠিকা আন্নেম নে নে ধার্মেসিন বিশুয়াস নান্‌জার, আরহু আঃ আশিস ক্ষাক্ষা লাগনার।</verse>
				<verse number="10">নেমহা পুথিনু লিখিচ্কা রাঃয়ী, “আঃ আলাস ধার্মেসঘী শাও ক্ষাক্ষিকা, নে আনকা পেশকানু লিখিচ্কা হুর্মি হুকুমান মাল মান্দাস। ” হলে এরা অংগোদার, নে নে আনকা পেশকা মান্নাঘী মাইয়া ভারোসা নান্নার, আরঘী হোর্মারঘী মাইয়া ই শাও রাঃয়ী।</verse>
				<verse number="11">আক্কুন ইদিন পারিস্কারসে এরা অংগা লাগদাত যে, আনকা পেশকা মান্না খাতরী ধার্মেস নেকানহু ধার্মেপাত্তু বাঃআরকি মাল ইন্‌জিরদাস। কারনে নেমহা পুথিঘী কাত্থা লেখাম “নেকান ধার্মেপাত্তু বাঃআরকি ইন্‌জিরনা মান্‌জা, আস তাংহা বিশুয়াসঘী মাঝিন্তীম জীয়া ক্ষাক্ষস। ”</verse>
				<verse number="12">মুন্দা আনকা পেশকাঘী সাংগে বিশুয়াসঘী একাম সাম্মান্ধ মাল্লা, মুন্দা পুথিনু লিখিচ্কা রাঃয়ী, “নে আনকা পেশকা মান্দাস, আস আদিঘী মাঝিন্তী উজ্জোস। ”</verse>
				<verse number="13">আনকা পেশকা মাল মান্না খাতরী একা শাও নামহায় মাইয়া রাঃচা, খ্রীস্তাস আঃ শাও তাংহায় মাইয়া হোচ্চাসকি নামান বাছাবাঃচাস। নেমহা পুথিনু লিখিচ্কা রাঃয়ী, “নেকান মান্নেনু টাংনা মানি, আস ধার্মেসঘী শাও ক্ষাক্ষিকা। ”</verse>
				<verse number="14">ধার্মেস আব্রাহামেসিন একা আশিস নান্‌জেকা রাঃচাস আঃ আশিস যীশু খ্রীস্তাসঘী মাঝিন্তী যেনু অযিহুদী আলারহু ক্ষাক্ষা অংগোনার, আউর নাম যেনু নামহায় বিশুয়াসঘী মাঝিন্তী কাত্থা চিচ্চিকা কাত্থা লেখা নেমহা বোলতান ক্ষাক্ষা অংগোদাত, আদি খাতরী খ্রীস্তাস আঃ শাও তাংহা মাইয়া হোচ্চাস।</verse>
				<verse number="15">এংহায় চোনহালু ভাইয়া বাহিনরো, এন অন্টা সাধারন উদাহরন চিইয়া লাগদান। একাবাকি দু’ঝান আলার একাম বারেনু জুমুরনারকি গাছেরকা নান্নার, আবাকী আঃ গাছেরকান নেহু বাতিল বা এন্দরাহু জোড়আ পোলনার।</verse>
				<verse number="16">আব্রাহামেস হেদ্দে আউর আসঘী গুষ্ঠি হেদ্দে ধার্মেস কাত্থা চিচ্চিকা রাঃচাস। ঠিকাসে এরা, ইসান “গুষ্ঠি” বাঃনা মান্‌জা, “গুষ্ঠিন্তা আল” মালা, ঢেরিম মালা মুন্দা অর্তোসিন, মানে খ্রীস্তাসিন বাঃনা মান্‌জা।</verse>
				<verse number="17">এংহায় কাত্থাঘী মানে মান্‌জা, ধার্মেস আব্রাহামেস সাংগে অন্টা গাছেরকা নান্‌জেকা রাঃচাস। আদিঘী চাইরশো তিরিশ বাছার খোঃখা আনকা পেশকা চিইনা মান্‌জা, মুন্দা আইয়ানু আঃ গাছেরকা বাতিল মাল মান্‌জা। আঃ কাত্থা চিচ্চিকা কাত্থা টিকারকি রাঃচা।</verse>
				<verse number="18">ধার্মেসঘী আধিকার ক্ষাক্ষেনা যদি আনকা পেশকা মান্নাঘী মাইয়া ভারোসা নানি হলে আদ আরু কাত্থা চিচ্চিকাঘী মাইয়া ভারোসা মাল নানি। মুন্দা ধার্মেসঘী কাত্থা চিচ্চিকা কাত্থাঘী মাঝিন্তী আব্রাহামেস আঃ আধিকার দান ক্ষাক্ষিয়াস।</verse>
				<verse number="19">হলে আনকা পেশকা এন্দেরগে চিইনা মান্‌জা? আলার গুনহা নান্তেম রাঃচার, খানে ধার্মেস আনকা পেশকা জোড়চাস। নেখায় বারেনু ধার্মেস কাত্থা চিচ্চিকা রাঃচাস, আব্রাহামেসঘী আঃ গুষ্ঠিন্তা অর্তোস মাল বার্না গুটি আঃ আনকা পেশকা চিইনা মান্‌জা। আলারঘী হেদ্দে ই আনকা পেশকা আড়েসতাগে মের্খাদুতার মোসেসিন আগুয়া নান্‌জেকা রাঃচার।</verse>
				<verse number="20">মুন্দা খিলা অর্তোস রাঃচাস হলে আগুয়া দারকার মাল মানি; আউর ধার্মেসদিম আঃ অর্তোস।</verse>
				<verse number="21">হলে আনকা পেশকা কা ধার্মেসঘী কাত্থা চিচ্চিকা কাত্থাঘী বিড়দো? মানিম মালা। ধার্মেস যদি এন্নে আনকা পেশকা চিইদাস, এগদা জীয়া চিইয়া অংগি, হলে আদিন মান্নাঘী মাঝিন্তী মানিম নাম ধার্মেপাত্তু মানা অংগোত পাকেন।</verse>
				<verse number="22">মুন্দা নেমহা পুথি হোর্মারিন গুনহাঘী সাওয়াংনু আটকাচা, যেনু নে নে যীশু খ্রীস্তাসঘী মাইয়া বিশুয়াস নানোর, আর আঃ কাত্থা চিচ্চিকা কাত্থাঘী আশিস ক্ষাক্ষা অংগোর।</verse>
				<verse number="23">মুন্দা বিশুয়াস বার্নাঘী আগু নাম আনকা পেশকাঘী আধিননু রাচ্কাত আউর এ উল্লা গুটি বিশুয়াস এদনা মাল মান্‌জা, আঃ উল্লা গুটি নামান জেহেলনু আটকারকি উইকি রাঃচা।</verse>
				<verse number="24">খ্রীস্তাসঘী হেদ্দে বার্না খাতরী আনকা পেশকা রাঃচা নামহায় চালাবাউু, যেনু বিশুয়াসঘী মাঝিন্তী নাম ধার্মেসঘী মুন্দভারে ধার্মেপাত্তু মানা অংগোদাত।</verse>
				<verse number="25">মুন্দা আক্কুন বিশুয়াস বার্চা বাঃআরকি নাম আরু আনকা পেশকাঘী চালাবাঃনাঘী আধিননু মালকাত।</verse>
				<verse number="26">যীশু খ্রীস্তাসঘী মাইয়া বিশুয়াসঘী মাঝিন্তী নিম হোর্মার ধার্মেসঘী খাদ্দে মান্‌জেকার,</verse>
				<verse number="27">কারনে নিম খ্রীস্তাসনু বিশুয়াসঘী মাঝিন্তী আসনান হোচ্চোকার, আক্কুন নিম খ্রীস্তাসঘী জীয়া তারু তাংগা তিংগান কিচরী লেখা পুজ্জুকার।</verse>
				<verse number="28">আক্কুন যীশু খ্রীস্তাসনু নে নে রাঃনার আরঘী মাঝিনু নে যিহুদী আউর নে অযিহুদী, লাউড়ী আউর তাংগা তিংগা চাহানা লেখা চালেরনা আল, মেত কা যানানাঘী মাঝিনু একাম ভেদ মাল্লা। কারনে নিম যীশু খ্রীস্তাসনু জোড়আরকি অন মান্‌জেকার।</verse>
				<verse number="29">নিম একাবাকি খ্রীস্তাসঘী আল মান্‌জেকার, আবাকী নিম আব্রাহামেসঘী গুষ্ঠিন্তা অরোতহু মান্‌জেকার। আউর ধার্মেস এগদা চিইয়াগে আসগে কাত্থা চিচ্চিকা রাঃচাস, নিমহু আবড়াঘী আধিকারী মান্‌জেকার।</verse>
			</chapter>
			<chapter number="4">
				<verse number="1">এন নিমান ই কাত্থা বাঃদান, একা খাদ্দাস তাম্বাসঘী খুর্জিঘী আধিকারী মানোস, আউর আস যদি সান্নি খাদ্দেম রাঃদাস, আন্নুহু আস হুর্মিঘী আধিকারী হলে আসঘী আউর অরোত লাউড়ীসঘী মাঝিনু একাম ফারাক মাল্লা।</verse>
				<verse number="2">তাম্বাস একা সামাই ঠিকা নান্দাস চিইদাস আঃ উল্লা গুটি আসিন ইরু খুজু আউর এড়পা চালাবাউু আলারঘী আধিননু রাঃআ লাগ্গি।</verse>
				<verse number="3">ঠিকা আন্নেম, নাম হোর্মা বিশুয়াসীর একাবাকি সান্নি খাদ্দার লেখা রাচ্কাত, আবাকী নাম ই ধার্তীন্তা ঢের রাকাম চালেরতে বার্না নিয়ামঘী লাউড়ী রাচ্কাত।</verse>
				<verse number="4">মুন্দা একাবাকি ঠিকা সামাই বার্চা, আবাকী ধার্মেস তাংদাসিন তাইয়াস। আঃ খাদ্দাস অরোত যানানাঘী কক্ষেন্তীক কুন্দুরাস আউর আনকা পেশকাঘী আধিননু জীয়া কাড়তাচাস,</verse>
				<verse number="5">আস আদিন নান্‌জাস যেনু আনকা পেশকাঘী আধিননু রাচ্কা আলারিন আস বাছাবাঃআ অংগোদাস, যেনু নাম ধার্মেসঘী পোশকা খাদ্দেস লেখা আধিকার ক্ষাক্ষা অংগোদাত।</verse>
				<verse number="6">নিম হোর্মার ধার্মেসঘী খাদ্দার আদি খাতরীম আস তাংদাসঘী বোলতান নিমহায় কুহিনু তাইয়াস। আঃ বোলতাদিম ধার্মেসিন, “বাঃ, আউর বাঙ্গা” বাঃআরকি মেখি।</verse>
				<verse number="7">খানে আক্কুন নিম আরু লাউড়ী মালদার, মুন্দা ধার্মেসঘী খাদ্দার। আউর একাবাকি নিম আসঘী খাদ্দার, ধার্মেস এগদান চিইয়োন বাঃআরকি কাত্থা চিচ্চিকা রাঃচাস, নিম আদিঘী আধিকারী মান্‌জাকার।</verse>
				<verse number="8">আগু একাবাকি নিম ধার্মেসিন মাল চিনহা লাগকার, আবাকী নিম লাউড়ীর লেখা নেখায় সেওয়া নানা লাগকার, আর মানিম একাম ধার্মে মালনার।</verse>
				<verse number="9">মুন্দা আক্কুন নিম সাচ ধার্মেসিন চিনিচ্কার বা ই কাত্থা বাঃনা ঠিকা মানো যে, ধার্মেসদিম নিমান চিনচাস। হলে নিম একাসেনু ফির কামজুড়ি আউর খান্‌জপা মালকা চালেরতে বার্না নিয়াম তারা কির্রা লাগদার? নিম কা ফির আবড়াঘী লাউড়ী মানা বেদ্দার?</verse>
				<verse number="10">নিম বিশেষ বিশেষ উল্লা, মাহিনা, ঋতু আউর বারিস মানা লাগদার।</verse>
				<verse number="11">এন নিমহায় খাতরী এল্চা লাগদান যে, মানা অংগি এন নিমহায় খাতরী আয়ধাম নালাখ নান্‌জাকান।</verse>
				<verse number="12">এংহায় চোনহালু ভাইয়া বাহিনরো, এনহু নিমহা লেখা রাচ্কান, খানে এন নিমহায় হেদ্দে বিন্তী নান্দান, নিম এংহা লেখা মানা। নিম এংহায় সাংগে একাম ধারাম বিড়দো নালাখ মাল নান্‌জাকার।</verse>
				<verse number="13">নিম তো আখদার, এন বেরামনু রাচ্কান বাঃআরকিম পাহিলা নিমহায় হেদ্দে দাও বাচান আখতাচ্কান।</verse>
				<verse number="14">যদিহু এংহায় বেরাম নিমহায় হেদ্দে পারীক্ষা লেখা রাঃচা, আন্নুহু নিম এংগান ঘিন্না মাল নানারকি ইন্‌জিরকার, যেনু এন ধার্মেসঘী হেদ্দেন্তী বারেচ্কা অরোত মের্খাদুত, যীশু খ্রীস্তাস লেখা।</verse>
				<verse number="15">আদি হলে আক্কুন আঃ রিঝঝি একসান? এন নিমহায় বারেনু ই গাওয়াহী চিইয়া অংগোদান যে, যদি মানি হলে নিম তাংগা তিংগা খান্নেন চোওদারকি এংগাগে চিইয়োর দানেক।</verse>
				<verse number="16">আক্কুন এন নিমহায় হেদ্দে সাচ কাত্থা বাঃআরকি কা নিমহায় মুদাই মান্‌জাকান?</verse>
				<verse number="17">আঃ দোশরা আলার নিমহায় মাইয়া ঢের আগ্রহী মান্‌জার, মুন্দা আদ একাম দাওলে মাতলাব খাতরী মালা। আর নিমান এংহায় হেদ্দেন্তী ছিন্ডা বেদ্দেনার, যাতে নিম আরঘী মাইয়া ঢের আগ্রহী মান্দার।</verse>
				<verse number="18">আরঘী মাতলাব যদি দাওলে মানি হলে ঢের আগ্রহী মান্না দাওলে। এন একাবাকি নিমহায় মাঝিনু হাজির রাঃদান, খিলা আবাকীম মালা, মুন্দা হুর্মি সামাই আগ্রহী মান্না দাওলে।</verse>
				<verse number="19">এংহায় চোনহালু খাদ্দারো, এন আরু অংহোন নিমহায় খাতরী খাদ্দে জানাম চিইনা লেখা নুজনান ভোগআ লাগদান। এ উল্লা গুটি নিম খ্রীস্তাস লেখা মাল মানারকি চোওদার, আঃ উল্লা গুটি ই নুজনা এংগান ভোগাগেম লাগ্গো।</verse>
				<verse number="20">এংহায় আশরা মানা লাগি যে, এন যদি আক্কুন নিমহায় সাংগে রাঃনা হলে দোশরা সুরনু নিমহায় সাংগে কাত্থা বাওন দানেক, কারনে এন নিমান হোওয়ারকি ঢের সোচনানু খাতেরকান।</verse>
				<verse number="21">এংগান বাঃআ তো, নিমহায় মাঝিনু নে মোসেসঘী আনকা পেশকাঘী আধিননু রাঃআ বেদ্দা লাগদার, নিম কা মেনা পোলদার, আনকা পেশকা এন্দরা বাঃয়ী?</verse>
				<verse number="22">পুথিনু লিখিচ্কা রাঃয়ী যে, আব্রাহামেসঘী দু’ঝান কুক্কো খাদ্দার রাঃচার, আরঘী অরোত খাদ্দাসঘী তাংগিয়ো রাঃচা অরোত লাউড়ী আউর দোশরা অর্তোসঘী তাংগিয়ো রাঃচা আব্রাহামেসঘী যানানা, নে তাংহা চাহানা লেখা চালরা অংগা লাগিয়া।</verse>
				<verse number="23">আঃ লাউড়ীঘী কক্ষেন্তী একা খাদ্দাস কুন্দুরকা রাঃচাস, আসঘী কুন্দুরনা স্বাভাবিক লেখাম মান্‌জিকি রাঃচা, মুন্দা আব্রাহামেসঘী তাংহা যানানাঘী কক্ষেনু একা খাদ্দাস কুন্দুরকা রাঃচাস, আস আব্রাহামেসঘী হেদ্দে ধার্মেসঘী কাত্থা চিচ্চিকা কাত্থা খাতরীম কুন্দুরকা রাঃচাস।</verse>
				<verse number="24">ই মানি ঘাটনা গুটঠিঘী মানে রাঃয়ী। ই দু’ঝান যানানার দু’ঠু গাছেরকানঘী চিনহা, অন্টা গাছেরকান এগদা সিনাই পার্তাঘী মাইতেক বারিচ্কি রাঃচা, আদ অন দল আলারিন তাংহায় অধিননু লাউড়ী মান্নাঘী ডাহারেনু হোওয়া লাগি। ইদ মান্‌জা আঃ লাউড়ী হাগার।</verse>
				<verse number="25">আক্কুন ই হাগার আরব রাঃজীন্তা সিনাই পার্তাঘী লেখা ইজ্জিকি রাঃয়ী। আউর আদ আক্কুনতা জেরুশালেমঘী সামান লেখা, কারনে আদ তাংহায় খাদ্দে খার্রারিন হোওয়ারকি লাউড়ী মানারকি রাঃয়ী।</verse>
				<verse number="26">মুন্দা মের্খান্তা জেরুশালেম তাংগা তিংগা লেখা চালরি, আঃ জেরুশালেমদিম নামহায় আয়ো।</verse>
				<verse number="27">নেমহা পুথিনু লিখিচ্কা রাঃয়ী, “এ বান্‌জহি যানানা, নেখায় খাদ্দে খার্রার মাল মান্‌জার, নিন খুশমারায়, নিন রিঝরায়! নে একাবাকিহু খাদ্দে কুন্দুরনাঘী তাপলিক মাল ভোগচা; নিন গাডরারারকি রিঝরায় আউর চিইখায় অলখায়, কারনে মেতাস সাংগে রাঃউু যানানারতি একা যানানাঘী নেহু মাল্লার, আদিঘী ঢের বাগ্গু খাদ্দার মানোর। ”</verse>
				<verse number="28">খানে আক্কুন, এংহায় চোনহালু ভাইয়া বাহিনরো, নিমহু ইসাহাকেস লেখাম ধার্মেসঘী কাত্থা চিচ্চিকা কাত্থা লেখাম খাদ্দার মান্‌জাকার।</verse>
				<verse number="29">মুন্দা আঃ সামাই একা খাদ্দাস স্বাভাবিক লেখা কুন্দুরকা রাঃচাস, আস আঃ দোশরা খাদ্দাসিন খিলপাত নানা লাগিয়াস, নে নেমহা বোলতাঘী সাওয়াংনু কুন্দুরকা রাঃচাস। আউর আক্কুনহু আন্নেম মানা লাগি।</verse>
				<verse number="30">মুন্দা নেমহা পুথি এন্দরা বাঃয়ী? “লাউড়ী যানানান আউর আদিঘী খাদ্দাসিন অথরা চিইয়া! কারনে লাউড়ীঘী খাদ্দাস একাবাকিহু তাংহা চাহানা লেখা চালেরনা যানানাঘী খাদ্দাস সাংগে একাম খুর্জিঘী ভাগিয়ারী মাল মান্দাস। ”</verse>
				<verse number="31">এংহায় চোনহালু ভাইয়া বাহিনরো, হলে এথরা লাগি যে, নাম লাউড়ীঘী খাদ্দাত মালদাত, মুন্দা নাম তাংহা চাহানা লেখা চালেরনা যানানাঘী খাদ্দাত।</verse>
			</chapter>
			<chapter number="5">
				<verse number="1">খ্রীস্তাস নামান তাংগা তিংগা চাহানা লেখা চালরা চিচ্চাস, যেনু নাম তাংগা তিংগা চাহানা লেখা চালরা অংগোদাত। আদি খাতরী নিম থিরারারকি রাঃআ, যেনু নেহু নিমান ফির লাউড়ী কামআ পোলনার।</verse>
				<verse number="2">মেনা, এন পাউলুস নিমান বাঃআ লাগদান, যদি নিমান খাতনা নানাম লাগ্গি হলে নিমহা হেদ্দে খ্রীস্তাসঘী একাম দামে মাল্লা।</verse>
				<verse number="3">এন হোর্মার হেদ্দে ফির গাওয়াহী চিইয়ারকি বাঃআ লাগদান, নেকান খাতনা নান্না মানো, আসিন হুর্মি আনকা পেশকান মানআগে লাগ্গো।</verse>
				<verse number="4">নিম নে নে আনকা পেশকা মানআরকি ধার্মেস হেদ্দে ধার্মেপাত্তু মানাগে চিহুট নানা লাগদার, নিম তো খ্রীস্তাসঘী হেদ্দেন্তী ছিন্ডিরকার আউর ধার্মেসঘী অনুগ্রহন্তী গেচ্ছা চালি কেরকার।</verse>
				<verse number="5">মুন্দা নাম বিশুয়াস তারু ধার্মেসঘী মুন্দভারে ধার্মেপাত্তু মান্না খাতরী বোলতাঘী মাঝিন্তী ঢের আশেরাঘী সাংগে ক্ষাঃপা লাগদাত।</verse>
				<verse number="6">কারনে নে নে যীশু খ্রীস্তাসনু অন, আরঘী হেদ্দে খাতনা নান্না বা মাল নান্নাঘী একাম দামে মাল্লা, মুন্দা খিলা আঃ বারেঘী দামে রাঃয়ী আদ মানা লাগি বিশুয়াস, এগদা তাংহায় দুলারঘী মাঝিন্তী আখতানা মানা লাগি।</verse>
				<verse number="7">নিম তো দাওলেম চালরা লাক্কার; হলে নে নিমান সাচনু চালরাগে আটকাচার?</verse>
				<verse number="8">নে নিমান মেখিয়াস, আঃ ধার্মেসঘী হেদ্দেন্তী আঃ উসকানা গুটঠি মাল বার্চা।</verse>
				<verse number="9">“থোরেটা সোডা অন্টা গোট্টা মায়দাঘী তালান ফুলাবিকি চোওদি।”</verse>
				<verse number="10">নিমহা বারেনু উর্বাসঘী মাইয়া এংহা পুরা ই বিশুয়াস রাঃয়ী যে, নিম দোশরা একাম শিরষান মাল ইন্‌জিরোর। মুন্দা নে নিমান থিরারারকি রাঃগে মাল চিইয়া লাগদাস, আস একাম আল মানুক, আস তাংহা দান্ডে ক্ষাক্ষস।</verse>
				<verse number="11">এংহায় চোনহালু ভাইয়া বাহিনরো, যদিহু এন আক্কুন প্রাচার নান্দান যে, আলারিন খাতনা নান্না দারকার হলে এন্দেরগে আক্কুনহু এংগান খিলপাত ভোগআ লাগ্গা লাগি? ক্রুশঘী কাত্থা বাঃআনুহু নেহু মাল মুড়রোর দানেক।</verse>
				<verse number="12">নে নে নিমান কায়রারারকি চোওদা লাগনার, এন চাহাদান যেনু আর তামান খাসি নান্নার।</verse>
				<verse number="13">এংহা চোনহালু ভাইয়া বাহিনরো, তাংগা তিংগা চাহানা লেখা চালেরনা খাতরী তো ধার্মেস নিমান মেখিয়াস। মুন্দা নিমহা গুনহা চাইল বাইলঘী খাতরী তাংগা তিংগা চাহানা লেখা ই চালেরনানু চালরা আম্বকে। ইদিঘী বাদলা দুলারনু অরোত দোশরারঘী লাউড়ী মানা।</verse>
				<verse number="14">কারনে হুর্মি আনকা পেশকান অন নানারকি অন্টা কাত্থানু বাঃনা মান্‌জা, “নিংহায় পাদ্দা ক্ষেপ্পিয়ারিন তাংগা তিংগা লেখাম দুলার নানকে।”</verse>
				<verse number="15">মুন্দা নিম যদি জানোয়ার লেখা চাবনা চাবনি আউর অরোত দোশরারঘী ক্ষতি নান্দার, হলে হুশিয়ার রাঃকে, এন্নে নানোর হলে তো নিম অরোত দোশরারিন নাশ নানোর।</verse>
				<verse number="16">খানে এন বাঃদান, নিম বোলতানু চালরা, হলে নিমহা দেহাঘী মালদাও চিবা খাড়না গুটঠি পুরা মাল মানো।</verse>
				<verse number="17">গুনহা চাইল বাইল এগদা চাহি আদ বোলতাঘী বিড়দো আউর বোলতা এগদা চাহি আদ গুনহা চাইল বাইলঘী বিড়দো। কারনে ই দু’নোদিম অন্টা আউর অন্টাঘী বিড়দো। খানে নিম এগদান চাহাদার, আদিন নানা পোলদার।</verse>
				<verse number="18">মুন্দা নিম যদি বোলতানু চালেরদার, হলে নিম আনকা পেশকাঘী আধিননু মালদার।</verse>
				<verse number="19">গুনহা চাইল বাইলঘী নালাখ গুটঠি পারিস্কার এথরী। আবড়া মান্‌জা লাজ্জে নালাখ, নাপাক, লম্পটতা,</verse>
				<verse number="20">ঠাকরান সেওয়া, যাদু মান্তার, মুদাই, ঝাগড়া ঝাটি, হিংসারনা, গানগানা চিচ্চি লেখা রাঘারনা, বাগ্গু বাগ্গু চাহানা, মতঘী মিল মাল্লা, ছিন্ডির নাখেরনা,</verse>
				<verse number="21">উংখারকি চিকরা কাবরা নান্না, ঢের আরখি অনারকি লাজ্জে নালাখ নান্না, এন্নে মানো। এন একান্নে ইদিঘী আগু নিমান হুশিয়ার নান্‌জাকা রাচ্কান, আক্কুনহু আন্নেম বাঃআ লাগদান, নে নে এন্নে নালাখ নান্নার ধার্মেসঘী রাঃজীনু আরঘী আড্ডা মাল মানো।</verse>
				<verse number="22">মুন্দা বোলতাঘী খান্‌জপা মান্‌জা দুলার, রিঝিরনা, শালসান্ত, ধিরারনা, দায়াঘী চাইল বাইল, দাওলে চাইল বাইল, বিশুয়াসনু লায়েক মান্না,</verse>
				<verse number="23">নারমিয়া আউর তাংগা তিংগান চালাবাঃনা। ইবড়া বারেঘী বিড়দোনু একাম আনকা পেশকা মাল্লা।</verse>
				<verse number="24">নে নে যীশু খ্রীস্তাসঘী, আর তামহায় গুনহা চাইল বাইলান আউর চিবা খাড়নান ক্রুশনু চিচ্চার।</verse>
				<verse number="25">নাম যদি বোলতাঘী মাঝিন্তী জীয়া ক্ষাক্ষারকি রাঃদাত হলে বারা, নাম বোলতাঘী আধিননু চালেরদাত।</verse>
				<verse number="26">নাম যেনু গারাব মাল নান্দাত, অরোত দোশরারিন মাল কায়রারদাত আউর মাল হিংসারদাত।</verse>
			</chapter>
			<chapter number="6">
				<verse number="1">এংহায় চোনহালু ভাইয়া বাহিনরো, নিমহা মাঝিনু নেকিম যদি গুনহানু খাতেরনার, হলে নিম নে নে নেমহা বোলতাঘী আধিননু চালরা লাগদার, আর মানিম আসিন ঠিকা ডাহারেনু অন্দরাগে সাহাড়া নানকে। ই নালাখ নারমিয়া লেখাম নানা লাগ্গো; মুন্দা নিমহু হুশিয়ার রাঃকে, যাতে নিমহু পারীক্ষানু মাল খাতেরদার।</verse>
				<verse number="2">নিম অরোত দোশরারঘী ভারান চেড়আ, এন্নে নানোর হলে নিম খ্রীস্তাসঘী আনকা পেশকা মানআ অংগোর,</verse>
				<verse number="3">একাম আলাস যদি দাওলে মাল মানারকিহু দোশরারতি তাংগান দাওলে সোচদাস, হলে আস তাংগানুম ঠাকদাস।</verse>
				<verse number="4">মুন্দা দোশরা আলারঘী সাংগে তাংগান মাল মিলাবাঃআরকি হোর্মারঘী দারকার তাংগা তিংগা নালাখান পারীক্ষা নানারকি এরনা, হলে আস এগদা নান্‌জাস আদিন হোওয়ারকি গারাব নানা অংগোস।</verse>
				<verse number="5">কারনে হোর্মারঘী দারকার তাংগা তিংগা ভারান চেড়না।</verse>
				<verse number="6">নেকান ধার্মেসঘী বাচান বারেনু শিরষা চিইনা মানি, আস যেনু তাংহায় গুরুসিন তাংহায় হুর্মি দাও বারেঘী ভাগ চিইদাস।</verse>
				<verse number="7">নিম ঠাকরা আম্বকে, ধার্মেসিন মাল ঠাকরি। নিম একাসে চাঃখোর, আন্নেম খোয়োর।</verse>
				<verse number="8">নে তাংহায় দেহাঘী রিঝিরনা খাতরী গুনহাঘী বিহিনী চাঃখোর, আস আইয়ান্তী খেএনাঘী খান্‌জপা খোড়োস। মুন্দা নে নেমহা বোলতান রিঝঝি নান্নাঘী মাতলাবনু বিহিনী চাখদাস, আস নেমহা বোলতান্তী মাল মুন্‌জুরনা জীয়া ক্ষাক্ষস।</verse>
				<verse number="9">দাও নালাখ নানতে নানতে নাম যাতে মাল ক্ষারদাদাত, কারনে মাল ক্ষারদারকি যদি নাম নালাখ নানতে রাওত হলে ঠিকা সামাইনু খান্‌জপা ক্ষাক্ষত।</verse>
				<verse number="10">মোকা ক্ষাক্ষাদাত হলে, নামহা হোর্মা আলারঘী খাতরী দাও নালাখ নান্না দারকার। বিশেষ নানারকি বিশুয়াসী এড়পান্তা আলারিন সাহাড়া নান্দাত।</verse>
				<verse number="11">এরা, এন এংহা ক্ষেক্ষান্তী একান্নে কোহা কোহা অক্ষর তারু নিমহায় গুসান লিখা লাগদান।</verse>
				<verse number="12">নে নে বাহিরি তারা তাংগা তিংগান দাও আল এদা বেদ্দেনার, আরিম নিমান খাতনা নান্তানাগে চিহুট নান্না লাগনার। আর এন্নে নান্নার যেনু খ্রীস্তাসঘী ক্রুশ খাতরী আর খিলপাতনু মাল খাতেরনার।</verse>
				<verse number="13">নেখায় খাতনা নান্তানা মান্‌জা, আরহু তো আনকা পেশকা গুটঠি মাল মান্নার। আন্নুহু আর নিমান খাতনা নান্তাগে চাহানার, যেনু আর নিমহায় দেহান হোওয়ারকি গারাব নানা অংগোনার।</verse>
				<verse number="14">মুন্দা নামহা উর্বা যীশু খ্রীস্তাসঘী ক্রুশান আম্বারকি গারাব নান্না লেখা এংহায় এন্দরাহু মাল্লা। ই ক্রুশঘী মাঝিন্তী ধার্তী এংহা হেদ্দে কেচ্চা আউর এনহু ধার্তী হেদ্দে কেচ্চেকান।</verse>
				<verse number="15">খাতনা নান্তানা মানুক বা মাল মানুক, আদ কোহা কাত্থা মাল্লি, মুন্দা খ্রীস্তাসঘী মাঝিন্তীম পুনাসে কামনাদিম মান্‌জা কোহা কাত্থা।</verse>
				<verse number="16">একা আলার ই নিয়ামান মান্নার, আরঘী মাইয়া শালসান্ত আউর দায়া এত্তারকি বারুক আউর ধার্মেসঘী মানি ইস্রায়েলি আলারহু আদিন ক্ষাক্ষর।</verse>
				<verse number="17">ই চিঠি মুন্‌জুরনাঘী আগু এন নিমহা হেদ্দে গোহরারা লাগদান, যেনু নেকিম এংগান তাপলিক মাল চিইনার, কারনে এংহায় দেহানু এন যীশুসঘী পাশনাঘী চিনহা চেড়আ লাগদান।</verse>
				<verse number="18">এংহায় চোনহালু ভাইয়া বাহিনরো, নামহায় উর্বা যীশু খ্রীস্তাসঘী অনুগ্রহ নিমহা বোলতাঘী সাংগে সাদাউ সাদাউ উল্লা গুটি রাউুক। আমেন।</verse>
			</chapter>
		</book>
		<book number="49">
			<chapter number="1">
				<verse number="1">এন পাউলুস, ধার্মেসঘী চাহানা লেখাম যীশু খ্রীস্তাসঘী অরোত তাইকা। ইফিস শাহারনু নে নে ধার্মেসঘী নেমহা আল আউর যীশু খ্রীস্তাসঘী মাইয়া বিশুয়াসী, আরঘী হেদ্দে এন ই চিঠি লিখা লাগদান।</verse>
				<verse number="2">নামহায় ধার্মে বাঙ্গাস আউর উর্বা যীশু খ্রীস্তাসঘী অনুগ্রহ আউর শালসান্ত নিমহায় হোর্মারঘী মাইয়া রাউুক।</verse>
				<verse number="3">ধান্যা নামহা উর্বা যীশু খ্রীস্তাসঘী ধার্মেস আউর বাঙ্গাস। নাম খ্রীস্তাসনু অন মান্‌জেকাত বাঃআরকি মের্খা রাঃজীন্তা হুর্মি বোলতাঘী আশিস ধার্মেস নামাগে দান নান্‌জাস।</verse>
				<verse number="4">নাম যাতে ধার্মেসঘী খান্নেনু নেমহা আউর খুত মালকা মানা অংগোদাত, আদি খাতরী ধার্মেস ধার্তী কামনাঘী আগুম খ্রীস্তাসঘী মাঝিন্তী নামান চাজ্জিয়াসকি হোচ্চাস। তাংহা দুলারঘী মাঝিন্তী আস খুশমারাসকি তাংহা চাহানানু আগুম ঠিকা নান্‌জেকা রাঃচাস যে, যীশু খ্রীস্তাসঘী মাঝিন্তীম আস নামান তাংহায় খাদ্দে লেখা ইন্‌জিরাস।</verse>
				<verse number="5"></verse>
				<verse number="6">আস ইদিন নান্‌জাস, যেনু তাংহা চোনহা খাদ্দেসঘী মাঝিন্তী বেগার পায়সানু একা মাহিমা পুরা অনুগ্রহ নামান দান নান্‌জাস, আদিঘী অহমা মানি।</verse>
				<verse number="7">ধার্মেসঘী মাহা অনুগ্রহ লেখা খ্রীস্তাসনু অন মানারকি আসঘী খেশো তারু নাম বাছেরকাত, মানে মান্‌জা গুনহাঘী ছেমা ক্ষাক্ষিকাত।</verse>
				<verse number="8">ই অনুগ্রহ ধার্মেস তাংহা মাহা জ্ঞায়ান আউর লুরঘী সাংগে কায়া খোল্লারকি দান নান্‌জাস।</verse>
				<verse number="9">ঠিকা একাসে আস নেচ্কা রাঃচাস আউর আগুম থিরারারকি উইকা রাঃচাস, আঃ লেখাম আস তাংহা নুড্ডুকা মাতলাবান খ্রীস্তাসঘী মাঝিন্তী নামান আখতাচ্কা রাঃচাস।</verse>
				<verse number="10">আস থিরাবাচাসকি উইকা রাঃচাস যে, সামাই পুরা মানো হলে খোঃখানু আঃ মাতলাব পুরা নান্না খাতরী আস মের্খানু আউর ধার্তীনু হুর্মি মিলরারকি খ্রীস্তাসঘী শাসানঘী আধিননু অন্দরোস।</verse>
				<verse number="11">ধার্মেস তাংহায় পারিকল্পনা লেখাম হুর্মি নালাখান নান্দাস। তাংহা চাহানা লেখাম আস আগুম এগদা ঠিকা নান্‌জেকা রাঃচাস, আঃ লেখাম খ্রীস্তাসঘী মাঝিন্তী আসঘী তাংহা আল নান্না খাতরী আস নামান চাজারকি হোচ্চাস।</verse>
				<verse number="12">এম নে নে পাহিলান্তী খ্রীস্তাসঘী মাইয়া আশেরা উইকাম, আঃ এমহা মাঝিন্তী যেনু ধার্মেসঘী মাহিমাঘী অহমা মানি, আঃ খাতরীম আস নামান চাজ্জিয়াস হোচ্চাস।</verse>
				<verse number="13">আউর নিম সাচ বাচান, মানে মান্‌জা গুনহান্তী বাছেরনাঘী দাও বাচান মেন্‌জেকারকি খ্রীস্তাসঘী মাইয়া বিশুয়াস নান্‌জেকার। খ্রীস্তাসনু অন মান্‌জেকার বাঃআরকি ধার্মেস তাংহায় কাত্থা চিচ্চিকা কাত্থা লেখা নেমহা বোলতা তারু নিমান ছাপ চিইয়ারকি উইয়াস।</verse>
				<verse number="14">নে নে ধার্মেসঘী তাংহা খুর্জি, আরগে অন্টা আধিকার চিইয়াগে আস কাত্থা চিচ্চিকা রাঃচাস। এ উল্লা গুটি আরিন পুরাসে বাছাবাঃনা মাল মানি, আঃ উল্লা গুটি আঃ আধিকারঘী পাহিলা অংশ লেখা নেমহা বোলতান আরগে চিইনা মান্‌জা আউর ইবড়াঘী মাঝিন্তী ধার্মেসঘী মাহিমাঘী অহমা মানো।</verse>
				<verse number="15">ইবড়া হুর্মি খাতরী একাবাকি এন উর্বা যীশুসঘী মাইয়া নিমহা বিশুয়াস আউর ধার্মেসঘী হোর্মা নেমহা আলার মাইয়া নিমহা দুলারঘী কাত্থা মেন্‌জেকান,</verse>
				<verse number="16">আবাকীন্তী এন নিমহায় খাতরী ধার্মেসিন ধানিয়াবাদ চিইতেম বারা লাগদান। এংহায় বিন্তীনু এন হুর্মি সামাই নিমান ইয়াদ নান্দান।</verse>
				<verse number="17">এন বিন্তী নান্দান, যেনু নামহায় উর্বা যীশু খ্রীস্তাসঘী ধার্মে, মানে মান্‌জা আঃ মাহিমানু পুরা বাঙ্গাস নিমান বোলতান্তীক লুর আউর বুঝুরনাঘী জ্ঞায়ান দান চিইদাস, যেনু নিম আসিন আরু দাওলেসে আঃখা অংগোদার।</verse>
				<verse number="18">এন বিন্তী নান্‌জেকান, যেনু নিম তাংগা তিংগা কুহিনু বোলতান্তীক লুর ক্ষাক্ষা অংগোদার, হলে হুল্লুনু একা আশেরা খাতরী ধার্মেস নিমান মেখিয়াস, একা মাহা উত্তরাধিকার ধার্মেস তাংহা নেমহা আলারিন চিইয়াগে থিরারাস, আউর একা মাহা সাওয়াং বিশুয়াসীরঘী মাঝিনু নালাখ নানা লাগি। আবড়ান নিম আঃখা অংগোর। ইদ নামান আরু বাড়িয়ারসে সাওয়াং চিই,</verse>
				<verse number="19"></verse>
				<verse number="20">আঃ মাহা সাওয়াং তারু ধার্মেস খ্রীস্তাসিন কেচ্চেকান্তী উজতাচাস আউর মের্খা রাঃজীনু আসঘী মাড়ি তারা অক্তাচাস।</verse>
				<verse number="21">ধার্মেস খ্রীস্তাসিন হুর্মি বেল, মাহা বেল, শাসানদাতা আউর মাহা মাহাতোরতি আউর হুর্মি কোহা সাওয়াংঘী মাইয়া খ্রীস্তাসিন ইজতাচাস, খিলা ই সামাই খাতরী মালা, মুন্দভারেন্তা সামাইনুহু, হুর্মি নামেঘী মাইয়া খ্রীস্তাসঘী নামে।</verse>
				<verse number="22">ধার্মেস হুর্মিন খ্রীস্তাসঘী ক্ষেডমুলিনু উইয়াস আউর আসগে হুর্মিঘী আধিকার চিচ্চাস, আউর আসিন মান্ডলীঘী কুক্কু নান্‌জাস।</verse>
				<verse number="23">মান্ডলী মান্‌জা খ্রীস্তাসঘী দেহা, নে হুর্মি তারতিক হুর্মিনুম পুরা নান্দাস, আঃ খ্রীস্তাসঘী পুরা নান্নাদিম মান্‌জা ই মান্ডলী।</verse>
			</chapter>
			<chapter number="2">
				<verse number="1">নিম নিমহায় তাংগা তিংগা ধার্মে বিড়দো নালাখ আউর গুনহা খাতরী কেচ্চেকা রাচ্কার।</verse>
				<verse number="2">আবাকী নিম ধার্তীন্তা চাহানা লেখা অন সামাই গুনহানু চালরা লাক্কার। নিম ধার্তীন্তা মালদাও সাওয়াংঘী বেলাসঘী পেশকানু চালরা লাক্কার। আঃ মালদাও বোলতাঘী সাওয়াং আক্কুনহু ধারাম বিড়দো আলারঘী মাঝিনু নালাখ নানতে রাঃয়ী।</verse>
				<verse number="3">আগু নামহু আন্নেম হোর্মাত নামহায় তাংগা তিংগা গুনহাঘী মালদাও চাইল বাইলঘী চাহানা লেখা কায়ানু সোচআ লাক্কাত আউর নালাখ নানা লাক্কাত। ই মালদাও চাইল বাইল খাতরীম নামহু দোশরার লেখা ধার্মেসঘী হেদ্দেন্তী দান্ডে ক্ষাক্ষানা লায়েক রাচ্কাত।</verse>
				<verse number="4">মুন্দা ধার্মেসঘী দায়া মাহান, আস নামান ঢের দুলার নান্দাস।</verse>
				<verse number="5">ইদি খাতরী ধার্মেস খ্রীস্তাসঘী সাংগে নামান উজতারকি চোদচাস, যদিহু নাম ধারাম বিড়দো নালাখ নান্না খাতরী বোলতান্তী কেচ্চেকা রাচ্কাত। নাম ধার্মেসঘী অনুগ্রহন্তীম বাছেরকাত।</verse>
				<verse number="6">আউর যীশু খ্রীস্তাসঘী সাংগে নামান উজতারকি চোদচাস আউর তাংহা সাংগে মের্খা রাঃজীনু নামান অক্তাচাস।</verse>
				<verse number="7">ধার্মেস ই নালাখান নান্‌জাস, যেনু আস তাংহায় মাহা অনুগ্রহন খোঃখা গুটি ধারারকি এদা অংগোদাস। আদিন আস যীশু খ্রীস্তাসঘী মাঝিন্তী নামহায় মাইয়া দায়া নানারকিম আদিন এদচাস।</verse>
				<verse number="8">কারনে ধার্মেসঘী অনুগ্রহনু বিশুয়াসঘী মাঝিন্তীক নিম গুনহান্তী বাছেরকার। ইদিন নিমহায়তিম মাল মান্‌জা, আদ ধার্মেসঘী দান।</verse>
				<verse number="9">নাম নালাখ নান্না খাতরী মাল বাছেরকাত, যেনু নেকিম গারাব নানা পোলনার।</verse>
				<verse number="10">কারনে ধার্মেসদিম নামান কামচাস, ধার্মেস যীশু খ্রীস্তাসঘী সাংগে নামান অন নানারকি নামান পুনাসে কামচাস, যেনু নাম সাচ নালাখ নান্দাত। ই হুর্মি সাচ নালাখ ধার্মেস আগুম ঠিকা নানারকি উইকা রাঃচাস, যেনু নাম আঃ সাচ নালাখ নানারকি জীয়া কাড়তা অংগোদাত।</verse>
				<verse number="11">এ অযিহুদীরো, নিম ইয়াদ নানা, নিম কুন্দুরনান্তীম অযিহুদী। নেখায় দেহানু খাতনা নান্‌জাকা রাঃয়ী, মানে মান্‌জা নে নে তাংগা তিংগান বাঃনার এম খাতনা নান্‌জাকা আল, আরিম নিমান খাতনা মাল নান্‌জাকা আল বাঃনার।</verse>
				<verse number="12">ইয়াদ উইকে, আগু নিম খ্রীস্তাসতি যুদা রাচ্কার; জাতিয়া হিসাবে ইস্রায়েলিয়রঘী একা আধিকার রাঃচা, নিম আঃ আধিকারঘী বাহিরি রাচ্কার; ধার্মেস তাংহায় চাজ্জিকা ইস্রায়েল জাতিয়ার খাতরী একা গাছেরকাঘী মাঝিন্তী কাত্থা চিচ্চিকা রাঃচাস, নিম আঃ গাছেরকানঘী বাহিরি রাচ্কার। নিমহায় একাম আশরা মাল রাঃচা, ধার্তীনু নিম ধার্মেসিন আম্বারকিম রাচ্কার।</verse>
				<verse number="13">নিম অন সামাই ধার্মেসতি ঢের গেচ্ছা রাচ্কার, মুন্দা আক্কুন নিম যীশু খ্রীস্তাসঘী খেশোঘী মাঝিন্তীক আসঘী হেদ্দে মান্‌জাকার।</verse>
				<verse number="14">কারনে খ্রীস্তাসদিম নামহায় শালসান্ত, যিহুদী আউর অযিহুদী ই দু’নোরিন আসিম অন নান্‌জাস। আরঘী মাঝিনু একা ঘিন্না আউর বিবাদ মুদাইয়েরঘী পাচরি লেখা মানারকি ইজ্জিকি রাঃচা, খ্রীস্তাস তাংহায় দেহান দাড়ে আর্গানাঘী মাঝিন্তী আঃ পাচরি ধাসচাস চিচ্চাস।</verse>
				<verse number="15">যিহুদীরঘী আনকা পেশকানু ঢের হুকুম আউর নিয়াম রাঃচা; মুন্দা খ্রীস্তাস আঃ আনকা পেশকান বাতিল নান্‌জাস। খ্রীস্তাসঘী মাতলাব রাঃচা ই দু’ঝানারঘী মাঝিনু শালসান্তনু উইনা আউর আসঘী সাংগে অন মান্নাঘী মাঝিন্তীক ই দু’দলেন্তী অন্টা পুনা দল কামনা।</verse>
				<verse number="16">আউর ক্রুশঘী মাইয়া তাংহায় খেএনাঘী মাঝিন্তীক আঃ দু’ঠু দলেন্তা আলারিন অন দেহা নানারকি ধার্মেস সাংগে ফির জোড়চাস, কারনে ই দু’ঠু দলেন্তা আলারঘী মাঝিনু একা মুদাইয়েরঘী ভাব রাঃচা, খ্রীস্তাসদিম আঃ মুদাইঘী ভাবান মিটাবাঃচাস।</verse>
				<verse number="17">খানে নিম অযিহুদীরো ধার্মেসঘী হেদ্দেন্তী ঢের গেচ্ছা রাচ্কার, নিমহায় হোর্মার হেদ্দে বারারকি আস শালসান্তঘী দাও বাচান প্রাচার নান্‌জাস। আউর যিহুদীরো ধার্মেসঘী হেদ্দে রাচ্কার, আরঘী হোর্মার হেদ্দে বারারকি আস শালসান্তঘী দাও বাচান প্রাচার নান্‌জাস।</verse>
				<verse number="18">যীশু খ্রীস্তাসঘী মাঝিন্তীম অন্টাম নেমহা বোলতাঘী মাঝিন্তী বাঙ্গাস হেদ্দে কালাগে নামহায় হোর্মারঘী আধিকার রাঃয়ী।</verse>
				<verse number="19">খানে এ অযিহুদীরো, নিম আরু মাল চিনিচ্কা বা বিদেশীর লেখাহু মালদার; আক্কুন নিমহু ধার্মেসঘী রাঃজীন্তা নেমহা আলার সাংগে আউর আসঘী এড়পান্তা আল মান্‌জাকার।</verse>
				<verse number="20">তাইকার আউর নাবীর একা ভিত্তি গাথারকি কেরার, আদিঘী মাইয়াম নিমান গাথারকি চোওদনা মান্‌জা। যীশু খ্রীস্তাসদিম আঃ দালানঘী কোড়ান্তা ভিত্তি।</verse>
				<verse number="21">খ্রীস্তাসদিম গোট্টা দালানান ধারারকি উইয়াস, আসঘী সাংগে গোট্টা দালান অন মানারকি উর্বাসঘী রাঃনা খাতরী অন্টা নেমহা মান্দির মানারকি চোওয়া লাগি।</verse>
				<verse number="22">নিম খ্রীস্তাস সাংগে অন মান্‌জাকার আউর আদি খাতরী নিমানহু অন সাংগেম গাথারকি চোওদনা মানা লাগি। নিমান এন্নে অন্টা আড্ডা লেখা গাথনা মান্‌জা, এসান ধার্মেস তাংহায় বোলতাঘী মাঝিন্তী উজ্জা অক্কোদাস।</verse>
			</chapter>
			<chapter number="3">
				<verse number="1">ইদি খাতরী এন পাউলুস, ধার্মেস গুসান এন নিমহায় খাতরী বিন্তী নান্দান। নিম অযিহুদী, নিমহায় খাতরীম যীশু খ্রীস্তাসনু এন জেহেলনু আটকারকান।</verse>
				<verse number="2">নিম মানিম আখদার যে, ধার্মেস নিমান সাহাড়া নান্না খাতরী তাংহায় দায়ান্তী ই নালাখঘী ভারান এংগাগে চিচ্চাস।</verse>
				<verse number="3">ধার্মেস তাংহায় নুড্ডুকা কাত্থান এংগান আখতাচাস, আস তানিম একা বারেন এংগান এদচাস, আঃ বারেনু আগুম নিমহায় হেদ্দে থোরেটা লিখিচ্কান।</verse>
				<verse number="4">নিম আদিন পাড়হোর হলে বুঝরা অংগোর যে, খ্রীস্তাসঘী বারেনু আঃ নুড্ডুকা কাত্থান বুঝাবাঃনাঘী ক্ষেমতা এংহায় রাঃয়ী।</verse>
				<verse number="5">আক্কুন আঃ নুড্ডুকা কাত্থান একাসে নেমহা বোলতাঘী মাঝিন্তীক নেমহা তাইকার আউর নাবীর হেদ্দে আখতানা মান্‌জা, আগুন্তা আলারঘী হেদ্দে ই লেখা আখতানা মাল মান্‌জা।</verse>
				<verse number="6">ই নুড্ডুকা কাত্থা মান্‌জা যে, ই দাও বাচানঘী মাঝিন্তীক অযিহুদীর যীশু খ্রীস্তাস সাংগে অন মান্‌জার, আর যিহুদীর সাংগে সামানসে আশিসঘী আধিকারী মান্নার। অন্টাম দেহাঘী আউর অন্টাম কাত্থা চিচ্চিকা কাত্থাঘী ভাগিয়ারী মান্নার।</verse>
				<verse number="7">ধার্মেসঘী অনুগ্রহনু একা দান তাংহায় সাওয়াংনু এংগাগে চিইনা মান্‌জা, আঃ অনুগ্রহঘী দান লেখা এন আঃ দাও বাচানঘী লাউড়ী মান্‌জাকান।</verse>
				<verse number="8">এন ধার্মেসঘী হোর্মা নেমহা আলারঘী মাঝিনু হোর্মারতি কিইয়া আউর এংহায় কিইয়া নেহু মাল্লার, আন্নুহু ই অনুগ্রহ এংগাগে চিইনা মান্‌জা, যেনু এন অযিহুদীর হেদ্দে খ্রীস্তাসঘী আঃ খুর্জিঘী বারেনু দাও বাচান প্রাচার নান্দান, আঃ খুর্জি এন্নে বাগ্গু যে, আদ পুরাসে মাল বুঝারি।</verse>
				<verse number="9">আউর পাহিলান্তী আক্কু গুটি হুর্মিন কামেচ্কা ধার্মেস এগদান নুডারকি উইকা রাঃচাস, আঃ নুড্ডুকা কাত্থাঘী মাতলাব এন্দরা, আদিন আখতানাঘী ভারহু আস এংহায় মাইয়া চিচ্চাস।</verse>
				<verse number="10">আস নেচ্কা রাঃচাস, যেনু আক্কুন মান্ডলীঘী মাঝিন্তীক মের্খা রাঃজীন্তা শাসানদাতা আউর ক্ষেমতাঘী আধিকারী আলারঘী হেদ্দে ধার্মেসঘী লুর ঢের ডাহারেঘী মাঝিন্তীক আখতানা মানি।</verse>
				<verse number="11">আগুন্তা আঃ পারিকল্পনা রাঃচা সাদাউ সাদাউ উল্লাঘী চাহানা, আউর আঃ পারিকল্পনা লেখা আস নামহায় উর্বা যীশু খ্রীস্তাসঘী মাঝিন্তীক পুরা নান্‌জাস।</verse>
				<verse number="12">আদিন আক্কুন খ্রীস্তাস সাংগে অন মানারকি আসঘী মাইয়া বিশুয়াসঘী মাঝিন্তীক নাম ধার্মেসঘী মুন্দভারে সাহাসঘী সাংগে হাজির মান্নাঘী আধিকার ক্ষাক্ষিকাত।</verse>
				<verse number="13">খানে এন নিমান গোহরারদান, নিমহায় খাতরী এন একা দুখ আউর তাপলিক সাহা লাগদান, আদি খাতরী নিম আম্বকে হাদিয়ারা, আবড়া হুর্মি নিমহায় অহমা খাতরীম মানা লাগি।</verse>
				<verse number="14">ইদি খাতরী এন বাঙ্গাসঘী মুন্দভারে মুক লিদিরকান।</verse>
				<verse number="15">নেখায় হেদ্দেন্তী মের্খা আউর ধার্তীঘী হুর্মি এড়পান্তা আলার তামহায় আসলি নামে ক্ষাক্ষানার।</verse>
				<verse number="16">এন বিন্তী নান্দান, যেনু ধার্মেস তাংহায় মাহা মাহিমাঘী লেখা নিমাগে এন্নে সাওয়াং চিইদাস, যাতে আসঘী বোলতাঘী মাঝিন্তীক নিমহায় কুহি সাওয়াংগিয়া মানি।</verse>
				<verse number="17">আউর বিশুয়াসঘী মাঝিন্তীক খ্রীস্তাস যেনু নিমহায় কুহিনু উজ্জা অক্কোদাস। এন বিন্তী নান্দান, যেনু নিম দুলারনু বাড়িয়ার মান্দার আউর থিরারারকি রাঃআ অংগোদার,</verse>
				<verse number="18">যেনু নিম ধার্মেসঘী হোর্মা নেমহা আলার সাংগে, খ্রীস্তাসঘী আঃ দুলার একড়হে গাড়হা, মেচ্ছা আউর চাকাড়, আদিন বুঝুরনাঘী ক্ষেমতা ক্ষাক্ষাদার।</verse>
				<verse number="19">খ্রীস্তাসঘী আঃ দুলার একড়হে গাড়হা যে, আদিন নাম পুরাসে বুঝরাম পোলদাত। এন বিন্তী নান্দান, যেনু নিম আঃ দুলার পুরাসে বুঝরা অংগোদার আউর এন্নেনুম নিম ধার্মেসঘী হুর্মিনু পুরা মানোর।</verse>
				<verse number="20">ধার্মেসঘী একা সাওয়াং নামহায় মাঝিনু নালাখ নানা লাগি, আঃ সাওয়াং লেখা আস নামহায় হুর্মি নেএনা আউর সোচনান্তীহু আরু বাগ্গে নালাখ নানা অংগোদাস।</verse>
				<verse number="21">যীশু খ্রীস্তাসঘী আউর মান্ডলীঘী মাঝিন্তীক পুর্খারঘী খোঃখা পুর্খার ধারারকি সাদাউ সাদাউ উল্লা আসঘীদিম মাহিমা মানুক। আমেন।</verse>
			</chapter>
			<chapter number="4">
				<verse number="1">খানে এন উর্বাস খাতরী জেহেলনু আটকারকানকি নিমহায় হেদ্দে ই বিন্তী নানারকি বাঃআ লাগদান, ধার্মেস নিমান এন্দের খাতরী মেখিয়াস, যেনু নিম আসঘী যোগ্গে আল মানারকি চালরা অংগোদার।</verse>
				<verse number="2">নিম যেনু হুর্মি সামাই নারমিয়া আউর ধিরারদার। দুলারঘী কায়া হোওয়ারকি অরোত দোশরারিন সাহা।</verse>
				<verse number="3">একা শালসান্ত নিমান অন সাংগে জোড়চা, আঃ শালসান্তঘী মাঝিন্তীক নেমহা বোলতাঘী চিচ্চিকা অন মান্‌জাকান বাছাবাঃগে বিশেষ নানারকি চিহুট নানা।</verse>
				<verse number="4">অন্টাম দেহা আউর অন্টাম বোলতা রাঃয়ী, আঃ লেখাম ধার্মেস নিমান হোর্মারিন অন্টাম আশরাঘী খাতরীম মেখিয়াস।</verse>
				<verse number="5">অরোত উর্বাস রাঃদাস, অন্টাম বিশুয়াস রাঃয়ী, অন্টাম আসনান রাঃয়ী,</verse>
				<verse number="6">ঠিকা আন্নেম অর্তোসদিম ধার্মেস আউর বাঙ্গাস রাঃদাস। আসিম হোর্মারঘী মাইয়া; আসিম হোর্মারঘী মাঝিনু আউর হোর্মারঘী কুহিনু নালাখ নান্দাস।</verse>
				<verse number="7">মুন্দা খ্রীস্তাস একা দান চিইয়াগে একাসে ঠিকা নানারকি উইকা রাঃদাস, আঃ লেখাম আস নামহা হোর্মারগে আঃ দান চিচ্চাস।</verse>
				<verse number="8">খানে নেমহা পুথিনু লিখিচ্কা রাঃয়ী, আস একাবাকি হুর্মিন্তী মাইয়া আর্গিয়াস, আবাকী জেহেলনু আটকারকারিন সাংগে হোওয়ারকি কেরাস, আউর আলারঘী ক্ষেক্ষানু ঢের রাকাম দান চিচ্চাস কেরাস।</verse>
				<verse number="9">“আস মাইয়া আর্গিয়াস,” ই কাত্থান্তী কা মাল বুঝারি যে, খ্রীস্তাস ধার্তীনু ইত্তিকা রাঃচাস?</verse>
				<verse number="10">নে কিইয়া ইত্তিকা রাঃচাস, আসিম হুর্মিন পুরা নান্না খাতরী ফির মের্খান্তী আরু মাইয়া আর্গিয়াস।</verse>
				<verse number="11">আউর আসিম কায়েক’ঝান আলারিন তাইকার, কায়েক’ঝান আলারিন নাবী, কায়েক’ঝান আলারিন দাও বাচান প্রাচারনানু আউর কায়েক’ঝান আলারিন নায়গা আউর গুরু মানাগে ক্ষেমতা চিচ্চাস।</verse>
				<verse number="12">আস ইরিন চাজারকি হোচ্চাস, যেনু ধার্মেসঘী হোর্মা নেমহা আলারিন ধার্মেসঘী সেওয়া নালাখ নান্না খাতরী সাপড়াদাস আউর ই লেখাম খ্রীস্তাসঘী দেহা গাথারকি চোওয়ী।</verse>
				<verse number="13">ইদিঘী মাতলাব মান্‌জা যে, এ গুটি নাম ধার্মেসঘী খাদ্দাসঘী বারেনু বিশুয়াস আউর আসিন দাওলেসে বুঝরারকি অন মানা পোলদাত; আঃ গুটি নাম পুরা আল মানা পোল্লোত, খ্রীস্তাস একাসে হুর্মি গুননু পুরা, নামহু যেনু আন্নেম হুর্মি গুননু পুরা মান্দাত।</verse>
				<verse number="14">আবাকী নাম আরু খাদ্দার লেখা মাল রাওত। আলার দোশরারিন ঠাকারকি বিড়দো ডাহারেনু হোওয়ারকি কাঃনা খাতরী ঝুট শিরষা চিইনার, আঃ ঝুট শিরষাঘী মাঝিনু নাম তাকানু নুকরারকি চোওনা ঢেউঘী লেখা ইন্নু আন্নু নুকুরতে মাল রাওত।</verse>
				<verse number="15">আদিন্তী নাম দুলারঘী সাংগেম সাচ কাত্থা বাওত আউর এন্নেনুম নাম খ্রীস্তাস লেখা হুর্মিনুম কোহা পারদারকি চোওত। আসিম মান্‌জাস দেহাঘী কুক্কু।</verse>
				<verse number="16">গোট্টা দেহান এন্নে লেখা খুটুচ্কা রাঃয়ী যে, দেহাঘী হুর্মি অংশ তাংগা তিংগা আড্ডান্তী দেহা সাংগে অন রাঃয়ী। দেহাঘী হুর্মি অংশ একাবাকি ঠিকাসে নালাখ নানি, আবাকী গোট্টা দেহাদিম পারদারকি চোওয়ী আউর দুলারঘী মাঝিন্তীক তাংগান গাথারকি চোওদি।</verse>
				<verse number="17">এন উর্বাসঘী মানারকি জোর চিইয়ারকি নিমান বাঃআ লাগদান, অযিহুদীর একাসে মানে মালকা সোচনাঘী মাঝিনু তামহায় জীয়ান কাড়তানার, নিম আন্নে আলার লেখা আরু জীয়া আম্বকে কাড়তা।</verse>
				<verse number="18">আরঘী কায়া উখানু খাতরারকি রাঃয়ী। আর ধার্মেসঘী জীয়ান্তী ঢের গেচ্ছা কেরার, কারনে আরঘী কুহি ঢের কাঠিন আউর এন্দরাহু বুঝরা মাল বেদ্দেনার।</verse>
				<verse number="19">আরঘী কায়ানু লাজ্জে বাঃআরকি এন্দরাহু মাল্লা, আর হুর্মি রাকাম লাজ্জে নালাখ নান্না খাতরী লাগাম মালকা চাহানাঘী ক্ষেক্ষানু তাংগা তিংগান আম্বিয়ার চিচ্চার।</verse>
				<verse number="20">মুন্দা নিম তো খ্রীস্তাসঘী বারেনু আন্নে শিরষা মাল ক্ষাক্ষিকার।</verse>
				<verse number="21">আদিঘী বাদলা নিম আসঘীদিম বারেনু বাচান মেন্‌জেকার আউর যীশুসঘী মাঝিনু একা সাচ রাঃয়ী, আঃ লেখাম নিম শিরষা ক্ষাক্ষিকা রাচ্কার।</verse>
				<verse number="22">নিমান ই শিরষান চিইনা মান্‌জা, যেনু নিম আগুন্তা পাচ্চা চাইল বাইলঘী বারেনু নিমহায় জীয়ান্তা আঃ পাচ্চা “এন” আদিন আম্বা অংগোদার, কারনে ঠাকনাঘী চাহানান্তীক আঃ পাচ্চা “এন” বেগড়ারা লাগি।</verse>
				<verse number="23">খানে নিমহায় কায়ান ধার্মেসঘী বোলতা তারু পুনাসে গাথারকি চোওদা,</verse>
				<verse number="24">আউর নিম ধার্মেসঘী চিচ্চিকা আঃ পুনা “এন” আদি লেখা চালরা। আঃ পুনা “এন” ধার্মেস লেখা মান্না খাতরী কামনা মান্‌জা, এগদা মানিম ধার্মেপাত্তু আউর নেমহা।</verse>
				<verse number="25">আদি খাতরী নিম ঝুট কাত্থা বাঃনা আম্বা চিইয়া আউর তাংগা তিংগা পাদ্দা ক্ষেপ্পিয়ার হেদ্দে সাচ কাত্থা বাঃআ, কারনে নাম হোর্মাত অরোত দোশরাত অন্টা দেহাঘীদিম অংশ।</verse>
				<verse number="26">যদি রাঘারদার হলে গুনহা আম্বকে নানা; আউর বিইড়ী মুনখুনাঘী আগুম নিমহায় আঃ রাঘারনান আম্বকে চিইকে।</verse>
				<verse number="27">আউর শায়তানান একাম রাকাম মোকা আম্বা চিইয়া।</verse>
				<verse number="28">নে খাড়দাস, আস যেনু একাবাকিহু আরু মাল খাড়দাস, মুন্দা তাংহায় ক্ষেক্ষা তারু দাওলেসে খাটুক, যেনু আকাল রাঃউু আলারগে চিইনা লেখা তাংহায় ক্ষেক্ষানু থোরেটা রাঃয়ী।</verse>
				<verse number="29">দোশরার সাংগে কাছনাখরো বাকি নিমহায় বাইতি মালদাও কাত্থা মাল উরখুক, মুন্দা দারকার লেখা দোশরারিন গাথারকি চোওদোনা খাতরী এগদা দাওলে খিলা আদিনুম বাঃকে। যেনু নে নে আদিন মেন্নার, আইয়া আরঘী ফায়দা মানি।</verse>
				<verse number="30">আউর নিম ধার্মেসঘী নেমহা বোলতাসিন দুখ আম্বকে চিইয়া, এগদাঘী মাঝিন্তী ধার্মেস বাছেরনাঘী উল্লা গুটি নিমান ছাপ চিইয়ারকি উইয়াস।</verse>
				<verse number="31">নেকান ছেমা মাল নানরি, খিটখিটা মেজাজ এদনা, রাঘারনা, চিকরা কাবরা নানারকি ঝাগড়া নান্না, কেবের নাখেরনা, আউর হুর্মি রাকাম হিংসারনা নিমহায় হেদ্দেন্তী গেচ্ছা উইয়া।</verse>
				<verse number="32">নিম অরোত দোশরারঘী মাইয়া দায়া এদা, দোশরারঘী দুখনু দুখি মানা, অরোত দোশরারিন ছেমা নানা, ধার্মেস একাসে খ্রীস্তাসঘী মাঝিন্তীক নিমান ছেমা নান্‌জাস।</verse>
			</chapter>
			<chapter number="5">
				<verse number="1">ধার্মেসঘী চোনহালু খাদ্দার লেখা নিম ধার্মেসঘী লেখা চালরা।</verse>
				<verse number="2">আউর দুলারনু চালরা, একান্নে খ্রীস্তাস নামান দুলার নান্‌জাস আউর নামহায় খাতরী ধার্মেসঘী হেদ্দে মাহাকারনা দান লেখা তাংগান দাড়ে আর্গাচাস।</verse>
				<verse number="3">মুন্দা নিমহা মাঝিনু যেনু একাম লাজ্জে নালাখ মাল রাঃয়ী। নিমহা মাঝিনু একাম নাপাক বা লালিচহু মাল রাঃয়ী। কারনে ধার্মেসঘী নেমহা আলারঘী মাঝিনু ইবড়া রাঃনা ঠিকা মালা।</verse>
				<verse number="4">আউর একাম লাজ্জে কাত্থা আম্বকে বাঃআ, ভোদলার লেখা কাত্থা আম্বকে বাঃআ, একাম মাইলা কাত্থা আম্বকে বাঃআ। কারনে ইবড়া কাত্থা নিমহায় বাইনু মাল মানারি। মুন্দা নিম ধার্মেসিন ধানিয়াবাদ চিইয়া।</verse>
				<verse number="5">নিম মানিম আখদার যে, নে নে লাজ্জে নালাখ নান্নার, নে নে নাপাক আউর লালিচনু জীয়া কাড়তানার, আরঘী তো খ্রীস্তাসঘী আউর ধার্মেসঘী রাঃজীনু একাম উত্তরাধিকার মাল রোও। কারনে নে লালচি, আস তো ঠাকরান সেওয়ানানু।</verse>
				<verse number="6">মানে মালকা কাত্থা বাঃআরকি যেনু নেহু নিমান মালদাও ডাহারেনু মাল হোওনার কাঃনার, কারনে নে নে কাত্থা মাল মেনারকি আবড়া নালাখ গুটঠিন নান্নার, আরঘী মাইয়া ধার্মেসঘী দান্ডে এত্তারকি বারি।</verse>
				<verse number="7">খানে এন্নে আলারঘী সাংগে সাম্মান্ধ আম্বকে উইয়া।</verse>
				<verse number="8">কারনে নিম অন সামাই উখানু রাচ্কার, মুন্দা আক্কুন উর্বাসনু বিল্লিনু বারেচ্কার। আক্কুন বিল্লিন্তা আলার লেখা চালরা।</verse>
				<verse number="9">কারনে এগদা দাওলে, ধার্মেপাত্তু আউর সাচ, ইবড়া মান্‌জা বিল্লিঘী খান্‌জপা।</verse>
				<verse number="10">উর্বাস একাইয়া খুশমারদাস, আদিন নিমান শিখিরনা দারকার।</verse>
				<verse number="11">আউর উখাঘী খান্‌জপা মালকা নালাখঘী সাংগে নিমান জোড়আ আম্বকে; মুন্দা নিম আবড়াঘী দোশান এদা চিইয়া।</verse>
				<verse number="12">কারনে আলার নুখরারকি খোঃখা তারতিক একা নালাখ গুটঠিন নান্নার, আবড়ান বাঃনাহু লাজ্জেঘী বারে।</verse>
				<verse number="13">মুন্দা বিল্লি তারু একাম নালাখঘী দোশান এদনা চিইনা মানি, আবাকী হুর্মিদিম এথরী।</verse>
				<verse number="14">কারনে বিল্লিদিম হুর্মিন ইদি। ইদিঘী খাতরী বাঃনা মান্‌জা, এ খান্দেরকা আলারো, এজরা, কেচ্চেকা আলারঘী মাঝিন্তী উজ্জা চোওয়া, এন্নেনু নিংহায় মাইয়া খ্রীস্তাস বিল্লি চিওস।</verse>
				<verse number="15">খানে নিম একাসে জীয়া কাড়তা লাগদার, আঃ বারেনু হুশিয়ার রাঃকে, ভোদলারঘী লেখা আম্বকে চালরা, মুন্দা লুর রাচ্কা আলারঘী লেখা চালরা।</verse>
				<verse number="16">সামাইয়ান দাও নালাখনু লাগাবাঃআ, কারনে ই সামাই মালদাও।</verse>
				<verse number="17">নিম ভোদলা মানা আম্বকে, মুন্দা উর্বাসঘী চাহানা এন্দরা, আদিন বুঝরা।</verse>
				<verse number="18">দ্রাক্ষারাশি অনারকি উংখা আম্বকে, আইয়ানু জীয়া নাশ মানি; মুন্দা আদিঘী বাদলা নেমহা বোলতানু পুরা মানা।</verse>
				<verse number="19">গীতসংহিতা ডান্ডী, অহমা ডান্ডী আউর নেমহা বোলতাঘী ডান্ডী পাড়হারকি অরোত দোশরারিন উতসাহিত নানা আউর নিমহা কুহি তারু উর্বাসঘী মাতলাবনু ডান্ডী পাড়া।</verse>
				<verse number="20">হুর্মি সামাই হুর্মি খাতরী নামহায় উর্বা যীশু খ্রীস্তাসঘী নামেনু ধার্মে বাঙ্গাসিন ধানিয়াবাদ চিইয়া।</verse>
				<verse number="21">খ্রীস্তাসঘী মাইয়া নিমহা ভাক্তিঘী খাতরী নিম অরোত দোশরারঘী আধিনতান মানারকি হোওয়া।</verse>
				<verse number="22">যানানারো, নিম একান্নে উর্বাসঘী, আন্নেম নিম তাংগা তিংগা মেতাসঘী আধিনতান মানারকি হোওয়া।</verse>
				<verse number="23">কারনে খ্রীস্তাস মান্ডলীঘী কক্কু, আন্নেম মেতাসহু যানানাঘী কক্কু। খ্রীস্তাস দেহাঘীহু বাছাবাঃউু।</verse>
				<verse number="24">মান্ডলী একান্নে খ্রীস্তাসঘী হেদ্দে কুক্কু গাডারকি রাঃয়ী, আন্নেম যানানারহু হুর্মি বারেনু তাংগা তিংগা মেতাসঘী আধিনতান মানারকি হোওকে।</verse>
				<verse number="25">মেতারো, নিম তাংগা তিংগা যানানান আন্নেম দুলার নানকে, একান্নে খ্রীস্তাস মান্ডলীন দুলার নান্‌জাস আউর জীয়া চিচ্চাস।</verse>
				<verse number="26">যেনু আস মান্ডলীন নেমহা আউর পাক নান্না খাতরী বাচান আউর আম্মেনু নোড়িয়াস।</verse>
				<verse number="27">আস ইদিন নান্‌জাকা রাঃচাস, যেনু আস মান্ডলীন পুনা কানিয়া লেখা সাপড়ারকি তাংহা মুন্দভারে হাজির নানা অংগোদাস। আদিঘী কলংক, খুত বা আন্নে একাম এন্দরাহু মাল রাও, মুন্দা আদ নেমহা আউর দোশ মালকা মানো।</verse>
				<verse number="28">মেতাস একান্নে তাংগান দুলার নান্দাস, ঠিকা আন্নেম তাংহা যানানানহু দুলার নান্না দারকার। নে তাংহা যানানান দুলার নান্দাস, আস তাংগানুম দুলার নান্দাস।</verse>
				<verse number="29">নেহু তো তাংগা তিংগা দেহান একাবাকিহু ঘিন্না মাল নান্দাস, মুন্দা আস তো তাংগা তিংগা দেহান অন্তাদাস মোখতাদাস আউর যাতনাদাস। ঠিকা আন্নেম খ্রীস্তাসহু তাংহা মান্ডলীন যাতনাদাস।</verse>
				<verse number="30">কারনে নাম আসঘী দেহাঘী অংশ।</verse>
				<verse number="31">নেমহা পুথিনু লিখিচ্কা রাঃয়ী, “ইদিঘী খাতরীম আলার তাংগিয়ো তাম্বারিন আম্বারকি তাং যানানা সাংগে অন মান্নার আউর আর দু’ঝান অন্টাম দেহা মানোর। ”</verse>
				<verse number="32">ইদ অন্টা মাহান নুড্ডুকা সাচ, মুন্দা এন খ্রীস্তাসঘী মাতলাবনু আউর মান্ডলীঘী মাতলাবনু ইদিন বাচ্কান।</verse>
				<verse number="33">মুন্দা নিম হোর্মার তাংগা তিংগা যানানান তাংগা তিংগা লেখাম দুলার নানকে, আউর যানানাঘীহু দারকার, যেনু আদ তাংহা মেতাসিন সাম্মান নানি।</verse>
			</chapter>
			<chapter number="6">
				<verse number="1">এ খাদ্দা খার্রারো, নিম উর্বাসনু নিংগীয়ো নিম্বারঘী কাত্থান মানারকি চালরা, কারনে আদিম মান্না দারকার।</verse>
				<verse number="2">নেমহা পুথিনু লিখিচ্কা রাঃয়ী, “নিংগীয়ো নিম্বারিন সাম্মান নানা” ইদিম মান্‌জা ধার্মেসঘী চিচ্চিকা পাহিলা হুকুম, এসান আস কাত্থা চিচ্চিকা কাত্থাহু চিচ্চিকা রাঃচাস,</verse>
				<verse number="3">“যেনু নিংহা দাও মানি আউর ঢের উল্লা গুটি নিন ই ধার্তীনু উজ্জা অক্কা অংগোদায়। ”</verse>
				<verse number="4">এ বাবারো, নিম তাংগা তিংগা খাদ্দা খার্রারিন আনসারারকি আম্বকে চোওদা, মুন্দা উর্বাসঘী শাসান আউর শিরষানু আরিন আল কামআরকি চোওদা।</verse>
				<verse number="5">এ লাউড়ীরো, নিম একান্নে খ্রীস্তাসঘী কাত্থান মান্দার, আন্নেম এল্চেনা আউর সাম্মানঘী সাংগে কুহিন্তী নিম ই ধার্তীন্তা মালিকেরঘী কাত্থান মানারকি হোওয়া।</verse>
				<verse number="6">খিলা আলারিন খুশ নান্না খাতরী নিম নিমহা মালিকেরঘী খান্নেঘী মুন্দভারে কাত্থা মানারকি আম্বকে হোওয়া; মুন্দা খ্রীস্তাসঘী লাউড়ী হিসাবনু ধার্মেস একাসে চাহাদাস, আন্নেম নিমহা কুহিন্তী নানা।</verse>
				<verse number="7">লাউড়ী হিসাবনু গোট্টা কায়া তারু নিন এন্নে নানারকি নালাখ নানা, যেনু মালিকেরিন মালা, মুন্দা ধার্মেসঘী সেওয়া নানা লাগদায়।</verse>
				<verse number="8">নিম আখদার যে, হোর্মারদিম তামহা দাও নালাখ খাতরী উর্বাসঘী হেদ্দেন্তী পুরুস্কার ক্ষাক্ষর, আস লাউড়ীম মানুক, আউর তাংগা তিংগা চাহানা লেখা চালেরনা আল মানুক।</verse>
				<verse number="9">এ মালিকেরো, নিমহু নিমহা লাউড়ীরঘী মাইয়া ঠিকা আন্নেম চাইল বাইল নানা। আরিন আম্বকে ধাম্কা, কারনে নিম তো আখদার যে, আরঘী আউর নিমহা অন্টাম উর্বাস আউর আস মের্খানু রাঃদাস; আসঘী খান্নেনু হোর্মার সামান।</verse>
				<verse number="10">শেষা কাত্থা ইদ, উর্বাসনু আউর আসঘী মাহান সাওয়াংনু সাওয়াংগিয়া মানা।</verse>
				<verse number="11">ধার্মেসঘী চিচ্চিকা হুর্মি লাড়াইঘী কিচরী ডোড্ডোন আত্তা, যেনু নিম শায়তানেসঘী হুর্মি ছল এদনাঘী বিড়দোনু ইজআ অংগোদার।</verse>
				<verse number="12">নামহা ই লাড়াই তো একাম খেশো আহাড়া আলারঘী বিড়দোনু মালা, মুন্দা আদ উখা রাঃজীন্তা শাসানদাতারঘী বিড়দোনু, ই উখা ধার্তীন্তা সাওয়াংগিয়াঘী বোলতারঘী বিড়দোনু, আউর মের্খান্তা হুর্মি মালদাও বোলতারঘী বিড়দোনু।</verse>
				<verse number="13">ই খাতরী নিম ধার্মেসঘী চিচ্চিকা হুর্মি লাড়াইঘী কিচরী ডোড্ডোন আত্তা, যেনু ইকলা মালদাও উল্লা বারো, আউলা নিম আসঘী বিড়দোনু ইজারকি রাঃআ অংগোদার আউর হুর্মিনুম মুন্‌জারকি থিরারারকি ইজআ অংগোদার।</verse>
				<verse number="14">বাড়িয়ারসে ইজারকি রাঃআ, সাচ তারু কাড়মান হেএয়া, ধার্মেপাত্তাচ্কা তারু ছাতিন ঢাঃপা।</verse>
				<verse number="15">আউর শালসান্তঘী দাও বাচান প্রাচার নান্না খাতরী ক্ষেড্ডেনু নাগরা আত্তারকি সাপড়ারকি রাঃআ।</verse>
				<verse number="16">ইদিন আম্বারকিহু বিশুয়াসঘী ঢালান চোওদারকি হোওয়া; আঃ ঢাল তারু নিম শায়তানেসঘী হুর্মি লাঘেরকা কান্নান তেভা অংগোর।</verse>
				<verse number="17">বাছেরনা খাতরী কুক্কুনু লাড়াই টুপরী আত্তা আউর নেমহা বোলতাঘী তালোয়ার ক্ষেক্ষানু চোওদারকি হোওয়া, মানে মান্‌জা ধার্মেসঘী বাচানান ইন্‌জিরা।</verse>
				<verse number="18">বোলতা তারু চালরারকি জীয়া কায়া তারু হুর্মি সামাই বিন্তী নানা। ই খাতরী হুশিয়ার রাঃআ আউর একাবাকিহু বিন্তী নান্নান আম্বকে আম্বা। ধার্মেসঘী হোর্মা নেমহা আলার খাতরী বিন্তী নানতেম রাঃকে।</verse>
				<verse number="19">এংহা খাতরী বিন্তী নানা, যেনু ধার্মেস এংহা বাইনু যোগ্গে কাত্থা যোগাবাঃদাস চিইদাস, আউর এন সাহাসঘী সাংগে দাও বাচানঘী নুড্ডুকা কাত্থান আখতা অংগোদান।</verse>
				<verse number="20">এন খ্রীস্তাসঘী দুত, এন জেহেলনু আটকারারকি রাঃদান। বিন্তী নানা, একান্নে প্রাচার নান্না দারকার, যেনু এন সাহাসঘী সাংগে আন্নেম প্রাচার নানা অংগোদান।</verse>
				<verse number="21">নামহায় চোনহালু ভাইয়া তুখিক, নে উর্বাসঘী নালাখনু অরোত বিশুয়াসী সেওয়ানানু, আসিম নিমান আখতোস, এন একান্নে রাঃদান আউর এন্দরা নানা লাগদান।</verse>
				<verse number="22">এন আসিন নিমহা হেদ্দে আঃ খাতরীম তাইকান, যেনু নিম এমহা হুর্মি বারেনু আঃখা অংগোদার, আউর আস যেনু নিমান কুহিনু উতসাহ চিইদাস।</verse>
				<verse number="23">ধার্মে বাঙ্গাস আউর উর্বা যীশু খ্রীস্তাসতি শালসান্ত, আউর বিশুয়াসঘী সাংগে দুলার নিমহায় মাইয়া এত্তারকি বারুক।</verse>
				<verse number="24">নে নে নামহায় উর্বা যীশু খ্রীস্তাসিন দুলার নান্নার, ধার্মেসঘী অনুগ্রহ আরঘী হোর্মার সাংগে রাউুক।</verse>
			</chapter>
		</book>
		<book number="50">
			<chapter number="1">
				<verse number="1">তীমথিয় আউর এন পাউলুস, এম যীশু খ্রীস্তাসঘী লাউড়ী, ফিলিপীয়নু যীশু খ্রীস্তাসনু অন মান্‌জেকা ধার্মেসঘী নেমহা আল, নায়গা আউর মান্ডলীন্তা সেওয়ানানুর হেদ্দে এন ই চিঠি লিখা লাগদান।</verse>
				<verse number="2">নামহায় ধার্মে বাঙ্গাস আউর উর্বা যীশু খ্রীস্তাসঘী অনুগ্রহ আউর শালসান্ত নিমহায় হোর্মারঘী মাইয়া রাউুক।</verse>
				<verse number="3">এন এ’ফিরা নিমহা কাত্থা ইয়াদ নান্দান, এন আঃ ফিরাম নিমহা খাতরী ধার্মেসিন ধানিয়াবাদ চিইদান,</verse>
				<verse number="4">আউর এন হুর্মি সামাই নিমহা খাতরী রিঝঝি সাংগে বিন্তী নান্দান।</verse>
				<verse number="5">কারনে যীশু খ্রীস্তাসঘী বারেনু দাও বাচান প্রাচার নান্না নালাখনু নিম পাহিলান্তী আক্কুন গুটি এংগান সাহাড়া নানা লাগদার।</verse>
				<verse number="6">এন মানিম আখদান যে, ধার্মেস নিমহা কুহিনু দাও নালাখ নান্না আরাম্ভ নান্‌জাস। আদিন আস আক্কুনহু নানা লাগদাস, উর্বা যীশু খ্রীস্তাস ইকলা বারোস, আঃ উল্লা আস আদিন পুরা নানোস।</verse>
				<verse number="7">নিমহা হোর্মাঘী বারেনু এংহা ই সোচনা দাও, কারনে নিম হুর্মি সামাই এংহা কায়ানু রাঃদার। এন জেহেলনু রাঃদান কা দাও বাচানঘী পাক্ষে ইজারকি আসঘী সাচান সাবুত নান্দান, আইয়া নিম হোর্মার এংহা সাংগে ধার্মেসঘী অনুগ্রহঘী ভাগিয়ারী।</verse>
				<verse number="8">যীশু খ্রীস্তাসঘী দুলার এংহায় কুহিনু উইয়ারকি এন নিমহা একড়হে চাহাদান, ধার্মেসদিম আদিঘী গাওয়াহী আল।</verse>
				<verse number="9">নিমহা খাতরী এংহা বিন্তী এন্নে, যেনু নিমহা দুলার বাগ্গেন্তী বাগ্গে বাডরি আউর নিম আঃ দুলারঘী সাংগে সাচ জ্ঞায়ান আউর শালিস নান্নাঘী লুর ক্ষাক্ষেদাত।</verse>
				<verse number="10">নিম যেনু দাও আউর মালদাওঘী মাঝিন্তা ফারাক বুঝরা অংগোদার আউর এগদা দাও আদিনুম চাজারকি হোওয়া অংগোদার। ই লেখাম চালরা, যেনু যীশু খ্রীস্তাসঘী বার্নাঘী উল্লা গুটি নিম খুত মালকা আউর দোশ মালকা রাঃদার।</verse>
				<verse number="11">যীশু খ্রীস্তাসঘী মাঝিন্তী নিম ধার্মেপাত্তু গুননু পুরা মানা, এগদাঘী মাঝিন্তী ধার্মেসঘী অহমা আউর মাহিমা মানি।</verse>
				<verse number="12">এংহায় চোনহালু ভাইয়া বাহিনরো, এন নিমান ই কাত্থা বাঃআ বেদ্দেদান যে, এংহা সাংগে এগদা ঘাটচা, আদ দাও বাচান প্রাচারনু মানিম সাহাড়া নান্‌জা।</verse>
				<verse number="13">ইদিন্তী হুর্মি বেল এড়পান্তা তেলেংগার আউর হোর্মার আঃখা অংগিয়ার যে, খ্রীস্তাসঘী খাতরী এন জেহেলনু আটকারকান।</verse>
				<verse number="14">আউর এংহা জেহেলনু রাঃনা দাশানু হারদাম হোর্মা বিশুয়াসী ভাইয়ার উর্বাস তারা বাগ্গেম ভারোসা চিচ্চার, যাতে আর মাল এল্চারকি আসঘী বাচান প্রাচার নান্না খাতরী হুর্মি সামাই সাহাস রাঃউু আল মানারকি চোওনার।</verse>
				<verse number="15">নেকিম নেকিম মানিম হিংসারনা আউর লোওনা পাশনাঘী কায়া হোওয়াকি খ্রীস্তাসঘী বারেনু প্রাচার নান্নার, ফির দোশরার দাও মাতলাব হোওয়ারকি আদিন নান্নার।</verse>
				<verse number="16">ই আলারঘী কায়ানু দুলার রাঃয়ী বাঃআরকি আর খ্রীস্তাসঘী বারেনু প্রাচার নান্নার, কারনে ইর আখনার যে, দাও বাচানঘী পাক্ষে ইজারকি কাত্থা বাঃনা খাতরীম এন চাজেরকান।</verse>
				<verse number="17">মুন্দা দোশরার সাচ মাতলাব হোওয়ারকি প্রাচার মাল নান্নার, তামহা তামহা বারে গুটঠি ইন্‌জিরনাঘী মাতলাবনু খ্রীস্তাসিন প্রাচার নানা লাগনার। আক্কুন এম জেহেলনু আটকারকা দাশানু রাঃদাম, আর তামহায় প্রাচার এদারকি এমান তাপলিক চিইয়া বেদ্দা লাগনার।</verse>
				<verse number="18">মুন্দা আইয়ানু এমহায় এন্দরা কালি বারি? সাচ বারে’ঠু মান্‌জা, আর সাচ কা সাচ মালকা মাতলাব হোওয়ারকি একা লেখা মানুক, আর আলারঘী হেদ্দে ধার্মেসঘী কাত্থা বাঃনার। যদিহু আর অন্টা ঝুট আউর ঝুট মাতলাব হোওয়ারকি আদিন নান্নার, আন্নুহু এন খুশমারকান, কারনে আর আলার হেদ্দে খ্রীস্তাসঘী কাত্থা বাঃচার। আউর এন রিঝঝি নানোন,</verse>
				<verse number="19">কারনে নিম এংহা খাতরী বিন্তী নানা লাগদার আউর যীশু খ্রীস্তাসঘী বোলতা এংগান সাহাড়া নান্‌জা, খানে এন আখদান যে, ই বিপাদদিম এংগান বাছাবাঃঅ।</verse>
				<verse number="20">এংহায় থিরারকা বিশুয়াস রাঃয়ী যে, এন একাম বারেনু লাজ্জে মাল ক্ষাক্ষন, মুন্দা এংহা পুরাসে সাহাস রাও, যাতে আগু একাসে এংহায় জীয়াঘী মাঝিন্তীক খ্রীস্তাসঘী অহমা মানা লাগিয়া, আক্কুনহু মানো, এন ই দেহানু উজ্জুদান কা খেএদান।</verse>
				<verse number="21">কারনে খ্রীস্তাস খাতরীম এংহায় উজ্জুনা, এন যদি খেএদান, আদ এংহায় খাতরীম ফায়দা।</verse>
				<verse number="22">মুন্দা যদি এন উজ্জুকা রাঃদান হলে ইদ এংগান এন্নে অন্টা নালাখঘী মোকা চিও, যাতে চাহানা লেখা খান্‌জপা মানি। এন এগদা চাজারকি হোওন, আদিন এন মাল আখদান।</verse>
				<verse number="23">দু’পাক্ষেম এংগান টানআ লাগি। এন খেএয়ারকি খ্রীস্তাসঘী সাংগে রাঃআ বেদ্দেদান, কারনে ইদিম ঢের দাওলে।</verse>
				<verse number="24">মুন্দা নিমহা খাতরী এংহায় উজ্জারকি রাঃনাদিম ঢের দারকার।</verse>
				<verse number="25">এন আখদান যে, এংগান নিমহা দারকার রাঃয়ী; খানে এন আখদান, এন উজ্জারকি রাওন, নিমহা হোর্মারঘী হেদ্দে রাওন। এন নিমান বাডরাগে আউর নিমহা বিশুয়াসনু রিঝঝি ক্ষাক্ষাগে সাহাড়া নানোন;</verse>
				<verse number="26">ইদি খাতরী এন একাবাকি ফির নিমহা হেদ্দে কালোন, আবাকী যীশু খ্রীস্তাসনু এংহায় বারেনু নিমহা গারাব রিঝঝিনু উথলারারকি খাতরো।</verse>
				<verse number="27">হুর্মিন্তী কোহা কাত্থা মান্‌জা, নিম ই লেখাম নিমহা জীয়ান কাড়তা, এগদা খ্রীস্তাসঘী বারেনু দাও বাচানঘী যোগ্গে। হলে এন বারারকি নিমহা হেদ্দেন্তী এরদান কা গেচ্ছান্তী নিমহা কাত্থা মেন্দান, এন আঃখা অংগোন যে, নিম জীয়া কায়া তারু অন মানারকি ইজারকি রাঃদার আউর একা বিশুয়াস দাও বাচানতি বারি, আদি খাতরী অন সাংগে লাড়াই নানা।</verse>
				<verse number="28">নে নে নিমহা বিড়দোনু রাঃনার, আরিন একামতি আম্বকে এল্চা। ইদিন্তী সাবুত মানি যে, আর নাশ মানা লাগনার আউর নিম বাছরা লাগদার; আউর ই বাছেরনা ধার্মেসতি বারি।</verse>
				<verse number="29">যীশু খ্রীস্তাসঘী মাইয়া নিম বিশুয়াস উইকার, ই সাম্মান আউর মোকা ধার্মেস নিমাগে চিচ্চাস। খিলা আদিম মালা, মুন্দা খ্রীস্তাসঘী খাতরী তাপলিক ভোগনাঘী সাম্মান নিমাগে চিচ্চাস।</verse>
				<verse number="30">এন একাবাকি নিমহা সাংগে রাচ্কান, আবাকী দাও বাচান খাতরী এন একড়হে তাপলিক সাহাচ্কান, আদিন নিম তো ইরকার আউর আক্কুন আঃ বারেনু মেন্‌জেকার। নিমহু আঃ অন রাকাম তাপলিকনু খাতেরকার।</verse>
			</chapter>
			<chapter number="2">
				<verse number="1">নিমহা মাঝিনু কা খ্রীস্তাসঘী উতসাহ রাঃয়ী? নিমহা মাঝিনু কা দুলারতি খাতির ক্ষাক্ষরি? নেমহা বোলতা আউর নিমহা মাঝিনু কা একাম মেশেরনা রাঃয়ী? নিমহা মাঝিনু একাম চোনহা আউর দায়া রাঃয়ী?</verse>
				<verse number="2">যদি ইবড়া নিমহা মাঝিনু মানিম রাঃয়ী হলে আদ ঢের চাড়েম এংগান পুরাসে রিঝঝি চিও, এন চাহাদান নিম অন্টাম বিশুয়াসনু অন কায়া মান্দার, অরোত দোশরার সাংগে দুলারনু অন রাঃদার, অন্টা বারেনু বিশুয়াস নানারকি হোর্মার অন্টাম বোলতানু অন রাঃদার আউর অন্টাম মাতলাব উইয়ারকি জীয়া কাড়তাদার।</verse>
				<verse number="3">নিমহা মাঝিনু যেনু খিলা তাংগা তিংগা বারেনু বাগ্গে সোচনা মাল রাউুক বা গারাবঘী চালাবাঃনানু নিম এন্দরাহু নানা আম্বকে, মুন্দা নিম নারমিয়াসে তাংগা তিংগান্তী দোশরারিন কোহা আড্ডান চিইয়া।</verse>
				<verse number="4">খিলা তাংগা তিংগা বারেন হোওয়ারকি চালরা আম্বকে, মুন্দা অরোত দোশরারঘী বারেনুহু সোচকে।</verse>
				<verse number="5">যীশু খ্রীস্তাসঘী মাঝিনু একা সোচনা রাঃচা, নিমহা মাঝিনুহু আঃ সোচনা রাউুক।</verse>
				<verse number="6">যদিহু আস হুর্মি তারতিক ধার্মেসঘী লেখাম রাঃচাস, মুন্দা আন্নুহু ধার্মেসঘী সাংগে সামান রাঃনান আস মাল জোড়ারকি ধার্চাস,</verse>
				<verse number="7">আদিঘী বাদলা আস তাংহা চাহানানু তাংহায় এগদা রাঃচা, আদিন আস আম্বিয়াস চিচ্চাস। আস অরোত লাউড়ী আউর আল মানারকি কুন্দুরাস। আস একাবাকি আলার লেখা জীয়া কাড়তাচাস,</verse>
				<verse number="8">আবাকী আস পুরাসে ধার্মেসঘী কাত্থান মানআরকি নারমিয়া মান্‌জাস। আঃ কাত্থা মান্নাঘী সাংগে আসঘী খেএনা মান্‌জা, আউর ক্রুশঘী মাইয়া আসিন জীয়া চিইয়া লাগ্গিয়া।</verse>
				<verse number="9">খ্রীস্তাস ধার্মেসঘী কাত্থান মানারকি হোচ্চাস, খানেম ধার্মেস আসিন খেএনান্তী উজতাচাস আউর হুর্মিন্তী মেচ্ছা আড্ডানু আড্ডা চিচ্চাস, আউর আঃ ধার্মেস খ্রীস্তাসঘী নামেন হুর্মিন্তী মাহান নান্‌জাস।</verse>
				<verse number="10">যেনু নে নে মের্খানু, ধার্তীনু আউর খেখেল গাড্ডিনু রাঃনার, আর হোর্মার আঃ যীশুসঘী নামে হেদ্দে মুক লিদরোর,</verse>
				<verse number="11">আর হোর্মার বাইনু তেংগেরনার, “যীশু খ্রীস্তাসদিম উর্বা।” এন্নেনুম ধার্মে বাঙ্গাস মাহিমা ক্ষাক্ষাদাস।</verse>
				<verse number="12">আদি খাতরী এংহায় চোনহালু ভাইয়া বাহিনরো, নিম হুর্মি সামাই কাত্থা মানারকি চালরা। এন একাবাকি নিমহা সাংগে রাচ্কান, আবাকী নিম ধার্মেসঘী কাত্থান মেনা লাক্কার, আক্কুন এন নিমহা হোর্মারতি গেচ্ছা রাঃদান, খানে নিমহায় আরুম বাগ্গে কাত্থান মানারকি চালেরনা দারকার। নিমহা ভাক্তি আউর এল্চেনাঘী সাংগে নিমহা নালাখ নান্নান এদতেম রাঃআ যে, নিম গুনহান্তী বাছেরকার।</verse>
				<verse number="13">হাঃয়ী, ধার্মেস নিমহা মাঝিনু নালাখ নানা লাগদাস; ধার্মেস নিমান এগদা নান্তাগে বেদ্দেদাস, আদিন নানাগে ধার্মেস নিমহায় কুহিনু চাহানান এজতাদাস।</verse>
				<verse number="14">নিম নালিশ আউর তর্কাতর্কি মাল নানারকি হুর্মি নালাখ নানা,</verse>
				<verse number="15">যেনু দোশ মালকা আউর খুত মালকা আল মানা অংগোদার, ই সামাইতা লুর মালকা আউর মালদাও চাইল বাইলতা আলারঘী মাঝিনু ধার্মেসঘী খুত মালকা খাদ্দে মানা অংগোদার। আরঘী মাঝিনু নিম এন্নেম রাঃআ, যেনু উখা ধার্তীন্তা নিম বিল্চিকা বিনকো।</verse>
				<verse number="16">নিম আরিন এন্নে শিরষা চিইয়া, এগদা জীয়া চিইয়ী। হলে খ্রীস্তাস একাবাকি কির্রারকি বারোস, আবাকী এংহায় রিঝঝি নান্না লেখা এন্দরাহু রাও। নামহা নালাখ তো আয়ধাম মাল মান্‌জা আউর এন তো আয়ধাম মাল ভোংগোকান, ই খাতরী এন রিঝঝি নানা অংগোদান।</verse>
				<verse number="17">ধার্মেসঘী সেওয়া নান্না খাতরী নিমহায় জীয়ান দাড়ে আর্গাগে নিমহা বিশুয়াস উতসাহ যোগাবি। মানা অংগি নিমহা দাড়ে আর্গানাঘী সাংগে এংহায় খেশোহু দাড়ে আর্গাগে লাগ্গো; আউর আদিন নানা অংগোন হলে এন ঢের খুশ আউর রিঝিরনানু পুরা মানোন।</verse>
				<verse number="18">এংহা সাংগে নিমানহু রিঝিরনা আউর খুশ নান্না দারকার।</verse>
				<verse number="19">এন আশরা নান্দান, উর্বা যীশুসঘী সাহাড়ানু নিমহা হেদ্দে তীমথিয়সিন এন চাড়েম তাইয়োন, যেনু নিমহা কাত্থা আখারকি এন উতসাহ ক্ষাক্ষাদান।</verse>
				<verse number="20">এংহায় সাংগে তীমথিয়সিন আম্বারকি আরু নেহু মাল্লার যে, এংহা সাংগে নিমহা খাতরী মানিম নেহু সোচোর।</verse>
				<verse number="21">কারনে দোশরা হোর্মার যীশু খ্রীস্তাসঘী বারেনু মাল সোচারকি, খিলা তামহা বারেনুম সোচনার।</verse>
				<verse number="22">আউর নিম তীমথিয়সঘী চাইল বাইল আখদার। খাদ্দেস একাসে তাম্বাস সাংগে নালাখ নান্দাস, আসহু আন্নেম এংহায় সাংগে দাও বাচান আখতানাঘী সেওয়া নালাখ নানা লাগদাস।</verse>
				<verse number="23">এন আশরা নান্দান ঢের চাড়েম এন আসিন নিমহা হেদ্দে তাইয়া বেদ্দা লাগদান। এংহায় এন্দরা মানো, আদিন আঃখা অংগোনা সাংগেম এন আসিন নিমহা হেদ্দে তাইয়োন;</verse>
				<verse number="24">আউর এন বিশুয়াস নান্দান, উর্বাসঘী দায়ানু এনহু চাড়েম নিমহা হেদ্দে কালোন।</verse>
				<verse number="25">খ্রীস্তাসনু এংহায় চোনহালু ভাইয়া ইপাফ্রদীত, খ্রীস্তাসঘী তেলেংগা দলনু আস এংহায় অরোত সাহাড়ানানু ভাইয়া আউর সাহাড়ানানু তেলেংগা। এংহায় দারকার বাকি নিম আসিন এংহায় মানারকি তাইকা রাচ্কার। এন আক্কুন সোচআ লাগদান যে, আসিন নিমহা হেদ্দে তাইনা দারকার।</verse>
				<verse number="26">এন আসিন তাইয়া বেদ্দা লাগদান, কারনে আস নিমহা হোর্মারিন এরা বেদ্দা লাগদাস, আউর নিম আসঘী বেরামঘী কাত্থা মেন্‌জেকার বাঃআরকি আস ঢেরিম সোচআ লাগদাস।</verse>
				<verse number="27">মানিম আস ঢের বেরাম মান্‌জাকা রাঃচাস। খেএনা লেখা মান্‌জাকা রাঃচাস, মুন্দা ধার্মেস আসঘী মাইয়া কারুনা নান্‌জাস। খিলা আসঘী মাইয়া মালা, এংগানহু কারুনা নান্‌জাস, যেনু দুখঘী মাইয়া এংহায় একাম দুখ মাল মানি।</verse>
				<verse number="28">খানেম এন ঢের বাগ্গু আগ্রহ সাংগে নিমহা হেদ্দে আসিন তাইয়া লাগদান, যেনু নিম আসিন এরারকি রিঝিরদার; আউর নিমহা বারেনু এংগান আরু সোচআ মাল লাগ্গি।</verse>
				<verse number="29">নিম রিঝিরনা সাংগে আসিন উর্বাসঘী আল লেখা ইন্‌জিরা আউর ই রাকাম আলারিন সাম্মান নানা।</verse>
				<verse number="30">আসিন সাম্মান এদনা দারকার, কারনে খ্রীস্তাসঘী নালাখ খাতরী আস খেএনা লেখা মান্‌জাকা রাঃচাস। এংগান সাহাড়া নানা কালারকি আস তাংহায় জীয়ান ঝুকিনু টিড্ডাকা রাঃচাস; ইদ এন্নে সাহাড়া রাঃচা, এগদা নিম নানা পোল্লোর দানকান।</verse>
			</chapter>
			<chapter number="3">
				<verse number="1">শেষানু বাঃদান, এংহায় চোনহালু ভাইয়া বাহিনরো, নিম উর্বাসনু রিঝঝি নানা। ই অন্টাম কাত্থা নিমহা গুসান লিখাগে এংহায় একাম তাপলিক মাল মানা লাগি; আউর নিমহায় দাওলে খাতরীম এংহায় ই হুশিয়ার।</verse>
				<verse number="2">আবড়া আল্লান্তী হুশিয়ার রাঃকে! নে নে মালদাও নালাখ নান্নার আউর দেহাঘী চাররানা পালকানাঘী বারেনু জোর চিইনার, আরঘী হেদ্দেন্তীহু হুশিয়ার রাঃকে!</verse>
				<verse number="3">নাম মানি খাতনা মানু আল; নাম ধার্মেসঘী বোলতানু সেওয়া নালাখ নান্দাত, আউর যীশু খ্রীস্তাসনু গারাব নান্দাত। নাম তাংগা তিংগা মাইয়া বা ধার্তীন্তা একাম নিয়ামঘী মাইয়া ভারোসা মাল নান্দাত।</verse>
				<verse number="4">ই কাত্থা মানিম যে, এন এংহা মাইয়া ভারোসা নানা অংগোন দানেক, মুন্দা এন আদিন মাল নান্‌জেকান। যদি একাম আলারঘী ইয়াদ মানি যে, আস তাংহা মাইয়া ভারোসা নানা অংগোদাস, হলে আসিন বাঃআ বেদ্দেদান যে, ভারোসা নান্না আসতিহু বাগ্গে কারন এংহায় হেদ্দে রাঃয়ী।</verse>
				<verse number="5">কুন্দুরনাঘী আঠোয়া উল্লানু এংগান খাতনা নান্তানা মান্‌জিকি রাঃচা; ইস্রায়েল জাতিয়ান্তা বেনজামিন গুষ্ঠিনু এন কুন্দুরকান; এন অরোত সাচ ইব্রীয় আল; মোসেসঘী আনকা পেশকান মান্নাঘী মাঝিন্তী এন অরোত ফারীশী;</verse>
				<verse number="6">যিহুদী ধারামান এন বাড়িয়ারসে মানআ লাক্কান, ইদি খাতরীম এন খ্রীস্তাসঘী মান্ডলীন ঢের খিলপাত নানা লাক্কান; আউর দোশ মালকা লেখা এন মোসেসঘী আনকা পেশকান মানআ লাক্কান, যেনু নেকিম এংহায় নিন্দা নানা পোলনার।</verse>
				<verse number="7">মুন্দা এগদা এগদা এংহায় বাগ্গে মান্‌জিকি রাঃচা, খ্রীস্তাসঘী খাতরী আক্কুন এন আবড়ান ক্ষতি বাঃআরকি ইয়াদ নান্দান।</verse>
				<verse number="8">খিলা আবড়াদিম মালা, মুন্দা হুর্মিদিম এংহায় উর্বা যীশু খ্রীস্তাসঘী জ্ঞায়ানঘী হেদ্দে আবড়াঘী একাম দামে মাল্লা বাঃআরকি এন ইয়াদ নান্দান। আসঘী খাতরী এন হুর্মিদিম আম্বিকান চিচ্চিকান। আক্কুন এন আবড়া হুর্মিনুম মাইলা বাঃআরকি ইয়াদ নান্দান, আউর খ্রীস্তাসিন আরু হেদ্দে ক্ষাক্ষাগে ইদ এংগান সাহাড়া নানি,</verse>
				<verse number="9">আউর ইদিম আসঘী সাংগে অন উইয়ী। আনকা পেশকা মান্নাঘী খাতরী এংগান ধার্মেপাত্তু বাঃআরকি ইন্‌জিরনা মাল মান্‌জা, মুন্দা খ্রীস্তাসঘী মাইয়া বিশুয়াস নান্না খাতরী এংগান ধার্মেপাত্তু বাঃআরকি ইন্‌জিরনা মান্‌জা। ই আশিস ধার্মেসঘী হেদ্দেন্তী বারি আউর আদ বিশুয়াসঘী মাইয়া ভারোসা নানি।</verse>
				<verse number="10">এন খ্রীস্তাসিন আঃখা বেদ্দেদান আউর একা সাওয়াং তারু আসিন খেএনান্তী উজতানা মান্‌জিকি রাঃচা, আঃ সাওয়াংনান আঃখা বেদ্দেদান। এন আসঘী দুখ তাপলিকঘী ভাগিয়ারী মানা বেদ্দেদান। মানে মান্‌জা, আস একা ভাবান হোওয়ারকি কেচ্চেকা রাঃচাস, এনহু আঃ ভাবান ক্ষাক্ষা বেদ্দেদান।</verse>
				<verse number="11">যদি এন এন্নেনু আসঘী ভাগিয়ারী মানা অংগোদান, হলে এন আশরা নানা অংগোদান যে, এনহু খেএনান্তী উজ্জা চোওন।</verse>
				<verse number="12">এন এগদান বেদ্দেদান, আদিন যে এন আক্কুনুম ক্ষাক্ষিকান বা আদিন পুরা নানাগে অংগুকান, আন্নে মালা। মুন্দা একা বারে খাতরী যীশু খ্রীস্তাস এংগান মেখিকা রাঃচাস, আসান আর্সানা খাতরী ভোংগা লাগদান।</verse>
				<verse number="13">এংহায় চোনহালু ভাইয়া বাহিনরো, এন আখদান যে, এন আক্কুনহু আসান আর্সাগে পোলকান। মুন্দা অন্টা নালাখ এন নানা লাগদান, পাছলিন্তা হুর্মিন মোধরারকি মুন্দভারে ঝুকরারকি হুর্মি সাওয়াংতি মুন্‌জুরনা গুটি ভোংগারকি কালা লাগদান। মের্খান্তা মাল মুন্‌জুরনা জীয়া খাতরী যীশু খ্রীস্তাসঘী মাঝিন্তী ধার্মেস ই পুরুস্কার চিইয়াগে কাত্থা চিচ্চিকা রাঃচাস।</verse>
				<verse number="14"></verse>
				<verse number="15">নাম নে নে বোলতান্তী পুরাসে পার্দিকাত, নামহায় ই লেখা সোচনা দারকার। আউর যদি একাম বারেনু নিমহায় দোশরা সোচনা রাঃয়ী, হলে ধার্মেস আঃ বারেন নিমান এদোস চিওস।</verse>
				<verse number="16">মেনা, ইদিঘী মাঝিনুম নাম একা সাচনু আর্সিকাত, আঃ লেখাম নামহায় চালেরনা দারকার।</verse>
				<verse number="17">এংহায় চোনহালু ভাইয়া বাহিনরো, নিম এংহা লেখা জীয়া কাড়তাগে চিহুট নানা। আউর নে নে আঃ লেখা চালেরনার, আরঘী এদেচ্কা ডাহারেনু আরঘী খোঃখা খোঃখা কালা।</verse>
				<verse number="18">ঢের আলার রাঃনার নে নে যীশু খ্রীস্তাসঘী ক্রুশতা মুদাইয়ের লেখা চালেরনার। এন নিমান বাঃআ লাগদান আউর আরঘী কাত্থান ঢের ফিরা বাচ্কান, আক্কুন খান্নেন্তা খান্‌জালখো সাংগে আরঘী কাত্থা ফির তেংগা লাগদান।</verse>
				<verse number="19">আরঘী চালেরনা আরিন নাশ তারা হোওয়া লাগি; কুলদিম আরঘী ধার্মে বাঙ্গাস; লাজ্জে বারে গুটঠি হোওয়ারকি আর তাংগা তিংগা বারেনু অহমা নান্নার; আউর খিলা ধার্তীন্তা বারেনুম আরঘী কায়া খাতিরকি রাঃয়ী।</verse>
				<verse number="20">মুন্দা এমহায় আসলি এড়পা মান্‌জা মের্খা; আসতেক নামহায় বাছাবাউুসঘী বার্না খাতরী নাম ক্ষাঃপা লাগদাত। উর্বা যীশু খ্রীস্তাসদিম নামহায় আঃ বাছাবাউুস।</verse>
				<verse number="21">আস বারোসকি নামান ই কামজুড়ি দেহাঘী বাদলা তাংহা মাহিমাঘী দেহা লেখা নানোস। খ্রীস্তাস তাংহা ক্ষেমতানু ই নালাখ নানা অংগোদাস আউর আঃ ক্ষেমতানু খ্রীস্তাস হুর্মি বারেঘী মাইয়া আসঘী আধিকার রাঃয়ী।</verse>
			</chapter>
			<chapter number="4">
				<verse number="1">এংহায় চোনহালু ভাইয়া বাহিনরো, এন নিমান দুলার নান্দান আউর নিমান এরা বেদ্দা লাগদান। নিম এংহায় রিঝিরনা আউর এংহায় জিতনাঘী টুপরী। নিম উর্বাসঘী সাংগে অন রাঃআ আউর অন গুসান ইজারকি রাঃআ।</verse>
				<verse number="2">এন ইবদিয়া আউর সুনতুখি হেদ্দে গোহরারা লাগদান, নিম উর্বাসনু অন মান্‌জেকার বাঃআরকি নিমহা কায়া যেনু অন মানি।</verse>
				<verse number="3">আউর এংহায় বিশুয়াসী সাংগুয়ারি, এন নিংহা হেদ্দে গোহরারা লাগদান, নিন ই যানানারিন সাহাড়া নানা। ইর খ্রীস্তাসঘী বারেনু দাও বাচান প্রাচার নান্না খাতরী কলীমেন্ত আউর এংহায় দোশরা সাংগুয়ারির সাংগেহু ঢের খাটচার। ইরঘী নামে জীয়া পুথিনু লিখিচ্কা রাঃয়ী।</verse>
				<verse number="4">নিম উর্বাসনু হুর্মি বাকি রিঝঝি নানা, ফির বাঃদান রিঝঝি নানা।</verse>
				<verse number="5">নিমহা নারমিয়া চাইল বাইল হোর্মারিন এদা। উর্বাস চাড়েম বারা লাগদাস।</verse>
				<verse number="6">একাম বারেনু আম্বকে সোচআ, মুন্দা নিমহা হুর্মি চাহানাঘী বারে গুটঠি ধানিয়াবাদ সাংগে বিন্তী তারু ধার্মেসিন আখতা।</verse>
				<verse number="7">আউর ধার্মেসঘী চিচ্চিকা একা শালসান্তঘী কাত্থা আলার সোচআরকিহু বুঝরা পোলনার, যীশু খ্রীস্তাসঘী মাঝিন্তী আঃ শালসান্ত নিমহা কুহি আউর কায়ান বাছাবোঃঅ।</verse>
				<verse number="8">শেষানু বাঃদান, এংহায় চোনহালু ভাইয়া বাহিনরো, এগদা মানিম, এগদা যোগ্গে, এগদা উজগু, এগদা খুত মালকা, এগদা সাম্মান ক্ষাক্ষানাঘী যোগ্গে, হুর্মি কাত্থান্তী এগদা দাওলে আউর অহমা ক্ষাক্ষানাঘী যোগ্গে, আত্তারা নিম কায়া চিইয়া।</verse>
				<verse number="9">নিম এংহায় হেদ্দেন্তী এগদা এগদা শিখিরকার, ইন্‌জিরকার, মেন্‌জেকার আউর ইরকার, ইবড়া হুর্মিন নানতেম রাঃআ; হলে শালসান্ত চিইনা ধার্মেস নিমহায় সাংগে সাংগে রাওস।</verse>
				<verse number="10">উর্বাস এংগান ঢের রিঝঝি চিচ্চাস, কারনে ঢের উল্লা খোঃখাহু নিম এংগান হোওয়ারকি সোচআ লাগদার। মানিম এংহায় খাতরী নিম হুর্মি বাকি সোচআ লাক্কার, মুন্দা আদিন নিম এদা পোলকার।</verse>
				<verse number="11">এংহায় দারকার খাতরী এন নিমান ই কাত্থা বাঃআ লাগদান আদ মালা, কারনে একাম দাশানু রাঃআগে এন এংগান মানাবাচ্কান।</verse>
				<verse number="12">আকালনু রাঃদান আউর ঢের খুর্জি রাঃনাঘী মাঝিনু এন মানারকি চালরা আখদান। কুল উড়ুচ্কা বা মাল অন্ডোকা, ঢের খুর্জি রাঃনানু বা আকালনু রাঃদান হুর্মি দাশানু মানারকি চালরাগে এন শিখিরকান।</verse>
				<verse number="13">নে এংগান সাওয়াং চিইদাস, আসঘী মাঝিন্তীক এন হুর্মিনুম নানা অংগোদান।</verse>
				<verse number="14">আন্নুহু নিম এংহায় তাপলিকনু ভাগিয়ারী মানারকি দাওলেম নান্‌জেকার।</verse>
				<verse number="15">ফিলিপীয় মান্ডলীন্তা আলার, নিম তো আখদার, দাও বাচান প্রাচার নান্নাঘী পাহিলা উল্লা গুটঠিনু এন একাবাকি ম্যাসিডোনিয়া আম্বিকা রাচ্কান, আবাকী একাম মান্ডলী দেনা পাওনা বারেনু এংগান সাহাড়া মাল নান্‌জার, খিলা নিমিম নান্‌জেকার।</verse>
				<verse number="16">একাবাকি এন থেসালোনীকিয়ানু রাচ্কান, আবাকীহু নিম কায়েক ফিরা সাহাড়া তাইয়ারকি এংহায় আকালান মিটাবাচ্কার।</verse>
				<verse number="17">এন নিমহা হেদ্দেন্তী খিলা দান মাল ক্ষাক্ষা বেদ্দেদান, মুন্দা এন চাহাদান, নিমহায় ই দানঘী মাঝিন্তী নিম আশিস ক্ষাক্ষাদার।</verse>
				<verse number="18">এংহায় এগদা দারকার আবড়ান্তীহু বাগ্গে এন ক্ষাক্ষিকান, ইপাফ্রদীতঘী হেদ্দেন্তী তাইকা দান ক্ষাক্ষারকি এন পুরা মান্‌জাকান। ই দান গুটঠি মাহাকারনা আউর ধার্মেসঘী হেদ্দে ইন্‌জিরনা লেখা।</verse>
				<verse number="19">আউর এংহায় ধার্মেস নিমহা হুর্মি আকাল মিটাবোওস, যীশু খ্রীস্তাসনু ধার্মেসঘী একা মাহিমাঘী মাল মুন্‌জুরনা খুর্জি রাঃয়ী, আইয়ান্তী আস নিমহা হুর্মি আকালান পুরাসে মিটাবোওস।</verse>
				<verse number="20">নামহা ধার্মেস আউর বাঙ্গাসঘী মাহিমা সাদাউ সাদাউ উল্লা গুটি মানুক। আমেন।</verse>
				<verse number="21">যীশু খ্রীস্তাস সাংগে অন মানারকি ধার্মেসঘী হোর্মা নেমহা আলারিন এংহায় দাওহাল আখতাকে। এংহায় সাংগে একা হোর্মা ভাইয়া বাহিনার রাঃনার, আরহু নিমান দাওহাল আখতা লাগনার।</verse>
				<verse number="22">ধার্মেসঘী হোর্মা নেমহা আলার নে নে ইসান রাঃনার, বিশেষ নানারকি সম্রাট কইসোরেসঘী বেল এড়পান্তা আলার নিমান দাওহাল আখতা লাগনার।</verse>
				<verse number="23">নামহা উর্বা যীশু খ্রীস্তাসঘী অনুগ্রহ নিমহা হোর্মারঘী সাংগে হুর্মি সামাই রাউুক।</verse>
			</chapter>
		</book>
		<book number="51">
			<chapter number="1">
				<verse number="1">এন পাউলুস, ধার্মেসঘী চাহানা লেখাম এন যীশু খ্রীস্তাসঘী তাইকা মান্‌জেকান, আউর কলসীয় শাহারতা ধার্মেসঘী নেমহা আলার গুসান আউর খ্রীস্তাসনু অন মান্‌জাকা বিশুয়াসী ভাইয়া বাহিনার গুসান এন ই চিঠিন তাইকা রাচ্কান। আবাকী এমহা বিশুয়াসী ভাইয়া তীমথিস এংহা সাংগে রাঃচাস। নামহা ধার্মে বাঙ্গাসঘী অনুগ্রহ আউর শালসান্ত নিমহা হোর্মারঘী মাইয়া রাউুক।</verse>
				<verse number="2"></verse>
				<verse number="3">এন একাবাকি নিমহায় খাতরী বিন্তী নান্দান, আবাকী নিমহায় খাতরী হুর্মি বাকিম নামহায় উর্বা যীশু খ্রীস্তাসঘী ধার্মে বাঙ্গাসিন ধানিয়াবাদ চিইদান,</verse>
				<verse number="4">কারনে যীশু খ্রীস্তাসঘী মাইয়া নিমহা বিশুয়াস আউর হুর্মি নেমহা আলারঘী মাইয়া নিমহা দুলারঘী কাত্থা এম মেন্‌জেকাম।</verse>
				<verse number="5">মের্খানু নিমহা খাতরী এগদা খোড়োচ্কা রাঃয়ী, আদিন ক্ষাক্ষানাঘী সাচ আশেরান্তী নিমহা মাঝিনু ই বিশুয়াস আউর দুলার এথরা লাগি। একা দাও বাচান, মানে মান্‌জা সাচ বাচান নিমহা হেদ্দে আর্সিয়া, আদিঘী মাঝিনুম নিম ই আশেরাঘী কাত্থা মেন্‌জেকার।</verse>
				<verse number="6">ই দাও বাচান গোট্টা ধার্তীনু প্রাচার মানা লাগি আউর আদিঘী খান্‌জপা খান্‌জা লাগি আউর বাগ্গে মানা লাগি। পাহিলা নিম একাবাকি ধার্মেসঘী অনুগ্রহঘী কাত্থান মেন্‌জেকার আউর মানিম বুঝুরকার, আবাকীন্তীম নিমহায় মাঝিনুহু আদ আঃ লেখাম নালাখ নানা লাগি।</verse>
				<verse number="7">ধার্মেসঘী অনুগ্রহঘী কাত্থান নিম এমহা চোনহালু সেওয়ানানু ভাইয়া ইপাফ্রারেসঘী হেদ্দেন্তী মেন্‌জেকার। নামহা খাতরী আস খ্রীস্তাসঘী অরোত পাত্তাচ্কা সেওয়ানানুস।</verse>
				<verse number="8">নেমহা বোলতাস নিমহা কুহিনু একা দুলারান চিচ্চিকা রাঃচাস, আঃ কাত্থাহু আস এমান আখতাচ্কা রাঃচাস।</verse>
				<verse number="9">ইদি খাতরীম ইকলান্তী এম নিমহা বারেনু ইবড়ান আঃখা অংগুকাম, আউলান্তীম এম নিমহা খাতরী ধার্মেস গুসান বিন্তী নানা লাগদাম। ধার্মেসঘী চাহানা এন্দরা, যাতে আদিন নিম পুরাসে আঃখা অংগোদার। আউর নিম আঃখা অংগোর, কারনে নেমহা বোলতাস নিমাগে লুর আউর বুঝুরনা সাওয়াং চিইদাস।</verse>
				<verse number="10">আদি খাতরী নিম এন্নে জীয়ান কাড়তা, যেনু ধার্মেসঘী অহমা মানি আউর উর্বাস হুর্মি তারতিক খুশমারদাস। এন বিন্তী নান্দান, যেনু নিম হুর্মি রাকাম দাও নালাখ নানারকি দাও খান্‌জপান এদা অংগোদার আউর ধার্মেসঘী জ্ঞায়াননু পারদা অংগোদার।</verse>
				<verse number="11">যেনু ধার্মেস তাংহা মাহা সাওয়াংনু নিমান সাওয়াংগিয়া নান্দাস আউর তাংহায় ক্ষেমতানু নিমান বাড়িয়ার নান্দাস; যেনু একাম দুখ তাপলিক বারো হলে নিম আদিন রিঝঝিঘী সাংগে সাহা অংগোদার আউর ধিরারদারকি রাঃআ অংগোদার।</verse>
				<verse number="12">বাঙ্গাসিন খুশমারনা সাংগে ধানিয়াবাদ চিইয়া। কারনে তাংহা নেমহা আলারদিম আসঘী উত্তরাধিকারী ক্ষাক্ষিয়ার, আস নিমান বিল্লি রাঃজীনু উত্তরাধিকারঘী ভাগিয়ারী মান্না খাতরী লায়েক নান্‌জাস।</verse>
				<verse number="13">আসিম উখা রাঃজীন্তী বাছাবাঃচাসকি তাংহা চোনহালু খাদ্দেসঘী রাঃজীনু নামান আড্ডা চিচ্চাস।</verse>
				<verse number="14">আসঘী মাঝিন্তীম নাম বাছেরদাত আউর নামহায় হুর্মি গুনহাঘী ছেমা মানি।</verse>
				<verse number="15">নেকিম ধার্মেসিন এরা পোলনার; মুন্দা খাদ্দাসদিম মান্‌জাস ধার্মেসঘী এখ। গোট্টা ধার্তী কামনাঘী আগুন্তীম আস রাঃচাস আউর হুর্মিঘী মাইয়া আসিম প্রাধান।</verse>
				<verse number="16">কারনে মের্খানু আউর ধার্তীনু এগদা এথরী আউর এগদা মাল এথরী, ই ধার্তীন্তা হুর্মিদিম আসঘী মাঝিন্তী কামনা মান্‌জা। মাহা মের্খানু নেখায় ক্ষেক্ষানু বোলতাঘী সাওয়াং, আধিকার, শাসান আউর ক্ষেমতা রাঃয়ী, আঃ হুর্মিন আসতিম আসঘীদিম খাতরী কামনা মান্‌জা।</verse>
				<verse number="17">আসিম হুর্মিঘী আগুন্তীম রাঃচাস আউর আসঘী মাঝিন্তীম হুর্মিদিম টিকারকি রাঃয়ী।</verse>
				<verse number="18">খ্রীস্তাস মান্‌জাস দেহাঘী কুক্কু আউর আঃ দেহা মান্‌জা মান্ডলী। আসিম পাহিলা আউর আসিম খেএনান্তী পাহিলা উজ্জা চোচ্চকা রাঃচাস, যেনু হুর্মি গুসান আসিম প্রাধান মানা অংগোদাস।</verse>
				<verse number="19">ধার্মেস চাহাচ্কা রাঃচাস, তাংহা হুর্মিদিম যাতে খ্রীস্তাসঘী মাঝিনু রাঃয়ী।</verse>
				<verse number="20">খেখেলতা মানুক বা মের্খান্তা মানুক, হুর্মিনুম আস খ্রীস্তাসঘী মাঝিন্তী তাংহা গুসান কির্তারকি ফির অন নান্‌জাকা রাঃচাস। খ্রীস্তাস ক্রুশ মাইয়া তাংহা খেশোন দাড়ে আর্গাচাসকি শালসান্ত অন্দরকা রাঃচাস বাঃআরকিম ই মিল মান্‌জা।</verse>
				<verse number="21">অন সামাইনু নিম ধার্মেসতি যুদা রাচ্কার আউর নিম আসঘী মুদাই রাচ্কার। নিমহায় মালদাও নালাখঘী মাঝিন্তী আদিন আঃখা অংগুকাম।</verse>
				<verse number="22">মুন্দা খ্রীস্তাসঘী খেএনাঘী মাঝিন্তী তাংহা দেহাতি ধার্মেস তাংহা সাংগে আক্কুন নামান ফির অন নান্‌জাস। যেনু আস নামান নেমহা, দোশ মালকা লেখা আউর খুত মালকা লেখা তাংহা মুন্দভারে এদাগে অংগোদাস।</verse>
				<verse number="23">নিম একা দাও বাচানান মেন্‌জেকার, আদিন যদি নিম বিশুয়াস নান্দার আউর মুন্‌জুরনা গুটি থিরারারকি রাঃআ অংগোদার আউর দাও বাচানতি একা আশেরা নিম ক্ষাক্ষিকার, আদিন্তী যদি নিম মাল গুছুরদার কাঃদার হলে খ্রীস্তাস আবড়ান পুরা নানোস। ধার্তীন্তা হুর্মি গুসান হোর্মা আলার হেদ্দে আঃ অন্টাম দাও বাচান প্রাচার নান্না মান্‌জা। এন পাউলুস, এন আঃ দাও বাচানঘী সেওয়ানানু মান্‌জাকান।</verse>
				<verse number="24">নিমহা খাতরী এন একা তাপলিক সাহা লাগদান, আইয়ানু এন রিঝঝিনু জীয়া কাড়তা লাগদান। খ্রীস্তাসঘী দেহাঘী খাতরী, মানে মান্‌জা মান্ডলী খাতরী, আসঘী একা তাপলিক সাহানা আক্কুন গুটি বাকি রাঃয়ী, আদিন এন এংহা দেহানুম পুরা নানা লাগদান।</verse>
				<verse number="25">ধার্মেস তাংহা বাচানান নিমহা গুসান পুরাসে আখতানাঘী ভারান এংহায় মাইয়া চিচ্চাস বাঃআরকিম এন মান্ডলীঘী অরোত সেওয়ানানু মান্‌জাকান।</verse>
				<verse number="26">ধার্মেসঘী বাচানঘী একা সাচ্চান নুড্ডুকা বেশ্যেম আগুন্তা আলার গুসান সাদাউ সাদাউ উল্লা ধারারকি নুড্ডুকা রাঃচা, আক্কুন তাংহা নেমহা আলার গুসান আদিন আখতানা মান্‌জা।</verse>
				<verse number="27">ধার্মেস অযিহুদীরঘী মাঝিনু তাংহা ই নুড্ডুকা সাচ্চান আখতাগে পারিকাল্পনা নান্‌জাস, ই দামী আউর মাহিমাঘী নুড্ডুকা সাচ্চান, এগদা আস হোর্মা আলার খাতরী উইকা রাঃচাস; আঃ নুড্ডুকা সাচ মান্‌জা, খ্রীস্তাস নিমহা কুহিনু রাঃদাস, আউর আসিম অহমাঘী আশরা।</verse>
				<verse number="28">আউর আঃ খ্রীস্তাসঘী বারেনু এম প্রাচার নান্দাম, মানে মান্‌জা ধার্মেসঘী চিচ্চিকা হুর্মি লুরঘী সাংগে এম হোর্মা আলারিন হুশিয়ারী নান্দাম আউর শিরষা চিইদাম। যেনু এম হোর্মাম খ্রীস্তাসঘী মাঝিন্তী আরিন পুরাসে পারদাদাম আউর আসঘী মুন্দভারে অন্দরা অংগোদাম।</verse>
				<verse number="29">ই মাতলাবনুম ধার্মেসঘী একা মাহা সাওয়াং এংহায় মাঝিনু নালাখ নানা লাগি, আউর আঃ সাওয়াং লেখাম এন জীয়া কায়ান্তী নালাখ নানা লাগদান।</verse>
			</chapter>
			<chapter number="2">
				<verse number="1">এন নিমান আখতা বেদ্দেদান যে, নিমহায় খাতরী আউর লায়দিকেয়া শাহারতা মান্ডলীঘী আলার খাতরী, আউর নে নে এংগান মাল এরিয়ার আরঘী হোর্মারঘী খাতরী এন জীয়া কায়া চিইয়ারকি নালাখ নানা লাগদান।</verse>
				<verse number="2">এন চাহাদান যেনু আর কুহিনু উতসাহ ক্ষাক্ষানার আউর দুলারনু অন মান্নার, আউর খ্রীস্তাসিন বুঝুরনা খাতরী একা সাচ আশেরা ক্ষাক্ষরি, আদিন্তী পুরা ভারোসান ক্ষাক্ষত। আদিঘী খাতরী ধার্মেসঘী নুড্ডুকা সাচ্চান, মানে মান্‌জা খ্রীস্তাসিন আঃখা অংগোদাত।</verse>
				<verse number="3">খ্রীস্তাসঘী মাঝিনু হুর্মি জ্ঞায়ান আউর লুর নুড্ডুকা রাঃয়ী।</verse>
				<verse number="4">এন নিমান ই কাত্থা বাঃআ লাগদান, যাতে নেকিম কোহা কোহা কাত্থা বাঃআরকি নিমহায় কায়ান ভুলাবারকি নিমান ঝুট ডাহারেনু হোওয়ারকি মাল কাঃনার।</verse>
				<verse number="5">এন দেহানু নিমহায় মাঝিনু হাজির মাল রাঃদান হলেহু বোলতানু হাজির রাঃদান আউর নিমহায় বিশুয়াসনু নিম অন সাংগে খ্রীস্তাসনু থিরারারকি রাঃআ।</verse>
				<verse number="6">খানে নিম একাসেনু যীশু খ্রীস্তাসিন উর্বা বাঃআরকি ইন্‌জিরকার, ঠিকা আন্নেম আসঘী সাংগে অন রাঃআরকি নিমহায় জীয়ান কাড়তাতেম রাঃআ।</verse>
				<verse number="7">খ্রীস্তাসঘী মাঝিনু বেশ্যেম মুনখারকি আসঘী মাঝিন্তী নিম কোহা পার্দেতেম রাঃকে। নিম শিরষা ক্ষাক্ষারকি এগদান বিশুয়াস নান্‌জাকার আইয়া থিরারারকি রাঃআ আউর ধার্মেসিন হুর্মি বাকিম ধানিয়াবাদ চিইতেম রাঃআ।</verse>
				<verse number="8">নিম হুশিয়ার মানা, যেনু নেকিম আলারঘী ফাতড়া ছলনু পুরা দার্শানঘী শিরষাতি নিমান জেহেলতা আটকারকা আল লেখা মাল নাতকানার। খ্রীস্তাসঘী সাংগে আঃ শিরষাঘী একাম সাম্মান্ধ মাল্লা; ই ধার্তীন্তা আলারঘী কামেচ্কা চালতি নিয়াম দোশরা দোশরা নিয়াম মাইয়াম আদ ভারোসা নানি।</verse>
				<verse number="9">কারনে ধার্মেস পুরাসে খ্রীস্তাসঘী দেহাঘী মাঝিনু উজ্জা অক্কোদাস;</verse>
				<verse number="10">আউর খ্রীস্তাসঘী সাংগে অন মানারকি নিমহু আদিন পুরাসে ক্ষাক্ষিকার। নিমহায় আরু এন্দরাঘীহু দারকার মাল্লা। খ্রীস্তাস মান্‌জাস হুর্মি শাসান আউর ক্ষেমতাঘী কক্কু।</verse>
				<verse number="11">খ্রীস্তাসদিম নিমান দোশরা লেখাম খাতনা নান্‌জাস। আঃ খাতনা আলারঘী ক্ষেক্ষান্তী মাল মান্‌জা, খ্রীস্তাস তানিম ই খাতনা নান্‌জাস; মানে মান্‌জা দেহাঘী মাইয়া গুনহা চাইল বাইলঘী একা সাওয়াং রাঃচা, আঃ সাওয়াংতি আস নিমান বাছাবাঃচাস।</verse>
				<verse number="12">আসনানঘী মাঝিন্তী খ্রীস্তাসঘী সাংগে নিমহায় কাবুর মান্‌জা; খিলা আদিম মালা, নে খেএনান্তী খ্রীস্তাসিন উজতারকি চোদচাস, আঃ ধার্মেসঘী সাওয়াং মাইয়া বিশুয়াসঘী মাঝিন্তী নিমান খ্রীস্তাস সাংগে উজতারকি চোওদনা মান্‌জা।</verse>
				<verse number="13">গুনহা খাতরী আউর খাতনা মাল নান্তানা খাতরী নিম কেচ্চেকা রাচ্কার, মুন্দা ধার্মেস নিমান খ্রীস্তাসঘী সাংগে উজতাচাস। আস নামহায় হুর্মি গুনহান ছেমা নান্‌জাস,</verse>
				<verse number="14">মোসেসঘী আনকা পেশকান মাল মান্না খাতরী নামহায় বিড়দোনু একা নালিশ গুটঠি রাঃচা, আবড়ান ধার্মেস বাতিল নান্‌জাস। আঃ দলিলান আস ক্রুশনু ঠকচাসকি নাশ নান্‌জাস।</verse>
				<verse number="15">আস মাহা মের্খান্তা হুর্মি মালদাও শাসান আউর ক্ষেমতান বেগড়াচাস চিচ্চাস। আউর ই লেখাম আস খ্রীস্তাসঘী ক্রুশঘী মাঝিন্তী আরঘী মাইয়া জিতচাস আউর হোর্মারঘী মুন্দভারে আরিন লাজ্জে চিচ্চাস।</verse>
				<verse number="16">আদি খাতরী অন্না মোখনা বা ধারামঘী একাম পারাব বা আমাবস্যা বা খান্নে এখের্না উল্লা হোওয়ারকি নিমান দোশ চিইনা আধিকার নেখায়হু মাল্লা।</verse>
				<verse number="17">আবড়া তো রাঃচা হুল্লুনু এগদা মানো আদিঘী এখ, মুন্দা এগদা আসলি আদ খ্রীস্তাসঘী মাঝিনুম রাঃয়ী।</verse>
				<verse number="18">নে নে নারমিয়া মান্নাঘী ভান নান্নার আউর মের্খাদুতারঘী সেওয়া নানারকি রিঝঝি ক্ষাক্ষেনার, আর যেনু নিমহায় পুরুস্কার ক্ষাক্ষানাঘী ডাহারেনু বাধহা মাল মান্নার। এন্নে আলার এগদান এরিয়ার বাঃআরকি ভান নানারকি আঃ বারেনু ঢের কোহা কোহা কাত্থান বাঃনার আউর বেগারগেম তাংহা বারেনু অহমা ডান্ডী পাড়নার, কারনে আরঘী কায়া গুনহাঘী ডেরানু রাঃয়ী।</verse>
				<verse number="19">আর বাড়িয়ারসে কুক্কুন, মানে মান্‌জা যীশু খ্রীস্তাসিন ধারারকি মাল উইনার, মুন্দা আঃ কুক্কুঘী চালনানুম গোট্টা দেহান আহাড়া খোচলনু অন মানারকি আউর থিরারারকি ধার্মেসঘী চাহানা লেখা পারদানার।</verse>
				<verse number="20">খ্রীস্তাসঘী সাংগে কেচ্চেকারকি নিম একাবাকি ধার্তীন্তা দোশরা দোশরা নিয়ামতি গেচ্ছা চালি কেরকার, আবাকী ধার্তীন্তা আলার লেখাম নিম এন্দেরগে ফির ধার্তীন্তা নিয়ামঘী আধিননু বারা লাগদার?</verse>
				<verse number="21">নালাখ নানতে নানতে একাবড়া বেগড়ারি, আবড়াঘী বারেনু ই রাকাম নিয়াম রাঃয়ী, “ধারা আম্বকে, মোঃখা আম্বকে, অত্তা আম্বকে।” এন্নে নিয়াম তো খিলা আলারঘী চিচ্চিকা হুকুম আউর শিরষা।</verse>
				<verse number="22"></verse>
				<verse number="23">এন্নে নিয়াম গুটঠিন এরারকি ইয়াদ মানি যে, আবড়া বেশ্যেম লুরনু পুরা, কারনে একাসেনু সেওয়া নালাখ নানরি, একাসেনু তাংগান মাইয়া নানরি, একাসেনু তাংহা দেহান তাপলিক চিইরি, ই নিয়াম গুটঠি আবড়ান আলারিন আখতি, মুন্দা গুনহান কাবু নান্নাঘী বারেনু ইবড়াঘী একাম দামেম মাল্লা।</verse>
			</chapter>
			<chapter number="3">
				<verse number="1">নিম খ্রীস্তাসঘী সাংগে খেএনান্তী উজ্জা চোচ্কার। খানে মের্খানু একা বারে গুটঠি রাঃয়ী আবড়ান ক্ষাক্ষানা খাতরী চিহুট নানা, একসান খ্রীস্তাস ধার্মেসঘী মাড়ি তারা অক্কারকি রাঃদাস।</verse>
				<verse number="2">ধার্তীন্তা বারেনু কায়া মাল চিইয়ারকি মের্খাঘী হুর্মি বারেনু কায়া চিইয়া।</verse>
				<verse number="3">কারনে নিম তো কেচ্চেকার কেরকার আউর নিমহায় জীয়া খ্রীস্তাস সাংগে ধার্মেসঘী মাঝিনু নুড্ডুকা রাঃয়ী।</verse>
				<verse number="4">নে নিমহায় জীয়া, আঃ খ্রীস্তাস একাবাকি তাংগান আখতোস, আবাকী নিমহু আসঘী সাংগে মাহিমাঘী ভাগিয়ারী মানারকি তাংগা তিংগান এদোর।</verse>
				<verse number="5">খানে নিমহায় ধার্তীন্তা চাইল বাইলতি হুর্মি মালদাও বারে নাশ নানা চিইয়া। আইয়া রাঃয়ী হুর্মি রাকাম লাজ্জে নালাখ, নাপাক, কুহিন্তা চিবা খাড়না, মালদাও চাহানা, আউর লালিচ, এগদান অন রাকাম ঠাকরান সেওয়া বাঃনা মানি।</verse>
				<verse number="6">ই হুর্মি গুনহাঘী কারনে নে নে ধার্মেসঘী কাত্থা মাল মেন্নার আরঘী মাইয়া ধার্মেসঘী দান্ডে এত্তারকি বারা লাগি।</verse>
				<verse number="7">আগুন্তা উল্লানু নিমহায় গুনহানু পুরা জীয়ানু নিমহু ই হুর্মি মালদাও নালাখনু অন রাচ্কার।</verse>
				<verse number="8">মুন্দা আক্কুন নিমহায় জীয়ান্তা রাঘারনা, কেবের নাখেরনা, বেশ্যেম ঘিন্না নান্না, দোশরারঘী বারেনু উসকানা আউর মালদাও কাত্থা বাঃনান্তী তাংগা তিংগান গেচ্ছা নানা।</verse>
				<verse number="9">অরোত দোশরার হেদ্দে ঝুট কাত্থা বাঃআ আম্বকে, কারনে নিমহায় পাচ্চা “এনান” আদিঘী নালাখ সুদ্ধাই কিচরীঘী লেখা খুল্লুকার।</verse>
				<verse number="10">নিম পুনা “এনান” আত্তিকার; ই পুনা “এনান” আরু পুনা মানতে মানতে তাংহা কামুস লেখা মানা লাগি, যেনু আঃ কামুসিন পুরাসে আঃখা অংগোদার।</verse>
				<verse number="11">ই পুনা জীয়ানু নিম যিহুদী বা অযিহুদীরঘী মাঝিনু, খাতনা নান্‌জাকা বা খাতনা মাল নান্‌জাকা আলারঘী মাঝিনু পারদেশী, বেগার পাড়েচ্কা, সান্নি জাতিয়া, লাউড়ী বা তাংগা তিংগা চাহানা লেখা চালেরনা আলারঘী মাঝিনু একাম ফারাক মাল্লা; আসান খ্রীস্তাসদিম প্রাধান আউর আস বিশুয়াসী হোর্মারঘী মাঝিনুম রাঃদাস।</verse>
				<verse number="12">ধার্মেস নিমান চাজারকি হোচ্চাস আউর নিমান আসঘী নেমহা আল বাঃআরকি তাংহা খাতরী ছিন্ডিয়াসকি উইয়াস আউর আস নিমান দুলার নান্দাস। খানে নিম মায়া, দায়ালু, নারমিয়া আউর ধিরারারকি ইবড়া গুন গুটঠি তারু তাংগা তিংগান সাজাবাঃআ।</verse>
				<verse number="13">অরোত দোশরারিন সাহা আউর যদি নেখায়হু বিড়দোনু নিমহায় একাম দোশ চিইনাঘী কারন রাঃয়ী হলে আসিন ছেমা নানা। উর্বাস একাসে নিমান ছেমা নান্‌জাস, আন্নেম নিমহায়হু অরোত দোশরারিন ছেমা নান্না দারকার।</verse>
				<verse number="14">আউর ই হুর্মিঘী মাইয়া দুলার তারু তাংগা তিংগান সাজাবাঃআ। আঃ দুলার নিমান অন মেরনু গাথারকি পুরা নানি।</verse>
				<verse number="15">খ্রীস্তাস একা শালসান্ত চিইদাস, আঃ শালসান্ত নিমহায় কুহিন্তী নিমান চালাবাউুক। শালসান্তনু রাঃনা খাতরী তো নিমান হোর্মারিন অন দেহা বাঃআরকি মেখনা মান্‌জা। আদি খাতরী নিম হুর্মি বাকিম ধানিয়াবাদ চিইয়া।</verse>
				<verse number="16">খ্রীস্তাসঘী বাচানান নিমহায় কুহিনু পুরাসে উজ্জা অক্কা চিইয়া। ধার্মেসঘী চিইনা হুর্মি লুর তারু অরোত দোশরারিন শিরষা চিইয়া আউর শালহা চিইয়া আউর কুহিনু ধানিয়াবাদঘী সাংগে ধার্মেসঘী নামেনু গীতসংহিতাঘী ডান্ডী আউর বোলতাঘী ডান্ডী আউর অহমাঘী ডান্ডী পাড়া।</verse>
				<verse number="17">কাত্থা আউর নালাখনু এন্দরাদিম নান্দার নেকআ, হুর্মিন উর্বা যীশুসঘী নামেনু নানা আউর ধার্মে বাঙ্গাসিন আসঘী মাঝিন্তী ধানিয়াবাদ চিইয়া।</verse>
				<verse number="18">এ যানানারো, নিম তাংগা তিংগা মেতারঘী আধিনতান মানারকি হোওয়া, কারনে উর্বাসঘী আল লেখা ইদিম ঠিকা নালাখ।</verse>
				<verse number="19">এ মেতারো, নিম তাংগা তিংগা যানানারিন দুলার নানকে আউর আদিঘী সাংগে তিনী রাশি লেখা চাইল বাইল নানকে।</verse>
				<verse number="20">এ খাদ্দে খার্রারো, নিম হুর্মি বারেনু নিংগীয়ো নিম্বারঘী কাত্থান মানারকি চালেরকে, কারনে এন্নেনুম উর্বাস খুশমারদাস।</verse>
				<verse number="21">এ বাবারো, নিমহায় খাদ্দে খার্রারিন হুর্মি সামাই আম্বকে আনসা, আর তাংগা তিংগা খুশমারনা লেখা চালরা পোল্লোর হলে আর উতসাহ এবসোর।</verse>
				<verse number="22">এ লাউড়ীরো, নিম হুর্মি বারেনু নিমহায় ধার্তীন্তা মালিকেরঘী কাত্থা লেখা চালেরকে। একাবাকি আর নিমহায় মাইয়া নাজার উইনার, খিলা আবাকীম যে আরিন খুশ উইনা খাতরী আরঘী কাত্থা লেখা চালরোর আদ মালা, মুন্দা খাটি কুহিনু উর্বাসঘী মাইয়া ভাক্তি উইয়ারকি আরঘী কাত্থান মানারকি চালরা।</verse>
				<verse number="23">নিম এগদানুম নান্দার নেকআ, আদ আলারঘী খাতরী মালা, মুন্দা উর্বাসঘী খাতরী নানা লাগদার বাঃআরকি জীয়া কায়া চিইয়ারকি নানা,</verse>
				<verse number="24">কারনে নিম তো আখদার, উর্বাস আসঘী আলারঘী খাতরী এগদা উইয়াস, আদিনুম নিম পুরুস্কার লেখাম আসঘীম হেদ্দেন্তী ক্ষাক্ষর। নিম নেখায় সেওয়া নানা লাগদার, আসিম উর্বা খ্রীস্তাস।</verse>
				<verse number="25">নে মালদাও নালাখ নান্দাস, আস আদিঘী খান্‌জপা ক্ষাক্ষস। উর্বাসঘী খান্নেনু হোর্মার সামান।</verse>
			</chapter>
			<chapter number="4">
				<verse number="1">এ মালিকেরো, মের্খানু নিমহায়হু অরোত উর্বাস রাঃদাস আখারকি নিম নিমহায় লাউড়ীরঘী সাংগে দাও নালাখ আউর উজগু চাইল বাইল নানা।</verse>
				<verse number="2">নিম একাবাকিহু বিন্তীন আম্বকে আম্বা, হুর্মি বারি হুশিয়ার রাঃকে আউর বিন্তীঘী সামাইনু ধার্মেসিন পাহিলানু ধানিয়াবাদ আখতাকে;</verse>
				<verse number="3">আউর ইদিঘী সাংগে এমহায় খাতরীহু বিন্তী নানকে, যেনু ধার্মেস এমহায় মুন্দভারেন্তা বালিন তিসগাদাস চিইদাস, আউর খ্রীস্তাসঘী বারেনু নুড্ডুকা সাচ বাচানান এম প্রাচার নানা অংগোদাম। ই নুড্ডুকা সাচঘী খাতরীম এম ইন্না জেহেলনু আটকারারকি রাঃদাম।</verse>
				<verse number="4">বিন্তী নানকে, এংহায় একাসেনু আদিন প্রাচার নানা দারকার, এন যেনু আঃ লেখাম আদিন প্রাচার নানারকি আদিঘী মানে পারিস্কারসে চোওদারকি ধারা অংগোদান।</verse>
				<verse number="5">নে ধার্মেসঘী আলার মালনার, আরঘী সাংগে লুর তারু চালরা আউর হুর্মি মোকা নালাখনু লাগাবাঃআ।</verse>
				<verse number="6">নিমহায় কাছনাখেরনা হুর্মি সামাই তিনী রাশি লেখা আউর বেক চিচ্চিকা অন্না মোখনা লেখা ইন্‌জিরনা লেখা মানুক, যেনু নেকান এন্দরা উত্তার চিইয়াগে লাগ্গো, আদিন বুঝরা অংগোদার।</verse>
				<verse number="7">উর্বাসনু চোনহালু ভাইয়া আউর বিশুয়াস নান্না লেখা সেওয়ানানু আউর উর্বাস খাতরী এমহায় সাংগে লাউড়ী তুখিকেসঘী হেদ্দেন্তী এংহায় হুর্মি কাত্থান আঃখা অংগোর।</verse>
				<verse number="8">যেনু নিম এমহায় বারেনু আঃখা অংগোদার আউর আস যেনু নিমহায় কুহিনু উতসাহ চিইয়া অংগোদাস, আদিঘী খাতরী এন আসিন নিমহায় হেদ্দে তাইকান।</verse>
				<verse number="9">এন তুখিকেসঘী সাংগে অনিসিমেসিন তাইকান। আস মান্‌জাস খ্রীস্তাসনু অন মান্‌জাকা বিশুয়াসী আউর চোনহালু ভাইয়া। আস তো নিমহা দলেন্তা অর্তোস। আর কালারকি ইসতা হুর্মিন নিমান আখতোর।</verse>
				<verse number="10">এংহায় সাংগে জেহেলনু আটকারকা ভাইয়াস আরিষ্টার্খাস আউর বার্নাবাসঘী পাহিয়াস মার্কুশহু নিমান দাওহাল আখতা লাগনার। মার্কুশঘী বারেনু নিম তো আগুন্তীম হুকুম ক্ষাক্ষিকার যে, আস যদি নিমহায় হেদ্দে বার্দাস হলে আসিন রিঝঝিঘী সাংগে ইন্‌জিরকে।</verse>
				<verse number="11">নেকান যুস্ট বাঃআরকি মেখনা মানি, আঃ যীশুসহু নিমান দাওহাল আখতা লাগদাস। যিহুদী বিশুয়াসীরঘী মাঝিনু খিলা ই তিন’ঝানাম ধার্মেসঘী রাঃজীঘী খাতরী এংহায় সাংগে সাহাড়ানানু লেখা নালাখ নান্নার। আর এংগান উতসাহ চিচ্চার।</verse>
				<verse number="12">ইপাফ্রাসহু নিমান দাওহাল আখতা লাগদাস। আস নিমহায় আলারঘী মাঝিনু অর্তোস আউর আস যীশু খ্রীস্তাসঘী লাউড়ী। আস হুর্মি সামাই নিমহায় খাতরী বিন্তীঘী লাড়াই চালাবাঃআ লাগদাস, যেনু নিম খুত মালকা আলার লেখা ইজদার আউর ধার্মেসঘী হুর্মি চাহানান পুরা নানা অংগোদার।</verse>
				<verse number="13">ইপাফ্রাসঘী বারেনু এন ই গাওয়াহী চিইয়া অংগোদান যে, নিমহায় খাতরী আউর নে লায়দিকেয়া আউর হিয়রাপলি শাহারনু রাঃনার, আরঘী খাতরী আস ঢের খাটচাস।</verse>
				<verse number="14">চোনহালু ডাক্তার লুকাস আউর দীমা নিমান দাওহাল আখতা লাগনার।</verse>
				<verse number="15">লায়দিকেয়ান্তা বিশুয়াসী ভাইয়ারিন, নুমফা আউর আদিঘী এড়পানু একা আলার মান্ডলী লেখা অন গুসান খোড়নার, আরিনহু দাওহাল আখতাকে।</verse>
				<verse number="16">নিমহায় মাঝিনু ই চিঠি পাড়না মুন্‌জুকা খোঃখা লায়দিকেয়ান্তা মান্ডলীনহু ই চিঠিন পাড়াগে চিইকে, আউর লায়দিকেয়া মান্ডলীন একা চিঠি তাইনা মানো, আদিন নিমহু পাড়কে।</verse>
				<verse number="17">আর্খিপ্পাসিন বাঃআ, “উর্বাসঘী সেওয়া নান্না খাতরী নিংগাগে একা নালাখ চিইনা মান্‌জা, আদিন পুরাসে মুন্‌জাগে কায়া চিইয়া।”</verse>
				<verse number="18">এন পাউলুস, এংহা ক্ষেক্ষানু এন ই দাওহালঘী কাত্থা লিখা লাগদান। ইয়াদ উইকে, এন শিকড়ি তারু হেএরকা রাঃদান। ধার্মেস নিমান অনুগ্রহ নানুক।</verse>
			</chapter>
		</book>
		<book number="52">
			<chapter number="1">
				<verse number="1">এন পাউলুস, সিলাস আউর তীমথিস সাংগে, ধার্মে বাঙ্গায়ো আউর উর্বা যীশু খ্রীস্তাসঘী সাংগে অন মান্‌জেকা থেসালোনীকিয়া মান্ডলীঘী হেদ্দে ই চিঠি লিখা লাগদাম, এম নিমহা খাতরী বিন্তী নান্দাম, নিমহা মাইয়া অনুগ্রহ আউর শালসান্ত বারুক।</verse>
				<verse number="2">এম হুর্মি সামাই নিমহা খাতরী ধার্মেসিন ধানিয়াবাদ চিইদাম আউর হুর্মি সামাই বিন্তী নান্না বাকি নিমহা কাত্থা ইয়াদ নান্দাম।</verse>
				<verse number="3">নিম বিশুয়াসঘী সাংগে একা নালাখ গুটঠি নানা লাগদার, দুলারঘী সাংগে একান্নে খাটআ লাগদার আউর নামহা উর্বা যীশু খ্রীস্তাসঘী মাইয়া বাড়িয়ার আশেরান্তী একা ধিরারনা ধারেচ্কার, আঃ কাত্থা এম হুর্মি সামাই বিন্তী নান্না বাকি বাঙ্গাস আউর ধার্মেসঘী মুন্দভারে ইয়াদ নান্দাম।</verse>
				<verse number="4">খ্রীস্তাসনু এংহায় চোনহালু ভাইয়া বাহিনরো, এম আখদাম যে, ধার্মেস নিমান দুলার নান্দাস আউর তাংহা আল মান্না খাতরী আস নিমান চাজারকি হোচ্চাস।</verse>
				<verse number="5">কারনে এমহায় আখতানা দাও বাচান খিলা কাত্থাঘী মাঝিন্তী মাল বার্চা, মুন্দা আদ নেমহা বোলতাঘী সাওয়াংনু আউর বাড়িয়ার বিশুয়াসতি নিমহায় হেদ্দে বার্চা। নিম তো আখদার একাবাকি এম নিমহা সাংগে রাচ্কাম, আবাকী নিমহা দাওলে খাতরী একাসে নিমান সাহাড়া নান্‌জেকা রাচ্কাম।</verse>
				<verse number="6">ঢের তাপলিকঘী মাঝিনু নেমহা বোলতাঘী রিঝিরনানু আঃ দাও বাচানান ইন্‌জিরারকি নিম এমহা আউর উর্বাসঘী ডাহারেনু চালরা লাগকার।</verse>
				<verse number="7">এন্নেনুম নিম ম্যাসিডোনিয়া আউর আখায়া প্রাদেশঘী হোর্মা বিশুয়াসী আলারঘী হেদ্দে নামুনা মান্‌জেকার।</verse>
				<verse number="8">কারনে নিমহা হেদ্দেন্তী উর্বাসঘী বাচান খিলা ম্যাসিডোনিয়া আউর আখায়ানু মাল ছোড়ারা, মুন্দা ধার্মেসঘী মাইয়া নিমহায় একা বিশুয়াস রাঃয়ী আদহু হুর্মি আড্ডানু ছোড়ারা। ই বারেনু নেখায়হু হেদ্দে এমহায় এন্দরাহু বাঃনা দারকার মাল্লা।</verse>
				<verse number="9">কারনে নিম একান্নে এমান ইন্‌জিরকার আদিন হুর্মি আড্ডান্তা আলারদিম আখতা লাগনার। আর ইদিনহু আখতা লাগনার নিম একাসে ঠাকরানন্তী কির্রারকি উজ্জুকা আউর সাচ ধার্মেসঘী হেদ্দে বারেচ্কার যেনু আসঘী সেওয়া নানা অংগোদার,</verse>
				<verse number="10">আউর মের্খান্তী তাংহা খাদ্দেসঘী বার্না খাতরী ক্ষাঃপা অংগোদার। আঃ খাদ্দাস মান্‌জাস যীশু, নেকান আস খেএনান্তী উজতাচাস। ধার্মেসঘী খিশারান্তী যীশুসদিম নামান বাছাবাঃদাস।</verse>
			</chapter>
			<chapter number="2">
				<verse number="1">এংহায় বিশুয়াসী ভাইয়া বাহিনরো, নিম তো আখদার যে, নিমহায় হেদ্দে এমহায় হাজির মান্না আয়ধাম মাল মান্‌জা।</verse>
				<verse number="2">নিম ই কাত্থাহু আখদার যে, থেসালোনীকিয়ানু নিমহায় হেদ্দে বার্নাঘী আগুম ফিলিপীয়া শাহারনু এম ঢের মালদাও চাইল বাইলান সাহাচ্কাম আউর অপমানহু মান্‌জাকা রাচ্কাম। মুন্দা আসান হুর্মি বাধহাঘী মাঝিন্তীহু এম এমহায় ধার্মেসতি সাহাস ক্ষাক্ষারকি নিমান সাহাসঘী সাংগে ধার্মেসঘী দাও বাচানঘী কাত্থান আখতাচ্কা রাচ্কাম।</verse>
				<verse number="3">কারনে এমহায় গোহরারকা ঝুটেন্তীহু মালা, মালদাও মাতলাবতিহু মালা, বা নেকানহু ঠাকারকিহু একাম কাত্থা মাল বাঃআ লাগদাম।</verse>
				<verse number="4">মুন্দা ধার্মেস এমান পারীক্ষা নানারকি সাবুত নান্‌জাস যে, দাও বাচান প্রাচার নান্না খাতরী এম লায়েক। এম একাম আলারিন খুশমাগে ই কাত্থা মাল বাঃআ লাগদাম, মুন্দা নে নামহায় কুহিন পারীক্ষা নান্দাসকি এরদাস, আঃ ধার্মেসিন খুশমাগেম বাঃআ লাগদাম।</verse>
				<verse number="5">নিম আখদার, এম নিমহায় হেদ্দে একাবাকিহু তিনী লেখা কাত্থা বাঃআগে মাল বারেচ্কাম, বা এম লালিচান ঢাপনা খাতরী একাম ঠাকনাঘী কাত্থা মাল বাচ্কাম, ধার্মেসদিম ইবড়াঘী গাওয়াহী আল।</verse>
				<verse number="6">এম আলারঘী হেদ্দেন্তী সাম্মান ক্ষাক্ষাগেহু চিহুট মাল নান্‌জাকাম, নিমহা হেদ্দেন্তীহু মালা, দোশরা আলারঘী হেদ্দেন্তীহু মালা।</verse>
				<verse number="7">কারনে এম যীশু খ্রীস্তাসঘী তাইকা, খানে এম একাবাকি নিমহা গুসান রাচ্কাম আবাকী আধিকার খাটাবাঃআরকি এম নিমহায় হেদ্দে ঢের কোহা এন্দরাহু নেএআ অংগোম দানেক; মুন্দা আয়ো একাসে তাংহা খাদ্দারিন যাতনি, ঠিকা আন্নেম নিমহা সাংগে রাঃনা বাকি এমহু আন্নেম নারমিয়া চাইল বাইল নান্‌জাকা রাচ্কাম।</verse>
				<verse number="8">নিমহা মাইয়া এমহায় ঢের মায়া রাঃতে এম খিলা ধার্মেসঘী দাও বাচান চিইয়াগে মালা, মুন্দা নিমহা খাতরী রিঝঝিঘী সাংগে এমহা জীয়ান দাড়ে আর্গাচ্কা রাচ্কাম, কারনে এমহায় হেদ্দে নিম ঢের চোনহালু রাচ্কার।</verse>
				<verse number="9">এংহায় চোনহালু বিশুয়াসী ভাইয়া বাহিনরো, এমহায় ঢের খাটনা আউর তাপলিকঘী কাত্থা মানিম নিমহায় ইয়াদ রাঃয়ী। নিমহায় হেদ্দে ধার্মেসঘী দাও বাচান প্রাচার নান্না সামাই এম উল্লা মাঃখা ঢের নালাখ নান্‌জাকাম, যেনু এম নিমহায় হেদ্দে একাম বোঝহা মাল মান্দাম।</verse>
				<verse number="10">নিম নে নে বিশুয়াসী মান্‌জাকার, নিমহায় সাংগে এমহা চাইল বাইল নেমহা, ধার্মেপাত্তু আউর খুত মালকা রাচ্কাম, আদিঘী গাওয়াহী আল নিমহু রাঃদার আউর ধার্মেসহু রাঃদাস।</verse>
				<verse number="11">নিম তো আখদার যে, তাম্বাস একাসে তাংহায় খাদ্দারঘী সাংগে চাইল বাইল নান্দাস, খাতির আউর বাড়িয়ারসে হুকুম চিইদাস, ঠিকা আন্নেম এমহু থেসালোনীকিয়ান্তা হোর্মা বিশুয়াসীরিন আদিনুম বাঃদাম, যেনু ধার্মেসঘী যোগ্গে আল লেখা নিম চালরা অংগোদার, আস তাংহা রাঃজী আউর তাংহা মাহিমাঘী ভাগিয়ারী মান্না খাতরীম নিমান মেখিয়াস।</verse>
				<verse number="12"></verse>
				<verse number="13">আউর আদি খাতরীম এম হুর্মি বাকি ধার্মেসিন ধানিয়াবাদ চিইদাম, কারনে এমহায় হেদ্দেন্তী ধার্মেসঘী বাচান মেনারকিম নিম বিশুয়াস নান্‌জাকা রাচ্কার। আদ আলারঘী কাত্থা মালা, মুন্দা ধার্মেসঘী বাচান বাঃআরকিম ইন্‌জিরকার আউর মানিম আদ ধার্মেসঘী বাচান। নিম নে নে বিশুয়াসী, নিমহায় কুহিনু আঃ বাচানদিম নালাখ নানা লাগি।</verse>
				<verse number="14">এংহায় চোনহালু বিশুয়াসী ভাইয়া বাহিনরো, যিহুদীয়া প্রাদেশনু যীশু খ্রীস্তাস সাংগে অন রাচ্কা ধার্মেসঘী একা মান্ডলী গুটঠি রাঃয়ী, আরঘীহু দাশা নিমহা লেখাম। যিহুদীরঘী হেদ্দেন্তী আর একাসে তাপলিক সাহাচ্কা রাঃচার, নিমহু নিমহা রাঃজীন্তা আলার হেদ্দে আন্নেম তাপলিক সাহাচ্কা রাচ্কার।</verse>
				<verse number="15">ই যিহুদীরদিম উর্বা যীশুসিন আউর নাবীরিন পিটকা রাঃচার আউর কুদাবাচ্কা রাঃচার। আর ধার্মেসিন মাল খুশমানার আউর হোর্মা আলার মাইয়া আরঘী মুদাই ভাব রাঃয়ী।</verse>
				<verse number="16">অযিহুদীরিন গুনহান্তী বাছাবাঃনা খাতরী আরঘী হেদ্দে যেনু একাম কাত্থা বাঃআ পোলদাম, আদি খাতরীম আর নামান বাধহা চিইনার। ই লেখাম আর হুর্মি সামাই অন্টাঘী খোঃখা অন্টা গুনহা নান্নার, আউর হুর্মিন্তী শেষানু ধার্মেসঘী রাঘারনা আরঘী মাইয়া বার্চা।</verse>
				<verse number="17">এংহায় চোনহালু বিশুয়াসী ভাইয়া বাহিনরো, এম নিমহায় কুহিন্তী গেচ্ছা মালা, মুন্দা অংগুর খাতরী এম নিমহায় হেদ্দেন্তী গেচ্ছা রাচ্কাম। আঃ সামাই এম নিমহা হেদ্দে বারাগে ঢের চিহুট নান্‌জাকা রাচ্কাম আউর এরাগে ঢের চিহুট নান্‌জাকা রাচ্কাম, যেনু ফির নিমান এরা অংগোদাম।</verse>
				<verse number="18">আদি খাতরীম এম, বিশেষ নানারকি এন পাউলুস, নিমহায় হেদ্দে বারাগে ঢের চিহুট নান্‌জাকা রাচ্কান, মুন্দা শায়তান এমহায় ডাহারেনু ইজ্জিকি রাঃচা।</verse>
				<verse number="19">নামহায় উর্বা যীশু খ্রীস্তাস একাবাকি বারোস, আবাকী তো নিমিম আসঘী মুন্দভারে এমহায় আশেরা, রিঝিরনা আউর অহমাঘী পুরুস্কার মানোর, আন্নেম মালা কা?</verse>
				<verse number="20">মানিম, নিমিম এমহায় অহমা আউর রিঝিরনা।</verse>
			</chapter>
			<chapter number="3">
				<verse number="1">শেষানু, এম একাবাকি আরু সাহা পোলকাম, আবাকী এম এথেন্স শাহারনু অতখাম রাওম বাঃআরকি ঠিকা নান্‌জাকাম,</verse>
				<verse number="2">আউর এমহায় ভাইয়া তীমথিস, নে খ্রীস্তাসঘী বারেনু দাও বাচান প্রাচার নান্দাস আউর ধার্মেসঘী খাতরী এমহা সাংগে নালাখ নান্দাস, আসিন তাইকা রাচ্কাম, যেনু আস নিমান বিশুয়াসানু সাওয়াংগিয়া কামআগে আউর উতসাহ চিইয়াগে অংগোদাস।</verse>
				<verse number="3">যীশু খ্রীস্তাস খাতরী একা তাপলিক ক্ষাক্ষা লাগদার, আদিন্তী নিম পাছলি আম্বকে কালা, কারনে নিম তো মানিম আখদার, নিমহা খাতরী ধার্মেস এন্নে তাপলিক ঠিকা নান্‌জাস।</verse>
				<verse number="4">আঃ খাতরী এম একাবাকি নিমহায় সাংগে রাচ্কাম, আবাকী তো এম নিমান বাচ্কা রাচ্কাম যে, এমহায় মাইয়া তাপলিক বারো, আউর নিম তো আখদার যে, ঠিকা এন্নেম ঘাটচা।</verse>
				<verse number="5">আদি খাতরীম এন একাবাকি আর সাহাগে পোলকান, আবাকী নিম একাসে বিশুয়াসনু জীয়া কাড়তা লাগদার, আদিন আখনা খাতরীম এন তীমথিয়সিন নিমহায় হেদ্দে তাইকা রাচ্কান। এন সোচ্কা রাচ্কান যে, মানা অংগি শায়তান নিমান লালিচ এদচা আউর এমহায় হুর্মি খাটনি আয়ধাম মান্‌জা।</verse>
				<verse number="6">মুন্দা আক্কুন তীমথিয়েস নিমহায় হেদ্দেন্তীক কির্রার বারারকি নিমহায় বিশুয়াস আউর দুলারঘী বারেনু এমান দাওলেম বাঃয়ান চিচ্চাস। আস তিংগিয়াস যে, নিম হুর্মি বাকিম রিঝিরনাঘী সাংগে এমহায় কাত্থান ইয়াদ নান্দার আউর এম একাসে নিমান এরাগে চাহাদাম, ঠিকা আন্নেম নিমহু এমান এরাগে বেদ্দেদার।</verse>
				<verse number="7">আদি কারনেম এংহায় চোনহালু ভাইয়া বাহিনরো, এমহায় হুর্মি তাপলিক আউর মালদাও চাইল বাইলঘী মাঝিনুহু নিমহায় বিশুয়াসঘী কাত্থা মেনারকি এম জীয়ানু খাতির ক্ষাক্ষিকাম।</verse>
				<verse number="8">এমহায় জীয়া ধান্যা, কারনে আক্কুন নিম উর্বাসনু বাড়িয়ারসে ইজারকি রাঃদার।</verse>
				<verse number="9">নিমহায় কারনে ধার্মেস এমান একা রিঝঝি চিচ্চাস, আদি খাতরী এম একাসেনু আসিন ধানিয়াবাদ চিওম, আদিন এম মাল আখদাম।</verse>
				<verse number="10">এম যেনু নিমান এরা অংগোদাম আউর নিমহায় বিশুয়াসঘী মাঝিনু একা আকাল রাঃয়ী, আদিন পুরা নানাগে অংগোদাম। আদি খাতরীম ধার্মেস গুসান এম উল্লা মাঃখা এমহায় কুহিন্তী বিন্তী নানা লাগদাম।</verse>
				<verse number="11">নামহায় ধার্মেস আউর বাঙ্গাস তানিম আউর নামহায় উর্বা যীশুস যেনু নিমহায় হেদ্দে কালাগে, নামহায় ডাহারেন ঠিকা নান্দাস চিইদাস।</verse>
				<verse number="12">উর্বাস নিমান এন্নে নানারকি আশিস নানুক, এম একান্নে নিমান উছলারনা লেখা দুলার নান্দাম, ঠিকা আন্নেম নিমহু অরোত দোশরারিন আউর হোর্মারিন উছলারনা লেখা দুলার নানা।</verse>
				<verse number="13">হলে আস নিমহায় কুহিন সাওয়াংগিয়া নানোস, কারনে একাবাকি নামহায় উর্বা যীশু খ্রীস্তাস তাংহায় আলারিন হোওয়ারকি বারোস, আবাকী নামহায় ধার্মেস আউর বাঙ্গাসঘী মুন্দভারে নিম দোশ মালকা আউর নেমহা মানোর।</verse>
			</chapter>
			<chapter number="4">
				<verse number="1">এংহায় চোনহালু ভাইয়া বাহিনরো, এন নিমান শিখাবাচ্কা রাচ্কান, একাসেনু নিম ধার্মেসিন খুশমোর, আউর এম বিশুয়াস নান্দাম যে, নিম মানিম আন্নেম চালরা লাগদার। আন্নুহু উর্বা যীশুসঘী নামেনু এম নিমহায় গুসান গোহরারা লাগদাম আউর চেত চিইয়া লাগদাম যেনু নিম আরু ঠিকাসে আঃ লেখাম চালরা অংগোদার।</verse>
				<verse number="2">উর্বা যীশু খ্রীস্তাসঘী হেদ্দেন্তী আধিকার ক্ষাক্ষিকামকি এম নিমান একা একা হুকুম চিচ্চিকাম, আদিন তো নিম আখদার।</verse>
				<verse number="3">ধার্মেস চাহাদাস, যেনু নিম নেমহা মান্দার, আউর হুর্মি লাজ্জে নালাখ লেখা গুনহান্তী গেচ্ছা রাঃদার,</verse>
				<verse number="4">নিমান হোর্মারিন আঃখাগে লাগ্গো, একা অযিহুদীর ধার্মেসিন মাল আখনার, আরঘী লেখা দেহাঘী চিবা খাড়নানু মাল চালরাকি নিম হোর্মার তাংগা তিংগা দেহান নেমহা আউর সাম্মাননু উইকে।</verse>
				<verse number="5"></verse>
				<verse number="6">ই লেখা নিম তাংগা তিংগা বিশুয়াসী ভাইয়া বাহিনান বিড়দো নালাখ নানারকি ঠাকয়া আম্বকে। কারনে এম তো আগুম নিমান বাচ্কাম আউর হুশিয়ার নান্‌জাকাম যে, এন্নে মালদাও নালাখ খাতরী উর্বাসদিম দান্ডে চিওস।</verse>
				<verse number="7">কারনে ধার্মেস নামান নাপাক লেখা চালেরনা খাতরী মাল মেখিয়াস, মুন্দা নেমহা লেখা চালেরনা খাতরীম মেখিয়াস।</verse>
				<verse number="8">আদি খাতরীম ই শিরষান নে নে মাল ইন্‌জিরনার, আর খিলা আলারিন মালা মুন্দা ধার্মেসিনহু মাল ইন্‌জিরনার, নে তাংহায়দিম নেমহা বোলতান নিমাগে চিইদাস।</verse>
				<verse number="9">অরোত দোশরারিন দুলার নান্নাঘী বারেনু নিমহায় গুসান এন্দরাহু লিখনা দারকার মাল্লা, কারনে অরোত দোশরারিন দুলার নান্না তো নিম ধার্মেসঘী হেদ্দেন্তীক শিখিরকার।</verse>
				<verse number="10">এন আখদান যে, নিম মানিম ম্যাসিডোনিয়া প্রাদেশতা হোর্মা বিশুয়াসী আলারিন দুলার নান্‌জেকার। মুন্দা এংহায় চোনহালু ভাইয়া বাহিনরো, নিমহা হেদ্দে এম গোহরারা লাগদাম, যেনু নিমহায় দুলার আরু বাগ্গে বাডরি।</verse>
				<verse number="11">এম নিমান একা হুকুম চিইয়া লাগদাম, আঃ লেখাম জীয়া কায়াতি শান্তনু জীয়া কাড়তাগে, দোশরা আলারঘী নালাখনু ক্ষেক্ষা আম্বকে খাজআ, আউর খাটআগে চিহুট মানা,</verse>
				<verse number="12">মাল বিশুয়াসী আলার হেদ্দে নিমহায় চাইল বাইল যেনু সাম্মান ক্ষাক্ষানা লেখা মানি আউর উজ্জা অক্কোনা খাতরী নেখায়হু মাইয়া নিমান ভারোসা নানাগে মাল লাগ্গো।</verse>
				<verse number="13">এংহায় চোনহালু ভাইয়া বাহিনরো, কেচ্চেকা আলারঘী এন্দরা মানো, ই বারেনু নিম বেগার আখনানু রাঃদার আদিন এম মাল চাহাদাম। যেনু নেখায় কায়ানু একাম আশেরা মাল্লা, আরঘী লেখা নিম দুখনু আম্বকে মুনখা।</verse>
				<verse number="14">কারনে নাম তো বিশুয়াস নান্দাত যে, যীশুস কেচ্চেকা রাঃচাস আউর উজ্জা চোওচাস, নাম আরু বিশুয়াস নান্দাত যে, যীশুস সাংগে অন মানারকি নে নে কেচ্চার, ধার্মেস আরিনহু যীশুসঘী সাংগে হোওস কালোস।</verse>
				<verse number="15">এম আক্কুন ধার্মেসঘী শিরষান নিমান বাঃআ লাগদাম, নাম নে নে উজ্জুকা রাঃদাত আউর নাম নে নে উর্বাসঘী কির্রারকি বার্না গুটি উজ্জোতকি রোওত, নামহা মাঝিনু নেহু আঃ কেচ্চেকা আলারতি আগু মাল কালোত।</verse>
				<verse number="16">কারনে একাবাকি প্রাধান মের্খাদুতাসঘী হুকুম আউর ধার্মেসঘী তুরীঘী আওয়াজ মানো, উর্বাস তানিম মের্খান্তী এত্তোস বারোস। খ্রীস্তাসনু অন মান্‌জারকি একা বিশুয়াসীর কেচ্চার, আর পাহিলানু উজ্জা চোওর।</verse>
				<verse number="17">আদিঘী খোঃখা নামহায় মাঝিনু নে নে উজ্জুকা রোওর আউর নে নে কালাগে বাকি রোওর, নে নে কেচ্চার, মের্খানু উর্বাস সাংগে মিলিরনা খাতরী আরঘী সাংগে নামানহু বাদালীনু চোওদনা মানো। আরু এন্নেনুম নাম সাদাউ সাদাউ উল্লা গুটি উর্বাসঘী সাংগে রাওত।</verse>
				<verse number="18">আদিঘী খাতরী নিম ই হুর্মি কাত্থান্তী অরোত দোশরারিন খাতির চিইয়া।</verse>
			</chapter>
			<chapter number="5">
				<verse number="1">এংহায় চোনহালু ভাইয়া বাহিনরো, একাম বিশেষ সামাইনু আউর একা রাকাম সামাইনু আদ ঘাটো, আদিঘী বারেনু নিমহায় হেদ্দে এন্দরাহু লিখনা দারকার মাল্লা।</verse>
				<verse number="2">কারনে নিম তো ঠিকাসে আখদার যে, মাঃখা বাকি চোরাস একাসে বার্দাস, আন্নেম উর্বাসঘী আঃ উল্লাহু আঃ লেখাম বারো।</verse>
				<verse number="3">একাবাকি আলার বাওর যে, শালসান্ত বার্চা আউর এল্চানাঘী এন্দরাহু মাল্লা, আবাকী সাঠলে আঃ আলারঘী মাইয়া নাশ বারো, একাসে কক্ষেনু রাচ্কা যানানারঘী খাদ্দে জানাম চিইনাঘী সাঠলে নুজনা বারি। চিহুট নানারকিহু আর আদিন্তী বাছরা পোল্লোর।</verse>
				<verse number="4">মুন্দা এংহায় চোনহালু ভাইয়া বাহিনরো, নিম তো উখানু মাল উজ্জা অক্কা লাগদার, হলে একাসেনু আঃ উল্লাটা নিমহায় হেদ্দে চোরার লেখা বারো?</verse>
				<verse number="5">নিম তো হোর্মারদিম বিল্লিন্তা আউর উল্লান্তা খাদ্দার। নাম মাঃখান্তা বা উখান্তা খাদ্দাত মালদাত।</verse>
				<verse number="6">আদিঘী খাতরী যেনু নাম দোশরারঘী লেখা মাল খান্দারদাত, মুন্দা এজরারকি রাঃদাত আউর তাংগা তিংগান যেনু ঠিকাসে চালাবাঃগে অংগোদাত।</verse>
				<verse number="7">নে নে খান্দারনার, আর মাঃখা বাকিম খান্দারনার, আউর নে নে উংখুনার, আর মাঃখা বাকিম অনারকি উংখুনার।</verse>
				<verse number="8">মুন্দা নাম তো উল্লান্তা আল, আদি খাতরী গুচা, নাম তাংগা তিংগান কাবুনু উইয়ারকি চালাবাঃদাত, বিশুয়াস আউর দুলার যেনু নামহায় ছাতিন্তা ঢাল মানি, আউর বাছাবাঃনাঘী আশেরা যেনু নামহায় কুক্কুন্তা হেলমেট মানি।</verse>
				<verse number="9">দান্ডে ক্ষাক্ষানা খাতরী নামান চাজনা মাল মান্‌জা, মুন্দা নামহায় উর্বা যীশু খ্রীস্তাসঘী মাঝিন্তী বাছাবাঃনা খাতরী ধার্মেস নামান চাজারকি উইয়াস।</verse>
				<verse number="10">খ্রীস্তাস নামহায় খাতরীম কেচ্চাস, যেনু নাম উজ্জুদাত বা খেএদাত, নাম যেনু আসঘী সাংগেম উজ্জারকি রাঃআ অংগোদাত।</verse>
				<verse number="11">আদি খাতরীম নিম আক্কুন একাসে নানা লাগদার, ঠিকা আন্নেম আলারঘী জীয়ানু খাতির চিইতেম রাঃআ আউর দোশরারিন গাথারকি চোওদা।</verse>
				<verse number="12">এংহায় চোনহালু ভাইয়া বাহিনরো, এম নিমহায় গুসান গোহরারা লাগদাম, নে নে নিমহায় মাঝিনু ঢের খাটনার আউর উর্বাসতি নিমান চালাবাঃনার আউর নিমান শালহা চিইনার, নিম আরিন সাম্মান নানকে।</verse>
				<verse number="13">আর একা নালাখ গুটঠিন নানা লাগনার, আবড়াঘী খাতরী নিম নিমহায় দুলারতি আরিন ঢের সাম্মান নানকে। নিমহায় মাঝিনু নিমহু শালসান্তনু রাঃকে।</verse>
				<verse number="14">এংহায় চোনহালু ভাইয়া বাহিনরো, এম নিমান ই শালহা চিইয়া লাগদাম, নে নে আলসিয়া আল, আরিন হুশিয়ার নানকে; নে সাহাস মালকা, আরঘী মাঝিনু সাহাস জাগাবাঃকে; নে নে সাওয়াং মালকা, আরিন সাহাড়া নানকে আউর ধিরারনাঘী সাংগে হোর্মা আলারিন সাহাকে।</verse>
				<verse number="15">এরকে, নেকিম যদি নিমহা মাইয়া ধারাম বিড়দোঘী নালাখ নান্নার হলে নিম শোধ হোওনা খাতরী ধারাম বিড়দো নালাখ নানা আম্বকে, মুন্দা নিম হুর্মি বাকিম দোশরা বিশুয়াসী আলারিন আউর হোর্মা আলারিন দাও নানকে।</verse>
				<verse number="16">হুর্মি বাকি রিঝরা,</verse>
				<verse number="17">হুর্মি বাকিম বিন্তী নানকে,</verse>
				<verse number="18">হুর্মি বারেনু ধার্মেসিন ধানিয়াবাদ চিইকে, কারনে যীশু খ্রীস্তাসঘী মাঝিন্তী নিমহা খাতরী আদিনুম ধার্মেস চাহাদাস।</verse>
				<verse number="19">নেমহা বোলতাঘী চিচ্চিন তেভা আম্বকে।</verse>
				<verse number="20">মুন্দু বাচানান হেলা নানা আম্বকে,</verse>
				<verse number="21">মুন্দা হুর্মি বারে গুটঠি পারীক্ষা নানারকি এরকে।</verse>
				<verse number="22">দাও বারে গুটঠি ধারারকি উইকে, আউর হুর্মি রাকাম মালদাওতি গেচ্ছা রাঃকে।</verse>
				<verse number="23">শালসান্তঘী ধার্মেস নিমান পুরাসে নেমহা উইয়ুক, আউর উর্বা যীশু খ্রীস্তাসঘী বার্না সামাই ইরঘী হুর্মি দেহা, কায়া আউর বোলতান খুত মালকা নানুক।</verse>
				<verse number="24">নে নিমান মেখিয়াস আস বিশুয়াস নান্না লেখা; আস মানিম আদিন নানোস।</verse>
				<verse number="25">এংহায় চোনহালু ভাইয়া বাহিনরো, এমহায় খাতরী বিন্তী নানকে।</verse>
				<verse number="26">নিম অরোত দোশরারিন দুলারঘী সাংগে দাওহাল আখতাকে।</verse>
				<verse number="27">এন উর্বাসঘী নামেন্তী নিমান ই হুকুম চিইয়া লাগদান, যেনু ই চিঠিন হোর্মা ভাইয়া বাহিনারঘী হেদ্দে পাড়হারকি মেন্তানা মানি।</verse>
				<verse number="28">নামহা উর্বা যীশু খ্রীস্তাসঘী অনুগ্রহ নিমহা হোর্মারঘী সাংগে রাউুক।</verse>
			</chapter>
		</book>
		<book number="53">
			<chapter number="1">
				<verse number="1">ধার্মেস নামহায় বাঙ্গাস আউর উর্বা যীশু খ্রীস্তাসঘী সাংগে অন মান্‌জাকা থেসালোনীকিয়া মান্ডলী গুসান এন পাউলুস ই চিঠিন লিখা লাগদান আউর এংহায় সাংগে রাঃচার তীমথিস আউর সিলাসেস।</verse>
				<verse number="2">নামহায় ধার্মে বাঙ্গাস আউর উর্বা যীশু খ্রীস্তাসঘী অনুগ্রহ আউর শালসান্ত নিমহায় হোর্মারঘী মাইয়া রাউুক।</verse>
				<verse number="3">এংহায় চোনহালু ভাইয়া বাহিনরো, নিমহায় বিশুয়াস ঢের বাডরা লাগি আউর অরোত দোশরারঘী মাইয়া নিমহায় দুলারহু উথলারা লাগি, খানেম নিমহায় খাতরী মানিম হুর্মি বাকি ধার্মেসিন ধানিয়াবাদ চিইয়াগে লাগ্গো।</verse>
				<verse number="4">আউর নিম ঢের রাকাম খিলপাত আউর তাপলিক ভোগআ লাগদার, আন্নুহু নিম ধিরারনা আউর বিশুয়াসনু উজ্জা অক্কা লাগদার। ইদিঘী খাতরীম ধার্মেসঘী মান্ডলীরঘী হেদ্দে এম নিমহা হোর্মারিন হোওয়ারকি গারাব নানা লাগদাম।</verse>
				<verse number="5">ইবড়া হুর্মিদিম ধার্মেসঘী উজগু শালিসঘী সাবুত হিকো। আউর ইদিঘী মাতলাব মান্‌জা, যেনু ধার্মেসঘী রাঃজী খাতরী নিমান যোগ্গে আল বাঃআরকি ধার্না মানি। ইদি খাতরীম তো নিম এন্নে তাপলিক ভোগআ লাগদার।</verse>
				<verse number="6">ধার্মেস উজগু শালিস নান্দাস। নে নে নিমান তাপলিক চিইনার, আস আরিন তাপলিক চিওস;</verse>
				<verse number="7">আউর নিম নে নে তাপলিক ভোগআ লাগদার, ধার্মেস এমহা সাংগে নিমানহু তাপলিকতি খান্নে এখরাগে চিওস। ইবড়া হুর্মি ঘাটঅ, ইকলা উর্বা যীশুস তাংহা সাওয়াংগিয়া মের্খাদুতারিন সাংগে হোওয়ারকি গানগানরা চিচ্চিঘী মাঝিনু মের্খান্তী তাংগান এদোস।</verse>
				<verse number="8">আউর নে নে ধার্মেসিন মাল আখনার আউর নামহা উর্বা যীশুসঘী বারেনু দাও বাচানান মাল মেন্নার, আবাকী আস আরিন দান্ডে চিওস।</verse>
				<verse number="9">আর উর্বাসঘী হাজির রাচ্কান্তী আউর আসঘী মাহা সাওয়াংঘী মাহিমান্তী সাদাউ সাদাউ উল্লাঘী খাতরী দান্ডে ক্ষাক্ষর,</verse>
				<verse number="10">আঃ উল্লা তাংহা নেমহা আলারঘী মাঝিন্তীম আসঘী অহমা এদনা মানো আউর নে নে যীশুসিন বিশুয়াস নান্‌জার, আর হোর্মার হায়কাট মানোর। নিমহু আঃ বিশুয়াসীরঘী মাঝিনু রাঃদার, কারনে নিম এমহায় আঃ গাওয়াহীন বিশুয়াস নান্‌জাকার।</verse>
				<verse number="11">আদি খাতরীম এম হুর্মি বাকিম নিমহা খাতরী বিন্তী নান্দাম, যেনু নামহায় ধার্মেস তাংহা নালাখ নান্না খাতরী নিমান মেখাগে যোগ্গে আল ইয়াদ নান্দাস, আর যেনু দাও নালাখ নান্নাঘী চাহানা আউর বিশুয়াসতি একা নালাখ গুটঠি নানা লাগনার, আস আবড়ান তাংহা সাওয়াংতি পুরা নান্দাস।</verse>
				<verse number="12">হলে নামহায় ধার্মেস আউর উর্বা যীশু খ্রীস্তাসঘী অনুগ্রহ খাতরী উর্বা যীশুসঘী অহমা নিমহা মাঝিন্তীম আখতানা মানো, আউর নিমহু আসঘী নামেঘী মাঝিন্তী অহমা ক্ষাক্ষর।</verse>
			</chapter>
			<chapter number="2">
				<verse number="1">এংহায় চোনহালু ভাইয়া বাহিনরো, নামহা উর্বা যীশু খ্রীস্তাস বারোস আউর নামহা হোর্মারিন অন গুসান নানারকি তাংহা সাংগে তান একসান রাঃদাস, আসান হোওসকি কালোস। আদি খাতরীম এম নিমহায় গুসান ইদিন গোহরা লাগদাম;</verse>
				<verse number="2">একাম বোলতানতি বা বাচানতি, বা এম একাম চিঠিন লিখিচ্কাম সোচআরকি, একাম চিঠি খাতরী নিম আকবাকরা মানা আম্বকে বা এল্চা আম্বকে; নিম কায়ানু সোচআ আম্বকে যে, উর্বাসঘী উল্লা আর্সিয়া কেরা।</verse>
				<verse number="3">যাতে নেহু নিমান একাম বারেনু ঠাকআ পোলনার, কারনে আঃ উল্লা বার্নাঘী আগুম ধার্মেসঘী বিড়দোনু ইজোর আউর একা আলাস কাত্থা মাল মেন্দাস, আস তাংগান এদোস, নেখায় নাশ মান্নাঘী কাত্থা ঠিকা মান্‌জিকি রাঃয়ী।</verse>
				<verse number="4">ধার্মেসঘী নামে নেকান হোর্মার আখনার আউর নেকান হোর্মার সেওয়া নালাখ নান্নার, আবড়াঘী বিড়দোনু ইজোসকি আস তাংগান কোহা নানোসকি এদোস; খিলা আদিনুম মালা, আস ধার্মেসঘী মান্দির এড়পানু অক্কারকি তাংগান ধার্মেস বাঃআরকি দাবি নানোস।</verse>
				<verse number="5">নিমহায় সাংগে রাঃনা বাকিম তো ইবড়া হুর্মিন এন নিমান বাচ্কান, আদিন কা নিমহায় ইয়াদ মাল খাতরী?</verse>
				<verse number="6">আউর একা মেতাস কাত্থা মাল মেন্দাস, যেনু ঠিকা সামাইনু আস তাংগান এদা পোলদাস, আদি খাতরী আক্কুন আসিন এন্দরা আটকা লাগি, আদিন তো নিম আখদার।</verse>
				<verse number="7">মুন্দা নে আসিন আটকারকি উইয়াস, আস মাল গুছুরনা গুটি আসিন আটকাতেম রোওস। মুন্দা আক্কুন গুটি আঃ কাত্থা মাল মেন্‌জাকা আলাসঘী আঃ নুড্ডুকা সাওয়াং ই ধার্তীনু নালাখ নানতেম রাঃয়ী,</verse>
				<verse number="8">ইদিঘী খোঃখা একা মেতাস কাত্থা মাল মেন্দাস, আসিন আখতানা মানো। নেকান উর্বা যীশু খ্রীস্তাস তাংহা বাইতা তাকা তারু নাশ নানোস আউর তান তাংহায় বার্নাঘী মাহিমাতি আসঘী হুর্মি সাওয়াং নাশ নানোস চিওস।</verse>
				<verse number="9">একা আলাস কাত্থা মাল মেন্দাস, আস একাবাকি বারোস, আবাকী আসঘী সাংগে শায়তানেসঘী সাওয়াংহু বারো। আস ঢের ঝুট চিনহা নালাখ, হায়কাট নালাখ আউর সাওয়াংঘী নালাখ মাঝিন্তী তাংহায় সাওয়াং এদোস,</verse>
				<verse number="10">আউর একা আলার নাশঘী ডাহারেনু চালেরনার, আরিন ঠাকনা খাতরী ঢের ছল নানোস। এন্নে আলার নাশ মানোর, কারনে গুনহান্তী বাছেরনা খাতরী আর তো সাচ্চানহু দুলার মাল নান্‌জার আউর আদিন মালহু ইন্‌জিরার।</verse>
				<verse number="11">আদি খাতরী ধার্মেস আরঘী হেদ্দে ছলঘী অন্টা সাওয়াং তাইয়োস, যাতে আর ঝুটান বিশুয়াস নান্নার।</verse>
				<verse number="12">আদি খাতরী নে নে সাচনু বিশুয়াস মাল নানারকি মালদাও নালাখ নানারকি রিঝিরনার, আঃ শালিস উল্লা আঃ হোর্মা আলারিন দুশি বাঃনা মানো।</verse>
				<verse number="13">এংহায় চোনহালু ভাইয়া বাহিনরো, নিমহায় মাইয়া উর্বাসঘী দুলার রাঃয়ী, নিমহায় খাতরী হুর্মি বাকিম ধার্মেসিন এমান ধানিয়াবাদ চিইয়াগে লাগ্গো। কারনে নিম যাতে গুনহান্তী বাছরা অংগোদার, আদি খাতরী পাহিলান্তীম ধার্মেস নিমান চাজ্জিকা রাঃচাস। আঃ বাছেরনা নেমহা বোলতাঘী নালাখ মাঝিন্তী আউর সাচনু বিশুয়াস নান্নাঘী মাঝিন্তী বারি, আউর নেমহা বোলতা আরিন নেমহা নানি।</verse>
				<verse number="14">আউর এম একা দাও বাচান প্রাচার নানা লাগদাম, আদিঘী মাঝিন্তীম বাছেরনা খাতরী আস নিমান মেখিয়াস, যাতে নিমহু নামহা উর্বা যীশু খ্রীস্তাসঘী মাহিমাঘী ভাগিয়ারী মানা অংগোদার।</verse>
				<verse number="15">আদি খাতরীম এ চোনহালু ভাইয়া বাহিনরো, বিশুয়াসনু থিরারারকি রাঃআ। এমহায় তাইকা চিঠিন্তী আউর এমহায় কাত্থান্তী এম একা শিরষান নিমাগে চিচ্চিকাম, আদিন ঠিকাসে ধারারকি উইয়া।</verse>
				<verse number="16">নামহায় উর্বা যীশু খ্রীস্তাস তানিম আউর নামহায় ধার্মে বাঙ্গাস নিমহায় কুহিনু খাতির দান নানুক, হুর্মি দাও নালাখনু আউর হুর্মি কাত্থানু নিমান বিশুয়াসনু থিরারাগে সাহাড়া নানুক। ধার্মেস নামান দুলার নান্‌জাস আউর আসঘী দায়ানু নামহায় আশেরা আউর খাতির চিচ্চাস, এগদা সাদাউ সাদাউ উল্লা ধারারকি রাও।</verse>
				<verse number="17"></verse>
			</chapter>
			<chapter number="3">
				<verse number="1">আক্কুন হুর্মি কাত্থাঘী শেষানু বাঃআ লাগদান, এংহায় চোনহালু ভাইয়া বাহিনরো, এমহা খাতরী বিন্তী নানকে; নিমহায় মাঝিনু উর্বাসঘী বাচান একাসে চাড়েম চাড়েম ছোড়ারা কেরা, যেনু আন্নেম আদ হুর্মি তারা ছোড়ারি কালি আউর সাম্মানঘী সাংগে ইন্‌জিরনা মানি।</verse>
				<verse number="2">নিম এমহায় খাতরী আরু বিন্তী নানকে, যেনু এম দাও আউর মালদাও বারেনু জ্ঞায়ান মালকা আউর মালদাও আলারঘী ক্ষেক্ষান্তী বাছরা অংগোদাম। কারনে হোর্মা আলারদিম তো উর্বাসিন বিশুয়াস মাল নান্নার।</verse>
				<verse number="3">মুন্দা নামহায় উর্বাস পাত্তানা যোগ্গে; আসিম নিমান সাওয়াং চিওস আউর শায়তানেসঘী ক্ষেক্ষান্তীহু বাছাবোওস।</verse>
				<verse number="4">নিমহা বারেন হোওয়ারকি উর্বাসনু এমহায় বাড়িয়ার বিশুয়াস রাঃয়ী যে, এম নিমান একা হুকুম গুটঠি চিচ্চিকাম, আবড়া হুর্মি নিম মানারকি বারা লাগদার আউর খোঃখা গুটি মান্তেম রোওর।</verse>
				<verse number="5">যেনু উর্বাস নিমহায় কুহিন ধার্মেসঘী দুলারঘী ডাহারেনু আউর খ্রীস্তাসঘী ধিরারনাঘী ডাহারেনু চালাবাঃদাস।</verse>
				<verse number="6">এংহায় চোনহালু ভাইয়া বাহিনরো, নামহা উর্বা যীশু খ্রীস্তাসঘী নামেনু এম ই হুকুম নিমাগে চিইয়া লাগদাম, যদি একাম বিশুয়াসীরঘী মাঝিনু নেকিম আলসিয়ামী নান্নার আউর এমহায় হেদ্দেন্তীক একা শিরষা নিম ক্ষাক্ষিকার, আন্নে মাল চালেরনার হলে নিমহু আরঘী সাংগে চালরা আম্বকে।</verse>
				<verse number="7">একাসে এমহা লেখা চালরা লাগ্গো, আদিন তো নিম আখদার। নিমহা সাংগে রাঃনা সামাই তো এম আলসিয়ামী মাল নান্‌জেকাম;</verse>
				<verse number="8">বা একাম অন্না মোখনাহু বেগার পায়সানু মাল অন্ডোকাম মোক্ষকাম। মুন্দা এম তো উল্লা মাঃখা নালাখ নান্‌জেকাম আউর তাপলিক সাহাচ্কাম, যেনু এম নিমহায় খাতরী বোঝহা মাল মান্দাম।</verse>
				<verse number="9">নিমহায় হেদ্দে সাহাড়া হোওনাঘী এমহায় যে আধিকার মাল্লা, আদ মালা; মুন্দা এমহায় লেখা যেনু নিম চালরা অংগোদার, আদি খাতরীম এম এন্নে নালাখ নানারকি নিমান এদেচ্কাম।</verse>
				<verse number="10">এম একাবাকি নিমহায় হেদ্দে রাচ্কাম, আবাকী তো নিমান হুকুম চিচ্চিকা রাচ্কাম, নেকিম যদি নালাখ নানাগে মাল চাহানার হলে আর যেনু মাল অন্নার মোখনার।</verse>
				<verse number="11">এম নিমান এন্নে কাত্থা বাঃআ লাগদাম, কারনে এম মেনা অংগা লাগদাম যে, নিমহায় মাঝিনু নেহু নেহু আলসিয়ামী নানা লাগদার আউর নালাখহু মাল নানা লাগদার, মুন্দা দোশরারঘী বারেনু ডান্ডী পাড়হা লাগদার।</verse>
				<verse number="12">নামহা উর্বা যীশু খ্রীস্তাসঘী মানারকি এম এন্নে আলারিন হুকুম আউর শালহা চিইয়া লাগদাম, আর যেনু শান্ত মান্নার আউর নালাখ নানারকি তাংগা তিংগা অন্না মোখনান খোড়নার।</verse>
				<verse number="13">এংহায় চোনহালু ভাইয়া বাহিনরো, দাও নালাখনু নিম ক্ষাড়দা আম্বকে।</verse>
				<verse number="14">ই চিঠিনু লিখিচ্কা এমহা কাত্থা গুটঠি যদি নেকিম মাল মেন্নার, হলে আরিন চিনারকি উইয়া। আরঘী সাংগে চালেরনা আম্বা চিইয়া, যেনু আর লাজ্জে ক্ষাক্ষানার।</verse>
				<verse number="15">নিম আরঘী বারেনু সোচআ আম্বকে যে, আর নিমহায় মুদাই হিকনার, মুন্দা আর নিমহায় ভাইয়া বাহিন হিকনার, এন্নে সোচআরকি আরিন বুঝাবাঃকে।</verse>
				<verse number="16">আউর আক্কুন, শালসান্ত চিউু উর্বাস তানিম হুর্মি বাকি হুর্মি বারেনু নিমান শালসান্ত চিউুক। উর্বাস নিমহা হোর্মারঘী সাংগে সাংগে রাউুক।</verse>
				<verse number="17">এংহা নামে পাউলুস, ই দাওহালঘী বারেনু এনিম এংহা ক্ষেক্ষা তারু লিখিচ্কান। এন এংহায় হুর্মি চিঠিনু এন্নেম লিখদান, ইদিম মান্‌জা এংহা হুর্মি চিঠিঘী চিনহা।</verse>
				<verse number="18">নামহায় উর্বা যীশু খ্রীস্তাসঘী অনুগ্রহ হুর্মি বাকিম নিমহায় সাংগে রাউুক।</verse>
			</chapter>
		</book>
		<book number="54">
			<chapter number="1">
				<verse number="1">এন পাউলুস, নামহায় বাছাবাঃউু ধার্মে আউর যীশু খ্রীস্তাসঘী পেশকানু এন যীশু খ্রীস্তাসঘী তাইকা মান্‌জেকান, নামহা হুর্মি আশেরা যীশুস খ্রীস্তাসঘী মাইয়া।</verse>
				<verse number="2">এংহায় পাত্তাচ্কা খাদ্দে তীমথিয়, এন নিংহা হেদ্দে ই চিঠি লিখা লাগদান। নামহা ধার্মে বাঙ্গাস আউর উর্বা যীশু খ্রীস্তাস নিংগান অনুগ্রহ, দায়া আউর শালসান্ত চিউুক।</verse>
				<verse number="3">ম্যাসিডোনিয়ানু কাঃনা সামাই এন নিংগান গোহরারারকি বাচ্কা রাচ্কান, নিন ইফিস শাহারনু রাঃআ আউর আসান নিন কায়েক’ঝানারিন হুকুম চিইয়া, যেনু আর আলারিন দাও বাচান বারেনু আরু ঝুট শিরষা মাল চিইনার।</verse>
				<verse number="4">নিন আরিন এন্নে হুকুম চিইয়া, যেনু আর মানে মালকা খিরীঘী কাত্থা লেখা আউর কোহা গুষ্ঠিন্তা আলারঘী তারা তামহায় কায়ান মাল চিইনার, ইবড়া ঝাগড়া নান্তি আউর ই হুর্মি ধার্মেসঘী নালাখনু কায়ান মাল চিইতি। ধার্মেসঘী নালাখ এগদা বিশুয়াস আম্বারকি বুঝরা পোলদাত।</verse>
				<verse number="5">ই হুকুমঘী মাতলাব মান্‌জা দুলার, এগদা নেমহা কুহি পারিস্কার লুর আউর সাচ বিশুয়াসঘী মাঝিন্তী বারি।</verse>
				<verse number="6">মুন্দা থোরে আলার আবড়ান্তী গুচ্ছুরারকি আড়াং সাড়াং কাত্থা তারা ঝুক্কুরার কেরার।</verse>
				<verse number="7">আর ধারাম গুরু মানা বেদ্দেনার, মুন্দা আর এগদান বাঃনার আউর একা শিরষান আর জোর নানারকি চিইনার, আদিন আর তামিম মাল বুঝুরনার।</verse>
				<verse number="8">নাম আখদাত, আনকা পেশকা দাওলে, যদি আদিন মানারকি নিম ঠিকা লেখাম চালেরদাত।</verse>
				<verse number="9">নাম ইদিনহু আখদাত, ধার্মেপাত্তু আলার খাতরী আনকা পেশকান মাল চিইনা মান্‌জা, ইদিন আরগে চিইনা মান্‌জা, নে নে আনকা পেশকান মাল মান্নার আউর কাত্থান মাল মেন্নার, নেখায় নেখায় ভাক্তি মাল্লা আউর নে নে গুনহা আল, নে নে নেমহা মালা আউর ধার্মেপাত্তু মালা আউর নে নে তাংগিয়ো তাম্বারিন পিটনার, আউর দোশরা আলারিনহু পিটনার,</verse>
				<verse number="10">নে নে লাজ্জে নালাখ নান্নার, মেত মেতার সাংগে লাজ্জে নালাখ নান্না আউর লাউড়ী খেন্দনা বিশনা, ঝুট কাত্থা বাঃনার, ঝুট গাওয়াহী চিইনার আউর নে নে সাচ শিরষাঘী বিড়দোনু ইজনা, আরঘী খাতরীম ই নিয়ামান চিইনা মান্‌জা।</verse>
				<verse number="11">ই হুর্মি শিরষা পারাম ধান্যা ধার্মেসঘী মাহান অহমাঘী দাও বাচাননু রাঃয়ী এগদাঘী ভার এংগান চিইনা মান্‌জা।</verse>
				<verse number="12">উর্বা যীশু খ্রীস্তাসিন ধানিয়াবাদ চিইদান, নে এংগান সাওয়াং চিচ্চাস, কারনে আস এংগান পাত্তাচ্কা আল সোওচারকি আসঘী সেওয়া নান্না খাতরী চাজ্জিয়াস হোচ্চাস।</verse>
				<verse number="13">এন আগু খ্রীস্তাসঘী নিন্দা নানা লাক্কান আউর মান্ডলীন খিলপাত আউর অপমান নানা লাক্কান, আস এংগান কারুনা নান্‌জাস, কারনে এন মাল বুঝরারকিম বিশুয়াস মালকা লেখা ই হুর্মি নালাখ নানা লাক্কান।</verse>
				<verse number="14">নামহা উর্বাস এংগান অনুগ্রহঘী মাইয়া অনুগ্রহ নান্‌জাস আউর ইদিঘী সাংগে বিশুয়াস আউর দুলার, এগদা যীশু খ্রীস্তাসনু রাঃয়ী।</verse>
				<verse number="15">ই কাত্থা বিশুয়াস নান্না লেখা আউর পুরাসে ইন্‌জিরনা লেখা, গুনহান্তী গুনহা আলারিন বাছাবাঃআগে যীশু খ্রীস্তাস ই ধার্তীনু বারেচ্কা রাঃচাস। আঃ গুনহা আলারঘী মাঝিন্তীহু এন হোর্মান্তী কোহা গুনহা আল।</verse>
				<verse number="16">এন ই খাতরী কারুনা ক্ষাক্ষিকান, যদিহু এন গুনহা আলারঘী মাঝিন্তী হোর্মান্তী কোহা গুনহা আল, যেনু যীশু খ্রীস্তাস এংহা মাঝিন্তী তাংহা পুরা ধিরারনান এদা অংগোদাস, নে নে মাল মুন্‌জুরনা জীয়া খাতরী ধার্মেসিন বিশুয়াস নানোর, আদিন্তী এন আরঘী উদাহরন মানা অংগোদান।</verse>
				<verse number="17">একা বেলাস সাদাউ সাদাউ উল্লা ধারারকি রাঃদাস, আসঘী একাম মুন্‌জুরনা মাল্লা আউর নে মাল এথেরদাস, মাল মুন্‌জুরনা উল্লা গুটি আঃ অরোত ধার্মেসঘীদিম সাম্মান আউর অহমা মানুক। আমেন।</verse>
				<verse number="18">চোনহা খাদ্দে তীমথিয়, নিংহা বারেনু নাবীরঘী হুল্লু বাচান লেখাম এন নিংগান ই হুকুম চিইয়া লাগদান, যেনু এন একা শিরষা গুটঠিন বাচ্কান, আবড়া তারু খ্রীস্তাসঘী পাক্ষে দাওলেসে লাড়াই নানা অংগোদায়,</verse>
				<verse number="19">ই বিশুয়াস আউর সাচ লুরান ধারারকি উইয়া। থোরে আলার লুরঘী কাত্থা মাল মেনারকি আরঘী বিশুয়াসান বেগড়াচ্কার।</verse>
				<verse number="20">আরঘী মাঝিনু হুমিনায় আউর আলেকজান্ডারেস রাঃচাস। এন আরিন বিশুয়াসী আলারঘী মাঝিন্তী ছিন্ডারকি শায়তানান চিচ্চিকান, যেনু আর শিরষা ক্ষাক্ষানার যে, ধার্মেসিন একাবাকিহু অপমান মাল নান্নার।</verse>
			</chapter>
			<chapter number="2">
				<verse number="1">পাহিলা এংহা ই গোহরারনা, যেনু হোর্মা আলার খাতরী ধার্মেস হেদ্দে বিন্তী নান্না, গোহরারনা, দোশরার খাতরী বিন্তী আউর ধানিয়াবাদ চিইনা মানি।</verse>
				<verse number="2">নামহা বেল আউর নেখায় ক্ষেমতা রাঃয়ী, আরঘী খাতরীহু বিন্তী নানা লাগ্গো, যেনু নাম পুরাসে ধার্মেসিন ভাক্তি এদারকি সাম্মাননু, শালসান্তনু আউর ছাছেম রাঃআরকি জীয়া কাড়তা অংগোদাত।</verse>
				<verse number="3">ইদ দাও, আউর নামহা বাছাবাঃউু ধার্মেসঘী হেদ্দে ইন্‌জিরনা লেখা,</verse>
				<verse number="4">আস চাহাদাস, যেনু হোর্মা আলার বাছরা অংগোনার আউর সাচ্চান পুরাসে আঃখা অংগোনার।</verse>
				<verse number="5">কারনে ধার্মেস অর্তোসদিম রাঃদাস, আউর অর্তোস রাঃদাস নে আল আউর ধার্মেসঘী মাঝিনু শালসান্ত নান্না খাতরী আগুয়া মান্দাস, আসিম যীশু খ্রীস্তাস, নে তানিম অরোত আল রাঃচাস।</verse>
				<verse number="6">যীশুস হোর্মা আলারিন বাছাবাঃনাঘী দামে লেখা তাংহা জীয়ান চিচ্চিকা রাঃচাস, এগদা ঠিকা সামাইনু অন্টা গাওয়াহী রাঃচা।</verse>
				<verse number="7">ই গাওয়াহী চিইনা খাতরী ধার্মেস এংগান দাও বাচান আখতু লেখা, তাইকা আউর অযিহুদীরঘী হেদ্দে বিশুয়াস আউর সাচঘী শিরষা চিইনা খাতরী এংগান গুরু লেখা চাজ্জিয়াস হোচ্চাস। এন সাচ কাত্থা বাঃআ লাগদান ঝুট কাত্থা মাল বাঃআ লাগদান।</verse>
				<verse number="8">এন চাহাদান যেনু হুর্মি আড্ডানু মেতার ঝাগড়া আউর মাল রাঘারারকি নেমহা কুহিনু ক্ষেক্ষা চোওদারকি বিন্তী নান্নার।</verse>
				<verse number="9">ঠিকা আন্নেম এন ইদিন চাহাদান, হোর্মা যানানার ঠিকাসে তাংগা তিংগান চালাবাঃআরকি যোগ্গে কিচরী আত্তেনার। আর তামহা চুটটিন ঢের রাকাম মাল হেএনার, সোনা, মুতিন আউর বাগ্গু বাগ্গু দামঘী কিচরী তারু তাংগা তিংগান মাল সাপড়ারনার।</verse>
				<verse number="10">আদিঘী বাদলা যানানার যেনু দাওলে দাওলে নালাখ তারু তাংগা তিংগান সাপড়ারনার, নে নে ধার্মে সেওয়ানানু, আরঘী খাতরী ইদিম যোগ্গে।</verse>
				<verse number="11">অরোত যানানা যেনু ছাছেমসে আউর পুরাসে হুর্মি কাত্থান মানারকি শিরষা ইন্‌জরুক।</verse>
				<verse number="12">এন যানানান মেতারঘী মাইয়া আধিকার আউর শিরষা চিইয়াগে সায় মাল চিইদান, মুন্দা ছাছেম রাঃগে বাঃআ লাগদান।</verse>
				<verse number="13">কারনে আদমেসিন পাহিলা আউর হবান খোঃখানু কামনা মান্‌জা।</verse>
				<verse number="14">আদমেস ছলনু মাল ঠাকরাস, মুন্দা যানানা পুরাসে ছলনু ঠাকরাকি ধার্মেসঘী কাত্থা মাল মেনারকি গুনহানু খাত্তারা।</verse>
				<verse number="15">মুন্দা আদ খাদ্দে জানামঘী মাঝিন্তী বাছরা অংগো। ইদ মানো যদি আর বিশুয়াসনু, দুলারনু আউর নেমহানু তাংগা তিংগান ঠিকা ডাহারেনু চালাবাঃনার।</verse>
			</chapter>
			<chapter number="3">
				<verse number="1">ই কাত্থা বিশুয়াস নান্না লেখা যে, মানিম যদি নেকিম মান্ডলীঘী নায়গা মানা বেদ্দেনার হলে আস দাও নালাখ নানাগে চাহাচ্কা রাঃচাস।</verse>
				<verse number="2">নায়গাসিন মানিম এন্নে মানা লাগ্গো, নেকিম যেনু আসিন দুশা পোলনার, আসঘী অন্টা যানানা রাও। আসঘী দাও লুর রাও, তাংগান চালাবাঃনাঘী সাওয়াং রাও, নারমিয়া রাওস, দোশরা পাহিয়ারিন সেওয়া নান্নাঘী দুলার রাও আউর শিরষা চিইনাঘী সাওয়াং রাও।</verse>
				<verse number="3">আস যেনু অংখুকা আউর অংগুরনুম কুক্কু গারমারকা আল মাল মান্দাস, মুন্দা আস যেনু নারমিয়া মান্দাস। ঝাগডু আল মাল মান্দাস আউর পায়সাঘী লালিচ মাল নান্দাস।</verse>
				<verse number="4">আস ঠিকাসে এড়পান্তা হুর্মিন দাওলেসে চালাবাঃদাস আউর আস তাংহা খাদ্দে খার্রারিন হুর্মি কাত্থান মানারকি দোশরারিন সাম্মান নানাগে শিরষা চিইদাস।</verse>
				<verse number="5">নে তাংহায় এড়পান দাওলেসে চালাবাঃআ পোলদাস, আস একাসেনু ধার্মেসঘী মান্ডলীন এরা খোজা অংগোস?</verse>
				<verse number="6">নে মান্ডলীন চালাবাওস, আস যেনু পুনা বিশুয়াসী আল মাল মান্দাস, মানা অংগি আস গারাবনু তাংগান ফুলরারকি চোওদোস, হলে শায়তানেস লেখা আসঘী শালিস মানো।</verse>
				<verse number="7">মান্ডলীঘী বাহারিন্তা হোর্মা আলার হেদ্দেহু দাও আল লেখা আসঘী নামে রাঃনা দারকার রাঃয়ী, যেনু আস লাজ্জেনু আউর শায়তানঘী ফান্দেনু মাল খাতেরদাস।</verse>
				<verse number="8">ঠিকা আন্নেম মান্ডলীন্তা সেওয়ানানুস সাম্মান ক্ষাক্ষানাঘী লায়েক আউর অন কাত্থাঘী আল মান্নার। আর যেনু দ্রাক্ষারাশি অনারকি মাল অংখুনার আউর মালদাও নালাখ নানারকি পায়সা কামাই মাল নান্নার।</verse>
				<verse number="9">খ্রীস্তাসঘী ধারাম বিশুয়াসঘী নুড্ডুকা সাচ্চান ধার্মেস নামহায় খাতরী আখতাচাস, আদিন নিম মানিম পারিস্কার লুরনু ধারারকি উইয়া।</verse>
				<verse number="10">পাহিলানু আরিন মান্ডলী হেদ্দে পারীক্ষা নানারকি এরনা মানুক, যদি আর দোশ মালকা মানোর হলে আর মান্ডলীঘী সেওয়ানানু মানা অংগোর।</verse>
				<verse number="11">ঠিকা আরঘী লেখাম যানানারহু সাম্মানঘী লায়েক মান্নার, আর যেনু দোশরারিন মাল দুশনার আউর তাংগানুম দাওলেসে চালাবাঃনার। আর যেনু হুর্মি বারেনু পাত্তাচ্কা আল মানারকি রাঃনার।</verse>
				<verse number="12">মান্ডলীন্তা সেওয়ানানুসঘী অন্টা খিলা যানানা রাও আউর আস তাংহায় খাদ্দে খার্রারিন আউর এড়পান দাওলেসে চালাবোওস।</verse>
				<verse number="13">মান্ডলীন্তা সেওয়ানানুস দাওলেসে নালাখ নান্দাস, আস হোর্মা আলারঘী সাম্মাননু আউর যীশু খ্রীস্তাসঘী মাইয়া বিশুয়াস খাতরী তাংহায় কুহিনু সাহাসনু বাডরোওস।</verse>
				<verse number="14">এন ই আশেরা নানা লাগদান যে, এন জালদিম নিংহা হেদ্দে কালা বেদ্দেদান। মুন্দা একাম কারনে যদি এন নিংহা গুসান কালা পোলদান, আদি খাতরীম এন নিংহা হেদ্দে ইবড়া বারেনু লিখা লাগদান, যেনু নিন আঃখা অংগোদায় যে, ধার্মেসঘী এড়পান্তা আলারিন একাসে চালেরনা দারকার। উজ্জুকা ধার্মেসঘী মান্ডলী মান্‌জা ভিত্তি আউর খাম্বা লেখা, এগদা সাচ্চান মাইয়া ধারারকি উইয়ী।</verse>
				<verse number="15"></verse>
				<verse number="16">খ্রীস্তাসনু ধারাম বিশুয়াসঘী নুড্ডুকা সাচ কাত্থা আখতানা মান্‌জা, আদ মাহান, ইদিন নেহু মাল তেংগেরা পোলনার। আঃ সাচ কাত্থা মান্‌জা, আস আলারঘী দেহা হোওয়ারকি কুন্দুরাস, নেমহা বোলতা আসিন দোশ মালকা বাঃআরকি সাবুত নান্‌জা। মের্খাদুতার আসিন ইরকা রাঃচার, গোট্টা জাতিয়ারঘী হেদ্দে আসঘী বারেনু প্রাচার নান্না মান্‌জা। ই ধার্তীন্তা আলার আসিন বিশুয়াস নান্‌জেকা রাঃচার, আউর আসিন মের্খানু মাহিমাঘী সাংগে চোওদনা মান্‌জিকি রাঃচা।</verse>
			</chapter>
			<chapter number="4">
				<verse number="1">নেমহা বোলতাস পারিস্কারসে বাঃআ লাগদাস, ইন্নান্তী যীশুসঘী বার্না উল্লা গুটি থোরে আলার খ্রীস্তাসঘী ধারাম বিশুয়াসতি গেচ্ছা চালি কালোর আউর আর ঠাকু বোলতা আউর মালদাও বোলতারঘী শিরষা তারা ঝুকরোর।</verse>
				<verse number="2">ই রাকাম শিরষা ভন্ডরঘী ঝুট কাত্থান্তী বারি, নেখায় আক্কিল দাও সোচনান্তী কেচ্চা কেরা।</verse>
				<verse number="3">খানে আর আলারিন ই হুকুম চিইনার, নিম আম্বকে বেন্‌জরা আউর ঢের রাকাম অন্না মোখনাহু আম্বকে মোঃখা। ই খাতরীম ধার্মেস অন্না মোখনান কামচাস, মুন্দা নে বিশুয়াস আউর সাচ্চান আখনার, আর যেনু ধানিয়াবাদ সাংগে অন্না মোখনান ইন্‌জিরনার।</verse>
				<verse number="4">আউর ধার্মেসঘী কামেচ্কা হুর্মিদিম দাওলে, খানে এগদানহু বাতিল মাল নানারকি ধানিয়াবাদ সাংগে আবড়ান ইন্‌জিরা,</verse>
				<verse number="5">কারনে ধার্মেসঘী বাচান আউর বিন্তীঘী মাঝিন্তী আদ পাক মানি।</verse>
				<verse number="6">নিন যদি ইবড়া বারেনু বিশুয়াসী ভাইয়ারিন শিরষা চিইদায় হলে নিন যীশু খ্রীস্তাসঘী অরোত যোগ্গে সেওয়ানানু মানোয়। এন্নেনু নিন এদা অংগোদায়, নামহা খ্রীস্তাসঘী ধারাম বিশুয়াসঘী দাও শিরষানু বাডেরকায় আউর মানারকি বারেচ্কায়।</verse>
				<verse number="7">একা খিরী গুটঠি মানে মালকা আউর ধার্মেসঘী তারা মাল হোঃয়ী, আবড়া তারা খেব্দা আম্বকে চিইয়া; মুন্দা ধার্মেসঘী ভাক্তি খাতরী বাড়িয়ারসে খাটআ।</verse>
				<verse number="8">কারনে ঢের খাটনা, এগদা দেহানু সাওয়াং জোগাবি, আদিন্তী থোরে ফায়দা মানি ঠিকেম, মুন্দা ঢের খাটনা এগদা ধার্মেসঘী ভাক্তি তারা হোঃয়ী, আঃ হুর্মিনুম বাগ্গে ফায়দা মানি। আঃ ধার্মেসঘী ভাক্তি খাতরী নামহা আক্কুনতা আউর হুল্লুন্তা জীয়ানু আশেরা রাঃয়ী।</verse>
				<verse number="9">ই কাত্থা বিশুয়াস নান্না লেখা আউর পুরাসেম ইন্‌জিরনা লেখা।</verse>
				<verse number="10">আদি খাতরীম এম জীয়া কায়া চিইয়ারকি খাটআ লাগদাম। কারনে নামহায় আশরা উজ্জুকা ধার্মেসঘী মাঝিনু রাঃয়ী, আস হোর্মা আলারঘী বাছাবাউুস। নে আসিন বিশুয়াস নান্নার, আরিন আস বাছাবাওস।</verse>
				<verse number="11">নিন ই হুর্মি বারেনু হুকুম আউর শিরষা চিইয়া।</verse>
				<verse number="12">নিন যোখ বাঃআরকি যেনু নিংগান নেকিম সান্নি খান্নেনু মাল এরনার। মুন্দা নিংহায় কাত্থানু, চাইল বাইলনু, দুলারনু, বিশুয়াসনু আউর পাক মান্নানু, নিন যেনু বিশুয়াসীরঘী হেদ্দে অরোত উদাহরন মান্দায়।</verse>
				<verse number="13">এগুটি এন মাল বার্দান, আঃ গুটি নিন কায়া চিইয়ারকি বিশুয়াসী আলারঘী হেদ্দে নেমহা পুথিন পাড়হা, প্রাচার নানা আউর শিরষা চিইয়া,</verse>
				<verse number="14">একাবাকি মান্ডলীন্তা পাচকি মাহাতোর নিংহায় মাইয়া ক্ষেক্ষা চিইয়ারকি আশিস নান্‌জার, আবাকী আরঘী মাঝিন্তী নাবী লেখা কাত্থা বাঃনাঘী দান নিংগান চিচ্চার। আদিন হেলা নানা আম্বকে।</verse>
				<verse number="15">ই হুর্মি বারেনু কায়া চিইয়া আউর আঃ নালাখনুম হুর্মি বাকি লাগ্গারকিম রাঃআ, যেনু হোর্মা আলার নিংহা নালাখান এরারকি বুঝরা অংগোনার যে, নিন আগুয়ারারকি কালা লাগদায়।</verse>
				<verse number="16">আঃ বারেনু আউর নিংহায় শিরষাঘী বারেনু হুশিয়ার রাঃআ, আদিন নানতেম রাঃআ। কারনে আদিন নানোয় হলে নিংগান আউর নে নে নিংহায় কাত্থান মেনোর আরিনহু নিন বাছাবাঃআ অংগোয়।</verse>
			</chapter>
			<chapter number="5">
				<verse number="1">পাচকিরিন ধাম্কারকি এন্দরাহু বাঃআ আম্বকে, মুন্দা আরিন নিম্বার লেখা, যোখারিন ভাইয়ার লেখা, পাচ্চোরিন নিংগীয়োর লেখা উতসাহ চিইকে। আন্নেম পেল্লোরিন নিংহায় বাহিন বাগার লেখা ইয়াদ নানারকি নেমহা সোওচারকি উতসাহ চিইকে।</verse>
				<verse number="2"></verse>
				<verse number="3">একা বিধুয়ারিন মানিম এরনা খোজনাঘী নেহু মাল্লার, আরিন সাম্মানঘী সাংগে সেওয়া নান্না দারকার।</verse>
				<verse number="4">মুন্দা যদি একাম বিধুয়াঘী খাদ্দে খার্রার বা নাতিয়ার রাঃনার হলে আর আঃ বিধুয়ান সেওয়ানানুক, ই লেখাম পাহিলা আর তামহা এড়পানু ধার্মেসঘী ভাক্তি এদাগে শিখিরনার। এন্নেনু পুর্খারঘী দুলারঘী দেনান শোধহাগে অংগোর, এন্নেনুম ধার্মেস খুশমারোস।</verse>
				<verse number="5">একা বিধুয়াঘী মানিম এরনা খোজনাঘী নেহু মাল্লার, আদ ধার্মেসঘী মাইয়া আশেরা উইয়ারকি উল্লা মাঃখা বিন্তী আউর গোহরারতেম রাঃয়ী।</verse>
				<verse number="6">মুন্দা একা বিধুয়া সুখনু জীয়া কাটাবি, আদ উজ্জুকা রাঃতেহু কেচ্চেকা।</verse>
				<verse number="7">আলারিন ই বারেনু হুকুম চিইয়া, যেনু নেহু আরিন দুশা পোলনার।</verse>
				<verse number="8">যদি নেকিম তাংহায় পাহিয়ারিন, বিশেষ নানারকি তাংহায় এড়পান্তা আলারঘী কাত্থা মাল সোচদাস, হলে আস তাংহা বিশুয়াসান মাল তেংগেরদাস আউর আস মালপাত্তু আলারতিহু বাগ্গে মালদাও মান্দাস।</verse>
				<verse number="9">বিধুয়া যানানারঘী তালিকানু এন্নে বিধুয়ারিন অন্দরা লাগ্গো, নেখায় উমার শাইট বাছারতি বাগ্গে আউর অরোত মেতাসঘী মাইয়া বিশুয়াসী রাঃচা,</verse>
				<verse number="10">আউর দাওলে নালাখ নান্না খাতরী আদিঘী নামে দাওলে রাঃআ লাগ্গো, মানে মান্‌জা খাদ্দে খার্রারিন আল নান্না, দোশরা আলারিন তাংহা পাহিয়ার লেখা সেওয়া নান্না, ধার্মেসঘী নেমহা আলারঘী ক্ষেড্ডে নোড়না, নে নে তাপলিক ক্ষাক্ষানার আরিন সাহাড়া নান্না আউর হুর্মি রাকাম দাওলে নালাখনু তাংগান দাড়ে আর্গানা।</verse>
				<verse number="11">মুন্দা যুয়ান বিধুয়ারঘী নামে তালিকানু আম্বকে অন্দরা, কারনে আর মেত বেদ্দেনা খাতরী একাবাকি ছাটপাটারনার, আবাকী আরঘী খ্রীস্তাসঘী মাইয়া ভাক্তি কাম্মি কালি আউর আর বেন্‌জরা বেদ্দেনার।</verse>
				<verse number="12">আন্নেনু আর তামহা পাহিলা কাত্থা চিইনা কাত্থান তোড়নার, ইদি খাতরী আরঘী শালিস মানি।</verse>
				<verse number="13">ইদিন আম্বারকিহু আর এড়পা এড়পা কুদ্দারকি আলসিয়া মানাগে শিখিরনার। খিলা আলসিয়া মালা, মুন্দা আর দোশরা আলারঘী বারেনু আড়াং সাড়াং কাত্থা বাঃনা, দোশরারঘী বারেনু কুক্কু ঘামাবাঃনা আউর এগদা বাঃনা ঠিকা মালা আবড়ান শিখিরনার।</verse>
				<verse number="14">আদিঘী খাতরী এন বিধুয়ারিন ই শালহা চিইয়া লাগদান, যুয়ান বিধুয়ার বেন্‌জরুক, খাদ্দে জানাম চিউুক আউর তামহায় তাংগা তিংগা এড়পান এরুক খোজুক, যেনু দুশাগে মুদাই একাম মোকা মাল ক্ষাক্ষি।</verse>
				<verse number="15">ইদিঘী মাঝিনুম কায়েক’ঝান যুয়ান বিধুয়ার কির্রার কালারকি শায়তানেসঘী ডাহারেনু একা হেল্লেরার।</verse>
				<verse number="16">যদি একাম বিশুয়াসনানু যানানাঘী পাহিয়ারঘী মাঝিনু একাম বিধুয়ার রাঃনার, হলে আদ যেনু আরিন এরুক খোজুক, যেনু মান্ডলী হেদ্দে আরঘী ভারান মাল চিইনা মানি। একা বিধুয়ারঘী মানিম এরনা খোজনা লেখা নেহু মাল্লার, মান্ডলী আন্নে বিধুয়ারিন এরুক খোজুক।</verse>
				<verse number="17">একা পাচকি মাহাতোর মান্ডলীন দাওলেসে চালাবাঃনার, বিশেষ নানারকি নে ধার্মেসঘী বাচান প্রাচার নান্নার আউর শিরষা চিইনা খাতরী নালাখ নান্নার, আরিন সাম্মানঘী সাংগে সেওয়া নান্না দারকার।</verse>
				<verse number="18">আদিঘী খাতরী নেমহা পুথিনু বাঃনা মান্‌জা, “খান্‌জপা নাবনাঘী সামাই দামড়া আড্ডোঘী বাইনু টোপা আম্বকে হেএআ। ” ইদিনহু লিখিচ্কা রাঃয়ী, “নে নালাখ নান্দাস, আস মাইনা ক্ষাক্ষানাঘী লায়েক। ”</verse>
				<verse number="19">দু’ঝান বা তিন’ঝান আলার গাওয়াহী চিইনার হলে ই হুর্মি বারে সাচ বাঃআরকি সাবুত মানি।</verse>
				<verse number="20">একা পাচকি মাহাতোর গুনহা নানতেম রাঃনার, আরিন হোর্মারঘী মুন্দভারে ধাম্কা, হলে দোশরার এল্চোর।</verse>
				<verse number="21">এন নিংহা হেদ্দে গোহরারা লাগদান, ধার্মেস, যীশু খ্রীস্তাসঘী আউর চাজ্জিকা দুতারঘী মুন্দভারে এন নিংগান ই হুকুম চিইয়া লাগদান। নেখায়হু পাক্ষে মাল হোঃআরকি ই হুর্মি নানা আউর অন চোখা মানারকি একাম নালাখ নানা আম্বা।</verse>
				<verse number="22">চাড়ে চাড়েম নানারকি নেখায়দিম মাইয়া ক্ষেক্ষা উইয়ারকি একাম পদ আম্বকে চিইয়া আউর দোশরার গুনহা নান্নার হলে আরঘী গুনহাঘী ভাগিয়ারী আম্বকে মানা। তাংগান হুর্মি সামাই দোশ মালকা উইয়া।</verse>
				<verse number="23">খিলা আম্মে আম্বকে অনা, মুন্দা নিংহায় কুল পাচনাঘী খাতরী আউর ঘারি ঘারি বেরাম মানি, খানে থোরেটা দ্রাক্ষারাশি অনা।</verse>
				<verse number="24">থোরে আলারঘী গুনহা শালিসঘী আগুম পারিস্কারসেম এথরী আউর থোরে আলারঘী গুনহা অংগুর খোঃখানুম এথরী।</verse>
				<verse number="25">আন্নেম দাওলে নালাখ পারিস্কারসেম এথরী আউর এগদা পারিস্কারসে মাল এথরী, আবড়ান নুডারকি মাল উইরী।</verse>
			</chapter>
			<chapter number="6">
				<verse number="1">একা হুর্মি আলার পাগসিঘী আধিননু রাঃনার, আর খিন্দিকা লাউড়ীর লেখা, আর তামহা মালিকেসিন পুরাসে সাম্মান চিইনা লায়েক বাঃআরকি ইয়াদ নানুক; যেনু নেকিম ধার্মেসঘী নামেন আউর এমহা শিরষান নিন্দা নানা পোলনার।</verse>
				<verse number="2">একা খিন্দিকা লাউড়ীসঘী বিশুয়াসী মালিকেস রাঃদাস, আস যেনু আসঘী মালিকেসিন সান্নি মাল নানুক, কারনে আর তো ভাইয়ার। মুন্দা আর যেনু আরু দাওলেসে আসঘী সেওয়া নান্নার। কারনে নেখায় সেওয়ানু মালিকেস সাহাড়া ক্ষাক্ষালদাস, আস তো বিশুয়াসী আউর তাংহা চোনহা ভাইয়াস। ইবড়া বারেনু শিরষা চিইয়া আউর আদিন ইন্‌জিরাগে গোহরারা।</verse>
				<verse number="3">নেকিম নেকিম দোশরা দোশরা শিরষা চিইনার; আর নামহা উর্বা যীশু খ্রীস্তাসঘী সাচ শিরষাঘী সাংগে অন মানা পোলনার আউর মানি মানিম একা শিরষা ধার্মেসঘী সেওয়া খাতরী ডাহারে এদি, আর আদিন মাল ইন্‌জিরনার।</verse>
				<verse number="4">হলে আস গারাবনানু আউর আস এন্দরাহু মাল বুঝুরদাস; ঝাগড়া ঝাটি আউর তর্কাতর্কি নান্না যেনু আসঘী অন্টা বেরাম লেখা। ই হুর্মিঘী খান্‌জপা মান্‌জা হিংসারনা, ঝাগড়া, নিন্দা, মালদাও ধুকচুকুরনা, আউর নেখায় বেগড়ারকা কায়া আর আলারঘী মাঝিনু ঘারি ঘারি গেন্‌জাম নান্নার, ই আলারঘী মাঝিন্তী সাচ্চান বাচ্চারকি হোওনা মান্‌জা; ধার্মে ভাক্তিন আর অন্টা ফায়দাঘী ডাহারে বাঃআরকি ইয়াদ নান্নার।</verse>
				<verse number="5"></verse>
				<verse number="6">মুন্দা ধার্মে ভাক্তিনু খুশ রাঃনা মান্‌জা হুর্মিন্তী বাগ্গে ফায়দা।</verse>
				<verse number="7">কারনে ধার্তীনু নাম এন্দরাহু মাল অন্দরকাত আউর এন্দরাহু সাংগে হোওয়ারকি কালা পোল্লোত।</verse>
				<verse number="8">নামহায় হেদ্দে অন্না মোখনা আউর কিচরী রাঃয়ী হলেম নাম খুশমারোত।</verse>
				<verse number="9">মুন্দা নে নে ধানী মানা বেদ্দেনার, আর পারীক্ষানু আউর ফান্দেনু খাতেরনার, হেংলামি আউর ক্ষতি নান্নাঘী ঢের চাহানানু খাতেরনার, এগদা আলারিন বেগড়ী আউর নাশনু মুনখারকি উইয়ী।</verse>
				<verse number="10">কারনে পায়সা কাউড়িন দুলার নান্নাদিম হুর্মি রাকাম মালদাও নালাখঘী মুলিনু রাঃয়ী। থোরে আলার পায়সা কাউড়িঘী লালিচনু খাতরারকি ধার্মে ভাক্তিন্তী গেচ্ছা গুছরারকি মালদাও ডাহারেনু একা ধার্চার। এন্নেনু আর তামহা মাইয়া কালিজা খাচেরনা লেখা ঢের তাপলিক মেখারকি অন্দরার।</verse>
				<verse number="11">মুন্দা নিন তো ধার্মেসঘী আলায়, খানে নিন ই হুর্মি মালদাও নালাখতি ভোংগা কালা। নিন ধার্মে পাত্তারনা, ভাক্তি, বিশুয়াস, দুলার, ধিরারনা আউর নারমিয়া চাইল বাইলনু কায়া চিইয়া।</verse>
				<verse number="12">বিশুয়াসঘী পাক্ষে দাওলেসে লাড়াই নানারকি কালা আউর এগদা খাতরী ধার্মেস নিংগান মেখিয়াস আঃ মাল মুন্‌জুরনা জীয়ান ধারারকি উইয়া। ই বারেনু নিন ঢের গাওয়াহী আলারঘী মুন্দভারে নিংহা গাওয়াহীন দাওলেসে তেংগেরকা রাচ্কায়।</verse>
				<verse number="13">এন নিংহা হেদ্দে গোহরারকি বাঃআ লাগদান, ধার্মেস নে হুর্মিঘী জীয়া চিইদাস আউর যীশু খ্রীস্তাস, নে পোন্তীয় পিলাতেসঘী মুন্দভারে তাংহা গাওয়াহীন দাওলেসে তেংগেরকা রাঃচাস, আঃ ধার্মে আউর যীশু খ্রীস্তাসঘী মুন্দভারে এন নিংগান ই হুকুম চিইয়া লাগদান,</verse>
				<verse number="14">নামহায় উর্বা যীশু খ্রীস্তাসঘী দুশরা ক্ষেপ মাল বার্না গুটি নিন খুত মালকা রাঃআরকি উর্বাসঘী পেশকান মানতেম কালা, যেনু নিংগান নেহু দুশা পোলনার।</verse>
				<verse number="15">আঃ পারাম ধান্যা ধার্মেস, নে অরোত অন্টিম শাসানদাতা, নে বেলারঘী বেল আউর উর্বারঘী উর্বাস, আসিম তাংহা ঠিকা নান্‌জেকা সামাইনু খ্রীস্তাসিন এদোস।</verse>
				<verse number="16">খিলা ধার্মেসদিম নে খেএনাঘী আধিননু মালদাস, আস ঝাকঝাকা বিল্লিনু উজ্জা অক্কোদাস, আসান একা আলারহু কালা পোলনার, একা আলার আসিন ইকলাহু মাল এরিয়ার আউর এরাহু পোল্লোর, হুর্মি সাম্মান আউর ক্ষেমতা মাল মুন্‌জুরনা উল্লা গুটিম আসঘীদিম মানুক। আমেন।</verse>
				<verse number="17">নে নে ই ধার্তীনু ধানী আল রাঃনার আরিন ই হুকুমান চিইয়া, আর গারাব মাল নান্নার আউর একা খুর্জি মাল রাও আদিঘী মাইয়া ভারোসা মাল নানারকি আর যেনু ধার্মেসঘী মাইয়া ভারোসা নান্নার, আসিম নামাগে খুশ মানাগে হুর্মিন খোলা ক্ষেক্ষানু চিইদাস।</verse>
				<verse number="18">আর যেনু দোশরারিন সাহাড়া নানারকি দাও নালাখনু কায়া চিইনার, খোলা ক্ষেক্ষানু দান নান্নার আউর তাংহা খুর্জিঘী ভাগান দোশরারগেহু চিইয়াগে বেদ্দেনার।</verse>
				<verse number="19">এন্নেনু আর তামহায় খাতরী হুলুন্তা উল্লানু এন্নে খুর্জিন খোড়নার, এগদা অন্টা বাড়িয়ার ভিত্তিঘী লেখা মানো, যেনু আর মানিম জীয়ান বাড়িয়ারসে ধারারকি উইয়া অংগোনার।</verse>
				<verse number="20">তীমথিয়, বিশুয়াস নানারকি নিংগাগে এগদান চিইনা মান্‌জা, আদিন নিন দাও নানারকি বাছাবাঃআ। এগদা হোর্মার ঝুট জ্ঞায়ান বাঃআরকি আখনার, আঃ ঝুট জ্ঞায়ানঘী শিরষান্তী আউর আন্ধুয়ারি কাত্থা কাছনাখরান্তী গেচ্ছা রাঃআ।</verse>
				<verse number="21">কারনে থোরে আলার ই রাকাম জ্ঞায়ান ইন্‌জিরনারকি ধার্মে ভাক্তিন্তী গুচ্ছুরার কেরার। ধার্মেসঘী দায়া নিমহা সাংগে রাউুক।</verse>
			</chapter>
		</book>
		<book number="55">
			<chapter number="1">
				<verse number="1">এন পাউলুস, ধার্মেসঘী চাহানানু যীশু খ্রীস্তাসঘী অরোত তাইকা মান্‌জেকান। তাংহা মাল মুন্‌জুরনা জীয়াঘী কাত্থা চিইনাঘী কাত্থান আখতানা খাতরী এংগান তাইয়াস, এগদা আসঘী সাংগে অন মানারকি ক্ষাক্ষিকাম।</verse>
				<verse number="2">বিশুয়াসী এংহা চোনহা খাদ্দে তীমথিয়, এন নিংহা হেদ্দে ই চিঠি লিখা লাগদান, নামহা ধার্মে বাঙ্গাস আউর উর্বা যীশু খ্রীস্তাস নিংগান অনুগ্রহ, দায়া আউর শালসান্ত চিউুক।</verse>
				<verse number="3">এংহায় পুর্খার একাসে ধার্মেসিন সেওয়া নানা লাগিয়ার, ঠিকা আন্নেম এনহু পারিস্কার আক্কিলনু ধার্মেসঘী সেওয়া নান্দান আউর নিংহা খাতরী গোট্টা উল্লা মাঃখা বিন্তী নান্না সামাই এন আসিন ধানিয়াবাদ চিইদান।</verse>
				<verse number="4">এন একাবাকি নিংহায় খান্‌জালখোঘী কাত্থান ইয়াদ নান্দান, আবাকী নিংগান এরনা খাতরী এংহায় জীয়া ঢের কালপারি, যাতে নিংগান এরারকি এংহা কায়া রিঝিরনানু পুরা মানি।</verse>
				<verse number="5">এন নিংহা সাচ বিশুয়াসঘী কাত্থাহু ইয়াদ নান্দান, আঃ বিশুয়াস পাহিলা নিং দাদী লোয়ীনু আউর নিংগীয়ো উনীকিয়ানু রাঃচা আউর এংহা বাড়িয়ার বিশুয়াস, আদ নিংহায় কায়ানুহু উজ্জা উক্কো।</verse>
				<verse number="6">ই খাতরী এন নিংগান ইয়াদ নানারকি ই কাত্থা বাঃআ বেদ্দেদান, নিংহায় মাইয়া এংহা ক্ষেক্ষা উইনাঘী মাঝিন্তী ধার্মেস একা দান নান্‌জাস, আদিন নালাখনু খাটাবাঃতেম রাঃআ।</verse>
				<verse number="7">কারনে ধার্মেস নামাগে একা বোলতা চিচ্চাস, আদ এল্চেনাঘী বোলতা মালা। মুন্দা এন্নে বোলতা চিচ্চাস একা বোলতা নামান সাওয়াং, দুলার আউর তাংগান দাওসে চালাবাঃগে ক্ষেমতা চিইদাস।</verse>
				<verse number="8">আঃ খাতরী নামহায় উর্বাসঘী বারেনু গাওয়াহী চিইয়াগে আম্বকে লাজরা আউর এন যে আসঘী খাতরী জেহেলনু রাঃদান আদি খাতরীহু এংগান হোওয়ারকি আম্বকে লাজরা। মুন্দা ধার্মেসঘী হেদ্দেন্তী ক্ষাক্ষিকা সাওয়াং তারু আসঘী দাও বাচান প্রাচার নান্না খাতরী এংহায় সাংগে তাপলিক ভোগআ।</verse>
				<verse number="9">ধার্মেস নামান বাছাবাঃচাস আউর নেমহানু জীয়া কাড়তানা খাতরী মেখিয়াস। নামহা একাম নালাখ খাতরী মালা, মুন্দা আসঘী মাতলাব আউর দায়া খাতরীম এন্নে নান্‌জাস। ধার্তী কামনাঘী আগুম আস যীশু খ্রীস্তাসঘী মাঝিন্তী নামান ই দায়া নান্‌জাস।</verse>
				<verse number="10">মুন্দা আক্কুন নামহায় বাছাবাউুস যীশু খ্রীস্তাসঘী ই ধার্তীনু বারেচ্কা মাঝিন্তী আস নামান আঃ দায়া এদচাস। আস দাও বাচানঘী মাঝিন্তী খেএনান নাশ নান্‌জাস আউর দাও বাচানঘী মাঝিন্তী নাশ মাল মান্‌জাকা জীয়াঘী কাত্থান আখতাচাস।</verse>
				<verse number="11">আউর ই দাও বাচান আখতানা খাতরী ধার্মেস এংগান দাও বাচান আখতু লেখা, তাইকা আউর গুরু লেখা চাজ্জিয়াস।</verse>
				<verse number="12">ই খাতরী এন ই তাপলিক সাহা লাগদান; আন্নুহু এন মাল লাজেরকান, কারনে এন আখদান এন নেখায় মাইয়া ভারোসা নান্‌জাকান। এন মানিম বিশুয়াস নান্দান যে, এন খ্রীস্তাসঘী হেদ্দে এগদান উইকান, আসঘী কির্রারকি বার্না উল্লা গুটি আদিন বাছাবাঃনা ক্ষেমতা আসঘী রাঃয়ী।</verse>
				<verse number="13">এংহা হেদ্দেন্তী একা সাচ শিরষা মেন্‌জকায়, আদিন নিন উদাহরন লেখা ধারা। যীশু খ্রীস্তাস সাংগে অন মানারকি নামহায় কুহিনু একা দুলার আউর বিশুয়াস ক্ষাক্ষিকাত, আদিন ধারারকি উইয়া।</verse>
				<verse number="14">একা সাচ্চান ঢের পায়সা চিইয়ারকিহু খেন্দা পোলদাত, আদিন ধার্মেস নিমহা ক্ষেক্ষানু চিচ্চাস, আদিন নিন নামহা কুহিনু উজ্জা অক্কনা নেমহা বোলতাঘী সাহাড়ানু বাছাবাঃআ।</verse>
				<verse number="15">নিন আখদায় যে, এশিয়া প্রাদেশতা হোর্মার এংহা হেদ্দেন্তী গুচ্ছুরার কেরার। আরঘী মাঝিনু রাঃচার ফুগিল্ল আউর হর্মগিনি।</verse>
				<verse number="16">অনিসিফেসঘী এড়পানু উর্বাসঘী দায়া বারুক, কারনে আস ঢের ফিরা এংগান সাহাড়া নান্‌জাস, আউর এন জেহেলনু শিকড়ি তারু আটকারকা রাঃদান বাঃআরকি মাল লাজ্জেরাস।</verse>
				<verse number="17">মুন্দা আস একাবাকি রোমনু বারেচ্কা রাঃচাস, আবাকী আস এংগান ঢের বেদ্দারকি এংহা সাংগে ভেট মান্‌জাকা রাঃচাস।</verse>
				<verse number="18">উর্বাসঘী বার্না উল্লানু যাতে আস উর্বাসঘী হেদ্দেন্তী দায়া ক্ষাক্ষাদাস। নিন তো দাওসেম আখদায়, ইফিসীয়নু আস একাসেনু এংহায় সেওয়া নান্‌জাকা রাঃচাস।</verse>
			</chapter>
			<chapter number="2">
				<verse number="1">তীমথি, নিন এংহায় বিশুয়াসী চোনহা খাদ্দে, যীশু খ্রীস্তাসঘী দায়ানু নিন সাওয়াংগিয়া মানা।</verse>
				<verse number="2">ঢের গাওয়াহী আলারঘী মুন্দভারে একা হুর্মি শিরষাঘী কাত্থা এংহা হেদ্দে মেন্‌জেকার, আবড়া হুর্মি শিরষান এন্নে বিশুয়াস যোগ্গে আলারিন চাজারকি চিইয়া, নে দোশরা আলারিন দাওসে শিরষা চিইয়া অংগোনার।</verse>
				<verse number="3">নিন যীশু খ্রীস্তাসঘী অরোত পাত্তাচ্কা তেলেংগা লেখা এংহা সাংগে তাপলিক সাহা।</verse>
				<verse number="4">লাড়াই নানা কালারকি একা তেলেংগার পাত্তারনা আল লেখাম লাড়াই নান্নার, আবাকী আর তামহা এড়পান্তা বারেনু মাল সোচনার, ইদিঘী বাদলা নে আসিন চাজারকি হোচ্চাস, আসিন খুশমানা খাতরীম লাড়াই নান্দাস।</verse>
				<verse number="5">নেকিম যদি একাম ভোংগোনা লাড়াইনু কালারকি যদি ভোংগোনা লাড়াইঘী নিয়াম মাল মান্দাস, হলে আস জিতনাঘী পুরুস্কার মাল ক্ষাক্ষাদাস।</verse>
				<verse number="6">একা কামলাস ঢের খাটারকি খান্‌জপা ফোলাবাদাস, আসঘীদিম পাহিলা খান্‌জপা ক্ষাক্ষানাঘী আধিকার রাঃয়ী।</verse>
				<verse number="7">এন এগদা বাঃদান আঃ বারেনু সোচআরকি এরা, কারনে উর্বাস নিংগান হুর্মি বারেনু বুঝরাগে লুর চিওস।</verse>
				<verse number="8">যীশু খ্রীস্তাসঘী বারেনু ই কাত্থা ইয়াদ উইয়া, আস খেএনান্তী উজ্জা চোওচাস আউর আস রাঃচাস বেল দাউদেসঘী গুষ্ঠিন্তা আল। এন আসঘী বারেনু ই দাও বাচান প্রাচার নানা লাগদান।</verse>
				<verse number="9">আউর ই দাও বাচান প্রাচার নান্না খাতরী এন তাপলিক সাহা লাগদান, আউর এংগান দুশির লেখা শিকড়িনু খুটনা মান্‌জা, মুন্দা ধার্মেসঘী বাচান শিকড়ি তারু মাল খুটরি।</verse>
				<verse number="10">ই খাতরী ধার্মেস নেকান নেকান চাজারকি হোচ্চাস, আরঘী খাতরী এন হুর্মিন সাহা লাগদান, যেনু আরহু যীশু খ্রীস্তাসঘী মাঝিন্তী বাছেরনার আউর মাল মুন্‌জুরনা উল্লাঘী মাহিমান ক্ষাক্ষানার।</verse>
				<verse number="11">ই কাত্থা বিশুয়াস নান্না লেখা, যদি নাম যীশু খ্রীস্তাস সাংগে খেএদাত, হলে আসঘী সাংগেম নাম উজ্জুকা রাওত।</verse>
				<verse number="12">নাম যদি ধিরারারকি তাপলিক সাহোত, হলে আসঘী সাংগে রাঃজীহু নানোত, যদি আসিন নাম মাল তেংগেরদাত, হলে আসহু নামান মাল তেংগরোস,</verse>
				<verse number="13">যদি নাম বিশুয়াস মাল নান্না লেখা মান্দাত, আন্নুহু আস বিশুয়াস নান্না লেখা রাঃদাস, কারনে আস তাংগান বাদলা পোলদাস।</verse>
				<verse number="14">ই হুর্মি কাত্থা আলারিন ইয়াদ নানতা চিইয়া। ধার্মেসঘী মুন্দভারে আরিন হুশিয়ার নানারকি চিইয়া, যেনু আর মানে মালকা কাত্থা হোওয়ারকি তর্কাতর্কি মাল নান্নার, কারনে ইবড়াঘী একাম মানে মাল্লা, মুন্দা নে নে আবড়ান মেন্নার, আরঘী ঢের ক্ষতি মানি।</verse>
				<verse number="15">ধার্মেসিন খুশমানা খাতরী নিম নিমান এন্নে নালাখনানু নানা, যেনু নিম ধার্মেসঘী মুন্দভারে ইজআ অংগোদার, নেখায় নালাখ খাতরী লাজরাগে দারকার মাল্লা আউর নে সাচ বাচানান দাওসে মানারকি চালেরনা।</verse>
				<verse number="16">মুন্দা মালদাও কাত্থা আউর ভোদলার লেখা কাত্থান্তী গেচ্ছা রাঃআ, কারনে ই রাকাম কাত্থা গুটঠি আলারিন ধীরে ধীরে ধার্মেসঘী হেদ্দেন্তী গেচ্ছা হোঃয়ী কালি।</verse>
				<verse number="17">নে নে এন্নে কাত্থা কাছনাখেরনার আরঘী শিরষা কিত্তিকা খাদি লেখা ছোড়ারো কালো। ই রাকাম আলারঘী মাঝিনু রাঃনার হুমিনায় আউর ফিলীত।</verse>
				<verse number="18">ইর ধার্মেসঘী সাচ ডাহারেন্তী গেচ্ছা চালি কেরার। ইর বাঃনার, বিশুয়াসীরঘী খেএনান্তী উজ্জা চোওনা আগুম মান্‌জা কেরা। ইর কায়েক’ঝান বিশুয়াসী আলারঘী বিশুয়াসান নাশ নান্‌জার।</verse>
				<verse number="19">মুন্দা ধার্মেসঘী গাথেচ্কা ভিত্তি বাড়িয়ার লেখাম ইজারকিম রাঃয়ী, আউর আদিঘী মাইয়া ছাপ লেখা ই কাত্থা গুটঠি লিখিচ্কা রাঃয়ী, “উর্বাস আখদাস নে নে আসঘী” আউর “নেহু যদি খ্রীস্তাসিন উর্বা বাঃআরকি মেখনার হলে আসঘী হুর্মি গুনহান্তী গেচ্ছা গুছরারকি কালাগে লাগ্গো।”</verse>
				<verse number="20">একাম কোহা এড়পানু খিলা সোনা রুপাঘী সান্‌জগি মাল রাঃয়ী, কাঠ আউর খাজ্জেঘী সান্‌জগিহু রাঃয়ী, আদিঘী ভিতরা থোরে সান্‌জগি বিশেষ নালাখনু আউর থোরে সান্‌জগি সাধারন নালাখনু লাগাবাঃনা মানি।</verse>
				<verse number="21">আদি খাতরী যদি নেকিম ই হুর্মি মালদাও নালাখতি তাংগান পারিস্কার নান্নার, হলে আর দাওলে নালাখনু লাগাবাঃনা সান্‌জগি লেখা যোগ্গে সান্‌জগি মানারকি চোওর, আঃ আলার নেমহা মানারকি চোওর আউর আরঘী মালিকেস আরিন নালাখনু লাগাবাঃআ অংগোস। আঃ আলার হুর্মি রাকাম সাচ নালাখ নান্না খাতরী সাপড়ারারকি রাওর।</verse>
				<verse number="22">নিন যোখ পারিয়ান্তা মালদাও চিবা খাড়না গুটঠিন্তী ভোংগা আউর নে নে পারিস্কার কায়ানু উর্বাসিন মেখনার আরঘী সাংগে ধার্মেপাত্তু জীয়া, বিশুয়াস, দুলার আউর শালসান্ত ক্ষাক্ষানা খাতরী কায়া চিইয়া।</verse>
				<verse number="23">মুন্দা হেংলা আউর ভোদলার লেখা তর্কাতর্কিন্তী গেচ্ছা রাঃআ, কারনে নিন আখদায়, ইবড়া ঝাগড়া নান্তি।</verse>
				<verse number="24">নে উর্বাসঘী লাউড়ী আসঘী ঝাগড়া নান্না উচিত মালা, মুন্দা আসিন হোর্মার মাইয়া দায়ালু মানা লাগ্গো, আসঘী দোশরারিন শিরষা চিইনা লেখা ক্ষেমতা আউর ধিরারনা রাঃআ লাগ্গো।</verse>
				<verse number="25">নে নে আসঘী বিড়দোনু ইজনার, আরিন নারমিয়া লেখা শিরষা চিইয়া লাগ্গো। আঃ শিরষানু আস যেনু ই আশেরা চিইদাস, ধার্মেস আরঘী কায়ান কির্তাগে মোকা চিওস আউর আর ধার্মেসঘী সাচ্চান ঠিকাসে বুঝুরা অংগোর।</verse>
				<verse number="26">আউর আর তামহা চেতনু কির্রারকি বারোর আউর শায়তানঘী ফান্দেন্তী আর ভোংগোর কালোর। কারনে শায়তান এগদা বেদ্দি, আদিন নান্না খাতরী আরিন আটকারকি উইয়াগে বেদ্দিকি রাঃচা।</verse>
			</chapter>
			<chapter number="3">
				<verse number="1">ই কাত্থা ইয়াদ উইয়া, মুন্‌জুরনা সামাইনু ঢের কাঠিন সামাই হাজির মানো।</verse>
				<verse number="2">কারনে আলার খিলা তাংগানুম দুলার নানোর, পায়সাঘী লালিচ নানোর, তাংগান কোহা সোচআরকি দোশরার হেদ্দে এদোর, দোশরারিন দুশোর, আয়ো বাবারঘী কাত্থান মাল মেনোর, সাহাড়ানানুরঘী সাহাড়ান মোধরোর আউর ধার্মেপাত্তু মাল মানোর,</verse>
				<verse number="3">আরঘী মাঝিনু দুলার মাল রাও, আর ঝাগড়া নানারকি আপোস মাল নানোর, দোশরারঘী বারেনু ঝুট কাত্থা বাওর, তাংগান ঠিকাসে চালাবাঃআ পোল্লোর, দায়া মালকা লেখা মানোর আউর এগদা দাওলে আদিন ঘিন্না নানোর।</verse>
				<verse number="4">আর বিশুয়াসান তোড়োর, একাম নালাখঘী খান্‌জপা এন্দরা মানো, আদিন মাল সোচনার, গারাবনু পুরা মানোর, আউর আর ধার্মেসিন দুলার মাল নানারকি ধার্তীন্তা সুখ্যান বাগ্গে দুলার নান্নার।</verse>
				<verse number="5">বাহিরিন্তা মুঠান এরারকি বুঝারো যে, আর একড়হে ধার্মেসঘী সেওয়া নান্নার, মুন্দা আর ধার্মেসঘী সাওয়াংনান মাল তেংগেরনার, এন্নে আলারঘী হেদ্দেন্তী গেচ্ছা রাঃআ।</verse>
				<verse number="6">এন্নে আলারঘী মাঝিন্তী কায়েক’ঝান এড়পানু কোরআরকি কামজুড়ি কায়া যানানারিন ঠাকারকি আরিন মালদাও ডাহারেনু হোওনার কাঃনার, এন্নে যানানার গুনহাঘী বোঝহানু পুরা; আর ঢের রাকাম মালদাও চিবা খাড়নানু চালেরনার।</verse>
				<verse number="7">ই যানানার হুর্মি সামাই ধার্মেসঘী শিরষাঘী কাত্থা মেনা লাগনার, মুন্দা একাবাকিহু ধার্মেসঘী সাচ জ্ঞায়ান হেদ্দে আর্সা পোল্লার,</verse>
				<verse number="8">যান্নিস আউর যামব্রিস একান্নে মোসেসঘী বিড়দোনু কেরকা রাঃচার, ঠিকা আন্নেম ই আলারহু আঃ সাচঘী বিড়দোনু ইজনার। ইরঘী কায়া কিত্তিকা আউর মানি বিশুয়াসঘী একাম সাবুত আরঘী মাঝিনু মাল ক্ষাক্ষারা।</verse>
				<verse number="9">মুন্দা আর মুন্দভারে কালা পোল্লার; কারনে যান্নিস আউর যামব্রিসঘী হেংলামি একাসে হোর্মারঘী হেদ্দে বারিচ্কি রাঃচা, ঠিকা আন্নেম আরঘী হেংলামি হোর্মারঘী মুন্দভারে বারো।</verse>
				<verse number="10">মুন্দা নিন এংহায় শিরষান, চাইল বাইল, মাতলাব, বিশুয়াস, ধিরারনা গুন, দুলার আউর সাহানা গুনান দাওলে নানারকিম এরারকি বারেচ্কায়।</verse>
				<verse number="11">ইদিন আম্বারকি আন্তিয়খিয়া, ইকনিয় আউর লুস্ত্রা শাহারনু এন যে খিলপাত আউর তাপলিক ভোগোচ্কান, আঃ হুর্মি খিলপাতঘী কাত্থাহু নিন আখদায়, মুন্দা উর্বাস আঃ হুর্মিন্তী এংগান বাছাবাঃচাস।</verse>
				<verse number="12">মানিম নে নে যীশু খ্রীস্তাসঘী সাংগে অন মানারকি ধার্মেসঘী ভাক্তিনু উজ্জা অক্কা বেদ্দেনার, আরহু খিলপাত সাহোর।</verse>
				<verse number="13">মুন্দা মালদাও আউর ভন্ড আলার আরু বাগ্গে মালদাও মানোর। আর দোশরারিনহু ঠাকারকি মালদাও ডাহারেনু হোওর কালোর আউর তামহু আন্নেম ঠাকরোর।</verse>
				<verse number="14">মুন্দা এগদা নিন শিখিরকায় আউর মানিম বিশুয়াস নান্‌জাকায় আঃ লেখাম উজ্জা অক্কোতেম রাঃআ; কারনে নিন তো আখদায় আবড়া নিন নেখায় হেদ্দেন্তী শিখিরকায়।</verse>
				<verse number="15">সান্নি সামাইতিম নিন নেমহা পুথিন আখেচ্কায়। আউর ই নেমহা পুথি নিংগান যীশু খ্রীস্তাসঘী মাইয়া বিশুয়াসঘী মাঝিন্তী গুনহান্তী বাছরাগে লুর চিইয়া অংগি।</verse>
				<verse number="16">নেমহা পুথিঘী হুর্মি বাচান ধার্মেসঘী হেদ্দেন্তী বার্চা আউর আদ সাচ শিরষা চিইনা, দোশান এদারকি চেত চিইনা, ভুলান ঠিকা নান্না আউর ধার্মেপাত্তু জীয়া গোড়ারকি চোওদনা খাতরী দারকারি,</verse>
				<verse number="17">যাতে ধার্মেসঘী আলার পুরাসে পুরচ্কা মানারকি হুর্মি রাকাম দাও নালাখ নান্না খাতরী সাপড়ারা অংগোনার।</verse>
			</chapter>
			<chapter number="4">
				<verse number="1">এন ধার্মেসঘী মুন্দভারে নে উজ্জুকা আউর কেচ্চেকারঘী শালিস নানোস, আঃ যীশু খ্রীস্তাসঘী মুন্দভারে, যীশু খ্রীস্তাসঘী কির্রারকি বার্না আউর আসঘী রাঃজীঘী কাত্থা ইয়াদ উইয়ারকি এন নিংগান ই হুকুম চিইয়া লাগদান;</verse>
				<verse number="2">নিন ধার্মেসঘী বাচান প্রাচার নানা; সামাইনু আউর বেগার সামাইনু, হুর্মি সামাই নিন প্রাচার নান্না খাতরী সাপড়ারাকি রাঃআ; আউর ধিরারনাঘী সাংগে শিরষা চিইয়ারকি আলারঘী দোশান এদা চিইয়া, আরিন হুশিয়ার নানা আউর উতসাহ চিইয়া।</verse>
				<verse number="3">কারনে এন্নে সামাই বারো একাবাকি সাচ শিরষান আলার মাল ইন্‌জিরোর, মুন্দা তামহায় চাহানান পুরা নান্না খাতরী এন্নে ঢের গুরুরিন বেদ্দোর, নে আরিন খুশমারনা লেখা শিরষা চিওর।</verse>
				<verse number="4">আর ধার্মেসঘী সাচ বাচানান মাল মেনারকি গেচ্ছা চালি কালোর আউর আর মানে মালকা খিরী কাত্থা তারা কায়া চিওর।</verse>
				<verse number="5">মুন্দা নিন হুর্মি বারেনু তাংগা তিংগান দাওসে চালাবাঃআ, তাপলিক সাহা আউর যীশু খ্রীস্তাসঘী বারেনু প্রাচার নানতেম রাঃআ, আউর ধার্মেস নিংগান একা নালাখ নানাগে চিচ্চাস আদিন পুরা নানা।</verse>
				<verse number="6">কারনে আক্কুন এংগান দাড়ে আর্গানা লেখা তুন্দুনা চিইনা মানা লাগি; আউর এংহায় খেএনা সামাই হাজির মান্‌জা।</verse>
				<verse number="7">এন খ্রীস্তাসঘী পাক্ষে জীয়া কায়া চিইয়ারকি লাড়াই নান্‌জেকান, এংহা খাতরী ঠিকা নান্না ডাহারেঘী মুন্‌জুরনা গুটি এন ভোংগা লাগদান আউর খ্রীস্তাসঘী ধারাম বিশুয়াসান ধারারকি উইকান।</verse>
				<verse number="8">এংহায় খাতরী ধার্মে পাত্তাচ্কাঘী পুরুস্কার চোওদারকি উইনা মান্‌জা। উর্বাস মান্‌জাস ধারাম শালিসনানুস, শালিস উল্লানু আস এংগান আঃ পুরুস্কার চিওস। খিলা এংগানুম মালা, নে নে আসঘী কির্রারকি বার্না খাতরী আগ্রহ সাংগে ক্ষাঃপা লাগনার, আস আরঘী হোর্মারিন দান নানোস।</verse>
				<verse number="9">নিন এংহায় হেদ্দে বারাগে চাড়েম চিহুট নানা।</verse>
				<verse number="10">কারনে দীমাস আক্কুনতা ধার্তীন দুলার নানারকি এংগান আম্বারকি থেসালোনীকিয়ানু চালি কেরাস। আদ আম্বারকিহু ক্রিস্কেন্তেস গালাতিয় প্রাদেশনু আউর তীতেস দালমাতিয়ানু কেরাস।</verse>
				<verse number="11">খিলা লুকাস এংহায় হেদ্দে রাঃদাস। নিন মার্কুশসিন সাংগে নানারকি এংহায় হেদ্দে অন্দরকে বারকে, কারনে এংহায় সেওয়া নালাখনু আসিন ঢের দারকার রাঃয়ী।</verse>
				<verse number="12">এন তুখিকেসিন ইফিস শাহারনু তাইকান।</verse>
				<verse number="13">ত্রোয়া শাহারনু কার্পেস হেদ্দে এন একা দেহাতা চাদোর আম্বিকান বারেচ্কান, নিন বার্না সামাই আদিন অন্দরকে বারকে। আদিন আম্বারকিহু গোছাবারকি উইনা পুথি গুটঠি, বিশেষ নানারকি চাপটাঘী মাইয়া লিখিচ্কা পুথি গুটঠিন নিংহায় সাংগে নানারকি অন্দরকে বারকে।</verse>
				<verse number="14">একা আলেকজান্ডারেস তামাঘী নালাখ নান্দাস, আস এংহায় ঢের ক্ষতি নান্‌জাস। আস এগদা নান্‌জাস, আদিঘী শালিস উর্বাসদিম নানোস।</verse>
				<verse number="15">নিনহু আসঘী হেদ্দেন্তী হুশিয়ার রাঃকে, কারনে আস এমহা প্রাচার নালাখঘী বিড়দোনু ঢের বাধহা চিচ্চিকা রাঃচাস।</verse>
				<verse number="16">পাহিলা ক্ষেপ একাবাকি এন শালিস নানুসঘী মুন্দভারে ইজারকি রাচ্কান, আবাকী নেহু এংগান সাহাড়া মাল নান্‌জার, মুন্দা হোর্মার এংগান আম্বারকি চালি কেরকা রাঃচার; এন আশেরা নান্দান, ইদিন যেনু আরঘী বিড়দোনু ধার্না মাল মানি।</verse>
				<verse number="17">মুন্দা উর্বাস এংহায় সাংগে রাঃচাস আউর এংগান সাওয়াং দান নান্‌জাকা রাঃচাস। খানে এন পুরাসে দাও বাচান প্রাচার নানাগে অংগুকা রাচ্কান, যেনু হোর্মা অযিহুদীর আদিন মেনা অংগোনার আউর ধার্মেস এংগান সিংহা লাকড়াঘী বাইতি বাছাবাচ্কা রাঃচাস।</verse>
				<verse number="18">উর্বাস এংগান হুর্মি মালদাও নালাখতি বাছাবাওস আউর দাওলেম তাংহা মের্খা রাঃজীনু হোওস কালোস। সাদাউ সাদাউ উল্লা গুটি আসঘী মাহিমা মানা নেকআ। আমেন।</verse>
				<verse number="19">প্রিষ্কিল্লা আউর তাং মেতাস আক্কিলাসিন, আউর অনিসিফেসঘী এড়পান্তা আলারিন এংহায় দাওহাল আখতাকে।</verse>
				<verse number="20">ইরাস্ত করিন্‌থিয় শাহারনু রাঃআ ক্ষাচ্চিয়াস আউর ত্রোফিম বেরামি বাঃআরকি এন আসিন মিলীত শাহারনু উইয়ারকি বারেচ্কান।</verse>
				<verse number="21">নিন পাইয়া উল্লাঘী আগুম ইসান বারাগে বেশ চিহুট নানা। উবুল, পুদেন্ত, লীন, ক্লাউদিয়া আউর হোর্মা বিশুয়াসী ভাইয়ার নিংগান দাওহাল আখতা লাগনার।</verse>
				<verse number="22">উর্বায়ো নিংহায় বোলতা সাংগে সাংগে রাউুক আউর ধার্মেসঘী দায়া নিমহায় সাংগে রাউুক।</verse>
			</chapter>
		</book>
		<book number="56">
			<chapter number="1">
				<verse number="1">এন পাউলুস, এন ধার্মেসঘী অরোত লাউড়ী আউর যীশু খ্রীস্তাসঘী অরোত তাইকা মান্‌জেকান, যেনু ধার্মেসঘী চাজ্জিকা হোর্মা আলারিন এন বিশুয়াসঘী ডাহারেনু অন্দরা অংগোদান আউর খ্রীস্তাসঘী সাচ শিরষা লেখাম ধারাম ভাক্তিনু উজ্জা অক্কা অংগোদান, আঃ সাচ্চান আখতানা খাতরী আরিন সাহাড়া নানা অংগোদান।</verse>
				<verse number="2">খ্রীস্তাসঘী সাচ শিরষান্তী নাম মাল মুন্‌জুরনা জীয়াঘী আশেরা ক্ষাক্ষাদাত, নে একাবাকিহু ঝুট কাত্থা মাল বাঃদাস, আঃ ধার্মেস ই জীয়ান নামাগে চিইয়াগে ধার্তী কামনাঘী আগুম কাত্থা চিচ্চিকা রাঃচাস।</verse>
				<verse number="3">নামহায় বাছাবাঃউু ধার্মেসঘী হুকুম লেখা খ্রীস্তাসঘী সাচ শিরষান প্রাচার নান্নাঘী ভারান এংগান চিইনা মান্‌জিকি রাঃচা, আঃ সাচ্চান ঠিকা সামাই ধার্মেস তাংহা বাচাননুম আখতাচাস।</verse>
				<verse number="4">তীত, এন নিংহায় হেদ্দে ই চিঠি লিখা লাগদান, নিন এংহায় সাচ খাদ্দে, কারনে নাম দু’ঝান অরোত যীশু খ্রীস্তাসনুম বিশুয়াস নান্দাম। নামহা ধার্মে বাঙ্গাস আউর বাছাবাঃউু উর্বা যীশু খ্রীস্তাস নিংগান অনুগ্রহ নানুক আউর শালসান্ত চিউুক।</verse>
				<verse number="5">এন নিংগান ক্রীট দ্বীপনু উইয়ারকি বারেচ্কান, যেনু মাল মুন্‌জুরকা নালাখান নিন ঠিকাসে নানা অংগোদায়। এন নিংগান একা হুকুম চিচ্চিকা রাচ্কান, আঃ লেখাম হুর্মি শাহারতা মান্ডলীনু পাচকি মাহাতোরিন নালাখ নানাগে নিন চাজারকি হোওয়া অংগোদায়।</verse>
				<verse number="6">মান্ডলীন্তা পাচকি মাহাতোসিন এন্নে মানা লাগ্গো, যেনু নেহু আসিন দুশা পোলনার। আসঘী অন্টা খিলা যানানা রাও। আসঘী খাদ্দে খার্রার যেনু খ্রীস্তাসঘী মাইয়া বিশুয়াসী মান্নার, যেনু আর তামহায় চাহানা লেখাম মাল চালেরনার আউর ঠেটা মাল মান্নার।</verse>
				<verse number="7">ধার্মেসঘী হেদ্দেন্তী মান্ডলী চালাবাঃনাঘী ভার ক্ষাক্ষানা খোঃখা মান্ডলীন্তা পাচকি মাহাতোসিন ই রাকাম মানা লাগ্গো, যেনু আসিন নেহু দুশা পোলনার। আস যাতে গারাব, রাঘারনা, নেশারু আউর বাড়িয়ারসে বদমেজাজী মাল মান্দাস। মালদাও নালাখ নানারকি এন্দরাদিম ক্ষাক্ষানাঘী লালিচ তারা যেনু আস কায়া মাল চিইদাস;</verse>
				<verse number="8">ইবড়া হুর্মি নালাখ আম্বারকি আস যেনু হোর্মা আলারিন সেওয়া নানাগে আউর দায়াঘী নালাখ নানাগে দুলার নান্দাস, তাংগান দাওসে চালাবাঃদাস, ধার্মেপাত্তুর লেখা সাচনু জীয়া কাড়তাদাস, নেমহানু আউর তাংগান ঠিকাসে চালাবাঃদাস।</verse>
				<verse number="9">এন একা শিরষা চিচ্চিকান আদ বিশুয়াস নান্না লেখা বাচান, আদিন বাড়িয়ারসে ধারারকি উইয়া লাগ্গো, যেনু আস উতসাহঘী সাংগে ই সাচ শিরষাঘী বারেনু শিরষা চিইয়া অংগোদাস আউর একা আলার আঃ শিরষাঘী বিড়দোনু ইজনার, আরঘী দোশান এদারকি চিইয়া অংগোদাস।</verse>
				<verse number="10">কারনে এন্নে ঢের আলার রাঃনার, নে কাত্থান মাল মেন্নার, নে আড়াং সাড়াং কাত্থা বাঃনার আউর নে আলারঘী কায়ান ভুলাবাঃনার। নে খাতনা নান্তানাঘী মাইয়া বাগ্গে জোর চিইনার, বিশেষ নানারকি এন আরঘী বারেনুম বাঃআ লাগদান।</verse>
				<verse number="11">ই রাকাম আলারঘী বাইয়ান অজ্জোনা দারকার, কারনে মালদাও নালাখঘী লালিচ খাতরী একা শিরষা চিইনা দারকার মালা, আঃ রাকাম শিরষা চিইয়ারকি একাম একাম এড়পান্তা হোর্মা আলারিন বেগড়া লাগনার।</verse>
				<verse number="12">আরঘী মাঝিন্তীম অরোত নাবীস ই কাত্থান বাঃচাস, “ক্রীট দ্বীপেন্তা আলার হুর্মি বাকিম ঝুট কাত্থা বাঃনার, আর জাংগালতা জানোয়ার লেখা, আলসিয়া আউর পেটুক হিকনার।”</verse>
				<verse number="13">ই গাওয়াহী সাচ। আদি খাতরী নিন আরিন বাড়িয়ারসে আরঘী দোশান এদা চিইয়া, যেনু আর খ্রীস্তাসঘী ধারাম সাচ বিশুয়াসান ঠিকাসে ধারারকি উইনার,</verse>
				<verse number="14">আউর আর যিহুদীরঘী মানে মালকা খিরীন মাল মেনুক আউর নে ধার্মেসঘী সাচ শিরষান্তী গেচ্ছা চালি কেরার আরঘী হুকুম গুটঠি মাল মেনুক।</verse>
				<verse number="15">নেখায় কুহি পাক, আরঘী হেদ্দে হুর্মিদিম পাক, মুন্দা নেখায় কুহি মাইলা আউর মালপাত্তু, আরঘী হেদ্দে এন্দরাহু পাক মালা; আরঘী কায়া আউর আক্কিলহু মাইলানু ভার্তি।</verse>
				<verse number="16">আর খিলা বাইনু বাঃনার যে, আর ধার্মেসিন আখনার, মুন্দা আরঘী নালাখনু আসিন মাল তেংগেরনার। আর ঘিন্নাঘী লায়েক আল আউর আর কাত্থা মাল মেন্নার; আর একাম দাও নালাখঘী লায়েক মালনার।</verse>
			</chapter>
			<chapter number="2">
				<verse number="1">তীত, নিংহায় শিরষা সাংগে যেনু মানিম সাচ শিরষাঘী মিল রাঃয়ী।</verse>
				<verse number="2">নে নে পাচকি আল, আরিন বাঃকে যেনু আর তামান দাওসে চালাবাঃনার; আরঘী চাইল বাইল খাতরী যেনু আর সাম্মান ক্ষাক্ষানাঘী আল মান্নার, দাওসে তামহা জীয়ান কাড়তানার, সাচ বিশুয়াস, দুলার আউর ধিরারনাঘী সাওয়াং আরঘী রাঃয়ী।</verse>
				<verse number="3">ঠিকা আন্নেম পাচ্চোরিনহু বুঝাবাঃকে, যেনু আরঘীহু চাইল বাইল নেমহা মানি, আর যেনু দোশরারিন মাল দুশনার, দ্রাক্ষারাশিঘী লাউড়ী মানারকি যেনু আর মাল মাতলারনার আউর এগদা দাওলে আদিনুম শিরষা চিইনার।</verse>
				<verse number="4">আর যেনু ডিন্ডা পেল্লোরিন তাংগা তিংগা মেতারিন আউর সান্নি খাদ্দে খার্রারিন দুলার নান্নান শিখাবাঃনার,</verse>
				<verse number="5">আর যেনু তাংগা তিংগান দাওসে চালাবাঃনার, আউর পাক রাঃনার, এড়পান্তা হুর্মিনু নাজার উইনার, দায়ালু মান্নার আউর তাং মেতাসঘী আধিননু রাঃনার, এন্নে রাওর হলে নেহু ধার্মেসঘী বাচানান দুশা পোল্লোর।</verse>
				<verse number="6">ঠিকা আন্নেম যোখারিনহু উতসাহ চিইয়ারকি বুঝাবাঃকে, যাতে আর তাংগা তিংগান দাওসে চালাবাঃদাস।</verse>
				<verse number="7">নিন হুর্মি বারেনুম আরঘী হেদ্দে দাও নালাখঘী অরোত ডাহারে এদু মানা, নিংহায় শিরষা যাতে বাড়িয়ার মানি আউর নিংহা চাইল বাইলনু মিল রাঃয়ী, আঃ শিরষা যেনু সাম্মান ক্ষাক্ষানা লেখা মানি।</verse>
				<verse number="8">নিংহায় কাত্থানু যাতে নেহু দোশ ধারা পোলনার, আন্নে সাচ শিরষা চিইকে, যেনু একা মুদাইর নিংহায় পাক্ষে মাল্লার, আর যাতে লাজ্জে ক্ষাক্ষানার। কারনে নামহায় বারেনু মালদাও কাত্থা বাঃনা লেখা আরঘী হেদ্দে তো এন্দরাহু মাল্লা।</verse>
				<verse number="9">লাউড়ীরিন বুঝাবাঃকে, যেনু আর হুর্মি বাকি মালিকেসঘী আধিননু রাঃনার আউর মালিকেসিন খুশি উইনার, আর যেনু মালিকেসঘী মাইয়া কাত্থা মাল বাঃনার।</verse>
				<verse number="10">আর যেনু তামহা মালিকেসঘী একাম সান্‌জগিন মাল খাডনার, মুন্দা আর সাবুত চিউুক যে, আর মালিকেসঘী হুর্মি বারেনুম দাও আউর বিশুয়াস নান্না লেখা আল। যেনু নামহায় বাছাবাউুস ধার্মেসঘী বারেনু একা শিরষা রাঃয়ী, আঃ হুর্মিন দাওলেসে চোওদা অংগোদায়।</verse>
				<verse number="11">কারনে ধার্মেসঘী অনুগ্রহ আখতানা মান্‌জা, ইদিঘী মাঝিন্তীম হোর্মা আলার বাছরা অংগোনার।</verse>
				<verse number="12">ই অনুগ্রহদিম নামান শিরষা চিইয়া লাগি, যেনু ভাক্তি মালকা আউর এড়পান্তা হুর্মি মালদাও চিবা খাড়নান আম্বারকি নাম ই ধার্তীনু তাংগা তিংগান দাওসে চালাবাঃদাত, ই লেখাম ধার্মেপাত্তু আউর ভাক্তিঘী সাংগে জীয়া কাড়তাদাত।</verse>
				<verse number="13">নামহা মাহান ধার্মেসঘী আউর বাছাবাঃউু যীশু খ্রীস্তাসঘী মাহিমা আখতারো, আঃ রিঝঝিঘী আশেরান নাম ক্ষাঃপা লাগদাত।</verse>
				<verse number="14">যীশু খ্রীস্তাস নামহায় খাতরী তাংহায় জীয়ানুম দাড়ে আর্গাচাস, যেনু হুর্মি গুনহান্তী নামান আস বাছাবাঃআ অংগোদাস। আসঘী আল মানারকি নাম পাক মান্‌জাকাত আউর দাও নালাখ খাতরী আগ্রহী মান্‌জাকাত।</verse>
				<verse number="15">নিন ই হুর্মি কাত্থা বাঃআ আউর পুরা আধিকার হোওয়ারকি ই হুর্মি বারেনু উতসাহ চিইয়া, শালহা চিইয়া আউর দোশ এদা চিইয়া। দোশরার যেনু নিংগান সান্নি নানা পোলনার।</verse>
			</chapter>
			<chapter number="3">
				<verse number="1">নিন খ্রীস্তাসনু পাত্তু আলারিন ইয়াদ নান্তা চিইয়া, যেনু আর শাসানদাতা আউর নেখায় ক্ষেক্ষানু ক্ষেমতা রাঃয়ী, আরঘী আধিননু চালেরনার আউর হুর্মি রাকাম দাওলে নালাখ নান্না খাতরী সাপড়ারারকি রাঃনার।</verse>
				<verse number="2">আর যেনু নেখায়হু নিন্দা মাল নান্নার বা ঝাগড়া মাল নান্নার, মুন্দা আরিন ইদিনহু বাঃআরকি চিইয়া আর যেনু শালসান্তনু উজ্জা অক্কোনার আউর হোর্মা আলার সাংগে সাওয়াংগিয়ানু আউর নারমিয়া লেখাম চালেরনার।</verse>
				<verse number="3">কারনে নামহু পাহিলানু লুর মালকা রাচ্কাত, কাত্থা মাল মেন্‌জকাত, ঠাকেরকা মালদাও ডাহারেনু চালেরকাত, সুখ্যান আউর ঢের রাকাম চিবা খাড়নাঘী লাউড়ী রাচ্কাত। নাম হিংসারনানু আউর মালদাওনু জীয়া কাড়তা লাগকাম। নাম ঘিন্না ক্ষাক্ষানাঘী লায়েক রাচ্কাত, আন্নুহু নাম দোশরা আলারিন ঘিন্না নানা লাক্কাত।</verse>
				<verse number="4">মুন্দা নামহায় বাছাবাঃউু ধার্মেসঘী দায়া আউর দুলার একাবাকি আখতানা মান্‌জা,</verse>
				<verse number="5">আবাকী আস নামান বাছাবাঃচাস, আস নামহায় একাম দাও নালাখ কারনে মাল বাছাবাঃচাস, মুন্দা আসঘী অনুগ্রহঘী খাতরীম ইদিন নান্‌জাস। আস নামহায় গুনহান নোড়িয়াস চিচ্চাস, নেমহা বোলতান্তী অন্টা পুনা জানাম আউর পুনা জীয়া চিচ্চাস।</verse>
				<verse number="6">নামহায় বাছাবাঃউু যীশু খ্রীস্তাসঘী মাঝিন্তী আঃ নেমহা বোলতান নামাগে খোলা ক্ষেক্ষানু চিচ্চাস।</verse>
				<verse number="7">ধার্মেসঘী কাত্থা চিচ্চিকা কাত্থা লেখাম নাম আসঘী অনুগ্রহনু ধার্মেপাত্তু মান্‌জেকাত আউর মাল মুন্‌জুরনা জীয়াঘী আশেরা ক্ষাক্ষাদাত।</verse>
				<verse number="8">ই কাত্থা বিশুয়াস নান্না লেখা। এন চাহাদান, নিন আঃ হুর্মি বারেঘী মাইয়া বিশেষ নানারকি জোর চিইয়া, যাতে নে নে ধার্মে বিশুয়াসী মান্‌জার, আর যেনু হুর্মি বাকি দাও নালাখ নান্না খাতরী তামহা কায়ান চিইনার আউর আঃ নালাখনুম লাগ্গারকি রাঃনার। ইবড়া নালাখ হুর্মি আলারঘী পাক্ষে দাও আউর দারকারি।</verse>
				<verse number="9">লুর মালকা আলার লেখা তর্কাতর্কি, পুর্খারঘী গুষ্ঠি তালিকা হোওয়ারকি কাছনাখেরনা, ঝাগড়া ঝাটি নান্না আউর আনকা পেশকান হোওয়ারকি তর্কাতর্কিন্তী তাংগান গেচ্ছা উইকে, কারনে ইবড়া নানারকি একাম ফায়দা মাল্লা, ইবড়া হুর্মিদিম মানে মালকা।</verse>
				<verse number="10">একা আলাস দোশরারিন যুদা নান্দাস, আসিন পাহিলা অংহোন হুশিয়ার নানা, খোঃখানু আরু অংহোন হুশিয়ার নানা, আন্নুহু আস হুশিয়ার মাল মানোস হলে আসঘী সাংগে চালেরনান আম্বা চিইয়া।</verse>
				<verse number="11">নিন তো আখদায় যে, এন্নে আলাস বাগড়ারাস কেরাস। তাংহা গুনহা গুটঠিম আসিন গুনহা আল বাঃআরকি সাবুত নানি।</verse>
				<verse number="12">এন আর্তিমাসিন বা তুখিকেসিন নিংহায় গুসান তাইয়োন। আস একাবাকি আসান কালোস, আবাকী নিন নিয়াপলি শাহারনু এংহায় হেদ্দে বারাগে চিহুট নানকে। কারনে এন পাইয়া উল্লানু আসানুম কাড়তাগে সাপড়া লাগদান।</verse>
				<verse number="13">একাবাকি উকিল সিনা আউর আপল্লোসঘী কাঃনা ডাহারেনু এবাগ্গে অংগোদায় আঃ বাগ্গেম সাহাড়া নানকে, আরঘী এগদা এগদা দারকার, আর যেনু আদিন ক্ষাক্ষানার।</verse>
				<verse number="14">নামহা আলারিন দাওলেসে নালাখনুম লাগ্গারকি উইনা খাতরী তাংগা তিংগান দাও নানারকি আঃখা লাগ্গো, যাতে আর দোশরারঘী এগদা দারকার, আদিন মিটাবাঃআ অংগোনার। ই লেখা চালরোর হলে আরঘী জীয়া মানে মালকা মাল মানো।</verse>
				<verse number="15">নে নে এংহায় সাংগে রাঃনার, আর হোর্মার নিংগান দাওহাল আখতা লাগনার। খ্রীস্তাসঘী মাইয়া নামহায় বিশুয়াস নান্না খাতরী নে নে নামান দুলার নান্নার, আরঘী হোর্মারিন নামহায় দাওহাল আখতাকে। নিমহায় হোর্মারঘী মাইয়া ধার্মেসঘী দায়া হুর্মি বাকিম রাউুক।</verse>
			</chapter>
		</book>
		<book number="57">
			<chapter number="1">
				<verse number="1">এন পাউলুস, যীশু খ্রীস্তাসঘী দাও বাচান তেংগেনা খাতরী জেহেলনু আটকারকা রাঃদান। এন নামহায় চোনহা সাংগুয়ারি আউর নামহায় সাংগে নালাখনানু ফিলিমনেস হেদ্দে ই চিঠি লিখা লাগদান আউর এংহায় বিশুয়াসী ভাইয়োস তীমথিস এংহায় সাংগে রাঃচাস,</verse>
				<verse number="2">আউর নামহায় সাংগে বিশুয়াসী বাহিন আপ্পিয়া আউর নামহায় সাংগুয়ারি লাড়াইনানু আর্খিপ্পার আউর নিংহায় এড়পানু নে নে মান্ডলী লেখা মিলিরনার আরঘী হেদ্দে ই চিঠি লিখা লাগদান।</verse>
				<verse number="3">নামহায় ধার্মে বাঙ্গাস আউর উর্বা যীশু খ্রীস্তাসঘী অনুগ্রহ আউর শালসান্ত নিমহায় হোর্মারঘী মাইয়া রাউুক।</verse>
				<verse number="4">এন একাবাকি নিংহায় খাতরী বিন্তী নান্দান, আবাকী নিংহায় খাতরী হুর্মি বাকিম এংহায় ধার্মেসিন ধানিয়াবাদ চিইদান,</verse>
				<verse number="5">কারনে নিংহায় উর্বা যীশুসঘী মাইয়া বিশুয়াস আউর ধার্মেসঘী হোর্মা নেমহা আলারঘী মাইয়া নিংহায় একা দুলার রাঃয়ী, এন আঃ কাত্থান মেনা অংগা লাগদান</verse>
				<verse number="6">এন ই বিন্তী নান্দান যে, বিশুয়াসী লেখা নিংহায় সাংগে এমহায় খাটের নাখেরনা হুর্মি দান গুটঠিন পুরাসে বুঝরাগে সাহাড়া নানো, এগদান নামহায় জীয়ানু খ্রীস্তাস সাংগে অন মানারকি ক্ষাক্ষিকাত।</verse>
				<verse number="7">নিংহায় দুলার এরারকি এন ঢের রিঝঝি আউর উতসাহ ক্ষাক্ষিকান, কারনে এ ভাইয়া, নিন ধার্মেসঘী নেমহা আলারঘী কুহিন হারিয়ার নানারকি চোদোচ্কায়।</verse>
				<verse number="8">ইদি খাতরী যদিহু এন নিংগান খ্রীস্তাসঘী মাঝিন্তী নিংহায় নালাখঘী বারেনু ঢের সাহাসঘী সাংগে পেশা অংগোন পাকেন,</verse>
				<verse number="9">আন্নুহু এন দুলারঘী সাংগে নিংহায় হেদ্দে গোহরারা লাগদান। এন পাউলুস, আক্কুন অরোত পাচকি মান্‌জাকান আউর যীশু খ্রীস্তাস খাতরী জেহেলনু আটকারকা রাচ্কান। এন জেহেলনু আটকারকানুম নেকান এংহায় বিশুয়াসী খাদ্দে বাঃআরকি ক্ষাক্ষিকান, আঃ অনিসিমেস খাতরীম নিংহায় হেদ্দে গোহরারা লাগদান।</verse>
				<verse number="10"></verse>
				<verse number="11">অন সামাই একাবাকি নিংহায় হেদ্দে আসঘী একাম দামে মাল রাঃচা, মুন্দা আক্কুন নিংহায় আউর এংহায় দু’নো ঝানার হেদ্দেম আস দামী।</verse>
				<verse number="12">আসিনুম এন নিংহায় হেদ্দে কির্তারকি তাইকান, মানে মান্‌জা আস এংহায় জীয়া লেখাম চোনহা।</verse>
				<verse number="13">একাবাকি এন দাও বাচান প্রাচার নান্না খাতরী জেহেলনু আটকারকা রাচ্কান, আবাকী যেনু আস নিংহায় বাদলা এংগান সাহাড়া নানা অংগোদাস, আদি খাতরীম এন আসিন এংহায় হেদ্দেম উইয়া বিদ্দিকা রাচ্কান।</verse>
				<verse number="14">মুন্দা নিংগান মাল মেনারকি এন এন্দরাহু মাল নানা বেদ্দা লাগদান, যেনু নিংহায় দায়ান জোর নানারকি হোওয়া মাল লাগ্গি, মুন্দা নিন যেনু নিংহায় চাহানান্তীম দায়া নান্দায়।</verse>
				<verse number="15">মানা অংগি ইদিঘী খাতরীম আস নিংহায় হেদ্দেন্তী কায়েক মাহিনা খাতরী ছিন্ডিরকা রাঃচাস, যেনু নিন সাদাউ সাদাউ উল্লা খাতরী আসিন ক্ষাক্ষা অংগোদায়।</verse>
				<verse number="16">নিন আসিন আগুন্তা লাউড়ীস লেখা মাল ক্ষাক্ষয়, মুন্দা লাউড়ীসন্তীহু কোহা, অরোত চোনহা ভাইয়া লেখা ক্ষাক্ষয়। আস এংহায় হেদ্দে ঢের চোনহা আউর আস আল আউর উর্বাসনু বিশুয়াসী ভাইয়া লেখা নিংহায় হেদ্দে আরু বাগ্গে চোনহালু মানোস।</verse>
				<verse number="17">আদি খাতরী নিন যদি এংগান নিংহায় সাংগে নালাখনানু বাঃআরকি ইয়াদ নান্দায় হলে, এংগান একাসে ইন্‌জিরদায়, আন্নেম অনিসিমেসিনহু ইন্‌জিরা।</verse>
				<verse number="18">আউর আস যদি নিংহায় সাংগে একাম ধারাম বিড়দো নালাখ নান্‌জাকা রাঃদাস বা দেনা মান্‌জাকা রাঃদাস হলে আদিন এংহায়দিম দেনা বাঃআরকি ধারকে।</verse>
				<verse number="19">এন পাউলুস, এংহায় ক্ষেক্ষা তারুম লিখিচ্কান যে, এন আঃ দেনান শোধোন চিওন। নিন যে খ্রীস্তাসঘী মাইয়া বিশুয়াসী মানারকি এংহায় হেদ্দে দেনা রাঃদায়, আঃ কাত্থান এন বাঃআ মাল বেদ্দান।</verse>
				<verse number="20">হাঃয়ী ভাইয়া, উর্বাসঘী নামেনু এংগান থোরেটা দায়া নানা; খ্রীস্তাসনু বিশুয়াসী ভাইয়া লেখা এংহায় কুহিন হারিয়ার নানারকি চোওদা।</verse>
				<verse number="21">নিন এংহায় কাত্থান মানআরকি হোওয়, আঃ বিশুয়াসনুম এন নিংহায় হেদ্দে ই চিঠি লিখিচ্কান। এন আখদান, এন এগদান বাচ্কান নিন আদিন্তীহু বাগ্গে নানোয়।</verse>
				<verse number="22">ফির বাঃদান, এংহায় খাতরী পাহিয়ারঘী রাঃনা এড়পানহু সাপড়ারকি উইকে, কারনে এন আশরা উইদান যে, নিমহায় হোর্মারঘী বিন্তীঘী উত্তার ধার্মেস চিওস আউর চাড়েম নিমহায় হেদ্দে এংগান তাইয়োস চিওস।</verse>
				<verse number="23">যীশু খ্রীস্তাসনু এংহায় সাংগে জেহেলনু আটকারকা ইপাফ্রাস নিংগান দাওহাল চিইয়া লাগদাস।</verse>
				<verse number="24">আস আম্বারকিহু মার্কুশ, আরিষ্টার্খাস, দীমাস আউর লুকাস এংহায় সাংগে সাহাড়ানানুর নিংগান দাওহাল আখতা লাগনার।</verse>
				<verse number="25">নামহা উর্বা যীশু খ্রীস্তাসঘী অনুগ্রহ নিমহায় বোলতা সাংগে রাউুক। আমেন।</verse>
			</chapter>
		</book>
		<book number="58">
			<chapter number="1">
				<verse number="1">ঢের আগু ধার্মেস নাবীরঘী মাঝিন্তী নামহায় পুর্খারঘী হেদ্দে কায়েক ফিরা আউর ঢের লেখাম কাত্থা বাচ্কা রাঃচাস।</verse>
				<verse number="2">মুন্দা ই মুন্‌জুরকা উল্লা গুটঠিনু আস তাংহায় খাদ্দাসঘী মাঝিন্তী নামহায় হেদ্দে কাত্থা বাঃচাস। ধার্মেস তাংহায় খাদ্দাসিন হুর্মিঘী আধিকার মান্না খাতরী চাজারকি হোচ্চাস। আসঘী মাঝিন্তীম ধার্মেস হুর্মিন কামচাস।</verse>
				<verse number="3">ধার্মেসঘী অহমা খাদ্দাসঘী মাঝিন্তীম আখতারা; খাদ্দাসদিম ধার্মেসঘী পুরা মুঠান। খাদ্দাস তাংহায় সাওয়াংগিয়া বাচান তারু হুর্মিন ধারারকি উইয়াসকি গোট্টা ধার্তীন চালাবাঃদাস আউর যাতনানা খাতরী ব্যবহার নান্দাস। আলারঘী গুনহা গুটঠিন নোড়কা খোঃখা মের্খানু মাহান ধার্মেসঘী মাড়ি তারা খাদ্দাস উক্কিয়াস।</verse>
				<verse number="4">ধার্মেস তাংদাসিন একা নামেন চিচ্চাস, আদ মের্খাদুতারঘী নামেন্তী বাগ্গে মাহান, আস মের্খাদুতারঘী নামেন্তীহু আসঘী নামেন বাগ্গে মাহান মান্‌জাস।</verse>
				<verse number="5">কারনে ধার্মেস কা একাবাকিহু একাম মের্খাদুতারিন ই কাত্থা বাঃচাস, “নিন এংহায় চোনহালু খাদ্দায়, ইন্নাম এন নিংহায় বাঙ্গায়ো মান্‌জাকান”? ফির আস কা বাঃচাস, “এন আসঘী তাম্বাস মানোন আউর আস এংহায় খাদ্দাস মানোস? ”</verse>
				<verse number="6">মালা, আস আদিন মাল বাঃচাস। ধার্মেস তাংহায় পাহিলা খাদ্দাসিন ই ধার্তীনু তাইনা সামাই বাঃচাস, “ধার্মেসঘী হোর্মা মের্খাদুতার আসঘী সেওয়া নানুক। ”</verse>
				<verse number="7">মের্খাদুতারঘী বারেনু ধার্মেস ই কাত্থা বাঃচাস, “আস তাংহায় মের্খাদুতারিন তাকা লেখা নান্‌জাস; আউর তাংহায় লাউড়ীরিন লাঘেরনা চিচ্চি লেখা নান্‌জাস। ”</verse>
				<verse number="8">মুন্দা খাদ্দাসঘী বারেনু ধার্মেস বাঃচাস, “ধার্মে, নিংহায় বেলকান্ডো সাদাউ সাদাউ উল্লা গুটি রাও; নিংহায় শাসান উজগুঘী শাসান।</verse>
				<verse number="9">এগদা দাওলে নিন আদিন দুলার নান্দায়, আউর এগদা ধারাম বিড়দো আদিন মাল পাত্তাদায়; আদি খাতরী ধার্মেস, নিংহায় ধার্মেস, নিংগান অভিসেক নান্‌জাস নিংহায় সাংগুয়ারতিহু বাগ্গে রিঝঝিনু পুরা নান্‌জাস। ”</verse>
				<verse number="10">ধার্মেস ই কাত্থাহু বাঃচাস, “উর্বায়ো, পাহিলানু নিনিম ধার্তীনু ভিত্তি গাথেচ্কা রাচ্কায়; মাহা মের্খান্তা হুর্মি নিংহায় ক্ষেক্ষা তারু কামেচ্কা।</verse>
				<verse number="11">আবড়া বেগড়ারো কালো, মুন্দা নিন সাদাউ সাদাউ উল্লা গুটি রাওয়। আউর আবড়াহু পাচ্চা কিচরী লেখা মানো।</verse>
				<verse number="12">আবড়া হুর্মিন নিন কিচরী লেখা মোড়িয়ারকি উইয়োয়, আউর কিচরী লেখা আবড়ান বাদলানা মানো। মুন্দা নিন একাসে রাঃদায় আন্নেম রাওয়, আউর নিংহায় জীয়া উল্লা ইকলাহু মাল মুন্‌জুরো। ”</verse>
				<verse number="13">ধার্মেস একাবাকিহু একাম মের্খাদুতারিন ই কাত্থা মাল বাঃচাস, “এগুটি মালা এন নিংহায় মুদাইরিন নিংহায় খেডমুলিনু উইদান, আগুটি নিন এংহায় মাড়ি তারা অক্কা। ”</verse>
				<verse number="14">হোর্মা মের্খাদুতার কা সেওয়া নান্না বোলতা মালনার? নে বাছরোর, আরিন সেওয়া নান্না খাতরীম তো আরিন তাইনা মানি।</verse>
			</chapter>
			<chapter number="2">
				<verse number="1">ই খাতরী নাম এগদা এগদা মেন্‌জেকাত, আদিন মান্না খাতরী নামান ঢের বাগ্গু নানারকি কায়া চিইয়া লাগ্গো, যেনু আদিন্তী নাম পাছলি মাল মান্দাত।</verse>
				<verse number="2">কারনে মের্খাদুতারঘী মাঝিন্তী একা সাচ বাচান নামহা পুর্খারঘী হেদ্দে চিইনা মান্‌জা, আদিন নে মাল মানচার আউর আসঘী কাত্থা মাল মেন্‌জার, আর তামহা ক্ষাক্ষেকা দান্ডে ক্ষাক্ষিয়ার।</verse>
				<verse number="3">খানে গুনহান্তী বাছারনা খাতরী ধার্মেস একা মাহান বাছেরনান চিচ্চাস, আদিন যদি নাম হেলা নান্দাত, হলে একাসেনু নাম দান্ডেন্তী রেহাই ক্ষাক্ষত? গুনহান্তী বাছেরনাঘী কাত্থা উর্বা যীশুস পাহিলানু আখতাচ্কা রাঃচাস আউর নে নে ই কাত্থান মেন্‌জেকা রাঃচার, আরিম এমহা হেদ্দে ই কাত্থা সাবুত নান্‌জার যে ইদ সাচ।</verse>
				<verse number="4">আউর ধার্মেসহু গাওয়াহী চিচ্চাস, ঢের রাকাম চিনহা নালাখ, বিশুয়াস মাল নান্না লেখা নালাখ, ঢের রাকাম সাওয়াংগিয়া নালাখ আউর আস একাসে চাজারকি হোচ্কা রাঃচাস, ঠিকা আন্নেম আলারিন নেমহা বোলতাঘী দান চিচ্চাস।</verse>
				<verse number="5">হুল্লুন্তা একা ধার্তীঘী কাত্থা নাম বাঃআ লাগদাত, ধার্মেস আদিন মের্খাদুতারঘী ক্ষেক্ষানু মাল উইয়াস।</verse>
				<verse number="6">নেমহা পুথিঘী অন আড্ডানু অর্তোস ই গাওয়াহী চিচ্চাস, “আল নে যে, নিন আসঘী বারেনু সোচদায়? আল খাদ্দেসদিম বা নে, নিন আসিন এরদায় খোজদায়?</verse>
				<verse number="7">নিন আসিন মের্খাদুতারতি থোরেটা কিইয়া আড্ডানু উইকায়। টুপরী লেখা নিন আসিন অহমা আউর সাম্মান চিচ্চিকায়,</verse>
				<verse number="8">আউর আসঘী ক্ষেড্ডে কিইয়া নিন হুর্মিন উইকায়। ” একাবাকি ধার্মেস হুর্মিঘী আধিকার আলারঘী ক্ষেক্ষানু চিচ্চাস, আবাকী আস আদিন্তী এন্দরাহু মাল ছিন্ডিয়াস। মুন্দা আলারঘী আধিকারনু একা হুর্মিদিম রাঃয়ী, আদিন নাম আক্কুন গুটি এরা পোল্লা লাগদাত।</verse>
				<verse number="9">মুন্দা মের্খাদুতারতি নে থোরেটা কিইয়া মান্‌জাস, নাম আঃ আলাসিন মানে মান্‌জা যীশুসিন এরা অংগা লাগদাত, যেনু ধার্মেসঘী দায়ানু হোর্মা আলারঘী মানারকি আস তানিম খেএয়া অংগোদাস। আস তাপলিক ভোগারকি কেচ্চেকা রাঃচাস বাঃআরকি জিতনাঘী মালা হিসাবেনু অহমা আউর সাম্মান আসিন দান চিইনা মান্‌জা।</verse>
				<verse number="10">ধার্মেস খাতরীম আউর ধার্মেসতি হুর্মি মান্‌জা। ধার্মেস যীশুসিন তাপলিক সাহানান্তী আসিন খুত মালকা নান্‌জাস, যেনু ঢের আলার আসঘী খাদ্দে মানা অংগোনার আউর আসঘী অহমাঘী ভাগিয়ারী মানা অংগোনার। ইদিম রাঃচা আসঘী যোগ্গে নালাখ। আঃ যীশুসদিম ধার্মেসঘী আলারিন বাছাবাঃগে অংগোদাস।</verse>
				<verse number="11">আউর নে আলারিন নেমহা কামদাস আউর নে নেমহা আল মান্নার আর হোর্মার অন্টা এড়পান্তা, ই খাতরী যীশুস আঃ আলারিন ভাইয়া বাহিন বাঃআগে মাল লাজেরদাস।</verse>
				<verse number="12">নেমহা পুথিনু আস ধার্মেসিন বাঃচাস, “এন ভাইয়া বাহিনারঘী হেদ্দে নিংহায় নামেঘী বারেনু প্রাচার নানোন, এন নিংহা আলারঘী মাঝিনু নিংহায় অহমা নানোন আউর ডান্ডী পাড়োন। ”</verse>
				<verse number="13">আস ফির বাঃচাস, “এন ধার্মেসঘী মাইয়া ভারোসা নানোন।” আস আরু বাঃচাস, “এরা, ইদা এন আউর এংহায় সাংগে আঃ খাদ্দারিন, ধার্মেস এংগাগে নেকান চিচ্চাস। ”</verse>
				<verse number="14">আঃ খাদ্দার মান্‌জার খেশো আহাড়াঘী আল। আদিঘী খাতরী যীশুস তানিম আরঘী লেখা খেশো আহাড়াঘী আল মান্‌জাস, আস আদিন নান্‌জাস, যেনু আসঘী খেএনাঘী মাঝিন্তী শায়তানেসিন নাশ নানা অংগোদাস, আঃ শায়তান নেখায় খেএনাঘী মাইয়া ক্ষেমতা রাঃয়ী,</verse>
				<verse number="15">আউর নে নে খেএনাঘী এল্চেনানু তামহায় গোট্টা জীয়ান লাউড়ীর লেখা কাড়তাচার, আরিন আস বাছাবাঃদাস।</verse>
				<verse number="16">যীশুস মের্খাদুতারিন সাহাড়া মাল নান্দাস, মুন্দা আব্রাহামেসঘী গুষ্ঠিন্তা আলারিনুম আস সাহাড়া নান্দাস।</verse>
				<verse number="17">আদি খাতরী যীশুসিন হুর্মি পাক্ষেন্তী তাংহা ভাইয়োর লেখা মানাগেম লাগ্গিয়া, যেনু আস অরোত দায়ালু আউর পাত্তাচ্কা মাহা নায়গা লেখা ধার্মেসঘী সেওয়া নানা অংগোদাস। আস যেনু তাংহায় খেএনান্তী আলারঘী গুনহান গেচ্ছা খেদারকি ধার্মেসিন খুশমাগে অংগোদাস, ইবড়াদিম মান্‌জা আদিঘী মাতলাব।</verse>
				<verse number="18">কারনে আস একাবাকি পারীক্ষানু খাতেরকা রাঃচাস, আবাকী আস তানিম তাপলিক ভোগোচ্কা রাঃচাস, আদি খাতরী নে নে লালিচনু খাতেরনার, আরিন আস সাহাড়া নানাগে অংগোদাস।</verse>
			</chapter>
			<chapter number="3">
				<verse number="1">আদি খাতরী নেমহা বিশুয়াসী ভাইয়া আউর বাহিনরো, এন নিমান বাঃআ লাগদান, নিম মের্খান্তা মেখনাঘী ভাগিয়ারীরো, নিম যীশুসঘী বারেনু কায়ান চিইয়া, নেখায় মাইয়া নাম বিশুয়াস নানারকি বারেচ্কাত, আসিম মান্‌জাস ধার্মেসঘী তাইকা আল আউর নামহায় মাহা নায়গা।</verse>
				<verse number="2">মোসেস একাসে পাত্তাচ্কা লেখা ধার্মেসঘী এড়পান্তা আলারিন এরনা খোজনাঘী নালাখনু বহাল রাঃচাস, আঃ নালাখনু যীশুসহু পাত্তাচ্কা রাঃচাস।</verse>
				<verse number="3">একা আলাস এড়পা কামদাস আস একাসে তাংহা কামেচ্কা এড়পান্তী বাগ্গে সাম্মান ক্ষাক্ষাদাস। ঠিকা আন্নেম যীশুসহু মোসেসতি বাগ্গু অহমা ক্ষাক্ষাদাস।</verse>
				<verse number="4">কারনে হুর্মি এড়পান নেকিম মালা নেকিম কামচার, মুন্দা ধার্মেসদিম হুর্মিন কামচাস।</verse>
				<verse number="5">মোসেস মানিম ধার্মেসঘী এড়পান্তা অরোত লাউড়ীস লেখা পাত্তাচ্কা আল লেখা নালাখ নান্‌জাকা রাঃচাস, আউর ধার্মেস হুল্লুনু এগদান বাওস, আস আঃ বারেনু বাঃচাস।</verse>
				<verse number="6">মুন্দা খ্রীস্তাস আঃ এড়পান্তা এরনা খোজনাঘী ভার ক্ষাক্ষিকা খাদ্দে লেখা পাত্তাচ্কা রাঃচাস; যদি নাম নামহায় সাহাস আউর এন্দরাদিম মানিম ক্ষাক্ষানাঘী আশেরানু মুন্‌জুরনা গুটি ইজারকি রাঃআ অংগোত হলে নামিম আসঘী এড়পান্তা আল মানোত।</verse>
				<verse number="7">খানে নেমহা বোলতাস বাঃদাস, “ইন্না, যদি নিম ধার্মেসঘী কাত্থানু খেব্দা চিইদার,</verse>
				<verse number="8">নিমহা পুর্খারঘী লেখা নিম নিমহা কুহিন বাড়িয়ার আম্বকে নানা। আর মরু খুরিঘী মাঝিনু বিদ্রোহী মানারকি এংহায় পারীক্ষা নান্‌জাকা রাঃচার।</verse>
				<verse number="9">নিমহায় পুর্খার আসান এংগান পারীক্ষা নান্‌জাকা রাঃচার, আউর চাল্লিশ বাছার গুটি আঃ সামাইতা আলার এংহায় নালাখ ইরকা রাঃচার।</verse>
				<verse number="10">ইদি খাতরী এন আরঘী মাইয়া রাঘারারকি বাচ্কা রাচ্কান, ‘ই আলারঘী কুহি মালদাও ডাহারে তারা কুদ্দা লাগি; আর এংহায় ডাহারেন মাল আখনার।’</verse>
				<verse number="11">আদি খাতরী এনহু রাঘারারকি কাত্থা চিচ্চিকানকি বাচ্কা রাচ্কান, ‘এংহায় চিচ্চিকা খান্নে এখের্না আড্ডানু আর কালা পোল্লোর। ’”</verse>
				<verse number="12">এংহায় চোনহালু ভাইয়া বাহিনরো, হুশিয়ার রাঃকে! নিমহায় মাঝিনু যেনু নেখায়হু কায়া মালদাও আউর মালপাত্তু মাল মানি। এন্নে আলারঘী কায়া উজ্জুকা ধার্মেসতি ঢের গেচ্ছা চালি কালি।</verse>
				<verse number="13">নেমহা পুথিন্তা “ইন্না” কাত্থা এ উল্লা বাঃনা মানি, আঃ হুর্মি উল্লানু নিম অরোত দোশরারিন উতসাহ চিইয়া। যেনু নিমহায় নেখায়হু কায়া গুনহাঘী ঠাকেচ্কানু খাতরারকি বাড়িয়ার মাল মানি।</verse>
				<verse number="14">কারনে পাহিলানু নামহায় একা বিশুয়াস রাঃচা, যদি নাম খোঃখা গুটিহু আইয়ানু ইজারকি রাঃআ অংগোদাত হলে এথরো যে, নাম খ্রীস্তাসঘী সাংগে ভাগিয়ারী মান্‌জেকাত।</verse>
				<verse number="15">পুথিঘী কাত্থান অংগুর আগু বাঃনা মান্‌জিকি রাচ্কা, “ইন্না, যদি নিম ধার্মেসঘী কাত্থানু খেব্দা চিইদার, ধার্মেস নিমান বাঃচাস, নিমহা পুর্খারঘী বিদ্রোহঘী লেখা নিম নিমহা কুহিন বাড়িয়ার আম্বকে নানা।”</verse>
				<verse number="16">বাঃআ তো এরদান, ধার্মেসঘী কাত্থা মেনারকিহু নে আসঘী বিড়দোনু ইজারকি লাড়াই নানাগে বেদ্দিকা রাঃচার? মোসেস একা আলারিন মিশারতি অথোরকা রাঃচাস, আরিম কা আঃ আল মালনার?</verse>
				<verse number="17">ধার্মেস চাল্লিশ বাছার ধারারকি নেখায় মাইয়া রাঘারকা রাঃচাস? একা আলার গুনহা নান্‌জাকা রাঃচার আউর মরু খুরিনু নেখায় মুর্দা খাতিরকি রাঃচা, আরিম কা আঃ আল মালনার?</verse>
				<verse number="18">আউর নেখায় হেদ্দেম বা ধার্মেস কাত্থা চিইয়ারকি বাচ্কা রাঃচাস, “নিমহায় খাতরী এংহায় চাজ্জিকা খান্নে এখের্না আড্ডানু নিম কালা পোল্লোর?” একা আলার আসিন বিশুয়াস মাল নান্‌জার আউর আসঘী একাম কাত্থান মাল মানচার, আরিম কা আঃ আল মালনার?</verse>
				<verse number="19">এন্নেনু নাম এরা অংগা লাগদাত যে, বিশুয়াস মাল রাঃচা খানেম আর ধার্মেসঘী চিচ্চিকা খান্নে এখের্না আড্ডানু কোরআ পোল্লার।</verse>
			</chapter>
			<chapter number="4">
				<verse number="1">ধার্মেসঘী চিচ্চিকা খান্নে এখের্না আড্ডানু কাঃনাঘী খাতরী ধার্মেস একা কাত্থা চিচ্চিকা রাঃচাস, আদ নামহায় খাতরীহু খুত মালকা। আদি খাতরী নামান হুশিয়ার রাঃগে লাগ্গো, যেনু নেহু আঃ আশিসতি মাল আম্বেরনার।</verse>
				<verse number="2">কারনে ইস্রায়েলিয় আলারঘী হেদ্দে একাসে ধার্মেসঘী দাও বাচান প্রাচার নান্না মান্‌জিকি রাঃচা, আন্নেম নামহায় হেদ্দেহু নান্না মান্‌জা। মুন্দা ইস্রায়েলিয় আলারঘী একাম ফায়দা মাল মান্‌জা, কারনে আর আদিন মেন্‌জারকিহু বিশুয়াস মাল নান্‌জার।</verse>
				<verse number="3">মুন্দা নাম বিশুয়াস নান্‌জাকাত খানেম আসঘী কাত্থা চিচ্চিকা আঃ খান্নে এখের্না আড্ডানু নাম কোরআ অংগা লাগদাত। ধার্মেস ইদিঘী বারেন তিংগিকা রাঃচাস, “আদি খাতরী এন রাঘারারকি কাত্থা চিচ্চিকা রাচ্কান, ‘এংহায় চিচ্চিকা খান্নে এখের্না আড্ডানু আর কালা পোল্লোর।’” ই কাত্থান ধার্মেস বাচ্কা রাঃচাস, যদিহু ধার্মেসঘী নালাখ ধার্তী কামনাঘী সাংগে সাংগেম মুন্‌জুরকি রাঃচা।</verse>
				<verse number="4">নেমহা পুথিনু অন্টা আড্ডানু সাতোয়া উল্লাঘী কাত্থান বাচ্কা রাঃয়ী, “সাতোয়া উল্লানু ধার্মেস তাংহা হুর্মি নালাখ নান্নান্তী খান্নে এখরাস। ”</verse>
				<verse number="5">আরু অংহোন আস বাচ্কা রাঃচাস, “এংহায় চিচ্চিকা খান্নে এখের্না আড্ডানু আর কালা পোল্লোর।”</verse>
				<verse number="6">ই কাত্থাঘী মানে মান্‌জা, থোরে আলার আসঘী চিচ্চিকা আঃ খান্নে এখের্না আড্ডানু কালা অংগোর; মুন্দা একা ইস্রায়েলিয় আলারঘী হেদ্দে পাহিলানু দাও বাচানান আখতানা মান্‌জিকি রাঃচা, আর আসঘী কাত্থা লেখা চালরা পোল্লার খানে আসঘী চিচ্চিকা খান্নে এখের্না আড্ডানু আর কালা পোল্লার।</verse>
				<verse number="7">আদি খাতরী একাসে ধার্মেস পাহিলানু ইস্রায়েলিয় আলারঘী হেদ্দে বাচ্কা রাঃচাস, ঠিকা আন্নেম ফির অন্দুল ধার্মেস বেল দাউদেসঘী মাঝিন্তী বাচ্কা রাঃচাস, “ইন্না, যদি নিম আসঘী কাত্থানু খেব্দা চিইদার, হলে নিম তাংগা তিংগা কুহিন বাড়িয়ার আম্বকে নানা।” ই কাত্থা বাঃআরকি আসঘী চিচ্চিকা আঃ খান্নে এখের্না আড্ডানু ধার্মেস আরু অন্টা সামাই ঠিকা নান্‌জাকা রাঃচাস, আউর আস আদিঘী নামে চিচ্চাস, “ইন্না”।</verse>
				<verse number="8">যদি যিহোশুয়স ইস্রায়েলিয় আলারিন আঃ খান্নে এখের্না আড্ডানু হোচ্কা রাঃচাস হলে ধার্মেস আরু অন্টা উল্লাঘী কাত্থান মাল তেংগোস পাকেন।</verse>
				<verse number="9">হলে বুঝরা অংগোদাত যে, ধার্মেসঘী আলার খাতরী আক্কুনহু খান্নে এখের্নাঘী মোকা রাঃয়ী।</verse>
				<verse number="10">কারনে ধার্মেস ই ধার্তী কামনান মুন্‌জিয়াসকি একাসে খান্নে এখরাস, ঠিকা আন্নেম একা আলাস ধার্মেসঘী চিচ্চিকা খান্নে এখের্না আড্ডানু কাঃদাস, আসহু তাংহায় নালাখতি খান্নে এখেরদাস।</verse>
				<verse number="11">আদি খাতরী বারা, নাম আঃ খান্নে এখের্না আড্ডানু কোরনা খাতরী জীয়া কায়া চিইয়ারকি চিহুট নান্দাম। নেহু যেনু ইস্রায়েলিয় আলার লেখা ধার্মেসঘী কাত্থা মাল মানারকি আসঘী চিচ্চিকা খান্নে এখের্না আড্ডানু কোরনান্তী মাল আম্বেরনার।</verse>
				<verse number="12">ধার্মেসঘী বাচান উজ্জুকা আউর নালাখনানু আউর একা কান্তঘী দু’নো তারা একাসে শান চিচ্চিকা রাঃয়ী, আদিন্তীহু ই বাচাননু বাগ্গু শান চিচ্চিকা রাঃয়ী। ই বাচান আলারঘী কুহি বোলতানু, আহাড়া ক্ষোচোল, হুর্মিঘী মাঝিনু কোরআরকি খান্ডি আউর আলারঘী হুর্মি চাহানান আউর সোচনান পারীক্ষা নানিকি ইরি।</verse>
				<verse number="13">ই ধার্তীন্তা কামেচ্কা এন্দরাহু ধার্মেসঘী হেদ্দে নুড্ডুকা মাল্লা। নেখায় হেদ্দে নাম নামহায় নালাখ গুটঠি এদোত, আসঘী মুন্দভারে হুর্মিদিম খুল্লুকা রাঃয়ী আউর আস হুর্মিন আখদাস।</verse>
				<verse number="14">আদি খাতরী বারা, নাম হোর্মারঘী মুন্দভারেম ধার্মে খাদ্দে যীশুসঘী মাইয়া নামহায় বিশুয়াসনু থিরারারকি রাঃদাত, কারনে আসিম নামহায় মাহা নায়গা, নে মের্খানু কেরাস আউর আক্কুন ধার্মেসঘী মুন্দভারে রাঃদাস।</verse>
				<verse number="15">কারনে নাম এন্নে একাম মাহা নায়গাসিন মাল ক্ষাক্ষিকাত, নে নামহায় কামজুড়ি খাতরী নামহায় সাংগে নামহায় দুখনু মাল মুনখুদাস, কারনে নামহায় লেখাম আসহু হুর্মি তারতিক গুনহাঘী পারীক্ষানু খাতেরকা রাঃচাস, আন্নুহু আস গুনহা মাল নান্‌জাস।</verse>
				<verse number="16">খানে বারা, নাম সাহাস নানারকি ধার্মেসঘী দায়াঘী বেলকান্ডোঘী মুন্দভারে আগুয়ারদাত, যেনু দারকারঘী সামাই নাম আসঘী হেদ্দেন্তী অনুগ্রহ আউর দায়া ক্ষাক্ষা অংগোদাত।</verse>
			</chapter>
			<chapter number="5">
				<verse number="1">হোর্মা মাহা নায়গারিন আলারঘী পাক্ষে মানারকি ধার্মেসঘী সেওয়া নালাখ নান্না খাতরীম আলারঘী মাঝিন্তীম চাজারকি হোওনা মানি, যেনু আস আলারঘী গুনহাঘী খাতরী ওঁড়া খাখা দাড়ে আর্গাদাস আউর দোশরা সান্‌জগিহু দান নান্দাস।</verse>
				<verse number="2">মাল আখারকি নে নে গুনহা নান্নার আউর মালদাও ডাহারেনু একনার, আরঘী সাংগে আস নারমিয়া লেখা কাছনাখেরদাস, কারনে আসঘীহু কামজুড়ি রাঃয়ী।</verse>
				<verse number="3">আস একাসে দোশরা আলার খাতরী ওঁড়া খাখান দাড়ে আর্গাদাস, ঠিকা আন্নেম তান কামজুড়ি বাঃআরকি তাংহা গুনহা খাতরীহু আসিন আঃ দাড়ে আর্গাগেম লাগ্গি।</verse>
				<verse number="4">নেকিম তাংগান্তী মাহা নায়গা মান্নাঘী সাম্মান হোওয়া পোলনার, মুন্দা ধার্মেস নেকান মেখদাস, আসিম আঃ সাম্মান ক্ষাক্ষাদাস, একাসে মাহা নায়গা মান্না খাতরী ধার্মেস হারুনেসিন মেখিকা রাঃচাস।</verse>
				<verse number="5">ই কাত্থা খ্রীস্তাসঘী খাতরীহু খাটি। আন্নেম খ্রীস্তাস মাহা নায়গা মান্নাঘী সাম্মান তাংগান্তীম মাল হোচ্চাস, ধার্মেসদিম ই সাম্মান আসিন চিচ্চাস আউর বাঃচাস, “নিন এংহায় চোনহালু খাদ্দায়ো, ইন্নাম এন নিংহায় বাঙ্গায়ো মান্‌জাকান। ”</verse>
				<verse number="6">ঠিকা আন্নেম আরু অন্টা আড্ডানু ধার্মেস বাঃচাস, “নিম মল্কীসেদকেসঘী লেখা সাদাউ সাদাউ উল্লা খাতরী নায়গা মান্‌জাকায়। ”</verse>
				<verse number="7">নে খেএনান্তী বাছাবাঃআ অংগোদাস যীশুস ই ধার্তীনু রাঃনা বাকি গাডরারারকি আঃ ধার্মেস হেদ্দে চিখিয়াসকি গোহরারকা রাঃচাস আউর বিন্তী নান্‌জাকা রাঃচাস, আউর আসঘী ভাক্তিনু কাত্থা মেন্না রাঃচা বাঃআরকি ধার্মেস আসঘী বিন্তীন মেন্‌জেকা রাঃচাস।</verse>
				<verse number="8">মুন্দা আস ধার্মে খাদ্দাস মানারকিহু দুখঘী মাঝিন্তী কাত্থা মেন্নান শিখিরকা রাঃচাস।</verse>
				<verse number="9">ই লেখাম একাবাকি আস লায়েক মান্‌জাস আউর নে নে আসঘী কাত্থান মেনারকি চালরার, আরঘী খাতরী আসিম মাল মুন্‌জুরনা বাছাবাঃনাঘী ডাহারে।</verse>
				<verse number="10">ধার্মেস আসিন মল্কীসেদকেসঘী লেখাম মাহা নায়গা লেখা আখতাচাস।</verse>
				<verse number="11">ই বারেনু এমহায় ঢের কাত্থা বাঃনা রাঃয়ী, মুন্দা ই বারেনু বুঝাবাঃনা ঢের কাঠিন, কারনে নিম ঢের ধিরেমসে বুঝুরদার।</verse>
				<verse number="12">ই সামাইঘী মাঝিনুম নিমান গুরু মানারকি চোওয়া লাগ্গো পাকেন, মুন্দা আদিঘী বাদলা ধার্মেসঘী বাচানান নিমান পাহিলান্তী ফির বুঝাবাঃনা খাতরী গুরুসঘী দারকার মানা লাগি, ইদিম নিমহায় খাতরী বাগ্গু দারকারি। নিমহায় বাড়িয়ার অন্না মোখনান মালা, মুন্দা দুধিঘী দারকার।</verse>
				<verse number="13">নে দুধি অন্দাস আস তো লেল্লে খাদ্দেস, আসঘী সাচ জীয়ান্তা দাও আউর মালদাও বারেনু বুঝুরনাঘী লুর মাল্লা।</verse>
				<verse number="14">মুন্দা আক্কুন নেখায় উমার মান্‌জা, খিলা আরিম বাড়িয়ার অন্না মোখনান মোঃখা অংগোনার, মানে মান্‌জা, ধার্মেসঘী বাড়িয়ার বাচানান আর বুঝরা অংগোনার। ঢের চাইল বাইল রাঃনা খাতরী আর দাও আউর মালদাওয়ান ছিন্ডাগে শিখিরার।</verse>
			</chapter>
			<chapter number="6">
				<verse number="1">আদি খাতরী খ্রীস্তাসঘী বারেনু পাহিলানু একা শিরষা ক্ষাক্ষিকাত, আক্কুন বারা, নাম নামহায় আঃ শিরষান্তী আরু পুরা শিরষা তারা আগুয়ারদাত কাঃদাত। নাম যাতে পুনাসে ভিত্তি মাল গাথদাত, একা নালাখনু একাম খান্‌জপা মাল মানি আউর এগদা কায়ান্তী কেচ্চেকা তারা হোওয়ারকি কালি, আদিন্তী কায়া কির্তারকি ধার্মেসঘী মাইয়া বিশুয়াস উইদাত,</verse>
				<verse number="2">আসনানঘী শিরষা, হস্তার্পনঘী শিরষা, কেচ্চেকান্তী ফির উজ্জা চোওনা আউর সাদাউ সাদাউ উল্লাঘী শালিস, ই হুর্মি গোড়ান্তা কাত্থান হোওয়ারকি নাম যেনু ফির পুনা নানারকি ভিত্তি মাল গাথদাত।</verse>
				<verse number="3">ধার্মেস চাহোস হলেম নাম আদিন্তী পুরা মানারকি চোওত;</verse>
				<verse number="4">নে নে অংহোন বিল্লি এরিয়ার, মের্খান্তা দানঘী স্বাদ আউর নেমহা বোলতাঘী ভাগিয়ার মান্‌জার,</verse>
				<verse number="5">ধার্মেসঘী দাওলে বাচানঘী স্বাদ ক্ষাক্ষিয়ার আউর একা সামাই বারা লাগি, আদিঘী সাওয়াং বারেনু আক্ষার,</verse>
				<verse number="6">আউর আর খ্রীস্তাসঘী হেদ্দেন্তী কির্রিয়ার কেরার, আরিন ফির কায়া কির্তানাঘী ডাহারেনু অন্দরা পোলতারি। কারনে আর তামিম ধার্মে খাদ্দাসিন ফির ক্রুশনু চিইয়া লাগনার আউর হোর্মারঘী মুন্দভারে আসিন লাজ্জে চিইয়া লাগনার।</verse>
				<verse number="7">একা খাজ্জে চেপঘী আম্মেন চিইপীকি খাল্লেন্তা মালিকেসঘী দারকারি আড়ক্ষা চেক্ষেল পুইদি, আঃ খাজ্জে ধার্মেসঘী আশিস ক্ষাক্ষি।</verse>
				<verse number="8">মুন্দা একা খাজ্জে আচ্চে ঝুপ্পিন আউর চিগলা আচ্চেন পারদি, আবাকী আঃ খাজ্জেঘী একাম দামে মাল রাঃয়ী আউর আদ ধার্মেসঘী শাওনু শাও মানো। খোঃখানু আলার আদিন অল্দোর চিওর।</verse>
				<verse number="9">চোনহালু সাংগুয়ারিরো, যদিহু এম ইবড়া হুর্মি কাত্থান তেংগা লাগদান, আন্নুহু এম বিশুয়াস নান্দাম যে, নিমহায় দাশা আদিন্তী দাওলে আউর আইয়ানু বাছেরনা রাঃয়ী।</verse>
				<verse number="10">কারনে ধার্মেস সাচ শালিস নান্দাস; খানে নিমহায় নালাখ আউর আসঘী নেমহা আলারঘী সেওয়া নানারকি নিম আসিন একা দুলারান এদেচ্কার আউর এদা লাগদার, আদিন আস মাল মোধরোস কালোস।</verse>
				<verse number="11">আউর এম চাহাদাম যে, নিম হোর্মার যেনু মুন্‌জুরনা গুটি অন রাকাম আগ্রহ এদ্দার। আইয়ানু নিম পুরাসে এরা অংগোর যে, নিমহায় আশেরা পুরা মানো।</verse>
				<verse number="12">এম মাল চাহাদান যে, নিম আলসিয়া মান্দার; এম চাহাদান, ধার্মেসঘী কাত্থা চিচ্চিকা কাত্থানু আর আসঘী আশিসঘী আধিকারী মান্নার, নে নে বিশুয়াস নান্‌জার আউর ধিরারনান ধার্চারকি রাঃচার, নিম আরঘী লেখা মানা।</verse>
				<verse number="13">ধার্মেস একাবাকি আব্রাহামেসঘী হেদ্দে কাত্থা চিচ্চিকা রাঃচাস, আবাকী আস তাংহা নামেনুম কাত্থা চিচ্চিকা রাঃচাস, কারনে আসতি কোহা নেহু মাল্লার, নেখায় নামেনু আস কাত্থা চিইয়া অংগোদাস।</verse>
				<verse number="14">আস ই কাত্থা বাঃআরকি কাত্থা চিচ্চিকা রাঃচাস, “এন মানিম নিংগান আশিস নানোন আউর নিংহায় গুষ্ঠিঘী সংখ্যান বাড়াবোন চিওন। ”</verse>
				<verse number="15">ইদিঘী খাতরী আব্রাহামেস একাবাকি ধিরারাস, আবাকী ধার্মেস এগদান চিইয়াগে কাত্থা চিচ্চিকা রাঃচাস, আদিন আস ক্ষাক্ষিয়াস।</verse>
				<verse number="16">আলার তাংগান্তী মাহান একাম আলাসঘী নামে হোওয়ারকি কাত্থা চিইনার। আন্নেনু ই কাত্থানু বুঝাবাঃনা মানি যে, একা কাত্থা বাঃনা মান্‌জা, আদ সাচ; আউর এন্নেনু হুর্মি গেন্‌জাম মুন্‌জরি কালি।</verse>
				<verse number="17">ধার্মেস এগদান চিইয়াগে কাত্থা চিচ্চিকা রাঃচাস, নে নে আদিন ক্ষাক্ষর, আরিন আস ইদিঘী মাঝিন্তী পারিস্কার নানারকি এদা বেদ্দিকা রাঃচাস যে, আস এগদান ঠিকা নানারকি উইয়াস, আদ মাল বাদলারি। আদিঘী খাতরী আস কাত্থা চিইনান্তী সাবুত নান্‌জাস যে, আস এগদা ঠিকা নান্‌জাস, আদ পুরা মানো।</verse>
				<verse number="18">খানে ধার্মেসঘী কাত্থা চিচ্চিকা আউর শপথ ইকলাহু মাল বাদলারি। ধার্মেস, নেখায় পাক্ষে ঝুট কাত্থা বাঃনা পোলতারি, আসিম ই কাত্থা চিচ্চিকা আউর শপথ নান্‌জাস, যেনু নামহায় মুন্দভারে একা আশরা রাঃয়ী আদিন খেমচারকি ধার্না খাতরী ভোংতে কালারকি নাম ঢের উতসাহ ক্ষাক্ষাদাত।</verse>
				<verse number="19">নামহায় জীয়াঘী মাঝিনু একা আশেরা রাঃয়ী, আদ নোংগোরঘী লেখা বাড়িয়ার আউর অন গুসান রাঃয়ী। আদ পার্দাঘী খোঃখা তারতিক মের্খান্তা মান্দিরঘী মাহা নেমহা আড্ডানু হোঃয়ী কালি।</verse>
				<verse number="20">যীশুসদিম নামহায় মানারকি নামহায় আগুম আসান কেরাস। আস মল্কীসেদকেস লেখা সাদাউ সাদাউ উল্লা খাতরী মাহা নায়গা মান্‌জাস।</verse>
			</chapter>
			<chapter number="7">
				<verse number="1">ই মল্কীসেদক শালেম শাহারতা বেল আউর মাহান ধার্মেসঘী নায়গা রাঃচাস। আব্রাহামেস একাবাকি দোশরা বেলারিন হারাবাঃআরকি কির্রা লাগিয়াস, আবাকী মল্কীসেদকেস আসঘী সাংগে মিলিরকা রাঃচাস আউর আব্রাহামেসিন আশিস নান্‌জাস,</verse>
				<verse number="2">আউর আব্রাহামেস হুর্মি সান্‌জগিঘী দাশ ভাগাঘী অন ভাগা মল্কীসেদকেসিন চিচ্চাস। মল্কীসেদক নামেঘী মানে মান্‌জা “ধার্মেপাত্তানাঘী বেল”। মল্কীসেদক ফির শালেমঘীহু বেল রাঃচাস, শালেমঘী বেল মানে “শালসান্তঘী বেল”।</verse>
				<verse number="3">মল্কীসেদকেসঘী তাংগিয়ো তাম্বার পুর্খারঘী একাম গুষ্ঠি তালিকা মাল রাঃচা। ধার্মে খাদ্দাস লেখা, আসঘী জীয়ান্তা আরাম্ভ আউর মুন্‌জুরনা বারেনু একাম লিখিচ্কা মাল রাঃচা; আস সাদাউ সাদাউ উল্লাঘী নায়গা।</verse>
				<verse number="4">নিম এরা, মল্কীসেদকেস এ কড়ে মাহান! নামহা মাহান পুর্খা আব্রাহামেসহু দোশরা রাঃজীন্তী জোবদো নান্‌জাকা হুর্মিন্তী দাওলে দাওলে সান্‌জগিঘী দাশ ভাগাঘী অন ভাগা দান নান্‌জাকা রাঃচাস।</verse>
				<verse number="5">লেবির গুষ্ঠিন্তী নে নে নায়গা মান্নার, আর আনকা পেশকান্তা হুকুম লেখা ইস্রায়েলিরতি, মানে তামহা ভাইয়ারতি দাশ ভাগাঘী অন ভাগা হোওয়াগে হুকুম ক্ষাক্ষিয়ার; ই ভাইয়ারহু আব্রাহামেসঘী গুষ্ঠিন্তা আল রাঃচার আন্নুহু আদিন হোওয়া লাগ্গি।</verse>
				<verse number="6">মুন্দা ই মল্কীসেদকেস লেবীয় গুষ্ঠিন্তা মাল মানারকিহু আব্রাহামেসতি দাশ ভাগাঘী অন ভাগা হোচ্চোকা রাঃচাস আউর ধার্মেস নেখায় হেদ্দে কাত্থা চিচ্চিকা রাঃচাস, আঃ আব্রাহামেসিনহু আশিস নান্‌জাকা রাঃচাস।</verse>
				<verse number="7">ইসান একাম ধুকচুকুরনা মাল্লা যে, আশিস নে ক্ষাক্ষাদাস, আসতি নে আশিস নান্দাস আসিম মাহান।</verse>
				<verse number="8">ইস্রায়েলতা নায়গার নে নে দাশ ভাগান্তী অন ভাগা ইন্‌জিরকা রাঃচার, আর লেবীয় গুষ্ঠিন্তা আল আউর আর হোর্মার কেচ্চেকা রাঃচার; মুন্দা নেমহা পুথি নামান গাওয়াহী চিইয়া লাগি, নে আব্রাহামেসতি দাশ ভাগাঘী অন ভাগা হোচ্চোকা রাঃচাস, আঃ মল্কীসেদকেস উজ্জুকা।</verse>
				<verse number="9">ইদিন্তী নাম বাঃআ অংগোদাত, লেবিসঘী গুষ্ঠিন্তা নে দাশ ভাগান্তী অন ভাগা হোওদাস, আসহু আব্রাহামেসঘী মাঝিন্তী মল্কীসেদকেসিন দাশ ভাগান্তী অন ভাগা চিচ্চাস।</verse>
				<verse number="10">কারনে আব্রাহামেস একাবাকি মল্কীসেদকেস সাংগে ভেট মান্‌জেকা রাঃচাস, আবাকী ই লেবিসঘী জানাম মাল মান্‌জিকি রাঃচা, আস নামহা পুর্খা আব্রাহামেসঘী গুষ্ঠিন্তী বারোস।</verse>
				<verse number="11">ধার্মেস লেবীয় গুষ্ঠিন্তা নায়গারঘী নালাখ মাইয়া ভিত্তি নানারকি ইস্রায়েলিয়রঘী মাইয়া তাংহায় আনকা পেশকান চিচ্চিকা রাঃচাস। লেবীয় গুষ্ঠিন্তা নায়গারঘী নালাখ মাঝিনু পুরা মান্নান মাল বার্চা, খানে লেবীয় নায়গা হারুনেসঘী বাদলা মল্কীসেদকেসঘী লেখা দোশরা অরোত নায়গা বার্নাঘী দারকার মান্‌জা।</verse>
				<verse number="12">একাবাকি নায়গারঘী পদ বাদলানা মানি, আবাকী আনকা পেশকানহু বাদলানাঘী দারকার মানি।</verse>
				<verse number="13">একা নায়গাসঘী বারেনু এম ই হুর্মি কাত্থা বাঃআ লাগদাম, আস তো লেবীয় গুষ্ঠিন্তী মাল রাঃচাস, আস তো দোশরা গুষ্ঠিন্তা। আঃ গুষ্ঠিন্তা নেহু তো নায়গা লেখা একাবাকিহু বেদীঘী মাইয়া দাড়ে মাল আর্গাচার।</verse>
				<verse number="14">এম এগদা বাচ্কাম, আদ পারিস্কার মানি কালি যে, নামহা উর্বাস যিহুদা গুষ্ঠিন্তী বার্চাস। ই গুষ্ঠিন্তী নেহু নায়গা মানোর ইদিঘী বারেনু মোসেস এন্দরাহু মাল বাঃচাস।</verse>
				<verse number="15">যদি মল্কীসেদকেসঘী লেখা আরু অরোত নায়গাস হাজির মান্‌জাস হলে এম এগদা বাচ্কাম আদ আরু পারিস্কার মানি কালি।</verse>
				<verse number="16">আস নায়গা মান্‌জাস লেবীয় গুষ্ঠিন্তা একাম নিয়ামঘী মাইয়া ভারোসা মাল নানারকি, মুন্দা মাল মুন্‌জুরনা জীয়াঘী সাওয়াংঘী মাইয়া ভারোসা নানারকিম নায়গা মান্‌জাস।</verse>
				<verse number="17">ই বারেনু নেমহা পুথি গাওয়াহী চিইয়ী, নিন মল্কীসেদকেস লেখা সাদাউ সাদাউ উল্লাঘী নায়গা।</verse>
				<verse number="18">মোসেসঘী আনকা পেশকা কামজুড়ি আউর খান্‌জপা মালকা বাঃআরকি বাতিল নান্না মান্‌জা।</verse>
				<verse number="19">কারনে আঃ আনকা পেশকা এন্দরানহু পুরা মানাগে চিইয়া পোল্লি। আক্কুন এন্নে অন্টা আশেরা চিইনা মান্‌জা এগদা আঃ আনকা পেশকান্তীহু মাহান, ই আশেরাঘী মাঝিন্তী নাম ধার্মেসঘী হেদ্দে হাজির মানা অংগোদাত।</verse>
				<verse number="20">যীশুসঘী নায়গা পদান ধার্মেসদিম কাত্থা চিচ্চিকা কাত্থান ঠিকা নান্‌জাকা রাঃচাস; লেবীয় গুষ্ঠিন্তা আলার নায়গা মান্না সামাই, ধার্মেস একাম বারেনু কাত্থা মাল চিচ্চাস,</verse>
				<verse number="21">মুন্দা আস যীশুসিন মাহা নায়গা নান্না সামাই কাত্থা চিচ্চিকা রাঃচাস। নেমহা পুথিনু ই বারেনু লিখিচ্কা রাঃয়ী, উর্বাস কাত্থা চিচ্চিকা রাঃচাস, “নিন সাদাউ সাদাউ উল্লা খাতরী নায়গা।” ই বারেনু আস তাংহা কায়ান মাল বাদলোস।</verse>
				<verse number="22">ইদিন্তী নাম বুঝুরা অংগোদাত, যীশুসদিম অন্টা গাছেরকাঘী নিশ্চিয়তা এগদা পাচ্চা গাছেরকানতি আরু দাওলে।</verse>
				<verse number="23">লেবীয় গুষ্ঠিঘী মাঝিনু ঢেরিম নায়গা মান্‌জেকা রাঃচার, কারনে খেএনা খাতরী আর সাদাউ সাদাউ উল্লা গুটি নায়গা নালাখ নানা পোল্লার।</verse>
				<verse number="24">মুন্দা যীশুস সাদাউ সাদাউ উল্লা গুটি উজ্জুকা রাঃদাস বাঃআরকি আসঘী নায়গা পদ একাবাকিহু মাল বাদলারা।</verse>
				<verse number="25">ই খাতরী নে নে আসঘী মাঝিন্তী ধার্মেসঘী হেদ্দে বার্নার, আস আরিন পুরাসে বাছাবাঃআ অংগোদাস, কারনে আরঘী পাক্ষে গোহরারনা খাতরী আস হুর্মি সামাই উজ্জুকা রাঃদাস।</verse>
				<verse number="26">ই রাকাম অরোত নেমহা, দোশ মালকা আউর খুত মালকা মাহা নায়গাসঘীদিম নামহায় দারকার রাঃচা। আস গুনহা আলারতি ছিন্ডিকা আউর ধার্মেস আসিন মের্খান্তীহু মাইয়া নান্‌জাস।</verse>
				<verse number="27">দোশরা মাহা নায়গার তামহা গুনহা খাতরী আউর খোঃখা দোশরারঘী গুনহা খাতরী ওঁড়া খাখান দাড়ে আর্গা লাগিয়ার, মুন্দা ই নায়গাসঘী আন্নে নান্নাঘী দারকার মাল রাঃচা, কারনে আস সাদাউ সাদাউ উল্লা খাতরী অংহোনুম তাংহা জীয়ান দাড়ে আর্গাচাসকি আঃ নালাখান মুন্‌জিয়াস।</verse>
				<verse number="28">মোসেসঘী আনকা পেশকা তারু নে নে মাহা নায়গা মান্নার, আর তো কামজুড়ি আলার; মুন্দা আনকা পেশকাঘী খোঃখা একা কাত্থা চিচ্চিকা কাত্থা চিইনা মান্‌জা, আদ সাদাউ সাদাউ উল্লা খাতরী পুরা মান্নান ক্ষাক্ষিকা ধার্মে খাদ্দাসিন মাহা নায়গাসঘী পদনু চাজারকি অক্তানা মান্‌জা।</verse>
			</chapter>
			<chapter number="8">
				<verse number="1">এম এগদা বাচ্কাম আদিঘী আসলি কাত্থা মান্‌জা, নামহা অরোত মাহা নায়গাস রাঃদাস, নে মের্খানু মাহান ধার্মেসঘী বেলকান্ডোঘী মাড়ি তারা অক্কারকি রাঃদাস।</verse>
				<verse number="2">আস মাহা নেমহা আড্ডানু, এগদা মানি সেওয়া ডেরা, আসান ধার্মেসঘী সেওয়া নানা লাগদাস। আঃ সেওয়া ডেরা আলারঘী ক্ষেক্ষা তারু কামেচ্কা মালা, উর্বা ধার্মেসঘী কামেচ্কা।</verse>
				<verse number="3">হোর্মা মাহা নায়গার ধার্মেস গুসান ওঁড়া খাখা আউর দোশরা দান গুটঠি দাড়ে আর্গাগে চাজেরকা মান্‌জাকা রাঃচার, আদি খাতরী নামহা ই মাহা নায়গাসিনহু এন্দরানুম দাড়ে আর্গাগে দারকার।</verse>
				<verse number="4">যদি আস আক্কুন ই ধার্তীনু রাঃনা হলে নায়গা মানা পোল্লোস দানেক, কারনে যিহুদী আনকা পেশকানু দাড়ে আর্গাগে নায়গার তো রাঃনার।</verse>
				<verse number="5">নায়গার একা নালাখ নান্নার আঃ নালাখ মের্খান্তা নালাখ গুটঠি নান্না অন্টা চিনহা আউর এখ। আদি খাতরী মোসেস একাবাকি আঃ সেওয়া ডেরান কামআ লাগিয়াস, আবাকী ধার্মেস মোসেসিন হুশিয়ার নান্‌জাসকি বাঃচাস, “হুশিয়ার, পার্তানু নিংগান একা নাকশা এদনা মান্‌জা, ঠিকা আন্নেম হুর্মিন নানকে। ”</verse>
				<verse number="6">মুন্দা যীশুস নায়গা লেখা একা নালাখ ক্ষাক্ষিকা রাঃচাস, আদ দোশরা ই নায়গারঘী নালাখতিহু ঢের মাহান, আস এন্নে গাছেরকাঘী আগুয়া মান্‌জাস, এগদা পাহিলা গাছেরকানতি পুনা গাছেরকা মাহান, কারনে ই গাছেরকা দাওলেনতি দাওলে কাত্থা চিচ্চিকা কাত্থাঘী মাইয়া ভারোসা নানি।</verse>
				<verse number="7">যদি পাহিলা গাছেরকান খুত মালকা মান্না হলে দুশরা গাছেরকাঘী দারকার মাল রাঃচা।</verse>
				<verse number="8">মুন্দা ধার্মেস তাংহা আলারঘী দোশান এদনা খাতরী নেমহা পুথিনু বাঃচাস, “উর্বাস বাঃচাস, ‘এরা সামাই বারা লাগি, একাবাকি এন ইস্রায়েল আউর যিহুদা আলার খাতরী অন্টা পুনা গাছেরকা কামোন।</verse>
				<verse number="9">মিশার রাঃজীন্তী এন একাবাকি নিমহা পুর্খারঘী ক্ষেক্ষা ধারারকি অন্দরো বাকি এন একা গাছেরকা নান্‌জাকা রাচ্কান আঃ গাছেরকা আদিঘী লেখা মাল মানো। আর এংহা আঃ গাছেরকা লেখা মাল চালেরনার, খানে এন আরঘী তারা কায়া মাল চিচ্চিকান।’ উর্বাস ই কাত্থা বাঃদাস।</verse>
				<verse number="10">উর্বাস আরু বাঃচাস, ‘সামাইঘী খোঃখা এন ইস্রায়েলিয়রঘী খাতরী অন্টা গাছেরকা কামোন।’ আদ মান্‌জা, এংহা আনকা পেশকা গুটঠি এন আরঘী কায়া ভিতরা চিইয়োন আউর কুহিনু আদিন লিখোনকি উইয়োন। এন আরঘী ধার্মে মানোন আউর আর এংহাদিম আল মানোর।</verse>
				<verse number="11">তাংগা তিংগা পাদ্দা খেপ্পিয়ারিন আউর তাং ভাইয়োসিন ই বাঃআরকি আরু একাবাকিহু শিরষা চিইয়া আম্বকে, ‘উর্বাসিন আঃখা,’ কারনে সান্নি আউর মাহান হোর্মার এংগান আখোর।</verse>
				<verse number="12">কারনে এন আরঘী মালদাও নালাখান ছেমা নানোন আউর আরঘী গুনহা একাবাকিহু ইয়াদ মাল উইয়োন। ”</verse>
				<verse number="13">ধার্মেস ই পুনা গাছেরকান আখতাচাসকি পাহিলা গাছেরকান পাচ্চা নান্‌জাস চিচ্চাস। এগদা পাচ্চা, আদ বেগড়ারারকি কালা লাগি, আদ চাড়েম বিলরো কালো।</verse>
			</chapter>
			<chapter number="9">
				<verse number="1">ধার্মেসঘী সেওয়া নান্না খাতরী পাহিলা গাছেরকানু ঢের আনকা পেশকা গুটঠি রাঃচা, আইয়া ই ধার্তীনু ধার্মেসঘী সেওয়া নান্না খাতরী বিশেষ অন্টা নেমহা আড্ডাঘী কাত্থাহু আসান রাঃচা।</verse>
				<verse number="2">আউর আঃ লেখাম অন্টা সেওয়া ডেরা কামনা মান্‌জা, আঃ সেওয়া ডেরাঘী পাহিলা আড্ডানু রাঃচা বিল্লি উইনাঘী থাক, টিবিল আউর আঃ টিবিলনু ধার্মেসগে দাড়ে আর্গাচ্কা আসমা উইকা রাঃচা। ই পাহিলা আড্ডাঘী নামে রাঃচা নেমহা আড্ডা।</verse>
				<verse number="3">দুশরা পার্দাঘী খোঃখা তারান্তা সেওয়া ডেরাঘী নামে রাঃচা মাহা নেমহা আড্ডা।</verse>
				<verse number="4">ই আড্ডানু ধুপ লাঘাবাঃনা খাতরী সোনাঘী বেদী আউর গাওয়াহী সিন্দুক রাঃচা। আদিঘী চাইরো পাক্ষে সোনা তারু মোড়াবাচ্কা রাঃচা। আদিঘী ভিতরা রাঃচা সোনাঘী বাটি, আঃ বাটিনু উইকা রাঃচা মান্না, হারুনেসঘী টেম্পা, আঃ টেম্পানু পুঁপ পুইদাচ্কি রাঃচা, আউর দু’ঠু পাখনাঘী ফলক, আসান গাছেরকা গুটঠি লিখনা রাঃচা।</verse>
				<verse number="5">আঃ সিন্দুকঘী মাইয়া ধার্মেসঘী মাহিমানু পুরা দু’ঠু সোনাঘী করুব রাঃচা। আঃ সিন্দুকঘী ঢাকনা মাইয়া আরঘী ডেনা গুটঠি পাসরারকি রাঃচা আউর ই ঢাকনাঘী মাইয়া গুনহান ঢাপারকি উইনা মানা লাগিয়া। ইবড়ারঘী খুটি নাটিঘী কাত্থা আক্কুন বাঃনা সম্ভব মাল্লি।</verse>
				<verse number="6">ই লেখাম হুর্মিদিম সাপড়ানাঘী খোঃখা নায়গার হুর্মি উল্লা সেওয়া ডেরাঘী পাহিলা আড্ডানু কোরআরকি ধার্মেসঘী সেওয়া নানা লাগিয়ার;</verse>
				<verse number="7">মুন্দা দুশরা আড্ডানু, মানে মান্‌জা মাহা নেমহা আড্ডানু খিলা মাহা নায়গাসদিম কোরআ লাগিয়াস। বাছারনু খিলা অংহোন আস দাড়ে আর্গাচ্কা ওঁড়া খাখাঘী খেশো হোওয়ারকি কোরআ লাগিয়াস। আস তাংহা গুনহা আউর মাল আখারকি আলার একা গুনহা নানা লাগিয়ার, আদি খাতরী আস ই খেশোন দাড়ে আর্গা লাগিয়াস।</verse>
				<verse number="8">নেমহা বোলতা পারিস্কারসেম এদা লাগি, এ উল্লা ই পাহিলা সেওয়া ডেরাটা রাও, আঃ উল্লা আঃ মাহা নেমহা আড্ডানু কোরনাঘী ডাহারে মুচ্চুকা রাও।</verse>
				<verse number="9">ইদ অন্টা চিনহা, এগদা নামান আক্কুন তেংগা লাগি, দাড়ে আর্গাচ্কা ওঁড়া খাখা আউর দোশরা সান্‌জগি সেওয়ানানুসঘী আক্কিলান পারিস্কার নানা পোল্লি।</verse>
				<verse number="10">আবড়া খিলা দেহাঘী বারেনুম বাঃনা মান্‌জা, মানে অন্না মোখনা আউর এমনাঘী পাক মান্না, ইবড়া হুর্মি বাহিরিন্তা বারে রাঃচা। পুনা আনকা পেশকা মাল বার্না গুটি ধার্মেস তাংহা আলারিন ইবড়া নিয়াম গুটঠি মানআগে চিচ্চিকা রাঃচাস।</verse>
				<verse number="11">মুন্দা হুল্লুন্তা হুর্মি দাওঘী বারেনু মাহা নায়গা মানারকি খ্রীস্তাস বারেচ্কা রাঃচাস। আরু মাহান আউর আরু দাওলে সেওয়া ডেরানু ধার্মেসঘী সেওয়া নান্না খাতরী আস বারেচ্কা রাঃচাস। ই ডেরা আলারঘী কামেচ্কা মালা, মানে মান্‌জা ধার্তীন্তা একাম সান্‌জগি তারু মালা।</verse>
				<verse number="12">এড়া আউর বাছরুঘী খেশো হোওয়ারকি খ্রীস্তাস আঃ মাহা নেমহা আড্ডানু মাল কোরচাস। আস তাংহায় খেশো হোওয়ারকি অংহোনুম আসান কোরচাস। ই লেখাম আস মাল মুন্‌জুরনা উল্লা খাতরী গুনহান্তী বাছেরনা খাতরী ই ডাহারে নান্‌জাস।</verse>
				<verse number="13">নে নে নাপাক রাঃআ লাগিয়ার আরঘী পাক মান্না খাতরী আরঘী মাইয়া এড়া আউর দামড়া আড্ডোঘী খেশো বা বাছরু অল্দোনা চিন্দি ছিটাবাঃনা মানা লাগিয়া। আদিন্তী আরঘী বাহিরিন্তা দেহাম খিলা নেমহা মানারকি পারিস্কার মানা লাগিয়া।</verse>
				<verse number="14">মুন্দা একা নেমহা বোলতা সাদাউ সাদাউ উল্লা খাতরী রাঃয়ী, আঃ নেমহা বোলতাঘী মাঝিন্তী খ্রীস্তাস তাংগান ধার্মেসঘী হেদ্দে খুত মালকা লেখা দাড়ে আর্গাচাস। আঃ যীশুসঘী খেশো নামহায় আক্কিলান খান্‌জপা মালকা নালাখতি আরু একড়হে বাগ্গু পাক কামো, যেনু নাম উজ্জুকা ধার্মেসঘী সেওয়া নানা অংগোদাত!</verse>
				<verse number="15">ধার্মেস নেকান মেখিয়াসকি সাদাউ সাদাউ উল্লাঘী আধিকার চিইয়াগে কাত্থা চিচ্চাস, আর যাতে আদিন ক্ষাক্ষানার, আঃ খাতরীম খ্রীস্তাস অন্টা পুনা গাছেরকাঘী আগুয়া মান্‌জাস। আর আবড়াঘী আধিকার ক্ষাক্ষর, কারনে পাহিলা গাছেরকা চালেরনা সামাই আলার একা হুর্মি গুনহা নান্‌জাকা রাঃচার, আঃ হুর্মি গুনহাঘী ক্ষেক্ষান্তী আলারিন বাছাবাঃনা খাতরী খ্রীস্তাস তাংহা জীয়ান চিচ্চিকা রাঃচাস।</verse>
				<verse number="16">আলার খেএনাঘী আগুম অন্টা দলিল লিখনার; মুন্দা দলিলনানুস যদি উজ্জুকা রাঃনা হলে আঃ দলিলঘী মানে মান্‌জা আঃ গাছেরকাঘী একাম মানে মাল্লা।</verse>
				<verse number="17">কারনে আলার খেএনার হলে দলিল নালাখনু লাগ্গি, নে দলিল কামচাস, আসঘী উজ্জুকা রাঃতে আঃ দলিল একাবাকিহু নালাখনু মাল লাগ্গি।</verse>
				<verse number="18">ঠিকা আন্নেম পাহিলা গাছেরকা খেশো আম্বারকি মাল মান্‌জা।</verse>
				<verse number="19">কারনে হোর্মা আলার হেদ্দে আনকা পেশকাঘী হুর্মি হুকুম আখতানাঘী খোঃখা মোসেস বাছরু আউর এড়াঘী খেশোন হোচ্চাস আউর আদিঘী সাংগে আম্মে মেশাবাঃআরকি একা মেড়হোঘী চুটটিন খেশো রাংগেনু রাংগাবাচ্কা আউর এসোব মান্নেঘী ডাড়া তারু আঃ আনকা পেশকা পুথিঘী আউর আলারঘী মাইয়া ঝিমকাচাস।</verse>
				<verse number="20">আদিন নান্না সামাই আস বাচ্কা রাঃচাস, “ইদিম আঃ গাছেরকাঘী খেশো, একা গাছেরকা লেখাম নালাখ নানাগে ধার্মেস নিমান হুকুম চিচ্চাস। ”</verse>
				<verse number="21">সেওয়া ডেরানু আউর সেওয়া নালাখনু খাটাবাঃনা হুর্মি সান্‌জগিঘী মাইয়াহু মোসেস আঃ লেখাম খেশো ঝিমকাচ্কা রাঃচাস।</verse>
				<verse number="22">মোসেসঘী আনকা পেশকা লেখা হারদাম হুর্মি সান্‌জগিদিম খেশো তারু পাক নান্না মানি আউর খেশো মাল চুরখুনা গুটি গুনহাঘী ছেমা মাল ক্ষাক্ষরি।</verse>
				<verse number="23">এগদা মের্খান্তা সান্‌জগিঘী চিনহা, আবড়া ওঁড়া খাখান দাড়ে আর্গানাঘী মাঝিন্তী পাক নান্না দারকার রাঃচা। মুন্দা এগদা মানিম মের্খান্তা সান্‌জগি, আবড়া পাক নান্না খাতরী আরু মাহান দাড়ে আর্গানাঘী দারকার।</verse>
				<verse number="24">কারনে খ্রীস্তাস আলারঘী ক্ষেক্ষান্তী কামেচ্কা একাম মাহা নেমহা আড্ডানু মাল কোরচাস, এগদা মের্খানু এরতে নেমহা আড্ডা লেখা, মুন্দা খ্রীস্তাস মের্খানু কোরচাস, যেনু আস নামহায় মানারকি ধার্মেসঘী মুন্দভারে ইজআ অংগোদাস। আউর আক্কুন আস মানিম আসানুম ইজ্জিকা রাঃদাস।</verse>
				<verse number="25">মাহা নায়গা ওঁড়া খাখাঘী খেশো হোওয়ারকি বাছারঘী খোঃখা বাছার মাহা নেমহা আড্ডানু কোরদাস, মুন্দা খ্রীস্তাস আঃ লেখাম তাংগান দাড়ে আর্গানা খাতরী বারে বারে মের্খানু মাল কোরচাস।</verse>
				<verse number="26">যদি আন্নেম নানা লাগ্গি হলে ধার্তী কামনান্তী আসিন ঢের ফিরা তাপলিক ক্ষাক্ষারকি খেএয়া লাগ্গো পাকেন; মুন্দা আক্কুন হুর্মি সামাইঘী মুন্‌জুরনানু আস তাংগান অংহোনুম দাড়ে আর্গাতাচাসকি আস গুনহান গেচ্ছা গুছাবাঃচাস, এন্নেনু আস তাংগান এদচাস।</verse>
				<verse number="27">ধার্মেস ঠিকা নানারকি উইয়াস যে, হোর্মা আলার অংগোন খেওর আউর আদিঘী খোঃখা আসঘী শালিস মানো।</verse>
				<verse number="28">ঠিকা আন্নেম ঢের আলারঘী গুনহান চেড়না খাতরী খ্রীস্তাস তাংগান অংহোনুম দাড়ে আর্গাতাচাস। আস দুশরা ক্ষেপ ফির বারোস, মুন্দা আবাকী গুনহা খাতরী খেএয়াগে আস মাল বারোস, মুন্দা নে নে আসঘী খাতরী আগ্রহ সাংগে ক্ষাপোর, আরিন পুরাসে বাছাবাঃগে বারোস।</verse>
			</chapter>
			<chapter number="10">
				<verse number="1">মোসেসঘী আনকা পেশকা মানি বারেঘী অন্টা পুরা আউর পাত্তাচ্কাঘী এখ মাল্লো; ইদ হুল্লুন্তা দাও বারেঘী অন্টা খিলা এখ। ই অন রাকাম দাড়ে আর্গানা বাছারঘী খোঃখা বাছার সাদাউ সাদাউ উল্লা খাতরী চিইনা মানি। হলে ধার্মেস গুসান বারেচ্কা আলারিন ই দাড়ে আর্গানা একাসেনু পাক নানা অংগি?</verse>
				<verse number="2">যদি আনকা পেশকা আরঘী চাহানা পুরা নানা অংগোনা হলে তো ওঁড়া খাখান দাড়ে আর্গানা আম্বরো দানেক, কারনে ধার্মেসঘী সেওয়ানানুর যদি অংহোনুম নেমহা মানা অংগোনা হলে গুনহা খাতরী আর তাংগান আরু দুশি বাঃআরকি ইয়াদ মাল নানোর দানকান।</verse>
				<verse number="3">মুন্দা ই হুর্মি ওঁড়া খাখা দাড়ে আর্গানা গুটঠি বাছারঘী খোঃখা বাছার ধারারকি তাংগা তিংগা গুনহাঘী কাত্থা ইয়াদ নানারকি চিই।</verse>
				<verse number="4">কারনে দামড়া আড্ডো আউর এড়াঘী খেশো একাবাকিহু গুনহান গেচ্ছা নানা পোল্লি।</verse>
				<verse number="5">আদিঘী খাতরী খ্রীস্তাস ই ধার্তীনু বার্না সামাই ই কাত্থা বাচ্কা রাঃচাস, “ওঁড়া খাখা আউর দোশরা দাড়ে আর্গানান নিন তো মাল নেচ্কায়, মুন্দা এংহায় খাতরী অন্টা দেহা নিন কামেচ্কায়।</verse>
				<verse number="6">অল্দাচ্কা দাড়ে আর্গানানু আউর গুনহাঘী খাতরী দাড়ে আর্গানানু নিন মাল খুশমারকায়।</verse>
				<verse number="7">খানে এনহু বাচ্কান, ‘এরা, এন বারেচ্কান; নেমহা পুথিনু এংহায় বার্নাঘী বারেনু লিখিচ্কা রাঃয়ী, এ এংহায় ধার্মে বাঙ্গায়ো, এন নিংহায় চাহানান মানাগে এন বারেচ্কান।’ ”</verse>
				<verse number="8">খ্রীস্তাস পাহিলা বাঃচাস, “ওঁড়া খাখা আউর দোশরা বারে গুটঠি দাড়ে আর্গানা, অল্দাচ্কা দাড়ে আর্গানা আউর গুনহাঘী খাতরী দাড়ে আর্গানা, নিন মাল নেএদায় আউর আইয়ানু নিন মাল খুশমারদায়।” যদিহু ই দাড়ে আর্গানা গুটঠি আনকা পেশকাঘী হুকুম লেখাম নান্না মানা লাগিয়া, আন্নুহু আস ই কাত্থান বাচ্কা রাঃচাস।</verse>
				<verse number="9">আদিঘী খোঃখা খ্রীস্তাস বাঃচাস, “এরা, নিংহায় চাহানান মানারকি চালরাগে এন বারেচ্কান।” এন্নে নানারকি আস পাহিলা দাড়ে আর্গানা গাছেরকান বাতিল নানারকি দুশরা দাড়ে আর্গানা গাছেরকান বহাল নান্‌জাস।</verse>
				<verse number="10">ধার্মেসঘী চাহানা লেখাম যীশু খ্রীস্তাস তাংহায় দেহান অংহোনুম দাড়ে আর্গানাঘী মাঝিন্তী নামান নেমহা নান্‌জাস।</verse>
				<verse number="11">হোর্মা নায়গার হুর্মি উল্লা তামহা ধার্মেসঘী সেওয়া নালাখ নানা লাগিয়ার আউর অন্টাম দাড়ে আর্গানান কির্রা কির্রারকি নানা লাগিয়ার, মুন্দা ই রাকাম দাড়ে আর্গানা ইকলাহু গুনহা গেচ্ছা নানা পোল্লি।</verse>
				<verse number="12">মুন্দা যীশু খ্রীস্তাস গুনহাঘী খাতরী সাদাউ সাদাউ উল্লা লেখা অংহোন তাংগান দাড়ে আর্গাতাচাসকি ধার্মেসঘী মাড়ি তারা উক্কিয়াস।</verse>
				<verse number="13">এ উল্লা গুটি আস তাংহা মুদাইরিন আসঘী খেডমুলিনু মাল উইদাস, আঃ উল্লা গুটি আস ক্ষাঃপা লাগদাস,</verse>
				<verse number="14">কারনে নেকান ধার্মেস খাতরী নেমহা নান্না মান্‌জা, অন্টাম দাড়ে আর্গানাঘী মাঝিন্তী আর সাদাউ সাদাউ উল্লা খাতরী পাক মান্‌জার।</verse>
				<verse number="15">আউর নেমহা বোলতাসহু ই সাচ বারেনু নামহায় হেদ্দে গাওয়াহী চিইয়া লাগদাস। পাহিলানু আস বাঃচাস,</verse>
				<verse number="16">“খোঃখানু এন আরঘী খাতরী একা গাছেরকা কামোন, এংহায় আঃ আনকা পেশকা এন আরঘী কায়ানু চিওন আউর আরঘী কুহিঘী মাঝিনু আদিন লিখারকি উইয়োন। ”</verse>
				<verse number="17">ইদিঘী খোঃখা নেমহা বোলতাস ই কাত্থা বাঃচাস, “এন এংহায় কায়ানু আরঘী গুনহা আউর মালদাও নালাখঘী একাম কাত্থা মাল উইয়োন।”</verse>
				<verse number="18">খানে ধার্মেস একাবাকি গুনহা আউর মালদাও নালাখান ছেমা নান্‌জাস, আবাকী গুনহা খাতরী দাড়ে আর্গানা বাঃআরকি আরু এন্দরাহু মাল্লা।</verse>
				<verse number="19">এংহা চোনহালু ভাইয়া বাহিনরো, যীশু খ্রীস্তাসঘী খেশোঘী কারনে মাহা নেমহা আড্ডানু কোরনাঘী সাহাস নামহায় রাঃয়ী।</verse>
				<verse number="20">নামহায় খাতরী উর্বা যীশু খ্রীস্তাস আঃ পার্দাঘী দোশরা পাক্ষে কাঃনাঘী পুনা আউর উজ্জুকা ডাহারে খুুল্লিয়াস চিচ্চাস, মানে মান্‌জা, আসঘী দেহাঘী মাঝিন্তী নাম ধার্মেসঘী মুন্দভারে ইজআ অংগোদাত।</verse>
				<verse number="21">আদিন আম্বারকিহু নামহায় মাঝিনু অরোত মাহা নায়গাস রাঃদাস, নেখায় মাইয়া ধার্মেসঘী এড়পান্তা আলারঘী ভারান চিইনা মান্‌জা।</verse>
				<verse number="22">দোশ নান্‌জেকা আক্কিলঘী ক্ষেক্ষান্তী নামহায় কুহিন খেশো ঝিমকারকি পাক নান্না মান্‌জা আউর পারিস্কার আম্মে তারু নামহায় দেহান নোড়না মান্‌জা; ইদি খাতরী বিশুয়াসঘী মাঝিন্তী একা নিশ্চয়তা বারি, বারা, নাম আঃ পুরাসে নিশ্চয়তাঘী মাঝিন্তী পাক কুহিনু ধার্মেসঘী মুন্দভারে কাঃদাত।</verse>
				<verse number="23">বিশুয়াসী লেখা নামহায় একা আশরা রাঃয়ী, বারা নাম অন্টাম বারেনু থিরারারকি আসঘী কাত্থা মানদাত, কারনে নে কাত্থা চিচ্চাস, আস পাত্তানা যোগ্গে।</verse>
				<verse number="24">ইদি খাতরী বারা, নাম অরোত দোশরারঘী বারেনু সোচদাত, যেনু নাম আরিন দুলার নানাগে আউর দাও নালাখ নানাগে অরোত দোশরারিন উতসাহ চিইয়া অংগোদাত।</verse>
				<verse number="25">একাম একাম আলারঘী একাসে অভ্যাস রাঃয়ী, আরঘী লেখা নাম যেনু অন সাংগে অন গুসান মিলিরনান মাল আম্বাদাত, মুন্দা খ্রীস্তাসঘী বার্না উল্লা একাসে হেদ্দে বারো, আন্নেম যেনু নাম অরোত দোশরারিন আরু উতসাহ চিইতেম রাঃদাত।</verse>
				<verse number="26">ধার্মেসঘী সাচ্চান আখনা খোঃখা যদি নাম আখারকিহু গুনহা নানতেম রাঃদাত হলে গুনহা খাতরী নামান আরু একাম দাড়ে আর্গানা মাল্লা;</verse>
				<verse number="27">খিলা শালিসঘী বেশ্যেম এল্চেনান এখ এরনা আউর ধার্মেসঘী মুদাইরিন চিন্দি নানারকি লেভেরনা লেখা লাঘেরনা খিশ রাঃয়ী।</verse>
				<verse number="28">নে মোসেসঘী আনকা পেশকা মাল মান্দাস, আসিন তো দু’ঝান বা তিন’ঝান গাওয়াহী আলারঘী গাওয়াহী খাতরী খেএয়াগেম লাগ্গো, আসিন একাম দায়া নান্না মাল মানো।</verse>
				<verse number="29">হলে ধার্মেসঘী খাদ্দাসিন নে মাল পাত্তাচার, একা খেশোনু আস নেমহা মান্‌জাস, ধার্মেসঘী আঃ গাছেরকাঘী খেশোন নে নেমহা ইয়াদ মাল নান্‌জাস আউর নে দায়া নান্দাস, আঃ নেমহা বোলতান নে নিন্দা নান্দাস, সোচআরকি এরা, আস একড়হে বাগ্গে দান্ডে ক্ষাক্ষানাঘী লায়েক!</verse>
				<verse number="30">নাম আসিন আখদাত, আস বাঃচাস, “মালদাও নালাখঘী দান্ডে চিইনাঘী আধিকার খিলা এংহায়দিম রাঃয়ী; নেখায় এগদা ক্ষাক্ষানা কাত্থা, এন আসগে আদিনুম চিওন।” আস আরু অন আড্ডানু বাঃচাস, “উর্বাসদিম তাংহা আলারঘী মাইয়া সাচ শালিস নানোস। ”</verse>
				<verse number="31">উজ্জুকা ধার্মেসঘী ক্ষেক্ষানু খাতেরনা একড়হে এল্চেনাঘী কাত্থা!</verse>
				<verse number="32">নিম আগুন্তা উল্লাঘী কাত্থা ইয়াদ নানারকি এরা। সাচঘী বিল্লি ক্ষাক্ষারকিহু ঢের তাপলিক ভোগনাঘী মাঝিন্তী নিম অন বারেনু থিরারারকি রাচ্কার।</verse>
				<verse number="33">একাম একাম সামাই হোর্মারঘী মুন্দভারে নিম নিন্দা আউর তাপলিক সাহারকি, নিম তেওয়া তামাশাঘী আল মানারকি ডাংহু মোক্কা রাচ্কার; নেখায় মাইয়া আঃ রাকাম নালাখ নান্না মান্‌জিকি রাঃচা, আরঘী সাংগে তাপলিক সাহাচ্কার।</verse>
				<verse number="34">নে জেহেলনু কেরকা রাঃচার আরঘী দুখনু নিমহু দুখ ক্ষাক্ষিকা রাচ্কার। নিমহা সান্‌জগি গুটঠি লুট মানারকি কাঃনা সামাই নিম রিঝঝিঘী সাংগেম মানারকি হোচ্চোকা রাচ্কায়, কারনে নিম আঃখা লাক্কার যে, আরু দাওলে আউর মাল মুন্‌জুরনা খুর্জি নিমহায় খাতরী রাঃয়ী।</verse>
				<verse number="35">আদিঘী খাতরী নিম সাহাসান এবসা আম্বকে, কারনে ইদিঘী খান্‌জপা ঢের দামী।</verse>
				<verse number="36">নিমান অন্টা বারেনু ধিরারারকি রাঃনা দারকার, যাতে ধার্মেসঘী চাহানা লেখাম নালাখ নান্নাঘী খোঃখা ধার্মেস এগদা চিইয়াগে কাত্থা চিচ্চাস, আদিন নিম ক্ষাক্ষাদার;</verse>
				<verse number="37">কারনে নেমহা পুথিনু লিখিচ্কা রাঃয়ী, “নেখায় বার্নাঘী কাত্থা রাঃয়ী, আস চাড়েম বারোস, দেরি মাল নানোস।</verse>
				<verse number="38">আরু একা আলাসিন এন দোশ মালকা বাচ্কানকি ইন্‌জিরকান আস বিশুয়াসঘী মাঝিন্তীম জীয়া ক্ষাক্ষস; মুন্দা নেকিম যদি কির্রারকি কাঃনার হলে আসঘী মাইয়া এন মাল খুশমারোন। ”</verse>
				<verse number="39">নে নে কির্রার কাঃনারকি বেগড়ারনার, নাম তো আঃ দলনু মালা; নে নে বিশুয়াস নানারকি বাছেরনার, নাম তো আঃ দলতা।</verse>
			</chapter>
			<chapter number="11">
				<verse number="1">নাম ধার্মেসঘী হেদ্দেন্তী এগদান ক্ষাক্ষত বাঃআরকি আশরা নানা লাগদাত আদিন যে নাম ক্ষাক্ষতদিম, ই নিশ্চয়তাদিম মান্‌জা বিশুয়াস। আঃ বিশুয়াস তারুম নাম মানিম বুঝরা অংগোদাত যে, নাম এগদান খান্নে তারু এরা পোল্লা লাগদাত, আদ মানিম রাঃয়ী।</verse>
				<verse number="2">কারনে নামহায় পুর্খার ধার্মেসিন বিশুয়াস নান্‌জাকা রাঃচার, খানে আসহু আরঘী সাংগে খুশমারকা রাঃচাস।</verse>
				<verse number="3">বিশুয়াসঘী মাঝিন্তী নাম বুঝরা অংগোদাত যে, ধার্মেসঘী বাইতা কাত্থা লেখাম ই ধার্তী কামনা মান্‌জিকি রাঃচা। আন্নেনু নাম বুঝুরদাত, এগদা নাম এরা অংগোদাত, আদ একাম এরনা সান্‌জগিন্তী কামনা মাল মান্‌জা।</verse>
				<verse number="4">ধার্মেস মাইয়া বিশুয়াস রাঃচা বাঃআরকি কয়িনেসতি হেবলেসঘী দাড়ে আর্গানা আসঘী খান্নেনু আরু দাওলে রাঃচা। হেবলেসঘী বিশুয়াস খাতরীম ধার্মেস আসঘী দাড়ে আর্গানান ইন্‌জিরাসকি আসঘী বারেনু ই গাওয়াহী চিচ্চিকা রাঃচাস যে, আসঘী একাম দোশ মাল্লা। যদিহু হেবলেস কেচ্চাস, আন্নুহু আসঘী বিশুয়াসঘী মাঝিন্তী আস আক্কুনহু ই কাত্থা বাঃআ লাগদাস।</verse>
				<verse number="5">বিশুয়াসঘী খাতরীম হনোকেস মাল কেচ্চেকা রাঃচাস; আসিন মের্খানু চোওদারকি হোওনা মান্‌জিকি রাঃচা। ধার্মেস আসিন হোচ্চাস কেরাস বাঃআরকি আসিন বেদ্দারকি মাল ক্ষাক্ষারা, হনোকেসিন মের্খানু হোওয়ারকি কাঃনা আগু ধার্মেস ই গাওয়াহী চিচ্চিকা রাঃচাস যে, হনোকেস ধার্মেসিন আসঘী নালাখতি খুশমাচ্কা রাঃচাস।</verse>
				<verse number="6">বিশুয়াস আম্বারকি নেহু ধার্মেসিন খুশমা পোলনার, কারনে ধার্মেস হেদ্দে নে কাঃনার, আসিন বিশুয়াস নানা লাগ্গো যে, ধার্মেস রাঃদাস আউর নে নে আসিন বেদ্দেনার, আস আরিন তাংহা ক্ষেক্ষান্তী আরঘী এগদা ক্ষাক্ষানা কাত্থা আদিন আরগে চিইদাস।</verse>
				<verse number="7">এগদা আক্কুন গুটি মাল এত্থেরা, আঃ বারেনু ধার্মেস নুহাসিন হুশিয়ার নান্‌জাকা রাঃচাস। নুহাস ধার্মেপাত্তু রাঃচাস বাঃআরকি ধার্মেসঘী কাত্থা বিশুয়াস নানারকি অন্টা কোহা ডোংগা কামেচ্কা রাঃচাস, যেনু তাংহায় এড়পান্তা আলার বাছেরনার। নুহাস আসঘী বিশুয়াসঘী মাঝিন্তীম ই ধার্তীন দুশি বাঃআরকি সাবুত নান্‌জাকা রাঃচাস আউর ধার্মেসঘী হেদ্দে তাংগান দোশ মালকা বাঃআরকি ইন্‌জিরনাঘী লায়েক মান্নাঘী আধিকার ক্ষাক্ষিকা রাঃচাস, এগদা খিলা বিশুয়াসঘী খাতরীম ক্ষাক্ষরি।</verse>
				<verse number="8">ধার্মেস একাবাকি আব্রাহামেসিন মেখিকা রাঃচাস, আবাকী বিশুয়াসঘী খাতরীম আস ধার্মেসঘী কাত্থান মানআ লাগিয়াস, আউর একা আড্ডান আসঘী ক্ষাক্ষানা কাত্থা রাঃচা, আঃ আড্ডানু আস কেরকা রাঃচাস। যদিহু আস মাল আঃখা লাগিয়াস আস এসান কালা লাগদাস, আন্নুহু আস আঃ আড্ডানু কাঃনা খাতরী ডাহারে ধারেচ্কা রাঃচাস।</verse>
				<verse number="9">ধার্মেস একা রাঃজী আব্রাহামেসিন চিইয়াগে কাত্থা চিচ্চিকা রাঃচাস আস বিশুয়াসঘী খাতরীম বিদেশী আল লেখা আসান উজ্জা অক্কুকা রাঃচাস। আসঘী সাংগে নে আঃ অন্টিম কাত্থা চিইনা আশিসঘী ভাগিদার রাঃচার, আঃ ইসাহাক আউর যাকোবেসঘী লেখাম আসহু ডেরানু ডেরানু উজ্জা অক্কা লাগিয়াস;</verse>
				<verse number="10">কারনে আব্রাহামেস অন্টা মাল মুন্‌জুরনা শাহারঘী আশেরানু রাঃচাস। একা শাহারঘী নাকশা কামনা আউর গাথনাঘী নালাখ ধার্মেসদিম নান্‌জাকা রাঃচাস।</verse>
				<verse number="11">যদিহু সারাঘী আয়ো মান্নাঘী উমার কাট্টিকি রাঃচা, আন্নুহু ধার্মেসঘী মাইয়া বিশুয়াস রাঃচা বাঃআরকিম সারা কুলনু খাদ্দে ধার্নাঘী সাওয়াং ক্ষাক্ষিকি রাঃচা, কারনে আদ বিশুয়াস নান্‌জিকি রাঃচা যে, নে কাত্থা চিচ্চিকা রাঃদাস, আসিম বিশুয়াসঘী লায়েক।</verse>
				<verse number="12">ইদিঘী খাতরী পাচকি উমারঘী সামাইনু আব্রাহামেস মের্খান্তা বিনকোঘী লেখা আউর সামুদারঘী ধাসড়েন্তা বালু লেখা ঢের খাদ্দারঘী বাঙ্গাস মান্‌জাকা রাঃচাস।</verse>
				<verse number="13">ধার্মেসঘী মাইয়া বিশুয়াস উইয়ারকি ইবড়া আলার তামহায় জীয়ান কাড়তাচারকি কেচ্চার কেরার। ধার্মেস আরিন এগদান চিইনাঘী খাতরী কাত্থা চিচ্চিকা রাঃচাস আদিন আর মাল ক্ষাক্ষিয়ার, মুন্দা গেচ্ছান্তী আদিন ইরকা রাঃচার আউর খুশমারকা রাঃচার। ই ধার্তীনু যে আর বিদেশী আল আউর দোশরাঘী রাঃজীনু উজ্জুনা অক্কোনা আলার আদিন আর তেংগেরকা রাঃচার।</verse>
				<verse number="14">নে নে আদিন তেংগেরনার আর পারিস্কার লেখাম বুঝাবাঃনার যে, আর তামহা খাতরী অন্টা রাঃজী বেদ্দা লাগনার।</verse>
				<verse number="15">একা রাঃজীন্তী আর উর্খারকি বারেচ্কা রাঃচার, যদি আঃ রাঃজীঘী কাত্থা আর সোচনার হলে তো আঃ রাঃজীনু কির্রারকি কাঃনাঘী হুর্মি মোকাদিম আর ক্ষাক্ষর পাকেন।</verse>
				<verse number="16">মুন্দা আক্কুন আর দাওলে অন্টা রাঃজীঘী, মানে মান্‌জা মের্খাঘী লেখা আড্ডান বেদ্দা লাগনার। আদিঘী খাতরী ধার্মেস তাংগান আরঘী ধার্মে বাঃতে মাল লাজেরদাস, কারনে আরঘী খাতরী ধার্মেস আগুন্তী অন্টা শাহার কামেচ্কা রাঃচাস।</verse>
				<verse number="17">ধার্মেসঘী মাইয়া বিশুয়াস রাঃচা বাঃআরকি আব্রাহামেসিন বাড়িয়ার পারীক্ষা নান্না সামাই আস ইসাহাকেসিন দাড়ে আর্গা লাগিয়াস। নেখায় হেদ্দে ধার্মেস কাত্থা চিচ্চিকা রাঃচাস আসিম তাংহায় অন্টাম খাদ্দাসিন দাড়ে আর্গাগে কেরকা রাঃচাস।</verse>
				<verse number="18">ইসিম আঃ খাদ্দেস নেখায় বারেনু ধার্মেস বাচ্কা রাঃচাস যে, “ইসাহাকেসঘী গুষ্ঠিনুম নিংহায় গুষ্ঠি বাঃআরকি ধার্না মানো।”</verse>
				<verse number="19">আন্নুহু আব্রাহামেস আসিন দাড়ে আর্গানা খাতরী সাপড়ারকা রাঃচাস, কারনে আস বিশুয়াস নানা লাগিয়াস ধার্মেস কেচ্চেকারিন জীয়া চিইয়া অংগোদাস। আদিঘী খাতরীম তো আস তাংহা খাদ্দাস ইসাহাকেসিন খেএনাঘী বালিন্তী কির্তারকি ক্ষাক্ষিকা রাঃচাস।</verse>
				<verse number="20">ধার্মেসঘী মাইয়া বিশুয়াস রাঃচা বাঃআরকি ইসাহাকেস হুল্লু খাতরী যাকোবেসিন আউর এষোসিন আশিস নান্‌জাকা রাঃচাস।</verse>
				<verse number="21">বিশুয়াস নানারকিম যাকোবেস খেএনা সামাই যোসেফেসঘী দু’নো খাদ্দারিন আশিস নান্‌জাকা রাঃচাস আউর টেম্পাঘী মাইয়া ভার নানারকি ধার্মেসঘী সেওয়া নান্‌জাকা রাঃচাস।</verse>
				<verse number="22">বিশুয়াস নানারকিম যোসেফেস খেএনা সামাই মিশার রাঃজীন্তী ইস্রায়েলিয়রিন চালি কাঃনাঘী কাত্থা আগুন্তীম বাচ্কা রাঃচার আউর তাংহায় কেচ্চেকা দেহান এন্দরা নানা লাগ্গো, আদিন হুকুম চিইয়ারকি বাচ্কা রাঃচাস।</verse>
				<verse number="23">বিশুয়াস নানারকিম মোসেসঘী জানামঘী খোঃখা আসঘী তাংগিয়ো তাম্বাস আসিন তিন মাহিনা গুটি নুডারকি উইকা রাঃচার, কারনে আর ইরকা রাঃচার লেল্লে খাদ্দাসটা ঢের সুন্দার, খানে আর বেলাসঘী হুকুমান মাল এল্চিয়ার।</verse>
				<verse number="24">বিশুয়াস নানারকিম মোসেস কোহা মান্নাঘী খোঃখা মেনা মাল বেদ্দিয়াস যে, নেকিম আসিন ফারাওনেঘী কুকোয়ঘী খাদ্দে বাঃআরকি নাতা ধারুক।</verse>
				<verse number="25">আস গুনহাঘী থোরে সামাইঘী রিঝিরনান আম্বারকি ধার্মেসঘী আলার সাংগে তাপলিক ভোগনাঘী ডাহারেন চাজারকি হোচ্চাস।</verse>
				<verse number="26">আস মিশারঘী খুর্জিন্তীহু খ্রীস্তাস খাতরী দুর্নাম ক্ষাক্ষানান ঢের দামী বাঃআরকি ইয়াদ নান্‌জাস, কারনে আসঘী খান্নে রাঃচা পুরুস্কার তারা।</verse>
				<verse number="27">মোসেসঘী বিশুয়াস রাঃচা খানে আস মিশার রাঃজীন আম্বিকা রাঃচাস, আস বেলাসঘী রাঘারনান মাল এল্চিয়াস। কারনে নে মাল এথেরদাস আসিন যেনু এরা অংগোদাস, ইদি খাতরীম আস ধিরারারকি রাঃচাস।</verse>
				<verse number="28">বিশুয়াস তারু মোসেস বাছাবাঃনা পারাব নান্‌জাস আউর ইস্রায়েলিরঘী আলারিন এড়পাঘী বালিনু খেশোন এগাগে বাচ্কা রাঃচাস। যেনু নাশ নানু মের্খাদুতাস ইস্রায়েলিরঘী পাহিলা কুক্কো খাদ্দারিন মাল পিটদাস।</verse>
				<verse number="29">বিশুয়াস নানারকিম ইস্রায়েলিয়র খাইকা খাজ্জেঘী মাইয়ান্তী একারকি লোহিত সামুদারান কাট্টিকা রাঃচার, মুন্দা মিশারীয়র আদিন নানা কেরারকি মুনখিয়ারকি কেচ্চার।</verse>
				<verse number="30">বিশুয়াস নানারকিম ইস্রায়েলিয়র সাতোয়া উল্লা ধারারকি যিরীহো শাহারতা পাচরিঘী চাইরো পাক্ষে কির্রিকা খোঃখা আঃ পাচরি ধাসসারা কেরা।</verse>
				<verse number="31">বিশুয়াস নানারকিম লাজ্জে নালাখনানু রাহোব যিরীহো শাহারনু ঠেটা আলারঘী সাংগে নাশ মাল মান্‌জা, কারনে আদ আঃ ইস্রায়েলতা গুপ্ত চোরারিন সাংগুয়ারিরঘী লেখা ইন্‌জিরকি রাঃচা।</verse>
				<verse number="32">ইদিন্তী বাগ্গে এন আরু এন্দরা বোওন? গিদিয়োন, বারক, শিমশোন, যিপ্তহ, দাউদ, সামুয়েল, আউর নাবীরঘী কাত্থা বাঃনাঘী সামাই এংহায় ক্ষেক্ষানু মাল্লা।</verse>
				<verse number="33">বিশুয়াস নানারকিম আর রাঃজী গুটঠিন জিতিচ্কা রাঃচার, সাচ শালিস নান্‌জাকা রাঃচার, ধার্মেসঘী কাত্থা চিচ্চিকা পুরা মান্‌জিকি রাঃচা, সিংহা লাকড়াঘী বাইয়ান খাপাবাঃআ অংগুকা রাঃচার,</verse>
				<verse number="34">গানগানা লাঘেরনা চিচ্চিঘী আচান কামতাচ্কা রাঃচাস, কান্তঘী জোবনান্তী বাছেরকা রাঃচার, সাওয়াং মালকা লেখা মানারকিহু সাওয়াংগিয়া মান্‌জেকা রাচ্কার, লাড়াইনু সাওয়াং এদেচ্কা রাচ্কার আউর বিদেশী তেলেংগারিন খেদ্দেচ্কা রাচ্কার।</verse>
				<verse number="35">যানানার তামহায় কেচ্চেকা আলারিন ফির খেএনান্তী উজ্জুকা দাশানু জীয়া কির্রারকি ক্ষাক্ষিকা রাঃচার। দোশরার খিলপাত সাহাচ্কা রাঃচার, আন্নুহু তাংহা তিংগা চাহানা লেখা চালেরনা খাতরী আর ধার্মেসতি তামহা বাইয়ান মাল কির্তাচার। যেনু আর খেএনান্তী উজ্জা চোওয়ারকি আরু দাওলে জীয়াঘী আধিকারী মান্নার।</verse>
				<verse number="36">ফির দোশরা আলার তেওয়া তামাশান আউর শাট শাটায়সে লোওনা পাশনান সাহাচ্কা রাঃচার, খিলা আদিনুম মালা, আর ক্ষেক্ষা শিকড়ি আত্তানা আউর জেহেল খাটনা গুটঠিহু সাহাচ্কা রাঃচার।</verse>
				<verse number="37">আলার আরিন পাখনা লেবদাচ্কা রাঃচার, করাত তারু খান্ডারকি দু’ঠুমা নান্‌জাকা রাঃচার আউর কান্ত তারু জোবারকি পিটকা রাঃচার। আর তাপলিক চিচ্চিকা রাঃচার আউর মালদাও চাইল বাইল ক্ষাক্ষিকা রাঃচার, আউর আকালনু খাতরারকি ভেন্ডো আউর এড়াঘী চাপটা আত্তারকি কুদ্দা লাগিয়ার।</verse>
				<verse number="38">আর সামশুম আড্ডানু, পার্তা পার্তানু, গুহা গুহানু আউর লাতরা লাতরানু ভোংগা কুদ্দা লাগিয়ার। ই ধার্তী আঃ আলারঘী উজ্জা অক্কোনা খাতরী লায়েক মাল রাঃচা।</verse>
				<verse number="39">ই হোর্মা আলারঘী বিশুয়াস ধার্মেসঘী মাইয়া রাঃচা, খানে আসহু আরঘী সাংগে খুশমারকা রাঃচাস, মুন্দা ধার্মেস এগদান চিইনা খাতরী কাত্থা চিচ্চিকা রাঃচাস, আদিন আর মাল ক্ষাক্ষিয়ার;</verse>
				<verse number="40">কারনে ধার্মেস নামহায় খাতরী আরু দাওলে বারে গুটঠি ঠিকা নানারকি উইকা রাঃচাস। আস ঠিকা নান্‌জেকা রাঃচাস যে, যেনু নামান আম্বারকি আরঘী দান পুরাসে মাল মানি।</verse>
			</chapter>
			<chapter number="12">
				<verse number="1">আদি খাতরী আঃ হোর্মা আলার নামহায় চাইরো পাক্ষে খোড়রারকি তামহায় বিশুয়াসঘী গাওয়াহী চিইয়া লাগনার। ইদিঘী খাতরী নাম বারা হুর্মি বাধহা আউর একা গুনহা আলঘেম নামান ধারি, আঃ গুনহান গেচ্ছা উইয়ারকি মুন্দভারেন্তা ভোংগোনা বেচনানু ধিরারনাঘী সাংগে ভোংগোদাত।</verse>
				<verse number="2">নামান হুর্মি বাকি যীশুসঘী এদকা ডাহারেনু চালেরনা দারকার, আসিম বিশুয়াসঘী ভিত্তি আউর নামহায় বিশুয়াসান পুরা নান্দাস। আসঘী মুন্দভারে একা রিঝঝি উইকা রাঃচা, আদিঘী খাতরীম আস সাম্মান মালকা তারা মাল এরিয়াসকি ক্রুশনু খেএনান সাহাচাস আউর আক্কুন আস ধার্মেসঘী বেলকান্ডোঘী মাড়ি তারা অক্কারকি রাঃদাস।</verse>
				<verse number="3">নে গুনহা আলারঘী হেদ্দেন্তী তাপলিক সাহাচাস, নিম আসঘী বারেনু সোচআ, যেনু নিমহা কায়া কামজুড়ি আউর আশেরা মালকা মাল মানি।</verse>
				<verse number="4">গুনহাঘী বিড়দোনু লাড়াই নানতে নানতে নিমহা তো আক্কুনহু খেএনা লেখা দাশা মাল মান্‌জা।</verse>
				<verse number="5">ধার্মেস তাংহায় খাদ্দে লেখা নিমান উতসাহ চিইয়ারকি একা কাত্থান বাঃচাস, আদিন নিম মোধোরকার কেরকার। আস বাঃচাস, খাদ্দে এংহায়, উর্বাসঘী শাসানান সান্নি নানারকি আম্বকে এরা, আউর আস একাবাকি কেবেরদাস, আবাকী আশেরা মালকা লেখা মানা আম্বকে।</verse>
				<verse number="6">কারনে উর্বাস নেকান দুলার নান্দাস আসিনুম শাসান নান্দাস, আউর খাদ্দার লেখা নেকান ইন্‌জিরদাস, আরিন আস দান্ডে চিইদাস।</verse>
				<verse number="7">নিম এন্নে তাপলিকান শাসান লেখা ভোগআ লাগদার। ধার্মেস নিমহা সাংগে বাঙ্গাস লেখাম চাইল বাইল নানা লাগদাস। এন্নে একাম কা খাদ্দাস রাঃদাস নেকান তাম্বাস শাসান মাল নান্দাস?</verse>
				<verse number="8">হোর্মা খাদ্দারিন শাসান নান্না মানি। নিম যদি শাসান মাল ক্ষাক্ষিকা রাঃদার হলে তো নিম জারোজ হিকদার, সাচ খাদ্দার মালদার।</verse>
				<verse number="9">এম ইরকাম, নামহা বাঙ্গার নামান শাসান নানা লাগিয়ার আউর নাম আরিন সাম্মান নানা লাক্কাত। হলে নে নামহা বোলতারঘী বাঙ্গাস, আসঘী আধিননু রাঃনা কা নামহা আরু দারকার মালা, যাতে নাম জীয়া ক্ষাক্ষাদাত?</verse>
				<verse number="10">ধার্তীনু নামহায় বাঙ্গার এগদান দাওলে ইয়াদ নান্‌জার আঃ লেখাম নামান শাসান নান্‌জার, আউর আদিন থোরে উল্লা খাতরী রাঃচা; মুন্দা ধার্মেস নামহা দাও খাতরীম নামান শাসান নান্দাস, যেনু নাম আসঘী নেমহাঘী ভাগি মান্দাত।</verse>
				<verse number="11">শাসানান নাম রিঝঝি লেখা মালা, মুন্দা দুখ লেখাম ইয়াদ নান্দাত; মুন্দা ধার্মেসঘী শাসানান মান্নাঘী খান্‌জপা মান্‌জা শালসান্তনু আউর ধার্মেপাত্তানানু জীয়া কাড়তানা।</verse>
				<verse number="12">ই খাতরীম নিমহা কামজুড়ি ক্ষেক্ষা আউর কামজুড়ি মোগরান সাওয়াংগিয়া নানা।</verse>
				<verse number="13">নিমহা চালেরনাঘী ডাহারেন সোজহা নানা, যেনু লাংড়া আলারঘী দাশা আরু মালদাও মাল মানি, মুন্দা আস যেনু কড়ে মান্দাসকি চোওদাস।</verse>
				<verse number="14">হোর্মা আলার সাংগে শালসান্তনু রাঃআ আউর নেমহা মানাগে আগ্রহী মানা। নেমহা মাল মানোর হলে নেহু উর্বাসিন এরা পোল্লোর।</verse>
				<verse number="15">এরা, নেহু যেনু ধার্মেসঘী দায়ান্তী মাল আম্বেরনার। নিমহা মাঝিনু যেনু নেহু বিশ রাচ্কা ক্ষাড়ক্ষা মান্নেঘী মুলি লেখা মাল মান্নার। নিমহা মাঝিনু এন্নে আল রাওর হলে ঢেরিম তাপলিক ক্ষাক্ষর আউর নাপাক মানোর।</verse>
				<verse number="16">এরা, যেনু নেহু এষোস লেখা লাজ্জে নালাখ বা ধারামঘী মাইয়া ভাক্তি মালকা লেখা নালাখ নানা আম্বকে। এষোস অন দুফারঘী অন্না মোখনা খাতরী তাংহা কোহা খাদ্দেসঘী আধিকারান বিশকা রাঃচাস।</verse>
				<verse number="17">নিম আখদার, খোঃখা আস যদিও চিইখা চিইখা আশিসান তেম্বা লাগিয়াস, আন্নুহু আসিন ইন্‌জিরনা মাল মান্‌জিকি রাঃচা, কারনে আঃ সামাই কায়া কির্তানাঘী মোকা মাল রাঃচা।</verse>
				<verse number="18">একা লাঘেরকা সিনাই পার্তা অত্তরি, আন্নে একাম পার্তা হেদ্দে নিম মাল বারেচ্কার। নিম ঘুটঘুটা উখা আউর ঝাড় তাকা বা একাম তুরীঘী ক্ষারক্ষানা আউর কাত্থাঘী ক্ষারক্ষানাঘী হেদ্দেহু নিম মাল বারেচ্কার। নে নে আঃ কাত্থান মেন্‌জেকা রাঃচার আর বিন্তী নানারকি বাচ্কা রাঃচার, যেনু আরঘী হেদ্দে আরু এন্দরাহু বাঃনা মাল মানি,</verse>
				<verse number="19"></verse>
				<verse number="20">কারনে আর ই হুকুমান সাহা পোল্লার “যদি এন্দরাদিম, এন্নে কা আঃ পার্তানু অন্টা ওঁড়া খাখাহু অত্তি হলে আদিন পাখনা লেভদারকি পিটনা মানো। ”</verse>
				<verse number="21">আঃ দার্শান ঢের এল্চেনা লেখা রাঃচা, খানে মোসেস বাচ্কা রাঃচাস, “এন এল্চারকি আশরা লাগদান। ”</verse>
				<verse number="22">আদিঘী বাদলা, নিম তো সিয়োন পার্তানু আউর উজ্জুকা ধার্মেসঘী শাহার হেদ্দে বারেচ্কার। আঃ শাহার মান্‌জা মের্খাঘী জেরুশালেম। নিম হাজার হাজার মের্খা দুতারঘী রিঝঝিঘী সাংগে পারাবঘী হেদ্দে বারেচ্কার;</verse>
				<verse number="23">পাহিলা খাদ্দাসঘী আধিকার ক্ষাক্ষানা আল লেখা নেখায় নেখায় নামে মের্খা রাঃজীনু লিখিচ্কা রাঃয়ী, আরঘী মাঝিন্তী কামেচ্কা মান্ডলীঘী হেদ্দে নিম বারেচ্কার; নে হোর্মা আলারঘী শালিস নানুস আঃ ধার্মেসঘী হেদ্দে নিম বারেচ্কার; নিম ধার্মেপাত্তু আলারঘী বোলতার হেদ্দে বারেচ্কার, নেকান খুত মালকা নান্না মান্‌জা, আর মের্খানু রাঃনার।</verse>
				<verse number="24">নে অন্টা পুনা গাছেরকাঘী আগুয়া আঃ যীশুস হেদ্দে বারেচ্কার; আঃ ঝিমকারনা খেশো হেদ্দে বারেচ্কার, এগদা হেবলেসঘী খেশোন্তীহু দাওলে কাত্থা বাঃয়ী,</verse>
				<verse number="25">হুশিয়ার রাঃকে! ধার্মেস একাবাকি কাত্থা বাঃদাস, আদিন মেনাগে পাউছারা আম্বকে। মোসেস ধার্মেসঘী হুশিয়ারী বাচানান আখতানাঘী খোঃখা আলার আসঘী কাত্থান মাল ইন্‌জিরার বাঃআরকি একাবাকিহু রেহাই মাল ক্ষাক্ষিয়ার, আবাকী নে মের্খান্তী নামান হুশিয়ার নানা লাগদাস, আসঘী কাত্থান মালা ইন্‌জরোত হলে নাম একাসেনুহু রেহাই মাল ক্ষাক্ষত, ইদিঘী একাম ধুকচুকুরনা মাল্লা।</verse>
				<verse number="26">আঃ সামাই ধার্মেসঘী বাইঘী কাত্থা তারুম ধার্তী নুকরা লাগিয়া, মুন্দা আক্কুন আস ই বারেনু ই কাত্থা চিচ্চাসকি বাঃচাস, “এন যে খিলা আরু অংহোন ধার্তীন নুকোন আদ মালা, মুন্দা মের্খানহু নুকোন। ”</verse>
				<verse number="27">“আরু অংহোন,” ই শব্দ দু’ঠু তারু বুঝরা অংগোদাত যে, একা সান্‌জগি গুটঠি নুকাবাঃরী, মানে মান্‌জা এগদান কামনা মান্‌জা আদিন বাদ চিইনা মানো, যেনু একা সান্‌জগি গুটঠি মাল নুকাবাঃরী আবড়া থিরারারকি রাঃয়ী।</verse>
				<verse number="28">আঃ খাতরী একা রাঃজী মাল নুকাবাঃরী, আন্নে রাঃজী একাবাকি নাম ক্ষাক্ষা লাগদাত, আবাকী বারা, নাম ধার্মেসিন ধানিয়াবাদ চিইদাত। হলে ধার্মেস একান্নে নানারকি খুশমারদাস আঃ লেখাম নাম ভাক্তি আউর এল্চানাঘী সাংগে আসঘী সেওয়া নানা অংগোদাত।</verse>
				<verse number="29">একা চিচ্চিনু হুর্মিদিম নাশ মানি, আন্নে সাওয়াংগিয়া নামহায় ধার্মেস।</verse>
			</chapter>
			<chapter number="13">
				<verse number="1">নিম অরোত দোশরারিন ভাইয়ার লেখা দুলার নানা।</verse>
				<verse number="2">নিম পাহিয়ারিন যাতনাগে ভুলরা আম্বকে; নেকিম নেকিম মাল আখারকিহু ই লেখাম মের্খা দুতারিন যাতনাচার।</verse>
				<verse number="3">নে নে জেহেলনু আটকারকা রাঃনার আরঘী সাংগে যেনু নিমহু আটকারকার, আউর নে নে তাপলিক সাহা লাগনার আরঘী সাংগে যেনু নিমহু তাপলিক সাহা লাগদার, ই লেখাম আরঘী কাত্থান ইয়াদ নানকে।</verse>
				<verse number="4">হোর্মার বেন্‌জাঘী বারেন সাম্মানঘী খান্নেনু এরনার। মেত যানানারঘী মাঝিনু বেন্‌জাঘী বারেনু নিমান দোশ মালকা রাঃনা দারকার, কারনে একাম রাকাম লাজ্জে নালাখ নান্নার আন্নে আলারিন ধার্মেস শালিস নানোস।</verse>
				<verse number="5">নিম পায়সা কাউড়িঘী লালিচতি তাংগা তিংগান গেচ্ছা উইকে। নিমহা এগদা রাঃয়ী আইয়ানুম খুশমারকে। ধার্মেস বাঃচাস, “এন নিংগান আম্বারকি একাবাকিহু চালি মাল কালোন বা একাবাকিহু নিংগান মাল আম্বোন। ”</verse>
				<verse number="6">ই খাতরী নাম সাহাস নানারকি বাঃআ অংগোদাত, উর্বাস এংহায় সাহাড়া নানুস, এন মাল এল্চোন; আলার এংহায় এন্দরা নানা অংগোর?</verse>
				<verse number="7">নে নে নিমহা হেদ্দে ধার্মেসঘী বাচান বাঃচার, নিমহা আঃ মাহাতোরঘী কাত্থান ইয়াদ নানা। আরঘী জীয়াঘী শেষা খান্‌জপাঘী কাত্থান দাওলেসে ইয়াদ নানা আউর আরঘী লেখা নিমহু ধার্মেসিন বিশুয়াস নানা।</verse>
				<verse number="8">যীশু খ্রীস্তাস চেরো একান্নে রাঃচাস, ইন্নাহু আন্নেম রাঃদাস আউর সাদাউ সাদাউ উল্লা গুটি আন্নেম রাওস।</verse>
				<verse number="9">ঢের রাকাম আড়াং সাড়াং পুনা শিরষা যেনু নিমান ঝুট ডাহারেনু মাল হোঃয়ী কালি। নামহা কায়ান দাড়ে আর্গাচ্কা অন্না মোখনা তারু সাওয়াংগিয়া মাল নানারকি ধার্মেসঘী দায়া তারু সাওয়াংগিয়া নান্না দারকার। নে নে আঃ অন্না মোখনা নিয়ামঘী মাইয়া ভারোসা নানারকি চালরা লাগিয়ার, আঃ অন্না মোখনান্তী আরঘী একাম ফায়দা মাল মান্‌জা।</verse>
				<verse number="10">নামহা অন্টা বেদী রাঃয়ী আউর নে নে ইস্রায়েলি আলারঘী আঃ সেওয়া ডেরানু সেওয়া নালাখ নান্নার, আঃ বেদীন্তা একাম অন্না মোখনাঘী আধিকার আরঘী মাল্লা।</verse>
				<verse number="11">গুনহা খাতরী দাড়ে আর্গানা ওঁড়া খাখাঘী খেশো হোওয়ারকি ইস্রায়েলি মাহা নায়গাস মাহা নেমহা আড্ডানু কাঃদাস, মুন্দা আঃ ওঁড়া খাখাঘী কেচ্চেকা দেহান ইস্রায়েলি আলারঘী রাঃনা আড্ডান্তী বাহিরি হোওয়ারকি অল্দানা মানি।</verse>
				<verse number="12">আঃ লেখাম যীশুসহু জেরুশালেম শাহারঘী বাহিরি তাপলিক ভোগারকি কেচ্চেকা রাঃচাস, যেনু তাংহায় খেশো তারু আলারিন গুনহান্তী নেমহা নানা অংগোদাস।</verse>
				<verse number="13">আঃ খাতরী বারা, আসঘী লাজেরনান নাম ইন্‌জিরদাতকি শাহারঘী বাহিরি আসঘী হেদ্দে কাঃদাত,</verse>
				<verse number="14">কারনে ইসান নামহা একাম স্থায়ী শাহার মাল্লা; মুন্দা একা শাহার বারো আদিঘী খাতরী নাম ক্ষাঃপা লাগদাত।</verse>
				<verse number="15">ই খাতরী খ্রীস্তাসঘী মাঝিন্তী বারা, নাম ধার্মেস হেদ্দে হুর্মি সামাই অহমা দাড়ে আর্গাদাত, মানে মান্‌জা ধার্মেসঘী আল বাঃআরকি নে নে তাংগান তেংগেরনার, আর তামহায় বাইতি ধার্মেসঘী অহমা নানুক।</verse>
				<verse number="16">সাচ নালাখ নানাগে আউর দোশরারঘী আকাল বাকি সাহাড়া নানতে মোধরা আম্বকে, কারনে ধার্মেস ই রাকাম দাড়ে আর্গানানু খুশমারদাস।</verse>
				<verse number="17">নিমহা মাহাতোরঘী কাত্থা মানারকি চালরা আউর আরঘী আধিননু রাঃআ, কারনে নে নে ধার্মেসঘী হেদ্দে হিসাব চিওর, আঃ রাকাম আল লেখাম তো আর নিমান এরনার খোজনার। আরঘী লেখাম চালরা, যাতে আর তামহা নালাখান দুখঘী সাংগে মালা, মুন্দা রিঝঝিঘী সাংগে নানা অংগোনার। যদি দুখঘী সাংগেম নানা লাগ্গি হলে তো নিমহা একাম ফায়দা মাল্লা।</verse>
				<verse number="18">এমহা খাতরী বিন্তী নানা। এম মানিম আখদাম যে, এমহা লুর পারিস্কার রাঃয়ী, এম হুর্মি বারেনু হুর্মি সামাই সাচ লেখাম চালেরদাম।</verse>
				<verse number="19">মুন্দা এন নিমান ধার্মেস হেদ্দে বিশেষ লেখাম বিন্তী নানাগে গোহরারদান, যেনু এন আরু চাড়েম নিমহা সাংগে মিলরা অংগোদান।</verse>
				<verse number="20">একা খেশোনু শালসান্ত চিউু ধার্মেসঘী মাল মুন্‌জুরনা সামাইতা গাছেরকা বহাল মান্‌জা, আদিন্তী ধার্মেস নামহা উর্বা যীশু খ্রীস্তাসিন, মানে মান্‌জা মেড়হোঘী আঃ মাহান মাহড়াসিন কেচ্চেকান্তী উজতাচাসকি চোদচাস।</verse>
				<verse number="21">একাবড়া দাওলে আবড়া তারু আস তাংহা চাহানা লেখা চালেরনা খাতরী নিমান পুরাসে সাপড়ারারকি চোওদুক। আসঘী খান্নেনু এগদা দাওলে যীশু খ্রীস্তাসঘী মাঝিন্তী নামহা কুহিঘী মাঝিনু আস আদিনুম নানুক। সাদাউ সাদাউ উল্লা গুটি ধার্মেসঘী অহমা মানুক। আমেন।</verse>
				<verse number="22">এংহায় চোনহালু ভাইয়া বাহিনরো, নিমহা হেদ্দে এন বিশেষ নানারকি গোহরারদান, এংহা ই শালহাঘী কাত্থান নিম মানআকি হোওয়া। এন তো নিমহা হেদ্দে বাগ্গে কাত্থা মাল লিখিচ্কান।</verse>
				<verse number="23">এন নিমান আখতাগে বেদ্দাদান যে, নামহা ভাইয়োস তীমথিস জেহেলতি উর্খিয়াস। আস যদি চাড়েম বারোস হলে আসিন সাংগে হোওয়ারকি এন নিমান এরাগে কালোন।</verse>
				<verse number="24">নিমহা হোর্মা মাহাতোরিন আউর ধার্মেসঘী নেমহা আলারিন এমহা দাওহাল আখতাকে। ধার্মেসনু বিশুয়াসী ইতালিন্তা আলার নিমান দাওহাল চিইয়া লাগনার।</verse>
				<verse number="25">নিমহা হোর্মারঘী মাইয়া ধার্মেসঘী দায়া রাউুক।</verse>
			</chapter>
		</book>
		<book number="59">
			<chapter number="1">
				<verse number="1">এন যাকোব, এন ধার্মে আউর যীশু খ্রীস্তাসঘী লাউড়ী, ধার্তীনু ছোড়ারারকি রাচ্কা যিহুদীরঘী বারো গুষ্ঠিন্তা বিশুয়াসীরঘী হেদ্দে এংহা দাওহাল আখতা লাগদান।</verse>
				<verse number="2">এংহায় চোনহালু ভাইয়া বাহিনরো, একাবাকি নিম ঢের রাকাম সমস্যানু খাতেরদার, আবাকী নিম আদিন রিঝঝিঘী বারে বাঃআরকিম ইয়াদ নানা,</verse>
				<verse number="3">কারনে নিম আখদার, নিমহা বিশুয়াসঘী পারীক্ষা নিমহায় ধিরারনাঘী সাওয়াং বাড়াবিই চিইয়ী।</verse>
				<verse number="4">আউর আঃ ধিরারনাঘী সাওয়াং নিমহা জীয়ানু পুরাসে নালাখ নানাগে চিইয়া, যাতে নিম জ্ঞায়ানী আল আউর খুত মালকা আল মানারকি চোওয়া অংগোদার, আবাকী নিমহা চাইল বাইলনু যাতে একাম আকাল মাল রাঃয়ী।</verse>
				<verse number="5">নিমহা মাঝিনু যদি নেখায়দিম লুরঘী আকাল মানি হলে আস যেনু ধার্মেস হেদ্দে নেএদাস, আউর ধার্মেস আসিন আদিন চিওস, কারনে আস মাল আনসারারকি হোর্মারগে আরঘী চাহানান্তী ঢের বাগু দান নান্দাস।</verse>
				<verse number="6">মুন্দা কায়ানু একাম মাল ধুকচুকরারকি আসিন বিশুয়াস নানারকি আসঘী হেদ্দেম নেএয়া লাগ্গো, কারনে নে এন্নে সোচদাস আস তাকানু নুকরারকি চোচ্কা সামুদারতা বাহারকা আম্মে লেখা; তাকাদিম আদিন তুক্কিকি হোঃয়ী কালি।</verse>
				<verse number="7">ই রাকাম আলার উর্বাসতি এন্দরাহু ক্ষাক্ষর, এন্নে আশেরা মাল নানুক।</verse>
				<verse number="8">কারনে আর দু’মনা আলার আউর তামহা হুর্মি নালাখনুম আর অনগুসান থিরারারকি মাল রাঃনার।</verse>
				<verse number="9">একা বিশুয়াসী ভাইয়া বাহিনার গারীব, ধার্মেস আরিন মাইয়া নান্‌জাস বাঃআরকি আর গারাব নানুক।</verse>
				<verse number="10">আউর একা বিশুয়াসী ভাইয়া বাহিনার ধানী, আর গারাব নানুক, কারনে ধার্মেস আরিন এদচাস যে, আর বোলতানু নারমিয়া, আঃ খাতরী আর ঘাসিঘী পুঁপ লেখাম ঝরারারকি খাতরোর কালোর।</verse>
				<verse number="11">বিইড়ী একাবাকি ঢের শেকি, আবাকী আঃ ঘাসি খাঃয়ী কালি, পুঁপহু ঝরারি কালি আউর আদিঘী রুপহু নষ্ট মানি কালি। ধানী আলারহু ঠিকা আন্নেম, তামহা খেন্দেনা বিশনাঘী পারিকল্পনা নানো বাকি পুঁপ লেখাম ঝরারোর কালোর।</verse>
				<verse number="12">ধান্যা আস, সমস্যাঘী সামাই নে ধিরারদাসকি সমস্যান কাড়তাদাস, আস পুরুস্কার লেখা জীয়া টুপরী ক্ষাক্ষস। ধার্মেসিন নে নে দুলার নান্নার, আস আরিন ই জীয়া চিইনাগে কাত্থা চিচ্চাস।</verse>
				<verse number="13">পারীক্ষাঘী সামাইনু নেকিম যাতে মাল বাঃনার, “ধার্মেসতি ই তাপলিক বারা লাগি” কারনে একাম মালদাও বারেনু ধার্মেসিন পারীক্ষা মাল নানরি আউর আস নেকানহু পারীক্ষা মাল নান্দাস।</verse>
				<verse number="14">মুন্দা পারীক্ষা নামহায় মালদাও চাহানান্তী বারি, এগদা নামান গুনহা তারা নাতকি আউর ফান্দেনু টিডি।</verse>
				<verse number="15">খোঃখা ই মালদাও চাহানা গুটঠি ভারাকাত মানারকি গুনহাঘী জানাম চিই আউর গুনহা পুরা মানারকি খেএনাঘী জানাম চিই।</verse>
				<verse number="16">এংহায় চোনহালু ভাইয়া বাহিনরো, নিম ঠাকরা আম্বকে।</verse>
				<verse number="17">হুর্মিন্তী দাও আউর খুত মালকা দান, এগদা মের্খান্তী বারি, আবড়া হুর্মি ধার্মেসতি, নে মের্খান্তা চান্দো, বিইড়ী আউর বিনকোঘী বাঙ্গাস। এখ একাসে অন আড্ডান্তী দোশরা আড্ডানু কালিকি আড্ডা বাদলি, আঃ লেখা আস মাল বাদলারদাস।</verse>
				<verse number="18">ধার্মেস তাংহায় চাহানা লেখাম সাচ বাচানঘী মাঝিন্তী নামান আসঘী খাদ্দে কামচাস, যেনু আসঘী কামেচ্কা সান্‌জগি মাঝিনু নাম পাহিলা খান্‌জপা মান্দাত।</verse>
				<verse number="19">এংহায় চোনহালু ভাইয়া বাহিনরো, এংহা ই কাত্থান নিম ঠিকাসে মেনা, নিম হুর্মি বাকিম মেন্না খাতরী সাপড়ারকি রাঃকে, মুন্দা ধিরেমসে কাত্থা বাঃকে আউর চাড়েম রাঘারা আম্বকে;</verse>
				<verse number="20">কারনে ধার্মেস নামহায় হেদ্দেন্তী একা ধার্মেপাত্তু জীয়া আশেরা নান্দাস, আদ রাঘারনাঘী মাঝিন্তী মাল বারি।</verse>
				<verse number="21">ই খাতরী হুর্মি রাকাম মালদাও আউর একাবড়া নেমহা মালা, আদিন নিমহা জীয়ান্তী গেচ্ছা উইয়া। ধার্মেসঘী বাচানঘী বিহিনী, এগদা নিমহা কুহিনু ইদনা মান্‌জা, আদিন নারমিয়া মানারকি ইন্‌জিরা। গুনহান্তী নিমান বাছাবাঃনাঘী ক্ষেমতা খিলা ই বাচানঘীদিম রাঃয়ী।</verse>
				<verse number="22">খিলা ধার্মেসঘী বাচান মেনোর হলেম মাল চালরো, আঃ লেখা নালাখহু নানাগে লাগ্গো। যদি নিম খিলা ধার্মেসঘী বাচান মেন্দার, মুন্দা আঃ লেখা নালাখ মাল নান্দার, হলে নিম নিমানুম ঠাকদার।</verse>
				<verse number="23">নে খিলা ধার্মেসঘী বাচান মেন্দাস, মুন্দা আঃ লেখা নালাখ মাল নান্দাস, আস এন্নে আলাস লেখা, নে আয়নানু তাংহা বাইয়ান এরদাসকি চালি কাঃদাস আউর আবাকীম আদিন ভুলুরদাস কাঃদাস।</verse>
				<verse number="24"></verse>
				<verse number="25">মুন্দা একা আনকা পেশকা পুরাসে সাচ, আদ গুনহান্তী নামান বাছাবাঃয়ী, আদিঘী তারা নে দাও খান্নেনু এরদাস খোজদাস আউর কায়া চিইদাস, আস আঃ আনকা পেশকাঘী কাত্থা মেনারকিম মাল ভুলুরদাস কাঃদাস, মুন্দা আঃ লেখাম নালাখহু নান্দাস। আঃ খাতরীম আস আদিঘী হুর্মি নালাখনু আশিস ক্ষাক্ষাদাস।</verse>
				<verse number="26">যদি নেকিম তাংগান ধার্মেপাত্তু বাঃআরকি ইয়াদ নান্দাস, মুন্দা তাংহা বাইয়ান মাল সামড়াদাস, হলে আস তো তাংগানুম ঠাকদাস। আসঘী ধারাম কারাম হুর্মিদিম আয়ধাম।</verse>
				<verse number="27">দুখ তাপলিকঘী সামাইনু বিধুয়া আউর মাউড়িয়ারিন এরনা খোজনা আউর ধার্তীন্তা হুর্মি মালদাওতি তাংগান পাক উইনাদিম মান্‌জা ধার্মে বাঙ্গাসঘী খান্নেনু খুত মালকা আউর খাটি ধারাম কারাম।</verse>
			</chapter>
			<chapter number="2">
				<verse number="1">এংহায় চোনহালু ভাইয়া বাহিনরো, নিম একাবাকি নামহায় উর্বা যীশু খ্রীস্তাসঘী মাইয়া বিশুয়াস নান্দার, নে মাহিমানু পুরা মান্‌জাস, আবাকী নিম হোর্মারিন সামান খান্নেনু এরকে।</verse>
				<verse number="2">ইয়াদ নানা, অরোত ধানী আলাস দাওলে দাওলে কিচরী ডোড্ডোন আত্তারকি আউর আংলিনু সোনাঘী অন্টা আংগুঠি আত্তারকি নিমহায় সামাজ এড়পানু বার্চাস; আউর ফির অরোত গারীব আলাস মাইলা কিচরী ডোড্ডোন আত্তারকি বার্চাস,</verse>
				<verse number="3">নিম যদি দাওলে কিচরী ডোড্ডো আত্তিকা আলাসিন বাগ্গে সাম্মান চিইয়ারকি বাঃদার, “বারা, নিন ই দাওলে আড্ডানু বারারকি অক্কা,” আউর যদি আঃ গারীব আলাসিন বাঃদার, “কালা, আসান ইজারকি রাঃআ বা ইসান এংহায় খেডমুলিনু বারারকি অক্কা,”</verse>
				<verse number="4">হলে নিম কা নিমহায় মাঝিনু কোহা আউর সান্নি ভেদাভেদ মাল নানা লাগদার, আউর মালদাও মাতলাব হোওয়ারকি কা শালিস মাল নানা লাগদার?</verse>
				<verse number="5">এংহায় চোনহালু ভাইয়া বাহিনরো, নিম এংহায় কাত্থান মেনা, ই ধার্তীন্তা খান্নেনু নে নে গারীব আল, ধার্মেস কা আরিন বিশুয়াসনু ধানী মান্না খাতরী মাল চাজ্জিয়াস হোচ্চাস? নে নে ধার্মেসিন দুলার নান্নার, ধার্মেস একা রাঃজী আরিন চিইয়াগে কাত্থা চিচ্চিকা রাঃচাস, আঃ রাঃজীঘী আল মান্না খাতরী কা আস গারীব আলারিন মাল চাজ্জিয়াস হোচ্চাস?</verse>
				<verse number="6">মুন্দা নিম আঃ গারীব আলাসিন সাম্মান মাল নানা লাগদার। ই ধানী আলার কা নিমান তাপলিক মাল চিইনার আউর শালিস নান্না খাতরী রায়বাড়ীনু নাতকানারকি মাল হোওনার?</verse>
				<verse number="7">যীশুসঘী নামে মাঝিন্তী নিমান মেখনা মানি, ধানীর কা আঃ সাম্মান রাঃউু যীশুসঘী নামেন নিন্দা মাল নান্‌জার?</verse>
				<verse number="8">নেমহা পুথিনু লিখিচ্কা রাঃয়ী, “নিংহায় পাদ্দা ক্ষেপ্পিয়ারিন তাংগা তিংগা লেখাম দুলার নানকে। ” নিম যদি মানিম খ্রীস্তাসঘী রাঃজীঘী ই নিয়াম মানারকি চালেদার, হলে তো নিম দাওলে নালাখ নানা লাগদার।</verse>
				<verse number="9">মুন্দা নিম যদি হোর্মা আলারিন সামান খান্নেনু মাল এরদার, হলে নিম তো গুনহা নানা লাগদার। ই আনকা পেশকাদিম আবাকী সাবুত নানো যে, নিম আনকা পেশকান মাল মান্দার।</verse>
				<verse number="10">নেকিম যদি অন্টা নিয়াম বাতিল নানারকি হুর্মি নিয়াম মান্দাস, আন্নুহু আস হুর্মি নিয়ামান বাগড়াচাস বাঃআগে লাগ্গো।</verse>
				<verse number="11">কারনে ধার্মেস বাঃচাস, “লাজ্জে নালাখ আম্বকে নানা,” আস ফির বাঃচাস, “আল পিটা আম্বকে। ” নিম লাজ্জে নালাখ মাল নানারকি যদি আল পিটদার, হলে কা নিম নিয়াম বেগড়ু মাল মান্দার?</verse>
				<verse number="12">ধার্মেসঘী আনকা পেশকা আলারিন বাছাবাঃয়ী, আঃ আনকা পেশকান্তী হোর্মারঘী শালিস মানো, ইদিঘী খাতরী আঃ লেখাম কাত্থা বাঃআ আউর চালরা;</verse>
				<verse number="13">কারনে একা আলাস দায়া মাল নান্‌জাস, শালিসঘী সামাইনু আসহু দায়া মাল ক্ষাক্ষস। শালিসঘী মাইয়া দায়াদিম জিতী।</verse>
				<verse number="14">এংহায় চোনহালু ভাইয়া বাহিনরো, নেকিম যদি বাঃনার, তাংহায় বিশুয়াস রাঃয়ী, মুন্দা আদিন নালাখনু মাল এদ্দাস, হলে আদিন্তী এন্দরা খান্‌জপা বারো? আঃ বিশুয়াস কা আসিন গুনহান্তী বাছাবাঃআ অংগো?</verse>
				<verse number="15">ইয়াদ নানা, নিংহা নিংড়িস বা নিংড়িঘী এড়পানু একাম অন্না মোখনা মাল্লা আউর দেহানু আত্তানা লেখা কিচরী ডোড্ডোহু মাল্লা,</verse>
				<verse number="16">এন্নে সামাই নেকিম যদি বাঃনার যে, “নিমহায় শালসান্ত মানুক, অনা মোঃখা আউর কিচরী আত্তারকি গারাম রাঃআ।” মুন্দা আরঘী আকাল মিটাবাঃনাঘী একাম নালাখদিম মাল নান্দার, হলে আরঘী কা এন্দরাহু সাহাড়া মানো?</verse>
				<verse number="17">ঠিকা আন্নেম, যদি নালাখ আম্বারকি বিশুয়াস রাঃয়ী হলে, আঃ বিশুয়াস কেচ্চেকা।</verse>
				<verse number="18">মুন্দা নেহু বাওর, “নিংহায় বিশুয়াস রাঃয়ী আউর এংহা দাও নালাখ রাঃয়ী।” বেশ, দাও কাত্থা। নালাখান আম্বারকি এংগান নিংহা বিশুয়াসান এদা আউর এন নালাখঘী মাঝিন্তী এংহায় বিশুয়াসান নিংগান এদোন।</verse>
				<verse number="19">নিন তো অরোত ধার্মেসঘীদিম বিশুয়াস নান্দায়, আন্নেম মালা কা? বেশ, দাও কাত্থা। মুন্দা মালদাও বোলতারহু তো বিশুয়াস নানি আউর এল্চারকি আশরি।</verse>
				<verse number="20">এ হেংলা আলায়ো! নালাখ আম্বারকি বিশুয়াস আয়ধাম, নিন কা আদিঘী সাবুত বেদ্দেদায়?</verse>
				<verse number="21">নামহা পুর্খা আব্রাহামেস একাবাকি ইসাহাকেসিন বেদী মাইয়া দাড়ে আর্গা লাগিয়াস, আবাকী ধার্মেস কা আসিন দোশ মালকা বাঃআরকি মাল ইন্‌জিরাস?</verse>
				<verse number="22">নিন তো এরা অংগা লাগদার যে, ঠিকা আঃ সামাই আসঘী বিশুয়াস আউর নালাখ অন সাংগেম নালাখ নান্‌জা, আউর আসঘী বিশুয়াস নালাখঘী মাঝিন্তী সাবুত মান্‌জা।</verse>
				<verse number="23">ই লেখাম নেমহা পুথিঘী ই বাচান পুরা মান্‌জিকি রাঃচা, “আব্রাহামেস ধার্মেসঘী কাত্থান বিশুয়াস নান্‌জাস আউর আঃ খাতরীম ধার্মেস আসিন ধার্মেপাত্তু বাঃআরকি ইন্‌জিরাস। ” ইদি খাতরী আসিন ধার্মেসঘী সাংগুয়ারি বাঃআরকি মেখনা মান্‌জিকি রাঃচা।</verse>
				<verse number="24">হলে নিম এরা অংগা লাগদার, খিলা বিশুয়াসঘী মাঝিন্তী আলার দোশ মালকা মাল মান্নার, মুন্দা বিশুয়াস আউর দাও নালাখঘী মাঝিন্তী ধার্মেস আলারিন দোশ মালকা বাঃআরকি ইন্‌জিরদাস।</verse>
				<verse number="25">ঠিকা আন্নেম লাজ্জে নালাখনানু রাহোবান একাসেনু দোশ মালকা বাঃআরকি ইন্‌জিরনা মান্‌জিকি রাঃচা। আদ যিহুদী গুপ্ত চোরারিন নুডারকি উইনাঘী খোঃখা দোশরা ডাহারে তারু আরিন তাইকি রাঃচা।</verse>
				<verse number="26">খানে বোলতা আম্বারকি দেহা একাসে কেচ্চেকা, ঠিকা আন্নেম নালাখ আম্বারকি বিশুয়াস কেচ্চেকা।</verse>
			</chapter>
			<chapter number="3">
				<verse number="1">এংহায় চোনহালু ভাইয়া বাহিনরো, নিমহা মাঝিন্তী নিম হোর্মার ধারাম গুরু মানাগে কালা আম্বকে, কারনে নিম আখদার, এম ধারাম গুরু বাঃআরকি দোশরারতি বাগ্গে বাড়িয়ারসে এমান শালিস নান্না মানো।</verse>
				<verse number="2">নাম হোর্মাত ঢের রাকামসে মালদাও নালাখ নান্দাত। যদি নেহু কাত্থা তারু মালদাও নালাখ মাল নান্দাস হলে আস দোশ মালকা; আদিন্তী আস গোট্টা দেহান সামড়া অংগোদাস।</verse>
				<verse number="3">ঘোড়োন নামহা চাহানা লেখা চালাবাঃনা খাতরী আদিন নাকোয়ান লাগাবাঃদাত, আউর আবাকী আদিন একসান চাহাদাত আসানুম চালাবাঃআ অংগোদাত।</verse>
				<verse number="4">ফির কোহা ডোংগা তারা এরা, যদিহু আদ ঢের কোহা, আউর তাকা আদিন তুক্কারকি হোঃয়ী কালি, আন্নুহু খিলা অন্টা সান্নি হাল তারু নাবিকেস তাংহা চাহানা লেখাম আদিন একাতারা খুশি আত্তারাম হোওয়া অংগোদাস।</verse>
				<verse number="5">আন্নেম তাতখাহু দেহাঘী সান্নি অন্টা অংশ, আন্নুহু আদ ঢের কোহা কোহা কাত্থা বাঃয়ী। ফির তানিটা চিচ্চিঘী আংরা একাসেনু গোট্টা জাংগাল অল্দা অংগি!</verse>
				<verse number="6">ঠিকা আন্নেম তাতখাহু চিচ্চি লেখা। নামহা দেহানু এবাগ্গু অংশ রাঃয়ী, আদিঘী মাঝিনু তাতখা মান্‌জা মালদাওঘী রাঃজী। নারাগ গাড্ডিনু চিচ্চি লাঘরারকি আদ নামহা গোট্টা দেহান উলদি চিই আউর জীয়ান্তা ডাহারেনু চিচ্চি ধার্তি চিইয়ী।</verse>
				<verse number="7">আলার হুর্মি রাকাম ওঁড়া খাখা, ছাতি তারু একনা জীয়া জাইত আউর সামুদারতা জীয়া জাইতরিন সামড়া অংগোনার আউর উইকা রাঃনার;</verse>
				<verse number="8">মুন্দা একাম আলার তামহা তাতখান সামড়া পোলনার। ইদ মালদাও, অনগুসান থিরারারকি মাল রাঃয়ী আউর খেওরদিম এন্নে বিশনু আর ভার্তি।</verse>
				<verse number="9">ই তাতখা তারু নাম নামহা উর্বাসঘী আউর ধার্মে বাঙ্গাসঘী অহমা নান্দাত, ফির নাম ই তাতখা তারু আসঘী লেখা কামেচ্কা আলারিন শাও চিইদাত।</verse>
				<verse number="10">নামহা ই অন্টাম বাই তারু অহমা আউর শাও উর্খি। এংহায় চোনহালু ভাইয়া বাহিনরো, এন্নে মান্না ঠিকা মালা।</verse>
				<verse number="11">অন্টা আড্ডান্তী বারেচ্কা আম্মেন্তী কা অন সাংগে এম্বা আউর ক্ষাড়ক্ষা আম্মে উর্খিকি বারি?</verse>
				<verse number="12">এংহায় চোনহালু ভাইয়া বাহিনরো, ডুমারী মান্নেনু কা জালপাই খান্‌জপা ধারি? বা টোটোক লাড়াংনু কা ডুমারী খান্‌জপা ধারি? ঠিকা আন্নেম, বেক আম্মেঘী মাঝিনু এম্বা আম্মে মাল ক্ষাক্ষরি।</verse>
				<verse number="13">নিমহায় মাঝিনু নে জ্ঞায়ানী আউর লুর রাচ্কা আল? আস তাংহা দাওলে নালাখ তারু লুরতি উর্খুকা নারমিয়া মানারকি নালাখ এদুক।</verse>
				<verse number="14">মুন্দা নিমহায় কুহি যদি দোশরারিন ঢের হিংসারনানু ক্ষাড়ক্ষা মানি আউর তাংহা বারেনু বাগ্গে সোওচি হলে জ্ঞায়ানঘী গারাব নানা আম্বকে, এগদা সাচ আদিন ঝুট কামআ আম্বকে।</verse>
				<verse number="15">ই রাকাম লুর মের্খান্তী মাল বারি; মুন্দা ই লুর মান্‌জা ধার্তীঘী, মালদাও চাহানাঘী আউর মালদাও বোলতাঘী।</verse>
				<verse number="16">কারনে একসান হিংসারনা আউর তাংহা বারেনু বাগ্গে সোচনা রাঃয়ী, আসানুম গেন্‌জাম আউর হুর্মি রাকাম মালদাও নালাখ রাঃয়ী।</verse>
				<verse number="17">মুন্দা একা লুর মের্খান্তী বারি আদ মান্‌জা খুত মালকা, আউর আদিম মান্‌জা হুর্মিন্তী দারকারি, ইদিন আম্বারকিহু শালসান্তনু পুরা রাঃয়ী; আইয়ানু নারমিয়া গুন রাঃয়ী; আদ হুর্মি কাত্থান মেনি, দায়া আউর সাচ নালাখনু পুরা, অনগুসান থিরারারকি রাঃয়ী আউর একাম ভন্ডামি মাল নানি।</verse>
				<verse number="18">আউর নে নে শালসান্ত বেদ্দেনার, আর শালসান্তঘী বিহিনী ইদনার আউর আদিঘী খান্‌জপা মান্‌জা, ধার্মেপাত্তু জীয়া।</verse>
			</chapter>
			<chapter number="4">
				<verse number="1">নিমহায় মাঝিনু ঝাগড়া ঝাটি আউর পাশনা পাশনি এসতেক বারি? একা মালদাও চাহানা নিমহায় জীয়ানু লাড়াই নানি, আদিঘী মাঝিন্তীম কা আবড়া মাল উর্খি?</verse>
				<verse number="2">নিম চাহাদার, মুন্দা মাল ক্ষাক্ষাদার। নিম আল পিটদার আউর দোশরারঘী এন্দরা রাঃয়ী, আদিন হোওয়া বেদ্দেদার, মুন্দা এন্দরা চাহাদার, আদিন মাল ক্ষাক্ষাদার। নিম ঝাগড়া ঝাটি আউর পাশনা পাশনি নান্দার, আন্নুহু নিম এন্দরা চাহাদার, আদিন নিমহায় গুসান মাল্লা, কারনে নিম ধার্মেসঘী হেদ্দে মাল নেএদার।</verse>
				<verse number="3">নিম নেএদার, আন্নুহু নিম আদিন মাল ক্ষাক্ষাদার, কারনে নিম মালদাও মাতলাব খাতরী নেএদার, যেনু নিমহায় মালদাও চাহানা পুরা মানি।</verse>
				<verse number="4">এ মালপাত্তাচ্কা লাজ্জে মালকা আলারো, নিম কা মাল আখদার যে, ই ধার্তীঘী মালদাওয়ান দুলার নান্নাদিম মান্‌জা, ধার্মেসিন ঘিন্না নান্না? আদি খাতরী নেকিম মালদাও নালাখ গুটঠি নানা বেদ্দেনার, আর তাংগান ধার্মেসঘী মুদাই কামনার।</verse>
				<verse number="5">নেমহা পুথি বাঃয়ী, “ধার্মেস একা বোলতান নামহায় কুহিনু চিচ্চাস, আঃ বোলতা বেদ্দি, যেনু নাম খিলা আদিঘীদিম মান্দাত।” নিম কা ইয়াদ নান্দার যে, নেমহা পুথিন্তা ই কাত্থা গুটঠিঘী একাম মানে মাল্লা?</verse>
				<verse number="6">মুন্দা ধার্মেসঘী দায়া ঢের বাগ্গু। আদি খাতরীম নেমহা পুথিনু লিখিচ্কা রাঃয়ী, “নে দোশরারিন সান্নি নানারকি তাংগান কোহা সোচদাস, আন্নে আলারঘী বিড়দোনু ধার্মেস ইজদাস, মুন্দা নারমিয়া আলারিন আস দায়া নান্দাস। ”</verse>
				<verse number="7">ই খাতরী ধার্মেসঘী হুকুমঘী কিইয়া রাঃআ। মুন্দা শায়তানঘী হুকুমঘী আধিননু আম্বকে রাঃআ, হলেম আস নিমহা হেদ্দেন্তী ভোংগোস কালোস।</verse>
				<verse number="8">নিম ধার্মেসঘী হেদ্দে বারা হলে আসহু নিমহা হেদ্দে বারোস। এ গুনহা আলারো, নিম নিমহা ক্ষেক্ষান নোড়আরকি তাংগানুম নেমহা নানা। নিম অন সাংগেম ধার্মেস আউর ধার্তীঘী সেওয়া নানা বেদ্দেদার। নিমহা কুহি নেমহা নানা।</verse>
				<verse number="9">নিম দুখনু মুনখা, শোক নানা আউর চিইখা অলখা! নিমহায় আলখানাঘী বাদলা নিম শোক এদা আউর রিঝঝিঘী বাদলা দুখনু মুনখা।</verse>
				<verse number="10">উর্বাসঘী মুন্দভারে তাংগা তিংগান সান্নি নানা, হলে আসিম নিমান মাইয়া চোদোস।</verse>
				<verse number="11">এংহায় চোনহালু ভাইয়া বাহিনরো, নিম অরোত দোশরারঘী বিড়দোনু কাত্থা বাঃআ আম্বকে। নেকিম ভাইয়াসঘী বিড়দো কাত্থা বাঃনার বা ভাইয়াসঘী শালিস নান্দার, আস আনকা পেশকাঘী বিড়দো কাত্থা বাঃদাস আউর আনকা পেশকাঘী শালিস নান্দাস। যদি নিন আনকা পেশকাঘী শালিস নান্দার হলে তো নিন আদিন মাল মানআ লাগদায়, মুন্দা আদিঘী শালিস নানা লাগদায়।</verse>
				<verse number="12">খিলা অর্তোসদিম রাঃদাস, নে নামান আনকা পেশকা চিইদাস আউর শালিস নান্দাস। আসিম বাছাবাঃআ অংগোদাস আউর আসিম বাগড়াগেহু অংগোদাস। মুন্দা নিন নে যে নিংহা পাদ্দা খেপ্পিয়ারিন শালিস নান্দার?</verse>
				<verse number="13">আক্কুন মেনা, নিমহায় মাঝিনু নেকিম নেকিম বাঃনার, “ইন্না বা নেলা, নাম এন্নে অন্টা শাহারনু কালোতকি অন বাছার কাড়তোত আউর আসান বিশা খেশা নানোতকি পায়সা কাউড়ি কামাই নানোত।”</verse>
				<verse number="14">মুন্দা নেলা এন্দরা মানো, নিম তো আদিন মাল আখদার। নিমহায় জীয়াদিম বা একাসে? নিম তো ধুংগা লেখা, এগদা অংগুর খাতরী খিলা ইথরি, ইদিঘী খোঃখা আদ এবসিরি কালি।</verse>
				<verse number="15">আঃ কাত্থাঘী বাদলা নিম বাঃকে, “উর্বাস চাহোস হলেম নাম উজ্জোতকি রোওত আউর ই নালাখ বা আঃ নালাখ নানোত।”</verse>
				<verse number="16">মুন্দা আদিঘী বাদলা এম এরা অংগা লাগদাম, নিম দোশরারিন সান্নি নানারকি তাংগানুম কোহা নান্দার আউর নে তাংগান গারাবনু পুরা নান্নার। ই রাকাম হুর্মি গারাবদিম মান্‌জা মালদাও।</verse>
				<verse number="17">হলে এরা, দাও নালাখ নান্না আখারকিহু নে আদিন মাল নান্দাস, আস গুনহা নান্দাস।</verse>
			</chapter>
			<chapter number="5">
				<verse number="1">আক্কুন এ ধানী আলারো নিম মেনা, নিমহা মাইয়া একা তাপলিক বারা লাগি আদিঘী খাতরী নিম চিইখা অলখা আউর গাডরারা।</verse>
				<verse number="2">নিমহা খুর্জি বেগড়ারা কেরা আউর নিমহা কিচরী ডোড্ডো পোচকো খান্ডিয়া।</verse>
				<verse number="3">নিমহা সোনা আউর রুপানু জং ধার্চা, আউর আঃ জংদিম নিমহা বিড়দোনু গাওয়াহী চিইয়ো আউর চিচ্চি লেখা নিমহা দেহান মোঃখো চিইয়ো। নিম মুন্‌জুরনা সামাইনু ই খুর্জিন খোড়োচ্কার।</verse>
				<verse number="4">এরা, একা কামলার নিমহা খাল্লেনু খান্‌জপা খান্ডাকা রাঃচার, নিম আরগে আরঘী নালাখঘী পায়সা মাল চিচ্চিকার; আঃ কামলার আক্কুন চিইখা অলখাকি নিমান দুশা লাগনার। আঃ কামলারঘী চিইখা অলখানা মের্খান্তা বাহিনীরঘী উর্বা, ধার্মেসঘী খেব্দানু কেরা।</verse>
				<verse number="5">ই ধার্তীনু নিম সুখনু আউর আরামনু জীয়া কাড়তাচ্কার। নিম শালিস উল্লাঘী খাতরী তাংগা তিংগান তাগড়া নান্‌জাকার।</verse>
				<verse number="6">নিম ধার্মেপাত্তু আলারিন দুশি কামেচ্কার আউর পিটকার; মুন্দা ধার্মেপাত্তু আলার নিমহায় আঃ নালাখান মাল আটকাচার।</verse>
				<verse number="7">আদি খাতরী এংহায় চোনহালু ভাইয়া বাহিনরো, এ গুটি উর্বাস মাল বার্দাস আঃ গুটি নিম ধিরারাকি রাঃআ। এরা, খাল্লেন্তা দামী খান্‌জপা খাতরী কামলাস একাসে ক্ষাপদাস আউর বারসাঘী পাহিলা আউর শেষা চেপ খাতরী ধিরারদাস,</verse>
				<verse number="8">ঠিকা আন্নেম নিমহু ধিরারা আউর নিমহা কুহিন থিরারারকি উইয়া, কারনে উর্বাস চাড়েম বারা লাগদাস।</verse>
				<verse number="9">এংহা চোনহালু ভাইয়া বাহিনরো, ধার্মেস যেনু নিমান শালিস নানা পোলদাস, ই খাতরী নিম অরোত দোশরারঘী বিড়দো নালিশ নানা আম্বকে। এরা, শালিস নানুস নিমহা বালি হেদ্দে ইজ্জাসকি রাঃদাস।</verse>
				<verse number="10">এংহায় চোনহালু ভাইয়া বাহিনরো, একা নাবীর উর্বাসঘী পাক্ষে কাত্থা বাঃচার, তাপলিকঘী সামাইনু আর একাসে ধিরারনা ধার্চারকি রাঃচার, আঃ কাত্থা অংহোন ইয়াদ নানারকি এরা।</verse>
				<verse number="11">নে নে ধিরারারকি তাপলিকান সাহাচার, আরিন নাম ধান্যা বাঃদাম। নিম যোবেসঘী ধিরারনাঘী কাত্থান মেন্‌জেকার আউর উর্বাসঘী মুন্‌জুরনা নালাখঘী খান্‌জপা একড়হে দাওলে, আদিনহু ইরকার। উর্বাসঘী দায়া আউর মায়া ইকলাহু মাল মুন্‌জরি।</verse>
				<verse number="12">এংহায় চোনহালু ভাইয়া বাহিনরো, এন নিমান দারকারি কাত্থা বাঃআ লাগদান, নিম মের্খা, ধার্তী বা দোশরা একাম সান্‌জগিঘী নামেনু কাত্থা চিইয়া আম্বকে। আদিন্তী নিমহা কাত্থা যদি “হাঃয়ী” মানি হলে “হাঃয়ী” বাঃকে, আউর “মালা” মানি হলে “মালা” বাঃকে, যেনু নিম ধার্মেসঘী শালিসনু মাল খাতেরদার।</verse>
				<verse number="13">নিমহা মাঝিনু কা নেকিম তাপলিক ভোগআ লাগদাস? হলে আস বিন্তী নানুক। নেকিম কা সুখনু রাঃদাস? হলে আস অহমা ডান্ডী পাড়ুক।</verse>
				<verse number="14">নিমহা মাঝিনু কা নেকিম বেরামি রাঃদাস? হলে আস মান্ডলীন্তা পাচকি মাহাতোরিন মেখুক। আর উর্বাসঘী নামেনু আসঘী কুক্কুনু ইসুং তুন্দারকি আসঘী খাতরী বিন্তী নানুক।</verse>
				<verse number="15">পুরা বিশুয়াসনু বিন্তী নান্নান্তীম আস বেরামতি কড়ে মানোস; উর্বাসদিম আসিন কড়ে নানোস। আস যদি একাম গুনহা নান্‌জাকা রাঃদাস হলে ধার্মেস আসিন ছেমা নানোস চিওস।</verse>
				<verse number="16">ই খাতরী নিম অরোত দোশরারঘী হেদ্দে তাংগা তিংগা গুনহান তেংগেরা আউর অরোত দোশরারঘী খাতরী বিন্তী নানা, যেনু কড়ে মানা অংগোদার। ধার্মেপাত্তু আলারঘী বিন্তী নালাখ নানি আউর দাও খান্‌জপা চিই।</verse>
				<verse number="17">এলিওস নামহায় লেখাম অর্তোস আল রাঃচাস। আস গোহরারাসকি বিন্তী নান্‌জাস, যেনু চেপ মাল খাতরি আউর সাড়ে তিন বাছার ইস্রায়েল রাঃজীঘী খাল্লেনু চেপ মাল খাত্তারা।</verse>
				<verse number="18">খোঃখা আস ফির বিন্তী নান্‌জাস; আউর মের্খান্তী চেপ খাত্তারা আউর খাল্লেনু খান্‌জপা কুন্দিয়া।</verse>
				<verse number="19">এংহায় চোনহালু ভাইয়া বাহিনরো, নিমহা মাঝিনু যদি নেকিম সাচতি গেচ্ছা চালি কাঃনার আউর নেকিম যদি আসিন কির্তানারকি অন্দরনার,</verse>
				<verse number="20">হলে ই কাত্থান আখারকি উইয়া, যদি নেকিম অরোত গুনহা আলাসিন মালদাও ডাহারেন্তী কির্তানারকি অন্দরনার হলে আস আসিন খেএনান্তী বাছাবাঃদাস আউর ধার্মেস আঃ আলাসঘী হুর্মি গুনহান ছেমা নানোস।</verse>
			</chapter>
		</book>
		<book number="60">
			<chapter number="1">
				<verse number="1">এন পাত্রাস, যীশু খ্রীস্তাসঘী তাইকা, পন্ত, গালাতিয়, কাপ্পাদকিয়া, এশিয়া আউর বিথুনিয়া প্রাদেশনু ছোড়েচ্কা দোশরা দোশরা রাঃজীন্তা ধার্মেসঘী চাজ্জিকা আলার হেদ্দে এন ই চিঠি লিখা লাগদান।</verse>
				<verse number="2">ধার্মে বাঙ্গাসঘী পারিকল্পনা লেখা আস নিমান চাজ্জিয়াস, আউর আসঘীদিম মাতলাবনু, নেমহা বোলতাস নিমান ছিন্ডারকি উইয়াস। ইদিঘী মাতলাব মান্‌জা, যাতে নিম আসঘী কাত্থান মান্দার আউর যীশু খ্রীস্তাসঘী খেশো ছিটাবাঃনাঘী মাঝিন্তী নিমান পাক নান্না মানি। ধার্মেস নিমান ঢের অনুগ্রহ আউর শালসান্ত দান নানুক।</verse>
				<verse number="3">ধান্যা নামহা উর্বা যীশু খ্রীস্তাসঘী ধার্মে আউর বাঙ্গায়ো, যীশু খ্রীস্তাসিন খেএনান্তী উজতানাঘী মাঝিন্তী ধার্মেস আসঘী মাহা দায়ান্তী নামান পুনা জীয়া চিচ্চাস। আদিঘী খান্‌জপানু নাম অন্টা মাল খেএনাঘী আশেরা ক্ষাক্ষিকাত।</verse>
				<verse number="4">মানে মান্‌জা এন্নে উত্তরাধিকার ক্ষাক্ষানাঘী আশেরা নাম ক্ষাক্ষিকাত এগদা ইকলাহু মাল বেগড়ারো, এগদানু একাম মালদাও মাল রাও আউর এগদা মাল মুন্‌জুরনা গুটি পুনা রাও। ই উত্তরাধিকার মের্খানু খোড়ারকি উইনা মান্‌জা।</verse>
				<verse number="5">বিশুয়াসঘী মাঝিন্তী ধার্মেসঘী সাওয়াং নিমান এখনু উইয়া লাগি আউর এগুটি মালা নিম বাছেরনান ক্ষাক্ষেদার আঃ গুটি নিমান দাওলেসে এরা খোজারকি উইয়া লাগি। আঃ বাছেরনান মুন্‌জুরনা সামাইনু আখতানা খাতরী সাপড়ারকি রাঃয়ী।</verse>
				<verse number="6">ইবড়া বারেনু রিঝঝি নানা, যদিহু আক্কুন ঢের রাকাম পারীক্ষাঘী কারনে অংগুর খাতরী নিমান দুখ ভোগআ লাগ্গা লাগি।</verse>
				<verse number="7">ই হুর্মি পারীক্ষা বারি যেনু নিমহা বিশুয়াস খুত মালকা বাঃআরকি সাবুত মানি। একা সোনা ক্ষয় মানি আদিন চিচ্চিনু খুত মালকা নান্না মানি; মুন্দা নিমহা বিশুয়াসঘী দামে তো আঃ সোনান্তীহু বাগ্গে। আরু আদিঘী খান্‌জপানু যীশু খ্রীস্তাস তাংগান আখতানা সামাই নিম অহমা, মাহিমা আউর সাম্মান ক্ষাক্ষর।</verse>
				<verse number="8">যদিহু নিম খ্রীস্তাসিন মাল ইরকার আন্নুহু নিম আসিন দুলার নান্‌জেকার; যদিহু আক্কুন নিম আসিন এরা পোল্লা লাগদার, আন্নুহু নিম আসঘী মাইয়া বিশুয়াস নান্‌জেকার, আউর একা রিঝিরনা কাত্থা তারু মাল আখতারি আউর এগদা মের্খান্তা মাহিমানু পুরা। আঃ রিঝিরনানু নিম রিঝঝি নানা লাগদার; কারনে নিমহা বিশুয়াসঘী খান্‌জপা নিম ক্ষাক্ষা কালা লাগদার, আউর আদ মান্‌জা বাছেরনা।</verse>
				<verse number="9"></verse>
				<verse number="10">ধার্মেসঘী অনুগ্রহ যে নিম ক্ষাক্ষর আঃ বারেনু নাবীর ঢের আগুম বাঃচার কেরার, আর নেমহা পুথিঘী ই বাছেরনাঘী বারেনু আখতানা খাতরী ঢের যাতনাঘী সাংগে অন্টাঘী খোঃখা অন্টা মেন্‌জার আউর বেদ্দিয়ার।</verse>
				<verse number="11">আরঘী কায়ানু খ্রীস্তাসঘী বোলতা আগুম গাওয়াহী চিইয়ারকি বাঃচা যে, খ্রীস্তাসিন তাপলিক ভোগআগে লাগ্গো আউর আদিঘী খোঃখা আস মাহিমা ক্ষাক্ষস। আর ইদিনহু আঃখা বেদ্দিকা রাঃচার যে আঃ বোলতা আরিন এন্দরা হুকুম নান্‌জাস, একাবাকি আঃ হুর্মি মানো আউর আবড়া মান্না সামাই ধার্তী একাসে রাও।</verse>
				<verse number="12">মুন্দা ধার্মেস নাবীরিন এদচাস যে, আর একা হুর্মি কাত্থা বাচ্কা রাঃচার, আদি তারু আর তামহাদিম সেওয়া মাল নান্‌জার, মুন্দা নিমহাদিম সেওয়া নান্‌জার। মের্খান্তী তাইকা নেমহা বোলতাঘী চালাবাঃনানু নে নে নিমহায় হেদ্দে খ্রীস্তাসঘী বারেনু দাও বাচান প্রাচার নান্‌জার, আর নাবীরঘী আঃ হুর্মি কাত্থাম নিমান আখতাচার। এন্নে কা, মের্খাদুতারহু ই হুর্মি বারেনু আঃখা বেদ্দিয়ার।</verse>
				<verse number="13">ই খাতরী নিমহা কায়ান সাপড়া আউর তাংগা তিংগান দাওসে চালাবাঃআ। যীশু খ্রীস্তাস একাবাকি তাংগান আখতোস, আবাকী নিম একা আশিস ক্ষাক্ষর, আঃ আশিস ক্ষাক্ষাগে পুরা আশেরা হোওয়ারকি ক্ষাঃপা।</verse>
				<verse number="14">ধার্মেসঘী হুর্মি কাত্থা মান্না খাদ্দে মানারকি নিম নিমহা পাহিলান্তা মালদাও চাহানা লেখা তাংগা তিংগা জীয়ান আম্বকে কাড়তাকে; আবাকী তো নিম ধার্মেসিন মাল আঃখা লাগকার।</verse>
				<verse number="15">আদিন্তী নে নিমান মেখিয়াস আস একাসে নেমহা, নিমহু আন্নেম নিমহা হুর্মি চাইল বাইলনু নেমহা মানা।</verse>
				<verse number="16">কারনে নেমহা পুথিনু ধার্মেস বাঃচাস, “এন নেমহা বাঃআরকি নিমানহু নেমহা মানাগে লাগ্গো। ”</verse>
				<verse number="17">ধার্মে বাঙ্গাস হোর্মা আলারঘী নালাখ এরারকি শালিস নানোস, নেখায়হু বাই এরারকি আদিন মাল নানোস। ই খাতরী আসিন যদি নিম বাঙ্গা বাঃআরকি মেখদার হলে ই ধার্তীনু এগুটি বিদেশী আল লেখা রাঃদার, আঃ উল্লা গুটি আসিন এল্চারকি নিম নিমহা জীয়ান কাড়তা।</verse>
				<verse number="18">নিম তো আখদার আগু নিম মানে মালকা জীয়া কাড়তা লাগকার, এগদা নিম নিমহা পুর্খারঘী হেদ্দেন্তী ক্ষাক্ষিকা রাচ্কার। ধার্মেস নিমান আবড়ান্তী বাছাবাঃচাস। ধার্মেস নিমান সোনা বা রুপা এগদা ক্ষয় মানি, আবড়া একাম সান্‌জগি তারু নিমান মাল খিন্দিয়াস।</verse>
				<verse number="19">মুন্দা দোশ মালকা আউর খুত মালকা ভেন্ডো খাদ্দে যীশু খ্রীস্তাসঘী ঢের দামী খেশোন্তী নিমান খেন্দেনা মান্‌জা।</verse>
				<verse number="20">ধার্তী কামনাঘী আগুম ধার্মেস খ্রীস্তাসিন চাজ্জিয়াস, মুন্দা ই মুন্‌জুনা সামাইনু নিমহা খাতরীম আস এত্থেরাস।</verse>
				<verse number="21">ধার্মেস আসিন খেএনান্তী উজতাচাসকি মাহিমা দান নান্‌জাস আউর আসঘীদিম মাঝিন্তী নিম ধার্মেসঘী মাইয়া বিশুয়াস নান্‌জেকার; আউর আদি খাতরীম নিমহা বিশুয়াস আউর আশেরা ধার্মেসঘী মাইয়া রাঃয়ী।</verse>
				<verse number="22">আক্কুন ই খ্রীস্তাসঘী সাচ্চান মানারকি নিম নিমান পাক নান্‌জেকার, আউর আদি খাতরীম বিশুয়াসী ভাইয়া বাহিনার নিমহা হেদ্দে এন্নে চোনহালু। খানেম বাঃআ লাগদান, নিম অরোত দোশরারিন কুহি চিইয়ারকি দুলার নানকে।</verse>
				<verse number="23">একা বিহিনী বেগড়ারি কালি, আন্নে বিহিনীন্তী নিমহা পুনা জানাম মাল মান্‌জা, মুন্দা একা বিহিনী একাবাকিহু মাল বেগড়ারি আদিন্তী নিমহায় জানাম মান্‌জা। আঃ বিহিনী মান্‌জা ধার্মেসঘী উজ্জুকা আউর হুর্মি সামাই রাচ্কা এন্নে বাচান।</verse>
				<verse number="24">নেমহা পুথিনু লিখিচ্কা রাঃয়ী, “আলার ঘাসি লেখা, আউর ঘাসি পুঁপ লেখাম আরঘী হুর্মি শোভা; ঘাসি ক্ষাঃয়ী কালি, আউর পুঁপহু ঝোরারিকি খাতরী কালি।</verse>
				<verse number="25">মুন্দা উর্বাসঘী বাচান সাদাউ সাদাউ উল্লা গুটি রাও।” আউর ই বাচানদিম আঃ দাও বাচান, এগদা নিমহা হেদ্দে প্রাচার নান্না মান্‌জা।</verse>
			</chapter>
			<chapter number="2">
				<verse number="1">খানেম হুর্মি রাকাম মালদাওতি, হুর্মি রাকাম ঠাকনান্তী, ভন্ডামিন্তী, হিংসারান্তী আউর হুর্মি রাকাম নিন্দা কাত্থা কাছনাখরান নিমহায় কুহিন্তী অথরা চিইয়া।</verse>
				<verse number="2">বোলো খাদ্দার তামহা খাতরী একাসে দুধি বেদ্দেনার, ঠিকা আন্নেম নিমহু বোলতান্তীক পারদাগে খাটি দুধহি খাতরী ঢের আশেরা নানা, যেনু নিম আদিন্তীহু দাওলেসে বাডরা অংগোদার আউর বাছেরনাঘী তারা কালাগে অংগোদার।</verse>
				<verse number="3">পুথিনু লিখিচ্কা রাঃয়ী, “নিম তো বেদ্দারকিম ক্ষাক্ষিকার, উর্বাস একাসে মাহবানু পুরা। ”</verse>
				<verse number="4">উজ্জুকা পাখনান আলার মাল ইন্‌জিরার, নিম আঃ উজ্জুকা পাখনা গুসানুম বারা, কারনে যীশুসদিম মান্‌জাস আঃ উজ্জুকা পাখনা, নেকান ধার্মেস চাজারকি হোচ্চাস আউর আস ধার্মেসঘী খান্নেনু ঢের দামী।</verse>
				<verse number="5">উজ্জুকা পাখনাঘী লেখাম বোলতাঘী এড়পা লেখা নিমান গাথারকি চোওদনা মানা লাগি, যেনু নেমহা নায়গা মানারকি যীশু খ্রীস্তাসঘী মাঝিন্তী ধার্মেসঘী হেদ্দে ইন্‌জিরনা লেখা দাড়ে আর্গাগে অংগোদার।</verse>
				<verse number="6">নেমহা পুথিনু লিখিচ্কা রাঃয়ী, “মেনা, সিয়োনঘী অন্টা কোনাঘী ভিত্তিনু এন অন্টা ঢের দামী পাখনা তারু গাথদান, নে আসঘী মাইয়া বিশুয়াস নানোর, আস ইকলাহু মাল লাজরোস। ”</verse>
				<verse number="7">নিম বিশুয়াস নান্‌জাকার খানেম আঃ পাখনা নিমহা খাতরী ঢের দামী, মুন্দা নে নে বিশুয়াস মাল নান্‌জার, আরঘী খাতরীম নেমহা পুথিন্তা ই কাত্থা মানারি, “মিসতিরির একা পাখনান বাতিল নান্‌জাকা রাঃচার, আদিম হুর্মিন্তী বাগ্গে দারকারি পাখনা মানারকি চোওচা। ”</verse>
				<verse number="8">ফির নেমহা পুথিন্তা ই কাত্থাহু মানারি, “ইদিম মান্‌জা আঃ পাখনা, ইসানুম আলার মুড়োর, ই পাখনাদিম আরিন টিডো চিও। ” আলার ধার্মেসঘী বাচান মাল ইন্‌জিরনার খানেম আর মুড়নার, আউর ইদি খাতরীম ধার্মেস এন্নে ঠিকা নানারকি উইকা রাঃদাস।</verse>
				<verse number="9">মুন্দা নিম মান্‌জাকার “ধার্মেসঘী চাজেরকা আল”, “বেলাসঘী নায়গার”, “নেমহা জাতিয়া” আউর “নিম ধার্মেসঘী তাংহা আলার”, যেনু উখান্তী নে নিমান মেখিয়াসকি হায়কাট মান্‌জাকা বিল্লিঘী হেদ্দে অন্দরাস, নিম আসঘীদিম প্রাচার নানা।</verse>
				<verse number="10">“অন সামাইনু নিম ধার্মেসঘী আল মাল রাচ্কার, মুন্দা আক্কুন নিম আসঘীদিম আল মান্‌জাকার, অন সামাই নিম আসঘী কারুনা মাল ক্ষাক্ষিকার, মুন্দা আক্কুন ক্ষাক্ষা লাগদার। ”</verse>
				<verse number="11">দুলারু সাংগুয়ারিরো, নিম ই রাঃজীনু বিদেশী আল লেখা আউর দোশরা রাঃজীনু উজ্জা অক্কুকা আল লেখা নিমহা জীয়ান কাড়তাদার, খানে এন নিমহা গুসান গোহরারা লাগদান, নিম আলারঘী চিবা খাড়নান্তী গেচ্ছা রাঃকে, কারনে আবড়া নিমহায় বোলতাঘী বিড়দোনু লাড়াই নানি।</verse>
				<verse number="12">নে নে ধার্মেসিন মাল আখনার, আরঘী মাঝিনু নিম সাচ লেখা উজ্জা অক্কা। যদিহু আর ধারাম বিড়দো আল বাঃআরকি নিমান দুশনার, আন্নুহু আর নিমহা দাও নালাখ গুটঠি ঠিকাসেম এরনার আউর ইকলা আস বারোস আউলা আর ধার্মেসঘী অহমা নানোর।</verse>
				<verse number="13">নিম উর্বাসঘী খাতরী আলারঘী কামেচ্কা হুর্মি শাসানঘী আধিননু রাঃআ, বেলাসঘী আধিননু রাঃআ আউর আসিম মান্‌জাস হোর্মারঘী প্রাধান।</verse>
				<verse number="14">বেলাস একা দোশরা শাসানদাতারিন তাইয়াস আরঘী আধিননু রাঃআ, আর মালদাও আলারঘী শালিস নান্নার আউর দাও নালাখঘী অহমা নান্নার।</verse>
				<verse number="15">কারনে ধার্মেসঘী চাহানা মান্‌জা যে, যেনু নিম দাও নালাখ নানারকি ভোদলা আলারঘী লুর মালকা কাত্থা কাছনাখেরনান আম্বাদার চিইদার।</verse>
				<verse number="16">তাংগা তিংগা চাহানা লেখা চালরারকি জীয়ান কাড়তা, মুন্দা মালদাওয়ান ঢাপনা খাতরী আঃ তাংগা তিংগা চাহানা লেখা চালেরনান ব্যবহার নানা আম্বকে। আদিঘী বাদলা ধার্মেসঘী লাউড়ী মানারকি জীয়ান কাড়তা।</verse>
				<verse number="17">হোর্মা আলারিন সাম্মান নানা, নিমহা বিশুয়াসী ভাইয়া আউর বাহিনিরিন দুলার নানা, ধার্মেসিন এল্চা, বেলাসঘী আধিননু রাঃআ।</verse>
				<verse number="18">এড়পান্তা বিশুয়াসী লাউড়ীরো, মেনা, নিম নিমহা মালিকেসিন সাম্মান নানারকি আসঘী আধিননু রাঃকে। একা মালিকেস দাওলে আউর দায়া নান্দাস, নিম খিলা আসঘী আধিননু রোওর, আদ মালা, মুন্দা একা মালিকেস দাওলে চাইল বাইল মাল নান্দাস, আসঘীহু আধিনতান মানারকি হোওয়া।</verse>
				<verse number="19">ধার্মেসিন খুশমানা খাতরী যদি নেকিম উজগু মালকা লেখা দুখ তাপলিক ভোগনার, হলে আইয়ানু ধার্মেস আশিস নান্দাস।</verse>
				<verse number="20">গুনহা নালাখ খাতরী যদি নেহু নিমান লোওনার, আউর নিম যদি আদিন সাহাদার, হলে আসান অহমাঘী এন্দেরা রাঃয়ী? মুন্দা নিম যদি দাও নালাখ নান্দার আউর আদি খাতরী তাপলিক ক্ষাক্ষারকি আদিন সাহাদার, হলে ধার্মেস খুশমারোস।</verse>
				<verse number="21">আদি খাতরীম ধার্মেস নিমান মেখিয়াস, কারনে খ্রীস্তাস নিমহা খাতরী তাপলিক সাহারকি নিমহা হেদ্দে অন্টা উদাহরন লেখা মান্‌জাস, যেনু নিমহু আসঘী লেখাম চালেরদার।</verse>
				<verse number="22">আস একাম গুনহা মাল নান্‌জাস, বা আসঘী বাইনু একাম ছলঘীহু কাত্থা মাল রাঃচা।</verse>
				<verse number="23">আলার একাবাকি আসিন তেওয়া তামাশা নান্‌জার, আবাকী আস কির্রারকি আরিন তেওয়া তামাশা মাল নান্‌জাস, একাবাকি আস তাপলিক সাহা লাগিয়াস, আবাকীহু এন নিমান এরোনকি হোওন বাঃআরকি মাল এল্চাতাচাস, মুন্দা নে উজগু লেখা শালিস নান্দাস, আসঘী ক্ষেক্ষানু তাংগান সোপচাস চিচ্চাস।</verse>
				<verse number="24">আস ক্রুশ মাইয়া নামহায় গুনহান তাংহায় ঘাড়নু হোচ্চাস, যেনু নাম গুনহাঘী পাক্ষে খেএদাতকি ধার্মে পাত্তাচ্কাঘী পাক্ষে উজদাত। “আসঘী হুর্মি খাদিন্তী নিমহায় বেরাম কড়ে মানি। ”</verse>
				<verse number="25">মাল আখনা ডাহারেনু চালেরনা মেড়হো লেখা নিমহু মাল আখনা ডাহারেনু চালরা লাক্কার, মুন্দা একা মাহড়াস নিমহায় কুহিন এরদাস আউর ক্ষাপদাস, নিম আসঘীদিম হেদ্দে কির্রিকারকি বারেচ্কার।</verse>
			</chapter>
			<chapter number="3">
				<verse number="1">ঠিকা আন্নেম, নিম নে নে যানানা রাঃদার, নিম হোর্মার তাংগা তিংগা মেতারঘী আধিনতান মানারকি হোওয়া, যেনু মেতারঘী মাঝিনু নে নে ধার্মেসঘী বাচান বিশুয়াস মাল নান্নার, নিমহায় চালেরনান এরারকি আর যেনু খ্রীস্তাসঘী তারা বার্নার। নিমান অন্টাহু কাত্থা বাঃআগে মাল লাগ্গো।</verse>
				<verse number="2">কারনে আর তামিম নিমহায় নেমহা জীয়ান আউর ধার্মেসঘী মাইয়া ভাক্তিন এরারকি বারাগে বেদ্দোর।</verse>
				<verse number="3">ঢের রাকাম চুটটিঘী বেনিন, দামী গহনান বা দাওলে দাওলে কিচরী তারু বাহিরিন্তা সাজারনানু বাগ্গে সোচআ আম্বকে,</verse>
				<verse number="4">মুন্দা নেখায় রুপ মাল বেগড়ারি, আন্নে নারমিয়া আউর শান্ত লাচ্ছানতি তাংগা তিংগা কুহিন সাপড়াকে। ধার্মেসঘী খান্নেনু আদিম বাগ্গে দামী।</verse>
				<verse number="5">কারনে আগুন্তা পারিয়ানু নেমহা যানানার ধার্মেসঘী মাইয়া তামহা আশেরা উইয়া লাগিয়ার, আরহু ই লেখাম তাংগা তিংগান সাপড়া লাগিয়ার, আর তাংগা তিংগা মেতারঘী আধিনতান মানারকি চালরা লাগিয়ার।</verse>
				<verse number="6">একাসে সারা আব্রাহামেসঘী হুর্মি কাত্থান মানআ লাগিয়া আউর আসিন উর্বা বাঃআরকি মেখা লাগিয়া, ঠিকা আন্নেম নিমহু যদি হুর্মি রাকাম এল্চেনান তাংগা তিংগা মাইয়া নালাখ নানাগে মাল চিইয়ারকি, এগদা হুর্মিন্তী দাওলে আদিন নান্দার, হলে নিম সারাঘীদিম খাদ্দে মানোরকি চোওর।</verse>
				<verse number="7">মেতারো মেনা, ঠিকা আন্নেম নিমহু জ্ঞায়ান তারু তাংহা যানানা সাংগে উজ্জা অক্কা। কারনে আর নিমানতিহু কামজুড়ি মান্নুহু ধার্মেস আরিনহু সামানসে আশিস নান্দাস। আরহু নিমহা সাংগে ধার্মেসঘী দায়াঘী দান লেখানু জীয়া ক্ষাক্ষর। ইদি খাতরীম নিম আরিন সাম্মান নানকে, যেনু নিমহা বিন্তী একাম কারনেনু মাল আটকারি।</verse>
				<verse number="8">নিমহা হোর্মারিন শেষা ক্ষেপ লেখা বাঃদান, নিমহা হোর্মারঘী কায়া যেনু অন রাকাম মানি, দোশরারঘী দুখনু নিমহু দুখি মানকে, হোর্মা বিশুয়াসী ভাইয়া বাহিনিরিন দুলার নানকে, দায়া নানকে আউর নারমিয়া মানকে।</verse>
				<verse number="9">মালদাও নালাখঘী বাদলা নিমহু মালদাও নালাখ আম্বকে নানা, বা নেহু কেবেরনার হলে নিমহু আম্বকে কেবরা, মুন্দা আরঘী খাতরী ধার্মেস গুসান আশিস গোহরারাকে; কারনে আশিস ক্ষাক্ষানা খাতরীম ধার্মেস নিমান মেখিয়াস।</verse>
				<verse number="10">নেমহা পুথিনু লিখিচ্কা রাঃয়ী, “নে খুশমারনানু জীয়া কাড়তা বেদ্দেদাস আউর দাওলে উল্লান এরা বেদ্দেদাস, হলে আস মালদাও কাত্থা বাঃনান্তী তাংহায় তাতখান সামড়ুক, আউর আলারিন ঠাকনান্তী তাংহায় বাইয়ান সামড়ুক।</verse>
				<verse number="11">মালদাও নালাখতি আস তাংগান গেচ্ছা উইয়ুক আউর দাওলে নালাখ নানুক; শালসান্তনু রাঃনাঘী ডাহারেন বিদ্দুক আউর আন্নেম চালরুক।</verse>
				<verse number="12">কারনে নে নে ধার্মেপাত্তু আল, আরঘী মাইয়া উর্বাসঘী খান্নে হুর্মি বাকিম রাঃয়ী, আউর আরঘী বিন্তীন মেন্না খাতরী আসঘী খেব্দা হুর্মি বাকিম খুল্লুকাম রাঃয়ী, মুন্দা নে নে মালদাও নালাখ নান্নার, উর্বাস আরঘী বিড়দোনু ইজদাস। ”</verse>
				<verse number="13">নিম যদি হুর্মি সামাই দাওলে নালাখ নানা বেদ্দেদার হলে নে নিমহায় ক্ষতি নানোর?</verse>
				<verse number="14">মুন্দা ধার্মেসঘী চাহানা লেখা চালেরনা খাতরী যদি নিমান তাপলিক সাহাগেহু লাগ্গি, হলে নিম ধান্যা। নে নে নিমান তাপলিক চিইনার, আরিন নিম এল্চা আম্বকে, বা তাপলিকঘী সামাইনু নিম হাবড়ারা আম্বকে,</verse>
				<verse number="15">মুন্দা খ্রীস্তাসিন নিম উর্বা লেখানু নিমহা কুহিনু ডেরা চিইয়া। নিমহা কুহিন্তা আশেরান এরারকি যদি নেকিম আঃ বারেনু সাওয়াল নান্নার, হলে উত্তার চিইয়াগে নিম হুর্মি বাকিম সাপড়ারকি রাঃকে। হুর্মি উত্তার গুটঠি নিম নারমিয়া আউর ভাক্তিঘী সাংগে চিইকে।</verse>
				<verse number="16">নিমহা আক্কিলান নিম হুর্মি বাকিম নোডরারকি উইকে, যেনু খ্রীস্তাসঘী আল লেখা নিমহায় দাওলে চালেরনানু নে নে পাড়গানার, নিমান পাড়গানা খাতরী আর তানিম লাজ্জে মোখনার।</verse>
				<verse number="17">ধার্মেস চাহাদাস দাও নালাখঘী খাতরী যাতে নিম তাপলিক ভোগদার। মালদাও নালাখ নানারকি তাপলিক ভোগনান্তী আদিম আরু দাওলে।</verse>
				<verse number="18">খ্রীস্তাস গুনহা খাতরী অংহোনদিম কেচ্চেকা রাঃচাস। ধার্মেস গুসান নামান হোওয়াগেম আঃ দোশ মালকা আলাসদিম হোর্মা গুনহা আলারঘী খাতরী কেচ্চেকা রাঃচাস। দেহানু আসিন পিটনা মান্‌জিকি রাঃচা, মুন্দা বোলতানু আসিন উজতানা মান্‌জিকি রাঃচা।</verse>
				<verse number="19">আউর জেহেলনু আটকারকা বোলতারঘী হেদ্দে কালারকি আস শালিস খাতরী প্রাচার নান্‌জাকা রাঃচাস।</verse>
				<verse number="20">ঢের উল্লা আগুম নুহাসঘী অন্টা কোহা ডোংগা কামনাঘী সামাই ধার্মেস একাবাকি ধিরারারকি ক্ষাঃপা লাগিয়াস, আবাকী নে নে কাত্থা মাল মেন্‌জাকা রাঃচার, ই বোলতা গুটঠি আরঘীদিম। আঃ কোহা ডোংগানু আর্গানার খিলা কায়েক’ঝান আলার, মানে মান্‌জা খিলা আট’ঝান আলার ডোংগানু আর্গিয়ারকি বানতি বাছেরনার ক্ষাক্ষিকা রাঃচার।</verse>
				<verse number="21">ই আম্মে মান্‌জা আসনানঘী অন্টা চিনহা, এগদা আক্কুন নিমান বাছাবাঃয়ী। ইদ খিলা নিমহায় দেহাতি মাইলা পারিস্কার নানি, আদ মালা, মুন্দা ধার্মেসঘী হেদ্দে ইদ অন্টা পারিস্কার আক্কিলঘী নালাখ। যীশু খ্রীস্তাসঘী খেএনান্তী উজ্জা চোওনাঘী মাঝিন্তীক ইদ নিমান বাছাবাঃয়ী।</verse>
				<verse number="22">যীশুস মের্খানু কেরাস আউর আক্কুন আস ধার্মেসঘী মাড়ি তারা উক্কুকা রাঃদাস; আউর মের্খাদুতার, ক্ষেমতা ক্ষাক্ষুর আউর শাসানদাতারহু আসঘী আধিনতান মানারকি চালেরনার।</verse>
			</chapter>
			<chapter number="4">
				<verse number="1">আদি খাতরী খ্রীস্তাস দেহানু দুখ তাপলিক সাহাচ্কা রাঃচাস, খানে আঃ লেখা নিমহু নিমহা কায়ান সাপড়া, কারনে নে খ্রীস্তাস খাতরী দেহানু দুখ তাপলিক সাহাচাস, আস গুনহা নান্নান আম্বিয়াস চিচ্চাস।</verse>
				<verse number="2">ইদিঘী খাতরী আস ই ধার্তীন্তা মালদাও চাহানা লেখা জীয়ান মাল কাড়তাদাস, মুন্দা ধার্মেসঘী চাহানা লেখাম জীয়া কাড়তাদাস।</verse>
				<verse number="3">নে নে ধার্মেসিন মাল আখনার আরঘী লেখাম নিমহু আগু লুইচ্চামি নানা লাক্কার, মালদাও চাহানা, মাতলামি নানা লাক্কার, হই হুল্লা নানারকি আরখি অনা লাক্কার আউর ঠাকুর ঠাকরারিন সেওয়া নানারকি জীয়াঘী ঢের সামাই কাড়তাচ্কা রাচ্কার, আদিম মান্‌জা হুর্মিন্তী মালদাও নালাখ।</verse>
				<verse number="4">মুন্দা আক্কুন আঃ আলারদিম হায়কাট মানারকি এরা লাগনার যে, নিম আরঘী লেখা মাল চালরা লাগদার, আদিন এরারকি আর নিমহা বিড়দোনু নিন্দাঘী কাত্থা বাঃনার।</verse>
				<verse number="5">মুন্দা নে উজ্জুকা আউর কেচ্চেকা হোর্মারঘী শালিস নানাগে সাপড়ারকা রাঃদাস, আসঘী হেদ্দে আরঘী হিসেব চিইয়া লাগ্গো।</verse>
				<verse number="6">আদি খাতরী নে নে কেচ্চেকা আরঘী হেদ্দেহু যীশু খ্রীস্তাসঘী বারেনু দাও বাচান আখতানা মান্‌জা, যেনু আলার লেখা আরঘী দেহাঘী শালিস মান্নুহু বোলতানু আর ধার্মেসঘী লেখা উজ্জুকা রাঃআ অংগোনার।</verse>
				<verse number="7">আক্কুন হুর্মিঘী মুন্‌জুরনা সামাই হেদ্দে আর্সিয়া কেরা। আদি খাতরী নিম নিমহা কায়ান থিরারারকি উইয়া আউর তাংগা তিংগান দাওসে চালাবাঃআ, যেনু বিন্তী নানা অংগোদার।</verse>
				<verse number="8">আউর হুর্মিন্তী কোহা কাত্থা মান্‌জা, নিম অরোত দোশরারিন কায়া চিইয়ারকি দুলার নানা, কারনে দুলার হুর্মি রাকাম গুনহান ঢাপিকি উইয়ী।</verse>
				<verse number="9">একাম রাকাম নালিশ মাল নানারকি নিম অরোত দোশরারিন পাহিয়ার লেখাম সেওয়া নানা।</verse>
				<verse number="10">ধার্মেসঘী হেদ্দেন্তী নিম নে একান্নে বিশেষ দান ক্ষাক্ষিকার, আন্নেম নিমহু পাত্তাচ্কা আল মানারকি অরোত দোশরারিন সাহাড়া নানা।</verse>
				<verse number="11">নে নে প্রাচার নান্নার আর ধার্মেসঘী চিচ্চিকা বাচান প্রাচার নানুক। নে নে সেওয়া নান্নার আর মানিম ধার্মেসঘী চিচ্চিকা সাওয়াংনুম সেওয়া নানুক, যেনু যীশু খ্রীস্তাসঘী মাঝিন্তী ধার্মেসদিম হুর্মিঘী অহমা ক্ষাক্ষাদাস। অহমা আউর সাওয়াং সাদাউ সাদাউ উল্লা গুটি আসঘীদিম। আমেন।</verse>
				<verse number="12">এংহায় চোনহালু ভাইয়া বাহিনরো, নিম আক্কুন চিচ্চিঘী পারীক্ষা মাঝিন্তী কালা লাগদার, আদিঘী খাতরী নিম হায়কাট আম্বকে মানা, ইয়াদ আম্বকে নানা যে নিমহা মাইয়া এন্দরাদিম ঘাটআ লাগি।</verse>
				<verse number="13">মুন্দা নিম যে খ্রীস্তাসঘী তাপলিক ভোগআ লাগদার, আদি খাতরী রিঝঝি নানা, যেনু একাবাকি আসঘী মাহিমা আখতানা মানো, আবাকী নিম রিঝিরনানু পুরা মানোর।</verse>
				<verse number="14">যদি নিম খ্রীস্তাসঘী নামে খাতরী অপমাননু খাতেরদার, হলে নিম ধান্যা, কারনে ধার্মেসঘী পুরা মাহিমাঘী বোলতা নিমহা মাইয়া রাঃয়ী।</verse>
				<verse number="15">নিমহা মাঝিনু নেকিম আল পিটু, ক্ষাড়ু, ধারাম বিড়দো মানারকি বা ধারাম বিড়দো লেখা দোশরারঘী বারেনু ক্ষেক্ষা চিইয়ারকি তাপলিক মাল সাহুক।</verse>
				<verse number="16">মুন্দা খ্রীস্তাসনু বিশুয়াসী লেখা যদি নেকিম তাপলিক ভোগনার হলে আস মাল লাজরুক, মুন্দা আস যে যীশু খ্রীস্তাসনু পাত্তু আল হিকদাস ই খাতরীম আস ধার্মেসঘী অহমা নানুক।</verse>
				<verse number="17">শালিস আরাম্ভ মান্নাঘী সামাই মান্‌জা আউর পাহিলা ধার্মেসঘী এড়পান্তা আলারঘী শালিস মানো। আউর যদি আঃ শালিস নামহায় হেদ্দেন্তী আরাম্ভ মানি হলে নে নে ধার্মেসঘী চিচ্চিকা দাও বাচানান মাল মানারকি হোচ্চার, আরঘী দাশা একান্নে মানো?</verse>
				<verse number="18">পুথিনু রাঃয়ী, ধার্মেপাত্তু আলারঘী বাছেরনা যদি এন্নে বাড়িয়ার মানি, হলে নে নে গুনহা আল আউর ধার্মেসঘী মাইয়া নেখায় ভাক্তি মাল্লা, আরঘী এন্দরা মানো?</verse>
				<verse number="19">হলে ধার্মেসঘী চাহানা লেখাম নে নে তাপলিক ভোগআ লাগনার, নিমহা পাত্তাচ্কা ধার্মেস, নে নিমান কাম্চাস, আসঘী ক্ষেক্ষানু নিমান সোপআ চিইয়া আউর দাও নালাখ নানতে রাঃআ।</verse>
			</chapter>
			<chapter number="5">
				<verse number="1">এন যীশু খ্রীস্তাসঘী দুখ ভোগনাঘী গাওয়াহী আউর যীশু খ্রীস্তাসঘী একা অহমা আখতানা মানো, এন আদিঘী ভাগিয়ারী। আঃ খাতরী নিমহা মাঝিনু নে নে মান্ডলীনু পাচকির রাঃনার, আরিন এন তানিম অরোত পাচকি লেখা গোহরারা লাগদান।</verse>
				<verse number="2">নিমহা মাঝিনু ধার্মেসঘী একা মেড়হোঘী পাল রাঃয়ী আরঘী মেড়হো ক্ষাঃপু মানা। আরিন এরা খোজা লাগ্গো বাঃআরকি এরোর খোজোর, ইদ মালা, মুন্দা তাংগা তিংগা চাহানান্তীম আদিন নানা, কারনে ধার্মেস নিমহায় হেদ্দে আদিনুম চাহাদাস। ফায়দা নান্নাঘী আশেরানু ই নালাখ আম্বকে নানা, মুন্দা আগ্রহঘী সাংগে নানা;</verse>
				<verse number="3">নিমহা আধিননু নে নে রাঃনার, আরঘী মাইয়া শাসাননানু লেখহা আম্বকে মানা, মুন্দা এন্নে মানা যেনু আর নিমান এরারকি শিখরা অংগোনার।</verse>
				<verse number="4">হলে একাবাকি প্রাধান মেড়হো ক্ষাঃপুস তাংগান এদোস, আবাকী নিমান আস অহমাঘী টুপরী চিওস, এগদা একাবাকিহু ক্ষয় মাল মানো।</verse>
				<verse number="5">আঃ লেখাম যোখারো, নিম প্রাধান পাচকি মাহাতোরঘী আধিননু রাঃআ। নিম হোর্মার নারমিয়া মানারকি অরোত দোশরারঘী সেওয়া নানা, কারনে নেমহা পুথিঘী কাত্থা লেখা, “ধার্মেস গারাবনানুরঘী বিড়দোনু ইজদাস; মুন্দা নারমিয়ারিন অনুগ্রহ নান্দাস। ”</verse>
				<verse number="6">খানে নিম ধার্মেসঘী সাওয়াংগিয়া ক্ষেক্ষা কিইয়া নিমান উইয়া, যেনু ঠিকা সামাইনু আস নিমান মাইয়া চোদদাস।</verse>
				<verse number="7">নিমহা হুর্মি সোচনাঘী ভার আসঘী মাইয়া চিইয়া, কারনে আস নিমহা খাতরী সোচদাস।</verse>
				<verse number="8">তাংগা তিংগান দাওসে চালাবাঃআ আউর হুশিয়ার রাঃআ, কারনে নিমহা মুদাই শায়তান গাডরারনা সিংহা লাকড়া লেখা নেকান মোখো, আদিন বেদ্দা কুদ্দা লাগি।</verse>
				<verse number="9">বিশুয়াসনু থিরারারকি শায়তানঘী বিড়দোনু ইজআ, কারনে নিম তো আখদার, গোট্টা ধার্তীঘী মাঝিনু নিমহা বিশুয়াসী ভাইয়ার আউর বাহিনার অন রাকাম দুখ তাপলিক ভোগআ লাগনার।</verse>
				<verse number="10">নে হুর্মি রাকাম নানারকি অনুগ্রহঘী ধার্মেস, আস তাংহা সাদাউ সাদাউ উল্লাঘী মাহিমাঘী ভাগিয়ারী মান্না খাতরী নিমান মেখিয়াস, কারনে যীশু খ্রীস্তাসঘী সাংগে নিম অন মান্‌জেকার। অংগুর তাপলিক ভোগনাঘী খোঃখা ধার্মেস নিমান পুরা নানোস আউর থিরারারকি উইয়োস, সাওয়াং চিওস আউর বাড়িয়ার ভিত্তিঘী মাইয়া নিমান ইজতোস।</verse>
				<verse number="11">আসঘী ক্ষেমতা সাদাউ সাদাউ উল্লা গুটি রাউুক। আমেন।</verse>
				<verse number="12">সিলবানুস, নেকান এন এংহা পাত্তাচ্কা ভাইয়া লেখা এরদান, আস তারু এন নিমহা হেদ্দে কায়েক’ঠু কাত্থানু ই চিঠিন লিখা লাগদান, যেনু এন নিমান উতসাহ চিইয়া অংগোদান আউর ধার্মেসঘী সাচ অনুগ্রহঘী গাওয়াহী চিইয়া অংগোদান। নিম ধার্মেসঘী ই অনুগ্রহঘী মাঝিনু থিরারারকি উজ্জা অক্কা।</verse>
				<verse number="13">ধার্মেস নিমহা সাংগে নেকান চাজ্জিয়াস, বাবিলতা আঃ মান্ডলীন্তা হোর্মা আলার নিমান দাওহাল চিইয়া লাগনার। এংহা চোনহা খাদ্দে মার্কুশ নিমান দাওহাল চিইয়া লাগদাস।</verse>
				<verse number="14">নিম অরোত দোশরারিন দুলারঘী সাংগে দাওহাল আখতাকে। নিম নে নে খ্রীস্তাসঘী মান্‌জেকার, নিমহা শালসান্ত মানুক।</verse>
			</chapter>
		</book>
		<book number="61">
			<chapter number="1">
				<verse number="1">এন শিমোন পাত্রাস, যীশু খ্রীস্তাসঘী অরোত লাউড়ী আউর তাইকা। নামহায় ধার্মেস আউর বাছাবাঃউু যীশু খ্রীস্তাসঘী ধার্মে পাত্তাচ্কাঘী মাঝিন্তী নিমহু এমহা লেখা ঢের দামী বিশুয়াস ক্ষাক্ষিকার, নিমহা খাতরী এন ই চিঠিন লিখা লাগদান।</verse>
				<verse number="2">ধার্মেসিন আউর নামহায় উর্বা যীশুসিন আরু দাওলেসে আখনাঘী মাঝিন্তী নিমহায় মাইয়া ঢের অনুগ্রহ আউর শালসান্ত রাউুক।</verse>
				<verse number="3">নে আসঘী মাহিমা আউর দাও চাইল বাইলঘী ভাগিদার মানাগে নামান মেখিয়াস, আসিন দাওলেসে আখনাঘী মাঝিন্তীম আসঘী ধার্মেসঘী সাওয়াং নামান এন্নে হুর্মি দান চিচ্চাস, এগদান্তী নাম ধার্মেসঘী মাইয়া ভাক্তি পুরা জীয়ান কাড়তা অংগোদাত।</verse>
				<verse number="4">আস তাংহায় মাহিমানু আউর দাও চাইল বাইলনু নামহায় হেদ্দে ঢের দামী আউর মাহান কাত্থা চিচ্চাস। ইদিঘী মাতলাব মান্‌জা, আলারঘী মালদাও চাহানা খাতরী ধার্তীনু একা হুর্মি নাশ মানি, এন্নে নালাখ খোড়রা আদিন্তী নিম বাছরারকি যেনু ধার্মেসঘী চাইল বাইলঘী ভাগি মান্দার।</verse>
				<verse number="5">ইদিঘী খাতরী বেশ জীয়া কায়া চিইয়ারকি নিমহায় বিশুয়াসঘী সাংগে দাওলে চাইল বাইল আউর দাওলে চাইল বাইলঘী সাংগে জ্ঞায়ান,</verse>
				<verse number="6">জ্ঞায়ানঘী সাংগে তাংগা তিংগান মালদাও নালাখতি সামড়ারকি উইয়া আউর তাংগা তিংগান সামড়ারনাঘী সাংগে সাংগে ধিরারনা, ধিরারনাঘী সাংগে সাংগে ধার্মেসঘী মাইয়া ভাক্তি,</verse>
				<verse number="7">ভাক্তিঘী সাংগে সাংগে বিশুয়াসী ভাইয়ারঘী মাইয়া দুলার আউর আঃ দুলারঘী সাংগে সাংগে অরোত দোশরারিন দুলার নানা।</verse>
				<verse number="8">যদি নিমহায় মাঝিনু ই হুর্মি গুন বাডেরতেম রাঃয়ী হলে নামহায় উর্বা যীশু খ্রীস্তাসিন দাওলে নানারকি আখনা নালাখ মাল বেগড়ারো আউর খান্‌জপা মালকা মাল মানো।</verse>
				<verse number="9">মুন্দা একা আলারঘী মাঝিনু ই হুর্মি গুন মাল্লা, আস বাগ্গে গেচ্ছা এরা পোলদাস, আস আন্ধরা। আস তো মোধরাস কেরাস যে, আসিন আগুন্তা গুনহান্তী নোড়না মান্‌জা।</verse>
				<verse number="10">আদিঘী খাতরী ভাইয়ারো, ধার্মেস নিমান যে মানিম মেখিয়াস আউর চাজারকি হোচ্চাস, আদিন পুরাসে বুঝরাগে আরু বাগ্গে আগ্রহী মানা। ই হুর্মি নানোর হলে নিম ইকলাহু মুড়ারকি মাল খাতরোর।</verse>
				<verse number="11">এন্নে নানারকি নামহায় উর্বাস আউর বাছাবাঃউু যীশু খ্রীস্তাসঘী মাল মুন্‌জুরনা রাঃজীনু কোরনা খাতরী পুরাসে আধিকার দান নান্না মানো।</verse>
				<verse number="12">ই কারনে এন হুর্মি সামাই ই বারে গুটঠিন নিমান ইয়াদ নানারকি চিইয়া লাগদান। যদিহু নিম ই হুর্মিন আখদার আউর একা সাচ নিমহায় কুহিনু রাঃয়ী, আইয়ানু থিরারারকিহু রাঃদার।</verse>
				<verse number="13">মুন্দা এন ইয়াদ নান্দান, এগুটি এন ই দেহানু উজ্জুকা রাঃদান, আঃ উল্লা গুটি ই বারে গুটঠিন ইয়াদ নান্তারকি নিমান এজারকি উইনা এংহায় দারকার;</verse>
				<verse number="14">এন আখদান ঢের চাড়েম এংহায় ই দেহান আম্বা লাগ্গো, কারনে উর্বা যীশু খ্রীস্তাস আদিন পারিস্কারসে আখতাচাস।</verse>
				<verse number="15">এংহায় খেএনাঘী খোঃখাহু নিম যেনু ই হুর্মি বারেনু হুর্মি সামাই ইয়াদ উইয়া অংগোদার, আদিন নানাগে এন ঢের চিহুট নানোন।</verse>
				<verse number="16">নামহায় উর্বা যীশু খ্রীস্তাসঘী মাহা সাওয়াং আউর আসঘী বার্নাঘী বারেনু নিমহায় হেদ্দে আখতা কেরকামকি এম একাম কামেচ্কা খিরীহু মাল বাচ্কাম; এম আসঘী মাহিমা এমহায় খান্নেনু ইরকাম।</verse>
				<verse number="17">“ইসিম এংহায় চোনহা খাদ্দাস, ইসঘী মাইয়াম এন ঢের খুশমারকান, ” মের্খান্তী বাঃনা ই কাত্থাঘী মাঝিন্তী খ্রীস্তাস মাহিমানু পুরা ধার্মে বাঙ্গাসঘী হেদ্দেন্তী সাম্মান আউর মাহিমা ক্ষাক্ষিকা রাঃচাস।</verse>
				<verse number="18">এম একাবাকি যীশুস সাংগে নেমহা পার্তানু রাচ্কাম, আবাকী এম মের্খান্তী ই কাত্থা গুটঠি মেন্‌জেকা রাচ্কাম।</verse>
				<verse number="19">আউর পুথিঘী মাঝিনু নাবীর এগদা বাঃচার আদ নামহায় হেদ্দে সাচ বাঃআরকি সাবুত মান্‌জা। মাঃখা মানি হলে একাসে নিমহায় খান্নে বিল্লি তারা রাঃয়ী, ঠিকা আন্নেম এগুটি পাইরি মাল মানি আউর নিমহায় কুহিনু পাইরিন্তা বিনকো মাল চোঃয়ী, আঃ গুটি নাবীরঘী বাচ্কা কাত্থানু কায়া চিওর হলে নিমহায় দাওলে মানো।</verse>
				<verse number="20">হলে পাহিলানু হুর্মিঘী মাইয়া ই কাত্থা ইয়াদ উইকে যে, পুথিঘী মাঝিন্তা একাম কাত্থা নাবীরঘী কামেচ্কা কাত্থা মালা।</verse>
				<verse number="21">কারনে নাবীর তামহায় চাহানা লেখা একাম কাত্থা মাল বাঃচার; নেমহা বোলতাঘী চালাবাঃনানু আর ধার্মেসঘী চিচ্চিকা কাত্থা বাঃচার।</verse>
			</chapter>
			<chapter number="2">
				<verse number="1">মুন্দা ইস্রায়েলিরঘী মাঝিনু একাসে ভন্ড নাবীর রাঃচার, ঠিকা আন্নেম নিমহায় মাঝিনুহু ভন্ড গুরুর রাওর। আর নিমহায় মাঝিনু ছাছেমসে এন্নে হুর্মি মালদাও শিরষা চিওর, এগদা আলারিন নাশ নানো চিও; এন্নে কা, নে আরিন খিন্দিয়াস, আঃ উর্বাসিনহু আর মাল ইন্‌জিরোর। এন্নেনুম আর তামহায় মাইয়া নাশ মেখারকি অন্দরোর।</verse>
				<verse number="2">ঢেরিম আরঘী মালদাও নালাখান এরারকি আরঘী এদকা ডাহারেনু বারোর; আউর আরঘী খাতরীম আলার সাচ ডাহারেন দুশোর।</verse>
				<verse number="3">কামেচ্কা কাত্থা বাঃআরকি লালিচ এদারকি আর তামহায় ফায়দা খাতরী নিমান নালাখনু লাগাবোওর। আরঘী দান্ডে ঢের উল্লান্তীম আরঘী মাইয়া ঝুলিরকি রাঃয়ী, আউর আরঘী দান্ডে হালারারকি মাল খাত্তারা।</verse>
				<verse number="4">একাবাকি মের্খাদুতার গুনহা নান্‌জাকা রাঃচার, আবাকী ধার্মেস আরিনহু ছেমা মাল নান্‌জাকা রাঃচাস। মুন্দা নারাগ গাড্ডিঘী উখানু লেভড়ারকি শালিস নান্না খাতরী উইকা রাঃচাস।</verse>
				<verse number="5">আউর আস আঃ পাচ্চা সামাইতা ধার্তীনহু মাল আম্বিকা রাঃচাস, মুন্দা ধার্মেস মাইয়া ভাক্তি মালকা আলার মাইয়া বান অন্দরকা রাঃচাস; মুন্দা ধার্মেস নুহাস সাংগে আরু দোশরা সাত’ঝানারিন বাছাবাচ্কা রাঃচাস। ই নুহাস ধার্মে পাত্তাচ্কাঘী বারেনু প্রাচার নান্‌জাকা রাঃচাস।</verse>
				<verse number="6">সদোম আউর ঘোমরা শাহারান ধার্মেস চিচ্চি তারু অল্দারকি নাশ নানারকি আঃ শাহারতা আলারিন দান্ডে চিচ্চিকা রাঃচাস আউর এন্নেনুম আস এদেচ্কা রাঃচাস যে, নে ধার্মেসিন ভাক্তি মাল নান্নার আরঘী দাশা একান্নে মানো।</verse>
				<verse number="7">আউর খিলা লোটেসিন বাছাবাচ্কা রাঃচাস, লোটেস ধার্মেপাত্তু আল রাঃচাস। আসতা আনকা পেশকান মাল মান্না আলারঘী মালদাও কাত্থা আউর নালাখনু আস তাপলিক ক্ষাক্ষা লাগিয়াস।</verse>
				<verse number="8">কারনে আঃ ধার্মেপাত্তু আলাস আরঘী সাংগে উজ্জা অক্কোদাস আউর আরঘী নালাখ আউর কাত্থান মেনা লাগিয়াস, আউর আনকা পেশকাঘী বিড়দোনু আরিন নালাখ নানতে এরারকি আসঘী ধার্মেপাত্তু কুহিনু ঢের নুজনা ক্ষাক্ষা লাগিয়াস।</verse>
				<verse number="9">ইবড়ান্তীক আখরি যে, উর্বাস ধার্মেপাত্তুরিন পারীক্ষান্তী বাছাবাঃদাস আউর ধার্মে মালপাত্তুরিন দান্ডে চিইয়াগে শালিসঘী উল্লা খাতরী উইয়াগে আখদাস।</verse>
				<verse number="10">হুর্মিন্তী বাগ্গে একা আলার আহাড়াঘী মাইয়া লালিচ উইয়ারকি নাপাক ভোগনাঘী লালিচনু চালেরনার, আউর নে ক্ষেমতান এরা সাহাম পোলনার, আস আরিন দান্ডে চিওস। আরঘী একড়হে সাহাস আউর গারাব যে, নে মাহিমানু পুরা, আরিন আর দুশাগে মাল এল্চেনার।</verse>
				<verse number="11">মের্খাদুতার সাওয়াং আউর ক্ষেমতানু ঢের মাহান মান্নুহু উর্বাস হেদ্দে আরঘী একাম অপমানঘী বারেনু শালিস মাল অন্দরনার।</verse>
				<verse number="12">মুন্দা ই ভন্ড গুরুর লুর মালকা ওঁড়া খাখা লেখা, আর এন্দরাহু মালা, আর ধারা খাতরাগে আউর নাশ মান্না খাতরী কুন্দুরনার। আর এগদান মাল বুঝুরনার, আদিঘী বারেনু মালদাও কাত্থা বাঃনার, ওঁড়া খাখা লেখাম আর নাশ মানোর কালোর।</verse>
				<verse number="13">আর ঢের আলারিন তাপলিক চিচ্চার, খানে আরহু আদিঘী ক্ষাক্ষানা লেখা তাপলিক ভোগোর। ই আলার উল্লা বাকি ভুরকা অন্না সামাই গাডরারারকি মালদাও নালাখ নানাগে রিঝঝি নান্নার। একাবাকি আর নিমহায় সাংগে আরখি অনা অক্কোনার, আবাকী আর গাডরেতে গাডরেতে তামহায় মালদাও চাহানানু আঃ অন্না মোখনাঘী মাঝিন্তী লাজ্জে আউর সাম্মান মালকান মেখারকি অন্দরনার।</verse>
				<verse number="14">আউর আরঘী খান্নে লাজ্জে নালাখনু পুরা আউর গুনহা নালাখতি তামান কির্তারকি অন্দরা পোলনার। নেখায় কায়া থিরারারকি মাল রাঃয়ী, আরিন আর লালিচ এদারকি দোশরা ডাহারেনু হোওনারকি কাঃনার। আরঘী কুহি খিলা লালিচ নানাগেম শিখরা। আরঘী মাইয়া শাও রাঃয়ী।</verse>
				<verse number="15">আর সোজহা ডাহারেন আম্বারকি টেরহো ডাহারেনু কেরার। আর হোর্মার বিয়োরেসঘী খাদ্দাস বিলিয়মেসঘী ডাহারেনু কালা লাগনার। বিলিয়মেস মালদাও নালাখঘী পুরুস্কার ক্ষাক্ষা বিদ্দিকা রাঃচাস,</verse>
				<verse number="16">মুন্দা আস তাংহায় মালদাও নালাখ নান্না খাতরী অন্টা গাধাঘী হেদ্দেন্তী ধামাক মোক্কা রাঃচাস। আঃ গাধা আলার লেখা কাত্থা বাঃআরকি নাবীসঘী পাগলামিনু বাধহা চিচ্চিকি রাঃচা।</verse>
				<verse number="17">ই আলার খাইয়ারকি কেরকা ঝার্না লেখা আউর তাকা তুক্কারকি হোওয়ারকি কাঃনা কুহাস লেখা। আরঘী খাতরী ঢের উখা খোড়ারকি উইনা মান্‌জিকি রাঃয়ী।</verse>
				<verse number="18">আর মানে মালকা কোহা কোহা কাত্থা বাঃআরকি আলারিন গুনহা চাইল বাইলঘী চাহানানু পুরা আশরা চোওদারকি আর এন্নে আলারিন ভুল ডাহারেনু হোওনার, নে ভুল ডাহারেনু উজ্জা উক্কু আরঘী মাঝিন্তী উর্খারকি বার্না ডাহারেনু রাঃচার।</verse>
				<verse number="19">আঃ ভন্ড গুরুর আঃ আলারগে তাংগা তিংগা চাহানা লেখা চালেরনা খাতরী কাত্থা চিইনার, মুন্দা আরিম নাশঘী লাউড়ী; কারনে নেকিম যদি এন্দরাদিম হেদ্দে হার মান্নার হলে আস আদিঘী লাউড়ী মান্দাস।</verse>
				<verse number="20">কারনে নামহায় উর্বা আউর বাছাবাঃউু যীশু খ্রীস্তাসিন ঢের গাড়হাসে আখনাঘী খাতরী ধার্তীন্তা মালদাওতি ভোংগারকি একাবাকি ফির আঃ অন্টাম মালদাওনু মুনখুনার, আরঘী হেদ্দে আদ হারারি কালি, আবাকী আরঘী পাহিলা দাশান্তী মুন্‌জুরনা দাশা আরু বাগ্গে মালদাও মানি।</verse>
				<verse number="21">এন্দেরগে আর ধার্মে পাত্তাচ্কাঘী ডাহারেন আঃখা লাগিয়ার আন্নুহু একা নেমহা পেশকা আরগে চিইনা মান্‌জিকি রাঃচা আদিন মাল ইন্‌জিরকা রাঃচার। ই দাশানু আরঘী পাক্ষে ঠিকা ডাহারে মাল আখনাদিম দাওলে রাঃচা।</verse>
				<verse number="22">আরঘী পাক্ষে ই চালতি কাত্থা মানি মানারকি চোওচা, “আল্লা তাংহায় পুতুরকানুম কির্রারকি কালি” আউর “কিস্সীন এমতানা মানি আন্নুহু আদ ফির কির্রার কালারকি কাদোনুম লাটপাটরী।”</verse>
			</chapter>
			<chapter number="3">
				<verse number="1">এংহায় চোনহালু ভাইয়া বাহিনরো, নিমহায় হেদ্দে ইদিম এংহা দুশরা চিঠি। ই দু’ঠু চিঠিনুম এন নিমান কায়েক’ঠু বারেন ইয়াদ নান্তারকি নিমহায় খাটি কায়ান এজতাগে বেদ্দা লাগদান।</verse>
				<verse number="2">নেমহা নাবীর আগুন্তা সামাইনু একা কাত্থা গুটঠিন নিমান আখতাচ্কা রাঃচার, আউর নামহায় বাছাবাঃউু আউর তাইকারঘী মাঝিন্তীক একা পেশকান উর্বাস নিমাগে চিচ্চিকা রাঃচাস, এন চাহাদান, নিম যেনু আবড়ান হুর্মিন ইয়াদ উইদার।</verse>
				<verse number="3">নিম পাহিলানু ই কাত্থান ইয়াদ উইকে যে, দাও বারেন হোওয়ারকি তেওয়া তামাশা নান্নাদিম নেখায় লাচ্ছান রাঃয়ী, আর শেষা উল্লানু বারারকি তেওয়া তামাশাদিম নানোর। আর তামহায় মালদাও চাহানা লেখাম চালরোর,</verse>
				<verse number="4">আউর তেংগোর, “আসঘী বার্নাঘী একা কাত্থা চিচ্চিকা কাত্থা চিইনা মান্‌জিকি রাঃচা, আদিঘী এন্দরা মান্‌জা? ধার্তী কামনান্তী একাসে চালরা লাগিয়া, ঠিকা আন্নেম নামহা পুর্খারঘী খেএনাঘী খোঃখান্তী হুর্মিম আন্নেম চালেরতেম রাঃয়ী।”</verse>
				<verse number="5">মুন্দা ঢের উল্লা আগু এন্দরা ঘাটিচ্কি রাঃচা, আদিন ই আলার ইয়াদ নানাগে মাল চাহানার। পাহিলানু মাহা মের্খা রাঃচা, আম্মেন্তী আউর আম্মে তারু ধার্মেস ই ধার্তীন কামচাস, আউর ইবড়া হুর্মিদিম ধার্মেসঘী বাইতা বাচান তারু কামেচ্কা মান্‌জিকি রাঃচা,</verse>
				<verse number="6">আউর আবাকীন্তা আঃ ধার্তী, বানঘী আম্মে তারু নাশ মান্‌জিকি রাঃচা।</verse>
				<verse number="7">মুন্দা ধার্মেস আঃ অন্টাম বাচান তারু আক্কুনতা মাহা মের্খা আউর ধার্তী চিচ্চিনু অল্দোনা খাতরী উইনা মানা লাগি; ধার্মেসঘী মাইয়া ভাক্তি মালকা আলারঘী শালিস আউর নাশঘী উল্লা গুটি আদিন উইনা মানা লাগি।</verse>
				<verse number="8">মুন্দা এংহায় চোনহালু ভাইয়া বাহিনরো, নিম ই কাত্থান মোধরা আম্বকে, উর্বাসঘী হেদ্দে অন্টা উল্লা অন হাজার বাছারঘী সামান আউর অন হাজার বাছার অন্টা উল্লাঘী সামান।</verse>
				<verse number="9">কায়েক’ঝান আলার সোচনার যে, উর্বাস তাংহায় কাত্থা চিচ্চিকা কাত্থান পুরা নানাগে বাগ্গে সামাই হোওয়া লাগদাস, আন্নে মালা। মুন্দা আস নিমহায় খাতরী ধিরারদাস, কারনে একাম আলার নাশ মান্নার, এন্নে আস মাল চাহাদাস। মুন্দা আস চাহাদাস যে, হোর্মার যেনু গুনহান্তী তামহায় কায়ান কির্তানার।</verse>
				<verse number="10">মুন্দা উর্বাসঘী বার্না উল্লা চোরার লেখা বারো। আউলা মাহা মের্খা হু হু আওয়াজ নানারকি ক্ষোটরো কালো আউর চান্দো, বিইড়ী আউর বিনকো হুর্মিদিম অলারকি নাশ মানো কালো। ধার্তী আউর ধার্তীঘী মাঝিনু একাবড়া রাঃয়ী, আবড়া হুর্মিদিম অলো কালো।</verse>
				<verse number="11">ই ধার্তীন্তা হুর্মিদিম এন্নেম নাশ মানা কালা লাগি, হলে নিমান একাসে আল মান্না দারকার? নিমান নেমহা লেখা জীয়ান কাড়তানা দারকার আউর ধার্মেসঘী সেওয়া নান্না খাতরী নালাখ নান্না দারকার।</verse>
				<verse number="12">ধার্মেসঘী আঃ উল্লান এরনা খাতরী নিম একাসে আগ্রহঘী সাংগে ক্ষাপদার, নিম আঃ লেখা উজ্জা অক্কোর হলে আঃ উল্লা চাড়েম বারো। ইকলা মাহা মের্খা চিচ্চিনু অলোকি নাশ মানো আউর মের্খান্তা হুর্মিদিম গালরো কালো,</verse>
				<verse number="13">মুন্দা নাম ধার্মেসঘী কাত্থা চিচ্চিকা কাত্থা লেখাম পুনা মের্খা আউর পুনা ধার্তীঘী খাতরী ক্ষাঃপা লাগদাত। আসান খিলা ধার্মে পাত্তাচ্কা রোও।</verse>
				<verse number="14">এংহায় চোনহালু ভাইয়া বাহিনরো, নিম একাবাকি ইবড়ান ক্ষাঃপা লাগদার, হলে জীয়া কায়া চিইয়ারকি চিহুট নানা, যেনু ধার্মেসঘী হেদ্দে নিমান খুত মালকা আউর দোশ মালকা আল লেখানু নিমান শালসান্তনু উজ্জা অক্কোতে এরদাস।</verse>
				<verse number="15">ইয়াদ উইকে, গুনহান্তী বাছেরনান ক্ষাক্ষাগে নিমান মোকা চিইনা খাতরী নামহায় উর্বাস ধিরারারকি রাঃদাস। ই অন্টাম কাত্থা নামহায় চোনহালু ভাইয়া পাউলুসহু ধার্মেসঘী চিচ্চিকা লুরনু নিমহায় হেদ্দে লিখচাস।</verse>
				<verse number="16">তাংহা হুর্মি চিঠিনুম আস ইবড়া বারেনু ই অন্টাম কাত্থা লিখারকি বারা লাগদাস। আবড়াঘী মাঝিনু কায়েক’ঠু বারে রাঃয়ী, এগদা মাল বুঝারি। আদি খাতরী নে নে চেলা মান্নাঘী শিরষা মাল ক্ষাক্ষিয়ার আউর নেখায় কায়া অনগুসান অন্টা বারেনু থিরারারকি মাল রাঃয়ী, আর দোশরা পুথিঘী লেখাম ইবড়াঘী মানেহু কির্তানারকি তামহাদিম নাশ মেখনার অন্দরনার।</verse>
				<verse number="17">মুন্দা এংহায় চোনহালু ভাইয়া বাহিনরো, ই কাত্থা আগুম আঃখা উংগুকার বাঃআরকি নিম হুশিয়ার মানা, যেনু এন্নে বাগড়াচ্কা আলারঘী ঝুট, নিমান ঝুট ডাহারেনু মাল হোঃয়ী কালি, আউর নিমহায় কায়ান্তা থিরারনান্তি নিম গুছরা আম্বকে।</verse>
				<verse number="18">নামহায় উর্বাস আউর বাছাবাঃউু যীশু খ্রীস্তাসঘী অনুগ্রহনুু আউর আসঘী বারেঘী জ্ঞায়াননু নিম কোহা মানতেম রাঃআ। আক্কুন আউর সাদাউ সাদাউ উল্লা গুটি আসঘীদিম অহমা মানুক। আমেন।</verse>
			</chapter>
		</book>
		<book number="62">
			<chapter number="1">
				<verse number="1">পাহিলান্তীম এগদা রাঃচা, এম এগদান মেন্‌জেকাম, এগদান তাংগা তিংগা খান্নে তারু ইরকাম, এগদান এম ঠিকাসে নাজার চিচ্চিকাম আউর এমহায় তাংগা তিংগা ক্ষেক্ষা তারু অত্তুকাম, আঃ জীয়া বাচানঘী কাত্থাম লিখা লাগদাম।</verse>
				<verse number="2">আঃ জীয়া তাংগান ইদিচ্কি রাঃচা। এম আদিন ইরকাম আউর আদিঘী বারেনু গাওয়াহী চিইয়া লাগদাম। নে ধার্মে বাঙ্গাস সাংগে রাঃচাস আউর এমহায় হেদ্দে এত্থেরাস, আঃ মাল মুন্‌জুরনা জীয়াঘী কাত্থাদিম এম নিমান আখতা লাগদাম।</verse>
				<verse number="3">এম এগদান ইরকাম আউর মেন্‌জেকাম, আঃ কাত্থা এম নিমানহু আখতা লাগদাম, যেনু এমহা সাংগে নিমহু অন সাংগে জুমুরদার। এমহায় আঃ মেশেরনা বাঙ্গাস সাংগে আউর তাংহা খাদ্দাস যীশু খ্রীস্তাসঘী সাংগে রাঃয়ী।</verse>
				<verse number="4">এম ইবড়া নিমহায় গুসান লিখা লাগদাম, যাতে নাম হোর্মাত রিঝিরনানু পুরা মান্দাত।</verse>
				<verse number="5">ধার্মেসদিম বিল্লি, আসঘী মাঝিনু একাম উখা মাল্লা, ই কাত্থাদিম এম যীশু খ্রীস্তাসঘী হেদ্দে মেন্‌জেকাম আউর নিমান আখতা লাগদাম।</verse>
				<verse number="6">যদি নাম বাঃদাত, ধার্মেসঘী সাংগে নামহায় জুমুরকা রাঃয়ী; মুন্দা যদি নাম উখানু চালেরদাত, হলে নাম ঝুট কাত্থা বাঃআ লাগদাত আউর সাচ ডাহারেনু মাল চালরা লাগদাত।</verse>
				<verse number="7">মুন্দা ধার্মেস একাসে বিল্লিনু রাঃদাস, আন্নেম যদি নামহু বিল্লিনু চালেরদাত হলে অরোত দোশরার সাংগে নামহায় জুমুরকা রাঃয়ী, আউর আসঘী খাদ্দে যীশুসঘী খেশো নামহায় হুর্মি গুনহান নোড়ো।</verse>
				<verse number="8">যদি নাম বাঃদাত, নামহায় মাঝিনু একাম গুনহা মাল্লা, হলে নাম নামানুম ঠাকদাত আউর নামহা মাঝিনু সাচ মাল্লা।</verse>
				<verse number="9">যদি নাম নামহা গুনহান ধার্মেস গুসান তেংগেরদাত হলে আবাকীম আস নামহায় গুনহান ছেমা নান্দাস আউর হুর্মি মালদাওতি নামান পাক নান্দাস। কারনে আসঘী মাইয়া ভারোসা নানরি আউর আস ইকলাহু মালদাও নালাখ মাল নান্দাস।</verse>
				<verse number="10">যদি নাম বাঃদাত, নাম গুনহা মাল নান্‌জাকাত, হলে নাম আসিন ঝুটবাঃউু কামদাত আউর আসঘী বাচান নামহায় কুহিনু মাল রাঃয়ী।</verse>
			</chapter>
			<chapter number="2">
				<verse number="1">এংহায় চোনহালু খাদ্দারো, এন নিমান ই কাত্থান লিখা লাগদান, যেনু নিম গুনহান্তী গেচ্ছা রাঃআ অংগোদার। মুন্দা যদি নেকিম গুনহানু খাতেরদাস হলে বাঙ্গাস হেদ্দে নামহায় মানারকি কাত্থা ধারাগে অরোত সাহাড়ানানুস রাঃদাস, আস মান্‌জাস যীশু খ্রীস্তাস, নেখায় দোশ মাল্লা।</verse>
				<verse number="2">নামহায় গুনহান ছেমা নান্না খাতরীম আস তাংহা জীয়ান দাড়ে আর্গাচাস। আস খিলা নামহায় গুনহা খাতরী মালা, মুন্দা ধার্তীন্তা হোর্মা আলারঘী গুনহা খাতরীম আস তাংহা জীয়ান দাড়ে আর্গাচাস।</verse>
				<verse number="3">যদি নাম ধার্মেসঘী হুর্মি পেশকান মান্দাত হলে নাম মানিম বুঝরা অংগোদাত যে, নাম আসিন আখদাত।</verse>
				<verse number="4">যদি একাম অর্তোস বাঃদাস, “এন আসিন আখদান,” মুন্দা আসঘী পেশকান মাল মান্দাস হলে আস তাংগান ঝুটবাঃউু কামদাস আউর তাংহা মাঝিনু একাম সাচ মাল্লা।</verse>
				<verse number="5">মুন্দা নে আসঘী বাচান মান্দাস, হলে আসঘী মাঝিনু ধার্মেসঘী দুলার মানি মানিম পুরা মান্‌জা। ইদিন্তী নাম আঃখা অংগোদাত যে, নাম আসঘী মাঝিনু রাঃদাত।</verse>
				<verse number="6">যদি নেকিম বাঃনার, “নাম ধার্মেসঘী মাঝিনু রাঃদাত,” হলে যীশু খ্রীস্তাস একাসে চালরা লাগিয়াস, আন্নেম নামানহু চালরাগে লাগ্গো।</verse>
				<verse number="7">এংহা চোনহালু সাংগুয়ারিরো, এন নিমহায় গুসান একাম পুনা পেশকাঘী বারেনু মাল লিখা লাগদান, মুন্দা পাহিলান্তীম একা পেশকা রাঃচা, আঃ পেশকাঘী বারেনুম এন লিখা লাগদান। নিম একা পেশকাঘী বারেনু নিম পাহিলানু মেন্‌জেকা রাচ্কার, আদিম হিকো পাচ্চা পেশকা।</verse>
				<verse number="8">যদিহু ইদ আক্কুন পাচ্চা পেশকা, আন্নুহু ইদিম আক্কুন পুনা পেশকা। ই পেশকা সাচ, আউর ই সাচ নিম যীশু খ্রীস্তাসঘী মাঝিনু আউর নিমহায় জীয়ানু ইরকার, কারনে উখা কাট্টা কালা লাগি আউর সাচঘী বিল্লি বিল্চা লাগি।</verse>
				<verse number="9">যদি নেকিম বাঃনার, “এন বিল্লিঘী মাঝিনু উজ্জা অক্কা লাগদান,” মুন্দা বিশুয়াসীরিন পাশিন্দ মাল নান্দাস, হলে আস আক্কুন গুটি উখানুম রাঃদাস।</verse>
				<verse number="10">যদি নেকিম বিশুয়াসীরিন দুলার নান্দাস হলে আস বিল্লিনুম উজ্জা অক্কোদাস আউর আসঘী গুনহানু খাতেরনাঘী একাম কারনেদিম মাল্লা।</verse>
				<verse number="11">মুন্দা নেকিম যদি বিশুয়াসীরিন পাশিন্দ মাল নান্দাস, হলে আস তো উখানুম রাঃদাস আউর উখাঘী মাঝিনুম উজ্জা অক্কোদাস। আস মাল আখদাস, উখাঘী মাঝিনু আস একসান কালা লাগদাস, কারনে উখা তো আসিন আন্ধরা নান্‌জা চিচ্চা।</verse>
				<verse number="12">এংহায় চোনহালু খাদ্দারো, যীশু খ্রীস্তাসঘী নামেঘী মাঝিন্তী নিমহা গুনহান ছেমা নান্না মান্‌জা, আদি খাতরীম এন নিমহায় গুসান লিখা লাগদান।</verse>
				<verse number="13">এংহায় চোনহালু বাবারো, পাহিলান্তীম একা অর্তোস রাঃদাস, নিম আসিন আক্ষার, আদি খাতরীম এন নিমহায় গুসান লিখা লাগদান। এংহায় চোনহালু যোখারো, শায়তানেসঘী মাইয়া নিম জিতিচ্কার, খানেম এন নিমহা গুসান লিখা লাগদান।</verse>
				<verse number="14">এংহায় চোনহালু খাদ্দারো, এন নিমহায় গুসান লিখা লাগদান, কারনে নিম ধার্মে বাঙ্গাসিন আখদার। এংহায় চোনহালু বাবারো, এন নিমহায় গুসান লিখা লাগদান, কারনে পাহিলান্তীম একা অর্তোস রাঃদাস, নিম আসিন আক্ষার। এংহায় চোনহালু যোখারো, এন নিমহায় গুসান লিখা লাগদান, কারনে নিম বিশুয়াসনু বাড়িয়ার রাঃদার আউর ধার্মেসঘী বাচান নিমহায় কুহিনু রাঃয়ী আউর শায়তানেসঘী মাইয়া নিম জিতিচ্কার।</verse>
				<verse number="15">ই ধার্তীন আউর ই ধার্তীন্তা একাম সান্‌জগিন নিম দুলার নানা আম্বকে। নে ধার্তীন দুলার নান্দাস, আস বাঙ্গাসিন দুলার নানা পোলদাস।</verse>
				<verse number="16">কারনে ই ধার্তীনু একাবড়া রাঃয়ী, আবড়া দেহাঘী চিবা খাড়না, খান্নেঘী চিবা খাড়না আউর ধার্তীঘী একা আবড়া আলারিন গারাব নান্তি আবড়া অন্টাহু বাঙ্গাসঘী হেদ্দেন্তী মাল বারি, মুন্দা ই ধার্তীন্তীম বারি।</verse>
				<verse number="17">ই ধার্তী আউর ই ধার্তীন্তী চিবা খাড়না গুটঠি হুর্মি এবসারা কালা লাগি, মুন্দা ধার্মেসঘী চাহানান নে মানারকি চালেরনার, আর সাদাউ সাদাউ উল্লা গুটি উজ্জারকি রোওর।</verse>
				<verse number="18">এংহায় চোনহালু খাদ্দারো, মুন্‌জুরনা সামাই আর্সিয়া কেরা। নিম একাসে মেনা লাগদার যে, খ্রীস্তাসঘী মুদাই বারা লাগনার, আউর আক্কুন আঃ লেখাম খ্রীস্তাসঘী মুদাইর ইদিঘী মাঝিনুম বার্চার কেরার। আদি খাতরীম নাম বুঝরা অংগা লাগদাত যে, ইদিম মুন্‌জুরনা সামাই।</verse>
				<verse number="19">খ্রীস্তাসঘী মুদাইগার নামহায় মাঝিন্তীক উর্খিয়ার কেরার; আর নামহায় আল মাল রাঃচার। আর নামহায় আল রাঃনা হলে, আর নামহায় সাংগেম রাওর দানেক। মুন্দা আর উর্খিয়ার কেরার ইদিন্তী আর সাবুত নান্‌জার যে আর ইকলাহু নামহা বিশুয়াসীরঘী দলতা আল মাল রাঃচার।</verse>
				<verse number="20">মুন্দা নিম হোর্মার নেমহা অর্তোসঘী মাঝিন্তী অভিসিক্ত মান্‌জাকার মানে মান্‌জা নেমহা বোলতা ক্ষাক্ষিকার আউর নিম হোর্মার সাচ্চান আখদার।</verse>
				<verse number="21">নিম সাচ্চান মাল আখদার, ইদি খাতরী এন ইদিন লিখা লাগদান, আন্নে মালা; মুন্দা নিম সাচ্চান আখদার আউর একাম ঝুট কাত্থা সাচ মাল মানি, আদি খাতরীম এন লিখা লাগদান।</verse>
				<verse number="22">যীশুসদিম খ্রীস্তাস, ইদিন নে মাল পাত্তাদাস, আসিম ঝুটবাঃউু হিকদাস, আন্নেম মালা কা? বাঙ্গাস আউর তাংহা খাদ্দাসিন নে মাল তেংগেরদাস, আস তো খ্রীস্তাসঘীদিম মুদাই।</verse>
				<verse number="23">নে খাদ্দেসিন মাল তেংগেরনার, আর বাঙ্গাসিনহু বাতিল নান্নার, মুন্দা নে খাদ্দাসিন ইন্‌জিরনার, আর বাঙ্গাসিনহু ইন্‌জিরনার।</verse>
				<verse number="24">নিম পাহিলান্তীম একাবড়া মেনারকি বারা লাগদার, আবড়া যেনু নিমহায় কুহিনু রাঃয়ী। যদি আবড়া নিমহায় কুহিনু রাঃয়ী হলে নিম খাদ্দাস আউর বাঙ্গাস সাংগে মিলরারকি রোওর।</verse>
				<verse number="25">আউর ইদিম মান্‌জা আঃ মাল মুন্‌জুরনা জীয়া, এগদা যীশু খ্রীস্তাস নামাগে চিইয়াগে কাত্থা চিচ্চিকা রাঃচাস।</verse>
				<verse number="26">নে নে নিমান মালদাও ডাহারেনু হোওয়াগে নাতকা লাগনার, এন নিমহায় গুসান আরঘী বারেনুম লিখিচ্কান।</verse>
				<verse number="27">মুন্দা নিম যীশু খ্রীস্তাসঘী হেদ্দেন্তীক নেমহা বোলতানু অভিসিক্ত মান্‌জাকার। আস নিমহায় কুহিনু রাঃদাস। আদি খাতরী দোশরা নেখায়হু হেদ্দেন্তী একাম শিরষা হোওনা নিমহায় দারকার মাল্লা। নেমহা বোলতাদিম নিমান হুর্মি বারেনু শিরষা চিইয়া লাগি। আসিম সাচ, আসঘী মাঝিনু একাম ঝুট মাল্লা। যীশু খ্রীস্তাসঘী মাঝিনু রাঃনা খাতরী আস একাসে শিরষা চিইদাস, আঃ লেখাম নিম যীশু খ্রীস্তাসঘী সাংগে রাঃআ।</verse>
				<verse number="28">এংহায় চোনহালু খাদ্দারো, আক্কুন নিম আসঘীদিম সাংগে রাঃআ, যেনু ইকলা আস ফির কির্রারকি বারোস, আউলা যেনু নামহায় সাহাস রাঃয়ী আউর নামান লাজরা মাল লাগ্গি।</verse>
				<verse number="29">যদি নিম আখদার যে, খ্রীস্তাস হুর্মি বাকি ঠিকা নালাখ নান্দাস, হলে নিম ইদিনহু আখারকি উইয়া যে, নে নে দাওলে নালাখ নান্নার, আরঘী কুন্দুরনা ধার্মেসঘী হেদ্দেন্তীম মান্‌জা।</verse>
			</chapter>
			<chapter number="3">
				<verse number="1">এরা, ধার্মে বাঙ্গাস নামান একড়হে দুলার নান্দাস! আস নামান তাংহা খাদ্দে বাঃআরকি মেখদাস, আউর মানিম নাম আন্নেম। ই খাতরী ধার্তী নামান মাল আখি, কারনে ধার্তী ধার্মেসিন মাল আখি।</verse>
				<verse number="2">এংহায় চোনহালু সাংগুয়ারিরো, আক্কুন নাম ধার্মেসঘী খাদ্দাত, মুন্দা খোঃখা নাম এন্দরা মানোত আদিন আক্কুনহু আখতানা মাল মান্‌জা। মুন্দা নাম আখদাত, খ্রীস্তাস একাবাকি তাংগান এদোস আবাকী নাম আসঘী লেখাম মানোত, কারনে মানিম আস একান্নে, নাম আসিন আন্নেম এরা অংগোত।</verse>
				<verse number="3">নেকিম খ্রীস্তাসঘী মাইয়া ই আশেরা উইদাস আস তাংগান পাক নান্দাস, একান্নে খ্রীস্তাস পাক।</verse>
				<verse number="4">নে নে গুনহা নান্নার আর ধার্মেসঘী আনকা পেশকান মাল মান্নার। ধার্মেসঘী আনকা পেশকান মাল মান্নাদিম মান্‌জা গুনহা।</verse>
				<verse number="5">নিম তো আখদার যে, নামহা গুনহা ছেমা নান্না খাতরীম খ্রীস্তাস ই ধার্তীনু বারেচ্কা রাঃচাস। খ্রীস্তাসঘী মাঝিনু একাম গুনহা মাল্লা।</verse>
				<verse number="6">নে নে খ্রীস্তাসঘী মাঝিনু রাঃনার আর গুনহানু খাতরারকি মাল রাঃনার। নে নে গুনহানু খাতরারকি রাঃনার আর খ্রীস্তাসিন এরাহু মাল এরিয়ার আউর আঃখাহু মাল আখনার।</verse>
				<verse number="7">এংহায় চোনহালু খাদ্দারো, নিম ঠাকরা আম্বকে। খ্রীস্তাস দাও নালাখ নান্দাস, আউর নেকিম যদি দাও নালাখনু তাংগান লাগাবাঃআরকি উইদাস হলে আসহু মালদাও নালাখ মাল নান্দাস।</verse>
				<verse number="8">নে গুনহা নানতেম রাঃদাস আস শায়তানেসঘী, কারনে শায়তানেস পাহিলান্তীম গুনহা নানারকি বারতেম রাঃদাস। শায়তানেসঘী নালাখান বেগড়ানা খাতরীম ধার্মে খাদ্দাস ই ধার্তীনু বারেচ্কা রাঃচাস।</verse>
				<verse number="9">নে নে ধার্মেসঘী খাদ্দার আর গুনহানু খাতরারকি মাল রাঃনার, কারনে ধার্মেসঘী চাইল বাইল আরঘী মাঝিনু রাঃয়ী। নে নে ধার্মেসতি কুন্দুরার আর গুনহানু খাতরারকি রাঃআ পোলনার।</verse>
				<verse number="10">নে নে দাও নালাখনু তাংগান লাগাবাঃআরকি মাল উইনার আউর ভাইয়োসিন দুলার মাল নান্নার, আর ধার্মেসঘী আল মালনার। এন্নেনু আখতারি যে, নে ধার্মেসঘী খাদ্দার আউর নে শায়তানেসঘী খাদ্দার।</verse>
				<verse number="11">পাহিলান্তীম নিম একা কাত্থা মেনারকি বারা লাগদার আদ মান্‌জা ইদ, নামান অরোত দোশরারিন দুলার নান্না দারকার।</verse>
				<verse number="12">খানে এন বাঃআ লাগদান, নাম যেনু কয়িনেস লেখা মাল মান্দাত। কয়িনেস শায়তানেসঘী আল রাঃচাস আউর আস তাংহা ভাইয়োসিন পিটকা রাঃচাস। এন্দেরগে আস তাংহা ভাইয়োসিন পিটকা রাঃচাস? কারনে ধার্মেসঘী খান্নেনু আসঘী নালাখ মালদাও রাঃচা, আউর তাংহা ভাইয়োসঘী নালাখ দাও রাঃচা।</verse>
				<verse number="13">এংহায় চোনহালু ভাইয়া বাহিনরো, যদি ধার্তীন্তা আলার নিমান ঘিন্না নান্নার হলে আইয়া হায়কাট আম্বকে মানা।</verse>
				<verse number="14">নাম বিশুয়াসী ভাইয়ারিন দুলার নান্দাত বাঃআরকিম বুঝরা অংগা লাগদাত, খেএনান কাট্টিকাতকি পুনা জীয়ানু বারেচ্কাত। নে নে দুলার মাল নান্নার আর খেএনাঘী আধিননু রাঃনার।</verse>
				<verse number="15">ভাইয়োসিন নে ঘিন্না নান্দাস আস আল পিটু হিকদাস। নিম আখদার যে, একাম আল পিটুরঘী মাঝিনু মাল মুন্‌জুরনা জীয়া মাল রাঃয়ী।</verse>
				<verse number="16">খ্রীস্তাস নামহা খাতরী তাংহা জীয়ান দাড়ে আর্গাচাস, এন্নেনু নাম আঃখা অংগুকাত যে দুলার এন্দরা। হলে বিশুয়াসী ভাইয়োরঘী খাতরী তাংগা তিংগা জীয়া চিইনা নামহায়হু দারকার।</verse>
				<verse number="17">ই ধার্তীনু উজ্জা অক্কোনাঘী খাতরী নেখায় দারকারি খুর্জি গুটঠি রাঃয়ী, আস যদি ভাইয়োরঘী আকাল এরারকিহু কারুনা মাল নান্দাস হলে আসঘী কুহিনু একান্নেনু ধার্মেসঘী দুলার রাঃআ অংগি?</verse>
				<verse number="18">এংহায় চোনহালু খাদ্দারো, নাম যেনু খিলা বাইনু দুলারঘী কাত্থা মাল এদ্দাত, মুন্দা নাম যেনু নালাখঘী মাঝিনু সাচ দুলারান এদ্দাত।</verse>
				<verse number="19">এন্নেনু নাম আঃখা অংগোত যে, নাম সাচনু উজ্জা অক্কোদাত। আন্নুহু যদি একাম বারেনু নামহা কুহি নামান দুশি নানি হলে, ধার্মেসঘী মুন্দভারে নামহায় কুহিন খাতির চিইয়া অংগোত। কারনে ধার্মেস নামহায় কুহিন্তীহু মাহান আউর আস হুর্মিনুম আখদাস।</verse>
				<verse number="20"></verse>
				<verse number="21">এংহায় চোনহালু খাদ্দারো, নামহা কুহি যদি নামান মাল দুশি নানি হলে ধার্মেসঘী মুন্দভারে নামহায় সাহাস রাও।</verse>
				<verse number="22">আউর নাম আসঘী হেদ্দেন্তী এগদান নেএদাত আদিনুম ক্ষাক্ষাদাত, কারনে আস একা পেশকান চিচ্চাস আবড়ান নাম মান্দাত আউর আস একা নালাখনু খুশমারদাস নাম আদিনুম নান্দাত।</verse>
				<verse number="23">ধার্মেসঘী পেশকা ইদ, নাম যেনু আসঘী খাদ্দাস যীশু খ্রীস্তাসঘী মাইয়া বিশুয়াস নান্দাত আউর অরোত দোশরারিন দুলার নান্দাত। ই পেশকানুম আস নামাগে চিচ্চাস।</verse>
				<verse number="24">ধার্মেসঘী পেশকান নে নে মান্নার, আর আসঘী মাঝিনু রাঃনার আউর আস আরঘী মাঝিনু রাঃদাস। একা নেমহা বোলতান আস নামাগে চিচ্চাস আঃ নেমহা বোলতাঘী মাঝিন্তীম নাম বুঝরা অংগোদাত যে, আস নামহায় কুহিনু রাঃদাস।</verse>
			</chapter>
			<chapter number="4">
				<verse number="1">এংহায় চোনহালু সাংগুয়ারিরো, নিম হুর্মি বোলতান বিশুয়াস নানা আম্বকে, মুন্দা পারীক্ষা নানারকি এরা আর ধার্মেসতি বার্চার কা মালা, কারনে ধার্তীনু ঢের ভন্ড নাবীর উর্খিয়ার।</verse>
				<verse number="2">“যীশু খ্রীস্তাস আল মানারকি ই ধার্তীনু বারেচ্কা রাঃচাস” একা বোলতা ই কাত্থান তেংগারারকি হোও, আঃ বোলতাদিম ধার্মেসঘী হেদ্দেন্তী বার্চা; ই লেখাম নিম আঃ বোলতান চিনহা অংগোর।</verse>
				<verse number="3">মুন্দা একা বোলতা যীশুসিন মাল তেংরি, আঃ বোলতা ধার্মেসঘী হেদ্দেন্তী মাল বার্চা। আঃ বোলতাদিম খ্রীস্তাসঘী মুদাই, আঃ বোলতা যে বারা লাগি আদিন তো নিম মেন্‌জেকার, আউর মানিম আঃ বোলতা আক্কুন ধার্তীনুম রাঃয়ী।</verse>
				<verse number="4">মুন্দা এংহায় চোনহালু খাদ্দারো, নিম ধার্মেসঘী। নিম আঃ ভন্ড নাবীরঘী মাইয়া জিতিচ্কার, কারনে ই ধার্তীনু নে রাঃদাস, আদিন্তীহু নে নিমহা কুহিনু রাঃদাস আস মাহান।</verse>
				<verse number="5">আঃ ভন্ড নাবীর ই ধার্তীন্তা; খানে আর ই ধার্তীন্তা বারেনু আউর ধার্তীন্তা লুরঘী কাত্থা বাঃনার আউর ই ধার্তী আরঘী কাত্থা মেনি।</verse>
				<verse number="6">নাম ধার্মেসঘীদিম; নে ধার্মেসিন আখদাস, আস নামহা কাত্থান মেন্দাস, মুন্দা নে ধার্মেসঘী মালদাস আস নামহা কাত্থান মাল মেন্দাস। এন্নেনু নাম সাচ বোলতা আউর ঠাকু বোলতান চিনহা অংগোদাত।</verse>
				<verse number="7">এংহায় চোনহালু সাংগুয়ারিরো, নাম যেনু অরোত দোশরারিন দুলার নান্দাত, কারনে দুলার ধার্মেসতি বারি। নেখায় কুহিনু দুলার রাঃয়ী, আরঘী কুন্দুরনা ধার্মেসতি মান্‌জা আউর আর ধার্মেসিন আখনার।</verse>
				<verse number="8">নেখায় কুহিনু দুলার মাল্লা আর ধার্মেসিন মাল আখনার, কারনে ধার্মেস তানিম দুলার।</verse>
				<verse number="9">নামহায় মাইয়া ধার্মেসঘী দুলার এন্নেনু এদনা মান্‌জা, আস তাংহা অন্টি খিলা খাদ্দাসিন ই ধার্তীনু তাইকা রাঃচাস, যেনু নাম আসঘী মাঝিন্তী জীয়া ক্ষাক্ষাদাত।</verse>
				<verse number="10">নাম যে ধার্মেসিন দুলার নান্‌জেকাত আদ মালা, মুন্দা আস নামান দুলার নানারকি তাংহা খাদ্দাসিন ই ধার্তীনু তাইকা রাঃচাস, যেনু খাদ্দাস তাংহা জীয়ান দাড়ে আর্গানাঘী মাঝিন্তী নাম গুনহান্তী ছেমা ক্ষাক্ষাদাত। ইদিম মান্‌জা দুলার।</verse>
				<verse number="11">এংহায় চোনহালু সাংগুয়ারিরো, কারনে ধার্মেস নামান এন্নে দুলার নান্‌জাস হলে আন্নেম নামহাহু দারকার অরোত দোশরারিন দুলার নান্না।</verse>
				<verse number="12">নেহু ইকলাহু ধার্মেসিন মাল এরিয়ার। মুন্দা নাম যদি অরোত দোশরারিন দুলার নান্দাত, হলে ধার্মেস নামহা কুহিনু রাঃদাস আউর আসঘী দুলার নামহা কুহিনু পুরাসে নালাখ নানা লাগি।</verse>
				<verse number="13">ধার্মেস তাংহা বোলতান নামাগে দান নান্‌জাস, আউর এন্নেনুম নাম আঃখা অংগোদাত যে, নাম আসঘী মাঝিনু রাঃদাত আউর আসহু নামহা কুহিনু রাঃদাস।</verse>
				<verse number="14">এম ইরকাম আউর গাওয়াহী চিইয়া লাগদাম যে, বাঙ্গাস তাংদাসিন আলারঘী বাছাবাঃউু মানারকি ই ধার্তীনু তাইয়াস।</verse>
				<verse number="15">যদি নেকিম তেংগেরনার যে যীশুস ধার্মেসঘী খাদ্দাস, হলে আর ধার্মেসঘী মাঝিনু রাঃনার আউর আসহু আরঘী মাঝিনু রাঃদাস।</verse>
				<verse number="16">নাম আখদাত আউর বিশুয়াস নান্দাত যে, ধার্মেসঘী দুলার নামহা মাঝিনু রাঃয়ী। ধার্মেস তানিম দুলার। দুলারঘী মাঝিনু নে রাঃদাস, আস ধার্মেসঘী মাঝিনুম রাঃদাস আউর ধার্মেসহু আসঘী মাঝিনু রাঃদাস।</verse>
				<verse number="17">এন্নেনু দুলার নামহা কুহিনু পুরা মানি, যেনু নাম শালিস উল্লানু সাহাস ক্ষাক্ষাদাত, কারনে ই ধার্তীনু নাম খ্রীস্তাসঘী লেখাম উজ্জা অক্কাদাত।</verse>
				<verse number="18">ই দুলারঘী মাঝিনু একাম এল্চেনা মাল্লা, মুন্দা পুরা দুলার এল্চেনান গেচ্ছা নানি, কারনে দান্ডেনু এল্চেনা রাঃয়ী। নে এল্চেদাস আস দুলারনু পুরা মাল মান্দাস।</verse>
				<verse number="19">নাম দুলার নান্দাত, কারনে আস নামান পাহিলা দুলার নান্‌জাস।</verse>
				<verse number="20">যদি নাম বাঃদাত ধার্মেসিন নাম দুলার নান্দাত, মুন্দা ভাইয়ারিন ঘিন্না নান্দাত হলে নাম ঝুট কাত্থা বাউু; কারনে খান্নে ইরকা দোশরারিন যদি নাম দুলার নানা পোলদাত হলে মাল ইরকা ধার্মেসিন একাসেনু দুলার নানোত?</verse>
				<verse number="21">নাম যীশু খ্রীস্তাসঘী হেদ্দেন্তী ই পেশকান ক্ষাক্ষিকাত যে, ধার্মেসিন নে নে দুলার নান্নার আর যেনু দোশরা বিশুয়াসী ভাইয়ারিনহু দুলার নান্নার।</verse>
			</chapter>
			<chapter number="5">
				<verse number="1">নে বিশুয়াস নান্নার যীশুসদিম আঃ গাছেরকা খ্রীস্তাস, ধার্মেসতিম আরঘী জানাম মান্‌জা। নে নে তাম্বাসিন দুলার নান্নার, আর আসঘী খাদ্দাসিনহু দুলার নান্নার।</verse>
				<verse number="2">একাবাকি নাম ধার্মেসিন দুলার নান্দাত আউর আসঘী পেশকান মান্দাতকি চালেরদাত, আবাকী নাম আখদাত যে, ধার্মেসঘী খাদ্দারিনহু নাম দুলার নান্দাত।</verse>
				<verse number="3">কারনে ধার্মেসঘী হুর্মি পেশকান মান্নাদিম মান্‌জা ধার্মেসঘী মাইয়া দুলার। আসঘী পেশকা গুটঠি অতথা বোঝহা লেখা মালা,</verse>
				<verse number="4">কারনে ধার্মেসঘী হোর্মা খাদ্দার ধার্তীঘী মাইয়া জিতচার। ধার্তীঘী মাইয়া এগদা জিতচার, আদ মান্‌জা নামহা বিশুয়াস।</verse>
				<verse number="5">“যীশুসদিম ধার্মে খাদ্দাস”, ই কাত্থান নে নে বিশুয়াস নান্নার, খিলা আরিম ধার্তীঘী মাইয়া জিতনার।</verse>
				<verse number="6">ইসিম যীশু খ্রীস্তাস, নে আম্মেঘী মাঝিন্তী আসনান আউর খেএনাঘী মাঝিন্তী খেশোঘী সাংগে বারেচ্কা রাঃচাস। খিলা আম্মেঘী মাঝিন্তী মালা, মুন্দা আম্মে আউর খেশোঘী মাঝিন্তী বারেচ্কা রাঃচাস। নেমহা বোলতা তানিম ই গাওয়াহী চিইয়া লাগি, কারনে নেমহা বোলতাদিম সাচ।</verse>
				<verse number="7">ইসান তিন’ঠু গাওয়াহীর রাঃনার,</verse>
				<verse number="8">নেমহা বোলতা, আম্মে আউর খেশো; ই তিন’ঠুঘী গাওয়াহী অন্টাম।</verse>
				<verse number="9">নাম আলারঘী গাওয়াহী ইন্‌জিরদাত, মুন্দা ধার্মেসঘী গাওয়াহী আদিন্তীহু ঢের সাওয়াংগিয়া; কারনে আস তাংহা খাদ্দাসঘী বারেনু ই গাওয়াহী চিচ্চাস।</verse>
				<verse number="10">ধার্মে খাদ্দাসঘী মাইয়া নে বিশুয়াস নান্নার, আরঘী কুহিনু ই গাওয়াহী রাঃয়ী। মুন্দা নে নে ধার্মেসিন বিশুয়াস মাল নান্নার, আর আসিন ঝুটবাঃউু কামচার, কারনে ধার্মেস তাংহা খাদ্দাসঘী বারেনু একা গাওয়াহী চিচ্চাস, আদিন আর বিশুয়াস মাল নান্‌জার।</verse>
				<verse number="11">ধার্মেস নামাগে মাল মুন্‌জুরনা জীয়া চিচ্চাস আউর আঃ জীয়া তাংহা খাদ্দাসঘী মাঝিনু রাঃয়ী, ইদিম মান্‌জা আঃ গাওয়াহী।</verse>
				<verse number="12">ধার্মে খাদ্দাসিন নে ক্ষাক্ষিয়াস, আস আঃ জীয়ানহু ক্ষাক্ষিয়াস; মুন্দা ধার্মে খাদ্দাসিন নে মাল ক্ষাক্ষিয়াস, আস আঃ জীয়ানহু মাল ক্ষাক্ষিয়াস।</verse>
				<verse number="13">নিম নে নে ধার্মে খাদ্দাসিন বিশুয়াস নান্দার, এন নিমহা হেদ্দে ই চিঠি লিখা লাগদান, যেনু নিম আঃখা অংগোদার যে, নিম মাল মুন্‌জুরনা জীয়ান ক্ষাক্ষিকার।</verse>
				<verse number="14">ধার্মেসঘী মাইয়া নামহা ই সাহাস রাঃয়ী যে, আসঘী চাহানা লেখা যদি নাম এন্দরাদিম নেএদাত হলে আস আঃ কাত্থান মেন্দাস।</verse>
				<verse number="15">যদি নাম আখদাত যে, নাম এগদান নেএদাত আদিন আস মেন্দাস হলে ইদিনহু আখদাত যে, আসঘী হেদ্দেন্তী নাম এগদান নেচকাত, আদিন নাম ক্ষাক্ষিকাত।</verse>
				<verse number="16">যদি নিন আখদায়, নিংহা ভাইয়োস এন্নে একাম গুনহা নানা লাগদাস, এগদা খেএনা তারা মাল হোঃয়ী কালি, আস যদি ধার্মেস হেদ্দে নেএদাস হলে ধার্মেস আসিন জীয়া চিওস। এন ইসান আরঘী কাত্থাদিম বাঃআ লাগদান, নে নে গুনহা নানা লাগনার, আরঘী গুনহা আরিন খেএনা তারা মাল হোঃয়ী কালি। মুন্দা খেএনা তারা হোঃয়ী কালি, এন্নে গুনহাহু রাঃয়ী। আঃ বারেনু গোহরারনাঘী কাত্থা এন নিমহা হেদ্দে মাল বাঃআ লাগদান।</verse>
				<verse number="17">হুর্মি রাকাম মালদাও নালাখ নান্নাদিম গুনহা, মুন্দা হুর্মি গুনহা বোলতাঘী খেএনা তারা মাল হোঃয়ী।</verse>
				<verse number="18">নাম আখদাত যে, ধার্মেসতি নেখায় জানাম মান্‌জা, আস গুনহানু খাতরারকি মাল রাঃদাস। নে ধার্মেসতি জান্মারকা রাঃচাস, ধার্মেসঘী খাদ্দেস আসিন বাছাবাঃদাস, আউর শায়তানেস আসিন মালদাও ডাহারেনু হোওয়া পোলদাস।</verse>
				<verse number="19">নাম আখদাত যে, নাম ধার্মেসঘী আল, আন্নুহু গোট্টা ধার্তী শায়তানেরঘী ক্ষেক্ষানু রাঃয়ী।</verse>
				<verse number="20">নাম আরু আখদাত যে, ধার্মে খাদ্দাস বারারকি নামাগে বুঝুরনাঘী সাওয়াং চিচ্চাস, যেনু নাম সাচ ধার্মেসিন আঃখা অংগোদাত। নে সাচ ধার্মে, নাম আসঘী মাঝিনু রাঃদাত, মানে মান্‌জা আসঘী খাদ্দাস যীশু খ্রীস্তাসঘী মাঝিনু রাঃদাত। আসিম সাচ ধার্মে আউর আসিম মাল মুন্‌জুরনা জীয়া।</verse>
				<verse number="21">এংহায় চোনহালু খাদ্দারো, ঠাকরানঘী হেদ্দেন্তী নিম গেচ্ছা রাঃকে।</verse>
			</chapter>
		</book>
		<book number="63">
			<chapter number="1">
				<verse number="1">এনুম পাচকি মাহাতো, ধার্মেসঘী চাজ্জিকা যানানা আউর আদিঘী খাদ্দে খার্রার হেদ্দে এন ই চিঠিন লিখা লাগদান। ধার্মেসঘী সাচনু এন নিমহায় হোর্মারিন দুলার নান্দান। এন খিলা নিমান দুলার নান্দান, আদ মালা, মুন্দা নে নে ধার্মেসঘী সাচান আখনার, আর হোর্মার নিমান দুলার নান্নার।</verse>
				<verse number="2">কারনে একা সাচ নামহায় কুহিনু রাঃয়ী, আউর সাদাউ সাদাউ উল্লা ধারারকি নামহায় সাংগে রাও, আঃ সাচঘী খাতরীম এম নিমান দুলার নান্দাম।</verse>
				<verse number="3">ধার্মে বাঙ্গাস আউর আসঘী খাদ্দাস যীশু খ্রীস্তাসঘী হেদ্দেন্তী সাচ আউর দুলারঘী মাঝিন্তী অনুগ্রহ, দায়া আউর শালসান্ত নামহায় সাংগে রাও।</verse>
				<verse number="4">বাঙ্গাস নামান একা হুকুম চিচ্চাস, আঃ লেখাম নিংহায় কায়েক’ঝান খাদ্দে খার্রার ধার্মেসঘী সাচঘী ডাহারেনু চালরা লাগনার, আদিন এরারকি এন ঢের খুশমারকান।</verse>
				<verse number="5">এন নিমহায় গুসান গোহরারদান, যেনু নিম অরোত দোশরারিন দুলার নানকে। চোনহালু বাহিন, এন এগদা লিখা লাগদান, আদ পুনা হুকুম মালা, মুন্দা ই হুকুম নাম নামহায় পাহিলা বিশুয়াস নান্নান্তিম ক্ষাক্ষিকাম।</verse>
				<verse number="6">দুলার মানেম তো, ধার্মেসঘী হুর্মি হুকুম লেখাম উজ্জা অক্কনা। নিম পাহিলান্তী একা হুকুমঘী কাত্থা মেনারকি বারা লাগদার, আঃ লেখাম নিম দুলারঘী ডাহারেনু উজ্জা অক্কা।</verse>
				<verse number="7">ধার্তীনু ঢের আলার উর্খিয়ার নে আলারিন ভুলাবাঃনার। যীশু খ্রীস্তাস আল মানারকি বারেচ্কা রাঃচাস, আর ই কাত্থান বিশুয়াস মাল নান্নার। ই আলারদিম ভুলাবাঃউু আল হিকনার আউর খ্রীস্তাসঘী মুদাই হিকনার।</verse>
				<verse number="8">নিম হুশিয়ার মানা, যেনু নিমহায় নালাখঘী খান্‌জপা মাল এবসিরি, মুন্দা নিম নিমহায় পুরুস্কারঘী হুর্মিদিমঘী ফায়দা নানা অংগোদার।</verse>
				<verse number="9">নে নে খ্রীস্তাসঘী চিচ্চিকা দাও শিরষান্তীহু বাগ্গে বাগ্গে বাঃনার, আর আঃ শিরষানু থিরারারকি মাল রাঃনার, আর ধার্মেসঘী মাঝিনু মাল রাঃনার। মুন্দা নে নে আঃ দাও শিরষানু থিরারারকি রাঃনার, আরঘী কুহিনু বাঙ্গাসহু রাঃদাস আউর খাদ্দেসহু রাঃদাস।</verse>
				<verse number="10">যদি নেকিম নিমহায় হেদ্দে বারারকি আঃ শিরষান মাল চিইনার হলে নিমহায় এড়পানু আরিন পারছা আম্বকে আউর “নিমহায় শালসান্ত মানুক” ইদিনহু বাঃআ আম্বকে।</verse>
				<verse number="11">নে আসিন দাওহাল আখতানার, হলে আসহু আসঘী মালদাও নালাখঘী ভাগিয়ারী মান্দাস।</verse>
				<verse number="12">নিমহায় হেদ্দে এংহায় ঢের কাত্থা লিখনাঘী কাত্থা রাঃচা, মুন্দা আঃ হুর্মি কাত্থা এন কাগজনু আউর লিখনাঘী কালি তারু লিখনাম মাল চাহাদান। এন আশেরা নান্দান যে, এন নিমহায় মুন্দভারে অক্কারকি নিমহায় সাংগে কাছনাখরোন, যেনু নাম আইয়ানু পুরা রিঝঝি ক্ষাক্ষাদাত।</verse>
				<verse number="13">ধার্মেস নেকান চাজারকি হোচ্চাস আঃ বাহিনঘী খাদ্দে খার্রার নিংগান দাওহাল আখতা লাগনার।</verse>
			</chapter>
		</book>
		<book number="64">
			<chapter number="1">
				<verse number="1">এন পাচকি মাহাতো, ধার্মেসঘী সাচনু নেকান দুলার নান্দান, এংহায় আঃ চোনহা সাংগুয়ারি গাইয়েসঘী হেদ্দে এন যোহান ই চিঠিন লিখা লাগদান।</verse>
				<verse number="2">এংহা চোনহা সাংগুয়ারি, এন বিন্তী নান্দান যেনু নিংহা হুর্মিদিম দাওসে চালরি আউর বোলতাঘী তারতিক নিন দাওলে রাঃদায়, ঠিকা আন্নেম নিংহায় দেহাহু যেনু কড়ে রাঃয়ী।</verse>
				<verse number="3">এন ঢেরিম খুশমারকান একাবাকি কায়েক’ঝান বিশুয়াসী ভাইয়োর বারারকি নিংহায় বারেনু ই গাওয়াহী চিচ্চার যে, ধার্মেসঘী পুরা সাচনু নিন চালরা লাগদায় আউর আঃ সাচনুম উজ্জা অক্কা লাগদায়।</verse>
				<verse number="4">এংহায় খাদ্দার ধার্মেসঘী সাচনু উজ্জা অক্কা লাগনার, ই কাত্থা মেনারকি একা রিঝঝি মানি, আদিন্তী কোহা রিঝঝি এংহায় আরু এন্দরাহু মাল্লা।</verse>
				<verse number="5">এংহা চোনহা সাংগুয়ারি, বিশুয়াসী ভাইয়োরিন নিন মাল আখদায় আন্নুহু নিন আরঘী খাতরী এগদা নান্‌জাকায় আদিন পাত্তাচ্কা আলার লেখাম নান্‌জাকায়।</verse>
				<verse number="6">আর মান্ডলীন্তা হোর্মা বিশুয়াসী আলারঘী মুন্দভারে নিংহায় দুলারঘী গাওয়াহী চিচ্চার। আঃ লেখাম নিন যদি আরঘী কাঃনাঘী হুর্মিন সাপড়াদায় চিইদায় হলে দাওলে নানোয় আউর ধার্মেস যেনু খুশমারদাস।</verse>
				<verse number="7">কারনে আর খ্রীস্তাসঘী নামে প্রাচার নান্না খাতরী উর্খিয়ার আউর মালপাত্তুরঘী হেদ্দেন্তী এন্দরাহু মাল ইন্‌জিরার।</verse>
				<verse number="8">আদিঘী খাতরী ই রাকাম আলারিন সাহাড়া নান্না নামহায় দারকার, যেনু ধার্মেসঘী সাচঘী খাতরী নামহু আরঘী নালাখঘী সাহাড়ানানু মানা অংগোদাত।</verse>
				<verse number="9">এন মান্ডলী হেদ্দে অন্টা সান্নি চিঠি লিখিচ্কা রাচ্কান, মুন্দা দিয়ত্রিফেস মান্ডলীন্তা মাহাতো মানা বেদ্দিকা রাঃচাস, খানে আস এমহায় কাত্থান মাল ইন্‌জিরাস।</verse>
				<verse number="10">ই খাতরী, এন একাবাকি বারোন, আবাকী আস এন্দরা নান্‌জাস এন আদিন নিমহায় হেদ্দে আখতোন। আস আরঘী বারেনু ঢের মালদাও কাত্থা বাঃচাস। আইয়াহু মাল খুশমারাসকি আস তানিম এংহায় বিশুয়াসী ভাইয়ারিন মাল ইন্‌জিরা লাগদাস আউর নে আরিন ইন্‌জিরা বেদ্দা লাগনার আরিনহু আস আটকা লাগদাস আউর মান্ডলীন্তী অথরা চিইয়া লাগদাস।</verse>
				<verse number="11">এংহা চোনহা সাংগুয়ারি, এগদা মালদাও আদিঘী খোঃখানু আম্বকে কালা, মুন্দা এগদা দাও আদিঘী খোঃখানু চালরা। নে দাও নালাখ নান্দাস আস ধার্মেসঘী খাদ্দার, আউর নে মালদাও নালাখ নান্দাস আস ধার্মেসিনহু মাল এরিয়াস।</verse>
				<verse number="12">হোর্মার দীমীত্রিয়েসঘী অহমা নানা লাগনার, এন্নে কা, ধার্মেসঘী সাচহু আসঘী বারেনু গাওয়াহী চিইয়া লাগি, আউর এমহু আদিঘী গাওয়াহী আল। নিন তো আখদায় এম এগদা গাওয়াহী চিইদাম আদ মানিম।</verse>
				<verse number="13">নিংহায় হেদ্দে এংহায় ঢের কাত্থা লিখনা রাঃচা, মুন্দা লিখনাঘী কালি আউর কলমনু এন আদিন লিখা মাল বেদ্দেদান।</verse>
				<verse number="14">এন আশেরা নান্দান, এন চাড়েম নিংগান এরা অংগোন আউর এন নিংহায় মুন্দভারে অক্কারকি কাছনাখরা অংগোন।</verse>
				<verse number="15">নিংহায় শালসান্ত মানুক। নিংহায় সাংগুয়ারির নিংগান দাওহাল আখতা লাগনার। আসতা হোর্মা সাংগুয়ারিন অরোত অরোত নানারকি এমহায় দাওহাল আখতাকে।</verse>
			</chapter>
		</book>
		<book number="65">
			<chapter number="1">
				<verse number="1">এন যিহুদা, যীশু খ্রীস্তাসঘী লাউড়ী আউর যাকোবেস এংহায় ভাইয়াস হিকদাস। ধার্মে বাঙ্গাস নেকান মেখিয়াস আউর দুলার নান্দাস আউর যীশু খ্রীস্তাস খাতরী নেকান বাছাবাঃদাস আরঘী খাতরী এন ই চিঠিন লিখা লাগদান।</verse>
				<verse number="2">ধার্মেস নিমান ঢের দায়া, শালসান্ত আউর দুলার দান নানুক।</verse>
				<verse number="3">চোনহালু সাংগুয়ারিরো, গুনহান্তী একা বাছেরনান নাম হোর্মাত ক্ষাক্ষিকাত আঃ বাছেরনাঘী বারেনু এন নিমহায় হেদ্দে লিখনা খাতরী ঢের আগ্রহী রাচ্কান। মুন্দা আন্নুহু খ্রীস্তাসনু ধারাম বিশুয়াস, এগদান ধার্মেস তাংহায় নেমহা আলারগে সাদাউ সাদাউ উল্লা খাতরী চিচ্চাস, যেনু নিম জীয়া কায়া চিইয়ারকি লাড়াই নান্দার আঃ উতসাহ চিইনা খাতরী এন নিমহায় হেদ্দে লিখনা দারকার বাঃআরকি ইয়াদ নান্‌জাকান।</verse>
				<verse number="4">কারনে একা আলারঘী দান্ডে বারেনু আগুন্তা পুথিনু লিখনা মান্‌জিকি রাঃচা আন্নে কায়েক’ঝান নিমহায় ভিতরা চোরার লেখা কোরচার। এন্নে ধারাম মালপাত্তু আলারঘী ধার্মেস মাইয়া ভাক্তি মাল্লা কারনে আর মালদাও নালাখঘী খাতরী অন্টা অজু ক্ষেক্ষা হিসাবনু নামহায় ধার্মেসঘী অনুগ্রহন মালদাও চাইল বাইল নান্নার আউর নামহায় অরোত অন্টিম গুরু আউর উর্বা যীশু খ্রীস্তাসিন আর মাল তেংগেরনার।</verse>
				<verse number="5">এন নিমান থোরে কাত্থা ইয়াদ নান্তারকি চিইয়া বেদ্দান, যদিহু নিম ই হুর্মি বারেনু দাওলেসে আখদার; আন্নুহু এন নিমান ইয়াদ নান্দান চিইদান যে, মিশার রাঃজীন্তী ইস্রায়েলিরিন বাছাবাঃআরকি অন্দরনা খোঃখা নে বিশুয়াস মাল নান্‌জার উর্বাস আরিন নাশ নান্‌জাকা রাঃচাস।</verse>
				<verse number="6">নিম আঃ মের্খাদুতারঘী বারেনু আখদার নে তামহায় আধিকার মাল বাছাবাঃরকি তামহায় আড্ডান আম্বারকি চালি কেরকা রাঃচার। মাহা উল্লাঘী রায়বাড়ী খাতরী ধার্মেস আরিন সাদাউ সাদাউ উল্লাঘী উখানু শিকড়ি তারু হেচ্চাসকি উইয়াস।</verse>
				<verse number="7">সদোম আউর ঘোমরা শাহার আউর আদিঘী আশেপাশেন্তা শাহারতা আলারহু লাজ্জে নালাখ নান্‌জাকা রাঃচার, আউর এগদা মান্না লেখা মালা আন্নে লাজ্জে নালাখ নান্‌জাকা রাঃচার। নে নে সাদাউ সাদাউ উল্লাঘী চিচ্চিনু অলনাঘী দান্ডে ক্ষাক্ষর ইর আরঘীদিম চিনহা মানারকি রাঃনার।</verse>
				<verse number="8">ঠিকা অন লেখাম, ই ভন্ড গুরুর আন্নেম নানারকি মালদাও সাপ্না এরনাঘী খোঃখা তামহায় দেহান মাইলা নান্‌জার, ক্ষেমতান মাল ইন্‌জিরার আউর নে নে মাহিমানু পুরা আরিন অপমান নান্নার।</verse>
				<verse number="9">প্রাধান মের্খাদুত মিখায়েলেস একাবাকি মোসেসঘী দেহা হোওয়ারকি শায়তানেস সাংগে তর্কাতর্কি নান্‌জাকা রাঃচাস, আবাকী আস শায়তানেসঘী বিড়দোনু একাম অপমানঘী কাত্থা বাঃআরকি আসিন দুশি নানাগে সাহাস মাল নান্‌জাস। মুন্দা আস বাচ্কা রাঃচাস, “উর্বাস নিংগান ধাম্কুক।”</verse>
				<verse number="10">মুন্দা ই আলার এগদান মাল বুঝুরনার আঃ বারেনু অপমান নান্নার আউর লুর মালকা জানোয়ারঘী লেখা তামিম এগদা বুঝুরনার আইয়াম নাশ মান্নার।</verse>
				<verse number="11">ছি্ আঃ আলারিন! আর কয়িনেসঘী লেখা বিড়দো ডাহারেনু চালি কেরার, আর বিলিয়মেঘী লেখা পায়সাঘী লালিচ নানারকি অন্টেম ডাহারেনু চালরা লাগনার। আর কোরহোসঘী লেখা ধার্মেস সাংগে বিদ্রোহ নান্‌জাকা রাঃচার আউর আসঘী লেখাম আর নাশ মান্‌জার কেরার।</verse>
				<verse number="12">ই হোর্মা আলার নিমহা দুলার ভুরকানু মাইলা দাগঘী লেখা, কোহা কালিজা হোওয়ারকি নিমহায় সাংগে ভুরকান অন্নার আউর ইর খিলা তামহায় বারেনুম সোচনার। ইর তাকানু উড়িয়ারারকি কাঃনা চেপ মালকা বাদালী লেখা। খান্‌জপাঘী ধার্না সামাই খান্‌জপা মাল্লা বাঃআরকি পাঃদা বাকি চাডআরকি লেভেরনা মান্নেঘী লেখা ইর দু’নো পাক্ষেন্তী কেচ্চেকা।</verse>
				<verse number="13">ইর সামুদারনু কামনা ঢেউঘী লেখা; আরঘী লাজ্জেঘী নালাখ গুটঠি ফেনা লেখা ভাসারিকি চোঃয়ী। ইর মের্খানু কির্রিনা কুদ্দুনা বিনকো লেখাম; ধার্মেস আরঘী খাতরী সাদাউ সাদাউ উল্লা খাতরী ঢের ঘুটঘুটা উখাঘী আড্ডা খোড়ারকি উইয়াস।</verse>
				<verse number="14">আদমেসঘী গুষ্ঠিন্তা সাত্তয়া মেত হনোকেস ই আলারঘী বারেনু ঢের আগুম নাবীর লেখা কাত্থা বাচ্কা রাঃচাস, “এরা, উর্বাস তাংহা হাজার হাজার নেমহা দুতারিন সাংগে হোওয়ারকি বারা লাগদাস,</verse>
				<verse number="15">যেনু হোর্মারঘী শালিস নানা অংগোদাস আউর ভাক্তি মালকা আলার ভাক্তি মালকা লেখাম একা হুর্মি মালদাও নালাখ নান্‌জার আউর আঃ ভাক্তি মালকা গুনহা আলার উর্বাসঘী বিড়দোনু একা হুর্মি কড়া কাত্থা বাঃচার আদিঘী খাতরী আস আরিন শালিস নানাগে বারা লাগদাস।”</verse>
				<verse number="16">ই রাকাম আলার হুর্মি সামাই আলারিন নালিশ চিইনার আউর দোশ চিইনার; আর তামহায় কায়ান্তা মালদাও চাহানা লেখাম চালেরনার। আর তামিম তামান হোওয়ারকি গারাব নান্নার আউর ফায়দা খাতরী আলারিন খাতির নান্নার।</verse>
				<verse number="17">মুন্দা চোনহা সাংগুয়ারিরো, নামহায় উর্বা যীশু খ্রীস্তাসঘী তাইকার আগু একা বাচান বাচ্কা রাঃচার, আবড়া হুর্মি নিম ইয়াদ নানারকি এরা।</verse>
				<verse number="18">আর নিমান বাচ্কা রাঃচার, “একাবাকি মুন্‌জুরনা উল্লা বারো আবাকী এন্নে আলার নিমহায় হেদ্দে হাজির মানোর, নে নে আলখোর আউর ধার্মে মালকা মালদাও চাহানা লেখা চালরোর।”</verse>
				<verse number="19">ই আলার নিমহায় ভিতরা চিচ্চি লাগাবাঃনার আর তামহায় চাহানা লেখাম চালেরনার। আরঘী মাঝিনু নেমহা বোলতা মাল্লা।</verse>
				<verse number="20">মুন্দা চোনহা সাংগুয়ারিরো, নিম নিমহায় হুর্মিন্তী নেমহা বিশুয়াসনু নিমান গাথারকি চোওদা আউর নেমহা বোলতাঘী সাওয়াংনু বিন্তী নানা।</verse>
				<verse number="21">ধার্মেসঘী দুলারনু তাংগা তিংগান উইয়া আউর নামহায় উর্বা যীশু খ্রীস্তাসঘী দায়ান ক্ষাপতেম রাঃআ যেনু আস নিমান মাল মুন্‌জুরনা জীয়ান দান নান্দাস।</verse>
				<verse number="22">নে ধুকচুকুরনার আরঘী মাইয়া দায়া নানা।</verse>
				<verse number="23">চিচ্চিন্তী দোশরারিন টানারকি বাছাবাঃআ। আউর তাংগা তিংগান ঠিকা উইয়ারকি আরিন দায়া নানা; নেখায় গুনহা নালাখতি দেহা মাইলা নান্‌জার আরঘী মাইলা কিচরীনু তুপফা।</verse>
				<verse number="24">আক্কুন নে নিমান মুড়নান্তী বাছাবাঃআগে অংগোদাস আউর তাংহায় মাহিমাঘী মুন্দভারে রিঝিরনাঘী সাংগে দোশ মালকা হালনু হাজির নানাগে অংগোদাস,</verse>
				<verse number="25">আঃ অরোত অন্টাম ধার্মেস, নে নামহায় বাছাবাঃউু। নামহায় উর্বা যীশু খ্রীস্তাসঘী মাঝিন্তী আসঘীদিম হুর্মি অহমা, মাহিমা, সাওয়াং আউর ক্ষেমতা সাদাউ সাদাউ উল্লা গুটি রাউুক। আমেন।</verse>
			</chapter>
		</book>
		<book number="66">
			<chapter number="1">
				<verse number="1">ই পুথিঘী মাঝিনু এগদা লিখিচ্কা রাঃয়ী, যীশু খ্রীস্তাসদিম আদিন আখতাচাস। ই হুর্মি বারেন ধার্মেস খ্রীস্তাসঘী হেদ্দে আখতাচ্কা রাঃচাস, যেনু একা হুর্মি ঘাটনা চাড়েম চাড়েম মানিম ঘাটঅ, আদিন আস তাংহা লাউড়ীস হেদ্দে আখতাদাস। খ্রীস্তাস তাংহা মের্খাদুতাসিন তাইয়ারকি তাংহা লাউড়ী যোহানেসিন ই হুর্মি বারেনু আখতাচাস।</verse>
				<verse number="2">ধার্মেসঘী বাচান আউর যীশু খ্রীস্তাসঘী গাওয়াহী বারেনু যোহানেস এগদা ইরকা রাঃচাস, আঃ হুর্মি বারেনুম আস ইসান গাওয়াহী চিচ্চিকা রাঃচাস।</verse>
				<verse number="3">ধান্যা আঃ আলার, নে নে ই হুল্লু বাচান গুটঠিন জোরসে পাড়নার, আউর নে নে আদিন মেন্নার আউর মানআরকি চালারনার আরহু ধান্যা, কারনে সামাই হেদ্দে আর্সিয়া কেরা।</verse>
				<verse number="4">এন যোহান, এশিয়া প্রাদেশতা সাত’ঠু মান্ডলীঘী হেদ্দে লিখা লাগদান। নে রাঃদাস, নে রাঃচাস আউর নে বারা লাগদাস আস আউর আসঘী বেলকান্ডোঘী মুন্দভারে একা সাত’ঠু বোলতা রাঃনার, আর আউর যীশু খ্রীস্তাস নিমান অনুগ্রহ নানুক আউর শালসান্ত চিউুক।</verse>
				<verse number="5">যীশুস খ্রীস্তাসদিম পাত্তাচ্কা গাওয়াহী আউর খেএনান্তী আসিম পাহিলা উজ্জা চোচ্চকা রাঃচাস, আউর আসিম ধার্তীন্তা বেলারঘী শাসানদাতা। আস নামান দুলার নান্দাস আউর তাংহা খেশো তারু গুনহান্তী নামান বাছাবাঃচাস।</verse>
				<verse number="6">আস নামান হোওয়ারকি অন্টা রাঃজী কাম্চাস আউর তাম্বাসঘী আউর তাংহা ধার্মেসঘী সেওয়া নান্না খাতরী নায়গা নান্‌জাস। যীশু খ্রীস্তাসঘী অহমা আউর সাওয়াং সাদাউ সাদাউ উল্লা ধারারকি রাউুক। আমেন।</verse>
				<verse number="7">এরা, “আস বাদালীঘী সাংগে বারা লাগদাস” । হুর্মি খান্নে আসিন এরোর; “নে নে আসিন বললোম তারু হানেচ্কা রাঃচার, আরহু এরা অংগোর” আউর ধার্তীন্তা হোর্মা জাতিয়ার “আসঘী খাতরী গাডরার গাডরার চিখোর অলখোর।” আদিম মানুক, আমেন।</verse>
				<verse number="8">উর্বা ধার্মেস বাঃদাস, “এনিম আলফা আউর ওমেগা, ইদিঘী মানে এনিম আরাম্ভ আউর এনিম মুন্‌জুরকা। এনিম হুর্মি অংগু ধার্মে, নে রাঃদাস, নে রাঃচাস আউর নে বারা লাগদাস।”</verse>
				<verse number="9">এন নিমহায় বিশুয়াসী ভাইয়া যোহান; যীশুস সাংগে অন মানারকি এন নিমহায় সাংগে অন্টাম তাপলিক, অন্টাম রাঃজী আউর অন্টাম ধিরারনাঘী ভাগিয়ারী মান্‌জাকান। ধার্মেসঘী বাচান আউর যীশুসঘী গাওয়াহী প্রাচার নান্‌জাকা রাচ্কান বাঃআরকি আদিঘী দান্ডে চিইয়াগে এংগান পাটাম দ্বীপনু হোওয়ারকি উইনা মান্‌জিকি রাঃচা।</verse>
				<verse number="10">এন উর্বাসঘী খান্নে এখের্না অন্টা উল্লানু নেমহা বোলতাঘী চালাবাঃনানু রাচ্কান। এন্নে সামাই এংহায় পাচলিতারা তুরীঘী আওয়াজ লেখা অন্টা জোরসে গাডরারনান মেনা অংগুকান।</verse>
				<verse number="11">আস এংগান বাঃচাস, “নিন এগদান এরোয় আদিন অন্টা মোড়াবাঃআরকি উইকা পুথিনু লিখকে, আউর আদিন ইফিস, স্মুর্না, পার্গাম, থুয়াতীরা, সার্দি, ফিলাদিলফিয়া আউর লায়দিকেয়া ই সাত’ঠু শাহারতা সাত’ঠু মান্ডলীঘী হেদ্দে তাইকে চিইকে।”</verse>
				<verse number="12">নে কাত্থা বাঃআ লাগিয়াস, আসিন এরনা খাতরী এন কির্রারকি ইজ্জিকান আউর সোনাঘী সাত’ঠু বিল্লি উইনাঘী থাক ইরকান।</verse>
				<verse number="13">আঃ বিল্লি উইনাঘী থাক গুটঠিঘী মাঝিনু “আল খাদ্দেস” লেখা নেকিম অর্তোস রাঃচাস। আস ক্ষেড্ডে গুটি দিগহালে ঝুলা আত্তিকা রাঃচাস আউর আসঘী ছাতি হেএচ্কা রাঃচা সোনালী রাংগেঘী কিচরী তারু।</verse>
				<verse number="14">আসঘী কুক্কুন্তা চুটটি রাঃচা ভেন্ডোঘী চুটটি লেখা আউর কিবা লেখা পান্ডরু, আউর আসঘী খান্নে রাঃচা লাঘেরনা চিচ্চিঘী লেখা।</verse>
				<verse number="15">আসঘী ক্ষেড্ডে গুটঠি রাঃচা চিচ্চিনু অল্দাচ্কা ঝাকঝাকারা পিতাল লেখা, আউর আসঘী নারটিঘী সুর রাঃচা জোরসে আম্মে বাহারনা কাঃনা সারাঘী লেখা।</verse>
				<verse number="16">আস তাংহা মাড়ি ক্ষেক্ষানু সাত’ঠু বিনকো ধারারকি উইকা রাঃচাস আউর আসঘী বাইতি অন্টা শানাচ্কা তালোয়ার উর্খারকি বারা লাগিয়া, এগদাঘী দু’নো তারা শান রাঃচা। পুরা ক্ষেমতানু লাঘেরনা বিইড়ী লেখাম আসঘী বাইঘী মুঠান রাঃচা।</verse>
				<verse number="17">আসিন এরারকি এন কেচ্চেকারঘী লেখা আসঘী ক্ষেড্ডে হেদ্দে খাতেরকান কেরকান। আবাকী আস তাংহা মাড়ি ক্ষেক্ষা এংহায় মাইয়া উইয়াসকি বাঃচাস, “আম্বা এল্চা, এনিম পাহিলা আউর এনিম শেষা।</verse>
				<verse number="18">এনিম উজ্জুকা। এন কেচ্চেকা রাচ্কান, আউর এরা, আক্কুন এন সাদাউ সাদাউ উল্লা উজ্জুকা রাঃদান। এংহায় হেদ্দে কেচ্চেকা আউর কেচ্চেকারঘী রাঃনা আড্ডাঘী চাবহি রাঃয়ী।</verse>
				<verse number="19">আদিঘী খাতরী নিন এগদা ইরকায়, এগদা আক্কুন ঘাটআ লাগি আউর ই হুর্মিঘী খোঃখা এগদা ঘাটঅ আঃ হুর্মি লিখারকি উইয়া।</verse>
				<verse number="20">একা সাত’ঠু সোনাঘী বিল্লি উইনাঘী থাক আউর এংহায় মাড়ি ক্ষেক্ষানু একা সাত’ঠু বিনকো ইরকায়, আদিঘী নুড্ডুকা মানে মান্‌জা, আঃ সাত’ঠু বিনকো মান্‌জা আঃ সাত’ঠু মান্ডলীঘী সাত’ঝান দুতার আউর সাত’ঠু বিল্লি উইনা থাক মান্‌জা আঃ সাত’ঠু মান্ডলী।”</verse>
			</chapter>
			<chapter number="2">
				<verse number="1">“ইফিস মান্ডলীন্তা দুতাস হেদ্দে ই কাত্থান লিখা, নে মাড়ি ক্ষেক্ষানু আঃ সাত’ঠু বিনকো ধারারকি রাঃদাস, আউর নে সাত’ঠু বিল্লি উইনাঘী থাকঘী মাঝিনু একদাস কুদ্দুদাস, আস ই কাত্থা বাঃআ লাগদাস,</verse>
				<verse number="2">নিংহায় নালাখ, নিংহায় খাটনা আউর ধিরারনাঘী কাত্থা এন আখদান। ইদিনহু আখদান যে, নিন মালদাও আলারিন সাহা পোলদায়, নে নে তামান তাইকা বাঃনার মুন্দা মানিম আর তাইকা মালনার, আরিন নিন পারীক্ষা নানারকি ইরকায়, আউর আর যে ঝুটবাঃউু আদিঘী সাবুত ক্ষাক্ষিকায়।</verse>
				<verse number="3">এন ইদিনহু আখদান যে, নিংহায় ধিরারনা রাঃয়ী আউর নিন এংহায় নামে খাতরী ঢের খিলপাত সাহারকিহু মাল ক্ষারদিকায়।</verse>
				<verse number="4">মুন্দা আন্নুহু নিংহায় বিড়দোনু এংহায় ই নালিশ রাঃয়ী, পাহিলা নিংহায় একা রাকাম দুলার রাঃচা, আদিন নিন এবসাচ্কায়।</verse>
				<verse number="5">খানে নিন সোচআরকি এরা, নিন একড়হে কিইয়া ইত্তিকায়। নিংহায় কায়ান কির্তা, আউর পাহিলা এগদা নানা লাগকায় নিন ফির আদিনুম নানা। যদি নিন কায়ান মাল কির্তাদায় হলে এন নিংহায় হেদ্দে বারোন আউর নিংহায় আঃ বিল্লি উইনাঘী থাকান আসতেক গুছাবাওন চিওন।</verse>
				<verse number="6">আন্নুহু নিংহায় অন্টা গুন রাঃয়ী, নিন নীকলায়তীয়রঘী নালাখ ঘিন্না নান্দায়, আরঘী নালাখ এনহু ঘিন্না নান্দান।</verse>
				<verse number="7">নেখায় মেন্না লেখা খেব্দা রাঃয়ী আস মেনুক, নেমহা বোলতাস মান্ডলী গুটঠিন এন্দরা বাঃদাস। নে জিতঅর, আরিন এন মোখনা খাতরী জীয়া মান্নেঘী খান্‌জপা চিওন। একা মান্নে ধার্মেসঘী পারাম রাঃজীনু রাঃয়ী।”</verse>
				<verse number="8">“স্মুর্না শাহারতা মান্ডলীঘী দুতাস হেদ্দে ই কাত্থা লিখা; নে পাহিলা আউর শেষা, নে কেচ্চেকা রাঃচাস আউর আক্কুন উজ্জারকি চোওচাস, আস ই কাত্থা বাঃদাস,</verse>
				<verse number="9">নিংহায় খিলপাত আউর আকালঘী কাত্থা এন আখদান, মুন্দা আন্নুহু নিন ধানী। আউর ইদিনহু আখদান, নে নে তামান যিহুদী বাঃআরকি আখতানার, মুন্দা মানিমসে আস যিহুদী মালনার, আস শায়তানেসঘী দলতা আল। আর নিংহায় নামেনু নিন্দা নানারকি কুদ্দা লাগনার আদিনহু আখদান।</verse>
				<verse number="10">নিংহায় জীয়ানু একা খিলপাত বারা লাগি আদিঘী কাত্থা সোচআরকি নিন আম্বকে এল্চা। মেনা, শায়তান নিমহায় পারীক্ষা নান্না খাতরী চাড়েম নিমহায় মাঝিন্তা কায়েক’ঝানারিন জেহেলনু খাজো চিও, নিমহায় ই খিলপাত সাহানা দাশ উল্লা ধারারকি চালরো। যদি খেএনাঘী বাইনু খাতেরদায় আন্নুহু নিন এংহায় মাইয়া পাত্তাচ্কা আল মানারকি রাঃকে, হলে এন নিংগান জিতনাঘী টুপরী হিসাবে জীয়া চিওন।</verse>
				<verse number="11">নেখায় মেন্না লেখা খেব্দা রাঃয়ী, আস মেনুক, নেমহা বোলতাস মান্ডলী গুটঠিন এন্দরা বাঃদাস। নে জিতঅর, দুশরা খেএনা আরঘী একাম ক্ষতি নানা পোল্লো।”</verse>
				<verse number="12">“পার্গাম শাহারতা মান্ডলীঘী দুতাস হেদ্দে ই কাত্থা লিখা, নেখায় তালোয়ারঘী দু’নো পাক্ষে শানচ্কা রাঃয়ী, আস ই কাত্থা বাঃচাস,</verse>
				<verse number="13">এন আখদান নিন একসান উজ্জা অক্কা লাগদায়; আউর নিন একসান রাঃদায়, আসান শায়তানঘী বেলকান্ডো রাঃয়ী। মুন্দা নিন এংহায় মাইয়া পাত্তাচ্কা আল মানারকি রাঃদায় আউর এংহায় মাইয়া নিংহায় বিশুয়াসান মাল তেংগেরকায়। আউর একসান শায়তান উজ্জা অক্কি আসান একাবাকি এংহায় পাত্তাচ্কা গাওয়াহী আন্তিপাসিন নিংহায় মুন্দভারে পিটনা মান্‌জিকি রাঃচা, আবাকীহু নিন নিংহায় বিশুয়াসান মাল তেংগেরকায়।</verse>
				<verse number="14">মুন্দা আন্নুহু নিমহায় বিড়দোনু বাঃআগে এংহায় কায়েক’ঠু কাত্থা রাঃয়ী। নিমহায় মাঝিনু এন্নে আলার রাঃনার, নে নে বিলিয়মেসঘী শিরষা লেখা চালারনার। বালাক বেলাসিন বিলিয়মেস শিরষা চিচ্চিকা রাঃচাস, যেনু আস ঠাকরানঘী মুন্দভারে দাড়ে আর্গাচ্কা অন্না মোখনান অন্ডাস মোখদাস আউর লাজ্জে নালাখ নান্নাঘী মাঝিন্তী ইস্রায়েলিয়রিন গুনহাঘী তারা হোওয়ারকি কাঃদাস।</verse>
				<verse number="15">ঠিকা আঃ লেখাম আক্কুনহু নিমহায় মাঝিনু নেকিম নেকিম নীকলায়তীয়রঘী শিরষা লেখা চালেরনার।</verse>
				<verse number="16">খানে বাঃদান, নিন কায়ান কির্তা, আদ মালা হলে এন নিংহায় হেদ্দে চাড়েম বারোন আউর এংহায় বাইঘী তালোয়ার তারু আরঘী বিড়দোনু লাড়াই নানোন।</verse>
				<verse number="17">নেখায় মেন্না লেখা খেব্দা রাঃয়ী, আস মেনুক, নেমহা বোলতাস মান্ডলী গুটঠিন এন্দরা বাঃদাস। নে জিতঅর আসিন এন নুড্ডুকা মান্নান্তী থোরে মান্না আরিন মোঃখাগে চিওন আউর এন আরিন অন্টা অন্টা পান্ডরু পাখনা চিওন। আঃ পাখনাঘী মাইয়া এন্নে অন্টা পুনা নামে লিখিচ্কা রাও, এগদান নেহু মাল আখনার; খিলা নে আদিন ক্ষাক্ষস, আস আঃখা অংগোস।”</verse>
				<verse number="18">“থুয়াতীরা শাহারতা মান্ডলীঘী দুতাস হেদ্দে ই কাত্থা লিখা, নে ধার্মেসঘী খাদ্দাস, নেখায় খান্নে চিচ্চিঘী রামফে লেখা আউর ক্ষেড্ডে ঢের ঝাকঝাকা পিতালঘী লেখা, আস ই কাত্থা বাঃআ লাগদাস,</verse>
				<verse number="19">এন নিংহায় নালাখ, নিংহায় দুলার, নিংহায় বিশুয়াস, নিংহায় সেওয়া আউর নিংহায় ধিরারনাঘী কাত্থা আখদান। আউর নিন পাহিলা একা হুর্মি নালাখ নান্‌জাকা রাচ্কায়, আদিন্তী আক্কুন যে আরু বাগ্গে নালাখ নানা লাগদায়, আঃ কাত্থানহু এন আখদান।</verse>
				<verse number="20">আন্নুহু নিংহায় বিড়দোনু এংহায় ই কাত্থা বাঃআগে রাঃয়ী যে, নিন ইসেবলঘী মালদাও নালাখ সাহাচ্কায়। আঃ ইসেবল তাংগান নাবী বাঃয়ী। আদিঘী শিরষাতিম আদ এংহায় লাউড়ীরিন ভুলাবাঃয়ী, যেনু আর লাজ্জে নালাখ আউর ঠাকরান হেদ্দে দাড়ে আর্গাচ্কা অন্না মোখনান অন্নার মোখনার।</verse>
				<verse number="21">এন আদিন কায়া কির্তানা খাতরী সামাই চিচ্চিকা রাচ্কান, মুন্দা আদ তাংহা লাজ্জে নালাখঘী খাতরী কায়া মাল কির্তা বেদ্দিয়া।</verse>
				<verse number="22">আদিঘী খাতরী এন আদিন পিটরিনু লেভড়ারকি উইয়োন, আউর নে আদিঘী সাংগে লাজ্জে নালাখ নান্নার, আর যদি মালদাও নালাখতি কায়া মাল কির্তানার, হলে আরিন বেশ্যেম তাপলিকঘী মাঝিনু লেভড়োন।</verse>
				<verse number="23">এন আদিঘী অনুসারীরিন পিটোন, আন্নেনু হুর্মি মান্ডলী গুটঠি আঃখা অংগোর, এনিম অরোত, নে হোর্মা আলারঘী কুহি আউর কায়া আখদান। এন নালাখ এরারকি নিমহায় হোর্মারিন খান্‌জপা চিওন।</verse>
				<verse number="24">থুয়াতীরান্তা বাছেরকা আলারো, নিম নে নে আঃ শিরষা লেখা মাল চালেরদার আউর নেকান শায়তানঘী আঃ গাড়হা শিরষা বাঃনা মানি আদিন মাল আখদার, নিমান এন বাঃআ লাগদান, নিমহায় মাইয়া এন দোশরা একাম নালাখঘী ভারান মাল চিওন।</verse>
				<verse number="25">খিলা নিমহায় হেদ্দে এগদা রাঃয়ী, এন কির্রারকি মাল বার্না গুটি আদিন বাড়িয়ারসে মুঠারকি ধারা।</verse>
				<verse number="26">আউর নে জিতঅস আউর মুন্‌জুরনা গুটি এংহায় কাত্থা লেখা চালরোস, আসিন এন হুর্মি জাতিয়ারঘী মাইয়া শাসান নানাগে আধিকার চিওন।</verse>
				<verse number="27">এংহায় বাঙ্গাস একাসে এংগা হোর্মা জাতিয়ারঘী মাইয়া ক্ষেমতা চিচ্চাস, আন্নেনু ‘আস পান্নাঘী টেম্পা তারু আরিন শাসান নানোস আউর খাজ্জেঘী সান্‌জগিঘী লেখা আরিন খোট্টারকি সাত্তুসান নানোন চিওন।’</verse>
				<verse number="28">নে জিতঅস, আসিন এন বিজ্জিনা বিনকোনহু চিওন,</verse>
				<verse number="29">নেখায় মেন্না লেখা খেব্দা রাঃয়ী, আস মেনুক, নেমহা বোলতাস মান্ডলী গুটঠিন এন্দরা বাঃদাস।”</verse>
			</chapter>
			<chapter number="3">
				<verse number="1">“সার্দি শাহারতা মান্ডলীঘী দুতার হেদ্দে ই কাত্থা লিখা, ধার্মেসঘী সাত’ঠু বোলতা আউর সাত’ঠু বিনকো নেখায় ক্ষেক্ষানু রাঃয়ী, আসিম ই কাত্থা বাঃআ লাগদাস, নিন একাসে নালাখ নান্দায়, আদিন এন আখদান। আলার বাঃনার নিন উজ্জুকা রাঃদায়, মুন্দা নিন মানিম কেচ্চেকা।</verse>
				<verse number="2">নিন এজরা আউর পুরাসে খেএনাঘী আগুম নিংগান সাওয়াংগিয়া নানা, কারনে নিন একা নালাখ গুটঠি নান্দায়, আদ এংহায় ধার্মেসঘী খান্নেনু মাল মুন্‌জুরকি রাঃয়ী।</verse>
				<verse number="3">খানে নিন ইয়াদ নানারকি এরা, নিন একা শিরষা ক্ষাক্ষিকা রাচ্কায় আউর মেন্‌জেকা রাচ্কায়, আদিন মানআ আউর গুনহান্তী কায়ান কির্তা। যদি নিন মাল এজেরদায় হলে এন চোরার লেখা বারোন, আউর এন একাবাকি নিংহায় গুসান বারোন, আদিন নিন আঃখাহু পোল্লোয়।</verse>
				<verse number="4">মুন্দা সার্দি শাহারনু নিংহায় হেদ্দে এন্নে কায়েক’ঝান আলার রাঃনার, নে নে তাংগা তিংগা কিচরীন মাইলা মাল নান্‌জার। আর যোগ্গে আল বাঃআরকিম ঝাকঝাকারা পান্ডরু কিচরী আত্তারকি এংহায় সাংগে চালরোর।</verse>
				<verse number="5">নে জিতঅর আরহু ই পান্ডরু কিচরী আত্তোর। এন ইকলাহু আরঘী নামে জীয়া পুথিন্তী মাল মেসগোন চিওন, মুন্দা এংহায় বাঙ্গাসঘী মুন্দভারে আউর আসঘী মের্খাদুতারঘী মুন্দভারে এন আসিন মানারকি হোওন।</verse>
				<verse number="6">নেখায় মেন্না লেখা খেব্দা রাঃয়ী, আস মেনুক, নেমহা বোলতাস মান্ডলী গুটঠিন এন্দরা বাঃদাস।”</verse>
				<verse number="7">“ফিলাদিলফিয়া শাহারতা মান্ডলীঘী দুতার হেদ্দে ই কাত্থা লিখা, নে নেমহা আউর সাচ, নেখায় হেদ্দে দাউদেসঘী চাবহি রাঃয়ী, নে বালি তিসগাদাস হলে নেকিম আদিন মুচ্চা পোলনার, আউর নে বালি মুচ্চুদাস হলে আদিন নেকিম তিসগা পোলনার,</verse>
				<verse number="8">আসিম ই কাত্থা বাঃআ লাগদাস, নিন একাসে নালাখ নান্দায় আদিন এন আখদান। এরা, নিংহায় মুন্দভারে এন অন্টা তিসগাচ্কা বালি উইকান, আদিন মুচ্চুনাঘী ক্ষেমতা নেখায়হু মাল্লা। এন আখদান, যদিহু নিংহায় থোরেটা সাওয়াং রাঃয়ী, আন্নুহু নিন এংহায় বাচান মানারকি চালেরকায় আউর নিন যে এংহায় অরোত, আদিন নিন মাল তেংগেরকায়।</verse>
				<verse number="9">মেনা, শায়তানঘী দলেন্তা একা আলার যিহুদী মাল মানারকিহু ঝুট নানারকি তামান যিহুদী বাঃনার, আরিন এন নিংহায় ক্ষেডমুলিনু অন্দরোন আউর মুক লিদরারকি গোড় লাগ্গোতন, এন আরিন আখতোন যে, এন নিংগান দুলার নান্দান।</verse>
				<verse number="10">ধিরারনাঘী একা হুকুম এন চিচ্চিকা রাচ্কান, আদিন নিন মানআরকি হোচ্চোকায়; আদিঘী খাতরী ই ধার্তীঘী মাইয়া একা খিলপাতঘী সামাই বারা লাগি, আঃ সামাইতি এন নিংগান বাছাবাওন। নে নে ই ধার্তীন্তা আরিন পারীক্ষা নান্না খাতরী ই খিলপাত বারো।</verse>
				<verse number="11">এন চাড়েম বারা লাগদান। নিংহায় এগদা রাঃয়ী আদিন বাড়িয়ারসে ধারারকি উইয়া, যেনু নেকিম নিংহায় জিতনাঘী টুপরী বাচ্চারকি মাল হোওনার।</verse>
				<verse number="12">নে জিতঅস, আসিন এন এংহায় ধার্মেসঘী মান্দিরঘী অন্টা খাম্বা নানোন; আস আউর ইকলাহু বাহিরি মাল কালোস। এন আসঘী মাইয়া এংহায় ধার্মেসঘী নামে আউর এংহায় ধার্মেসঘী শাহারঘী নামে লিখন। পুনা জেরুশালেমদিম মান্‌জা আঃ শাহার। মের্খাঘী মাঝিন্তী এংহায় ধার্মেসঘী হেদ্দেন্তী ই শাহার এত্তারকি বারো। নে জিতঅস, এন আসঘী মাইয়া এংহায় পুনা নামেহু লিখন,</verse>
				<verse number="13">নেখায় মেন্না লেখা খেব্দা রাঃয়ী, আস মেনুক, নেমহা বোলতাস মান্ডলী গুটঠিন এন্দরা বাঃদাস।”</verse>
				<verse number="14">“লায়দিকেয়া শাহারতা মান্ডলীঘী দুতার হেদ্দে ই কাত্থা লিখা, নে আমেন, নে পাত্তাচ্কা আউর নে সাচ গাওয়াহী আল, নে ধার্মেসঘী কামেচ্কাঘী মুলি, আস ই কাত্থা বাঃআ লাগদাস,</verse>
				<verse number="15">এন নিংহায় নালাখঘী কাত্থান আখদান। নিন কিরনা আম্মেহু মালা, গারাম আম্মেহু মালা। নিন কিরনা আম্মে, মালাতো গারাম আম্মে মান্না হলে দাওলেম মানো পাকেন।</verse>
				<verse number="16">মুন্দা নিন কিরনা আম্মেহু মালা, গারামহু আম্মেহু মালা। আদিঘী খাতরী এন নিংগান এংহায় বাইতি তুফালেখো লেখা হেবরোন চিওন।</verse>
				<verse number="17">নিন বাঃআ লাগদায়, ‘এন ধানী; এন কোহা আল মান্‌জাকান, খানে এংহায় একামঘী আকাল মাল্লা।’ বেশ দাওলে, মুন্দা নিন তো মাল আখদায় যে, নিন দুখি, দায়াঘী আল, গারীব, আন্ধরা আউর লাংটা।</verse>
				<verse number="18">এন নিমান ই শালহা চিইয়া লাগদান নিন এংহায় হেদ্দেন্তী চিচ্চিনু অল্দাচ্কা খাটি সোনা খেন্দারকি হোওয়া, যেনু নিন ধানী আল মানা অংগোদায়। এংহায় হেদ্দেন্তী পান্ডরু কিচরী খেন্দারকি আত্তা, যেনু নিংহায় লাংটারনা লাজ্জে মাল এথরী। এংহায় হেদ্দেন্তী খান্নেনু চিইয়াগে মোলম খেন্দা হোওয়া, যেনু নিন এরনাঘী সাওয়াং ক্ষাক্ষাদায়।</verse>
				<verse number="19">এন নেকান নেকান দুলার নান্দান আরঘীদিম দোশান এন এদ্দান চিইদান আউর শাসান নান্দান। আদিঘী খাতরী ই হালতি কায়া কির্তাগে কায়া চিইয়া।</verse>
				<verse number="20">মেনা, এন বালিঘী হেদ্দে ইজারকি ঠকঠকাবাঃআ লাগদান। নেকিম যদি এংহায় নারটিঘী আওয়াজ মেনারকি বালিন তিসগানার হলে এন আসঘী এড়পাঘী ভিতরা কোরোন আউর আসঘী সাংগে অনোন মোখোন আউর আসহু এংহায় সাংগে অনোস মোখোস।</verse>
				<verse number="21">এন জিতয়ারকি একাসে এংহায় বাঙ্গাস সাংগে আসঘী বেলকান্ডোনু অক্কারকি রাঃদান, ঠিকা আন্নেম নে জিতঅস, আসিন এন এংহায় সাংগে এংহায় বেলকান্ডোনু অক্কোনাঘী আধিকার চিওন।</verse>
				<verse number="22">নেখায় মেন্না লেখা খেব্দা রাঃয়ী, আস মেনুক, নেমহা বোলতাস মান্ডলী গুটঠিন এন্দরা বাঃদাস।”</verse>
			</chapter>
			<chapter number="4">
				<verse number="1">ইদিঘী খোঃখা এন মের্খান্তা অন্টা বালি তিসগাচ্কা ইরকান। তুরীঘী সারাঘী লেখা নেখায় নারটিঘী আওয়াজ আগু এন মেন্‌জেকা রাচ্কান, আস এংগান বাঃচাস, “নিন মাইয়া চোওয়ারকি বারা। ইবড়াঘী খোঃখা একাবড়া মানিম ঘাটঅ, আদিন এন নিংগান এদোন।”</verse>
				<verse number="2">আউর আবাকীম নেমহা বোলতাঘী চালাবাঃনানু মের্খানু অন্টা বেলকান্ডো এন এরা অংগুকান। এন ইরকান, আঃ বেলকান্ডোনু অর্তোস অক্কারকি রাঃদাস।</verse>
				<verse number="3">আসঘী দেহা এরতে বিল্চিকা হীরা আউর সার্দীয় মনিঘী লেখা। বেলকান্ডোঘী চাইরো পাক্ষে অন্টা রাংগে ধানুক রাঃচা; আদ এরতে অন্টা পান্নাঘী লেখা।</verse>
				<verse number="4">আঃ বেলকান্ডোঘী চাইরো পাক্ষে আরু চাব্বিশ’ঠু বেলকান্ডো রাঃচা, আউর আঃ বেলকান্ডো গুটঠিনু চাব্বিশ’ঝান পাচকি মাহাতোর অক্কারকি রাঃচার। আর হোর্মার পান্ডরু কিচরীন আত্তিকা রাঃচার আউর আরঘী কুক্কুনু সোনাঘী টুপরী রাঃচা।</verse>
				<verse number="5">আঃ বেলকান্ডোন্তী বিজলী চামকারনা, বাদালী মুড়ড়ুনা চাড়না আউর বাজ খাতারনাঘী ক্ষাড়খানা উর্খা লাগিয়া। বেলকান্ডোঘী মুন্দভারে সাত’ঠু মশাল বিল্লি লাঘরা লাগিয়া। আঃ বিল্লি গুটঠি ধার্মেসঘী সাত’ঠু বোলতা।</verse>
				<verse number="6">আঃ বেলকান্ডোঘী মুন্দভারে স্ফটিকেস লেখা পারিস্কার অন্টা কাচঘী সামুদার রাঃচা। আঃ বেলকান্ডোঘী চাইরো পাক্ষে চাইর’ঝান উজ্জুকা জানোয়ার রাঃচা। আরঘী মুন্দভারে আউর খোঃখা তারা খান্নে তারু ভার্তি রাঃচা।</verse>
				<verse number="7">পাহিলা উজ্জুকা জানোয়ার রাঃচা সিংহা লাকড়াঘী লেখা, দুশরা’ঠু রাঃচা বাছরু লেখা, তিশরা’ঠু রাঃচা আলারঘী বাই মুহি লেখা আউর চাউঠা’ঠু রাঃচা উড়িয়ারকা ঈগল ওঁড়াঘী লেখা।</verse>
				<verse number="8">ই চাইর’ঝান উজ্জুকা জানোয়ারঘী হুর্মিঘী ছায়’ঠু নানারকি ডেনা রাঃচা আউর হুর্মি আড্ডানু খান্নে তারু ভার্তি রাঃচা। আঃ জানোয়ার গুটঠি উল্লা মাঃখা অন্টাম কাত্থাম বাঃআ লাগিয়ার, “হুর্মি অংগু সাওয়াংগিয়া উর্বা ধার্মেস, নে রাঃচাস, নে রাঃদাস আউর নে বারা লাগদাস, আস নেমহা, নেমহা, নেমহা। ”</verse>
				<verse number="9">সাদাউ সাদাউ উল্লা উজ্জুকা উর্বা ধার্মেস, নে বেলকান্ডোনু অক্কারকি রাঃদাস, আঃ উজ্জুকা জানোয়ার গুটঠি একাবাকিম আসঘী অহমা, সাম্মান আউর ধানিয়াবাদ আখতানার,</verse>
				<verse number="10">নে বেলকান্ডোনু উক্কা রাঃদাস আউর নে সাদাউ সাদাউ উল্লা ধারারকি উজ্জুকা, আসঘী মুন্দভারে আঃ চাব্বিশ’ঝান পাচকি মাহাতোর আবাকীম মুক লিদরারকি গোড় লাগনার আউর আসঘী সেওয়া নান্নার। ই পাচকি মাহাতোর আঃ বেলকান্ডোঘী মুন্দভারে তামহায় টুপরীন খোল্লারকি বাঃনার,</verse>
				<verse number="11">“নামহায় উর্বাস আউর ধার্মেস! নিন অহমা, সাম্মান আউর ক্ষেমতা ক্ষাক্ষনাঘী যোগ্গে, কারনে নিনিম হুর্মিন কামেচ্কায়। নিংহায় চাহানানুম নিন একাসে হুর্মিন কামেচ্কায় আবড়া আন্নেম রাও।”</verse>
			</chapter>
			<chapter number="5">
				<verse number="1">ইদিঘী খোঃখা নে আঃ বেলকান্ডোঘী মাইয়া অক্কারকি রাঃচাস, আসঘী মাড়ি ক্ষেক্ষানু এন অন্টা মোড়াবাচ্কা পুথি ইরকান। পুথিঘী ভিতরা আউর বাহিরি লিখিচ্কা রাঃচা আউর সাত’ঠু সীল তারু ছাপ নান্‌জাকা রাঃচা।</verse>
				<verse number="2">ইদিঘী খোঃখা এন অরোত সাওয়াংগিয়া মের্খাদুতাসিন গাডরারারকি ই কাত্থান বাঃআগে মেন্‌জেকান, “মোড়াবাচ্কা পুথিঘী ছাপ গুটঠি তোড়না আউর খোল্লোনাঘী ক্ষেমতা নেখায় রাঃয়ী?”</verse>
				<verse number="3">মুন্দা মের্খানু বা ধার্তীনু বা ধার্তীঘী ঢের কিইয়া নেকিমহু আঃ মোড়াবাচ্কা পুথিন খোল্লা পোল্লার, আউর আদিঘী ভিতরা এন্দরা রাঃয়ী আদিনহু এরা পোল্লার।</verse>
				<verse number="4">আঃ মোড়াবাচ্কা পুথিন খোল্লোনাঘী আউর আদিঘী ভিতরা এন্দরা রাঃয়ী, আদিন এরনাঘী যোগ্গে লেখা নেকানহু মাল ক্ষাক্ষরা, আদিন ইরকানকি এন ঢের চিইখা অলখা হেলেরকান।</verse>
				<verse number="5">খোঃখানু পাচকি মাহাতোরঘী মাঝিনু অর্তোস এংগান বাঃচাস, “আম্বা চিইখা। এরা, নে যিহুদা গুষ্ঠিন্তা সিংহা লাকড়া, আউর দাউদেসঘী গুষ্ঠিন্তা আল, আস জিতচাস। আসিম আঃ সাত’ঠু ছাপান তোড়না আউর মোড়াবাচ্কা পুথিন খোল্লোনাঘী যোগ্গে।”</verse>
				<verse number="6">ইদিঘী খোঃখা এন ইরকান, চাইর’ঝান উজ্জুকা জানোয়ার আউর পাচকি মাহাতোরঘী মাঝিনু অরোত মেড়হো খাদ্দাস বেলকান্ডোঘী মুন্দভারে ইজারকি রাঃদাস। এংহায় ইয়াদ মানা লাগিয়া, যেনু আঃ মেড়হো খাদ্দাসিন পিটনা মান্‌জিকি রাঃচা। আঃ মেড়হো খাদ্দেসঘী সাত’ঠু শিং আউর সাত’ঠু খান্নে রাঃচা। ধার্মেসঘী একা সাত’ঠু বোলতান ধার্তীঘী হুর্মি আড্ডানু তাইনা মানি, ই খান্নে গুটঠি রাঃচা আঃ সাত’ঠু বোলতা।</verse>
				<verse number="7">ইদিঘী খোঃখা আঃ মেড়হো খাদ্দাস বারারকি নে বেলকান্ডোনু অক্কারকি রাঃচাস, আসঘী মাড়ি ক্ষেক্ষান্তী মোড়াবাচ্কা পুথিন হোচ্চাস।</verse>
				<verse number="8">আস একাবাকি মোড়াবাচ্কা পুথিন হোচ্চাস, আবাকী আঃ চাইর’ঝান উজ্জুকা জানোয়ার আউর চাব্বিশ’ঝান পাচকি মাহাতোর মেড়হো খাদ্দাসঘী মুন্দভারে মুক লিদরারকি গোড় লাগ্গিয়ার। আরঘী হোর্মারঘী ক্ষেক্ষানু রাঃচা অন্টা অন্টা বীনা আউর অন্টা অন্টা ধুপনু ভার্তি সোনাঘী বাটি। আঃ ধুপনু ভার্তি বাটি গুটঠি মান্‌জা ধার্মেসঘী নেমহা আলারঘী বিন্তী।</verse>
				<verse number="9">আর ই পুনা ডান্ডীন পাড়া লাগিয়ার, “নিনিম ই মোড়াবাচ্কা পুথিন হোওয়ারকি আদিঘী ছাপ গুটঠি তোড়নাঘী যোগ্গে, কারনে নিংগান পিটনা মান্‌জিকি রাঃচা। নিনিম নিংহা খেশোন্তী হুর্মি গুষ্ঠিন, ভাষা, রাঃজী আউর জাতিয়ারঘী মাঝিন্তী ধার্মেসঘী খাতরী আলারিন খিন্দিকায়।</verse>
				<verse number="10">নিন আরিন হোওয়ারকি অন্টা রাঃজী কামেচ্কায় আউর নামহায় ধার্মেসঘী সেওয়া নান্না খাতরী নায়গা নান্‌জাকায়। আউর গোট্টা ধার্তীনু আরিম শাসান নানোর।”</verse>
				<verse number="11">খোঃখা ফির এন ইরকান আউর মের্খাদুতারঘী কাত্থা মেনা অংগুকান, আর রাঃচার হাজার হাজার কোটি কোটি। আর আঃ বেলকান্ডো, চার’ঠু উজ্জুকা জানোয়ার আউর পাচকি মাহাতোরঘী চাইরো পাক্ষে ইজ্জিকা রাঃচার।</verse>
				<verse number="12">আর গাডরারারকি ই ডান্ডীন পাড়া লাগিয়ার, “একা মেড়হো খাদ্দাসিন পিটনা মান্‌জিকি রাঃচা, আসিম ক্ষেমতা, খুর্জি, লুর, সাওয়াং, সাম্মান, মাহিমা আউর অহমা ক্ষাক্ষানাঘী যোগ্গে।”</verse>
				<verse number="13">আদিঘী খোঃখা মের্খানু, ধার্তীনু, ধার্তীঘী ঢের কিইয়া আউর সামুদারনু একাবড়া জীয়া জাইত রাঃয়ী, এন আঃ হোর্মারিন ই কাত্থা বাঃআগে মেন্‌জেকান, “বেলকান্ডোঘী মাইয়া নে অক্কারকি রাঃদাস আসঘী আউর আঃ মেড়হো খাদ্দাসঘী অহমা, সাম্মান, মাহিমা আউর ক্ষেমতা সাদাউ সাদাউ উল্লা গুটি রাউুক।”</verse>
				<verse number="14">আঃ চাইর’ঝান উজ্জুকা জানোয়ারের বাঃচার, “আমেন।” আদিঘী খোঃখা আঃ পাচকি মাহাতোর মেড়হো খাদ্দাসঘী মুন্দভারে মুক লিদরারকি গোড় লাগ্গিয়ার আউর সেওয়া নান্‌জার।</verse>
			</chapter>
			<chapter number="6">
				<verse number="1">মেড়হো খাদ্দাস সাত’ঠু ছাপঘী মাঝিনু একাবাকি পাহিলা ছাপান তোড়চাস, আবাকী এন ইরকান; চার’ঠু উজ্জুকা জানোয়াঘী মাঝিনু অর্তোসিন বাদালী মুড়ুরনা চাড়নাঘী লেখা আওয়াজ মেন্‌জেকান, “বারা!”</verse>
				<verse number="2">ইদিঘী খোঃখা এন অন্টা পান্ডরু ঘোড়ো ইরকান! আদিঘী মাইয়া নে অক্কারকি রাঃদাস আসঘী ক্ষেক্ষানু অন্টা ধানুক রাঃচা। আসিন অন্টা টুপরী আত্তানা চিইনা মান্‌জা আউর আস জিতুস, জিতনা খাতরী লাড়াইনু উর্খিয়াস।</verse>
				<verse number="3">মেড়হো খাদ্দাস একাবাকি দুশরা ছাপান তোড়চাস, আবাকী এন আঃ দুশরা উজ্জুকা জানোয়ারান বাঃআগে মেন্‌জেকান, “বারা!”</verse>
				<verse number="4">আবাকী আরু অন্টা ঘোড়ো উর্খিয়াকি বার্চা এগদা চিচ্চি লেখা খেশো রাংগে। আঃ ঘোড়োঘী মাইয়া নে অক্কারকি রাঃচাস, আসিন ধার্তীন্তী শালসান্ত বাচ্চারকি হোওনাঘী ক্ষেমতা চিইনা মান্‌জা, যেনু আলার অরোত দোশরারিন পিটনার। আসগে অন্টা কোহা তালোয়ারহু চিইনা মান্‌জা।</verse>
				<verse number="5">মেড়হো খাদ্দাস একাবাকি তিশরা ছাপান তোড়চাস, আবাকী এন আঃ তিশরা উজ্জুকা জানোয়ারান বাঃআগে মেন্‌জেকান, “বারা!” খোঃখানু এন অন্টা মোক্ষারো ঘোড়ো ইরকান! নে আদিঘী মাইয়া অক্কারকি রাঃচাস, আসঘী ক্ষেক্ষানু অন্টা সেরপাল্লা রাঃচা।</verse>
				<verse number="6">আউর এন অন্টা আওয়াজ মেন্‌জেকান এগদা স্বর লেখা আদ আঃ চার’ঠু উজ্জুকা জানোয়ারঘী মাঝিন্তী বার্চা, এগদা বাঃআ লাগি, “অরোত কামলাসঘী অন উল্লান্তা দীনার তারু খিলা অন সের গোহম ক্ষাক্ষরি আউর অরোত কামলাসঘী অন উল্লান্তা দীনার তারু খিলা তিন সের যব ক্ষাক্ষরি। মুন্দা জালপাই ইসুং আউর দ্রাক্ষারাশিন আম্বকে অত্তা।”</verse>
				<verse number="7">মেড়হো খাদ্দাস একাবাকি চাউঠা ছাপান তোড়চাস, আবাকী এন আঃ চাউঠা উজ্জুকা জানোয়ারান বাঃআগে মেন্‌জেকান, “বারা!”</verse>
				<verse number="8">আবাকী এন অন্টা ধুসরা রাংগেঘী ঘোড়ো ইরকান। নে আঃ ঘোড়োঘী মাইয়া অক্কারকি রাঃচাস আসঘী নামে রাঃচা খেএনা; আউর কেচ্চেকারঘী রাঃনা আড্ডা ঠিকা আসঘী খোঃখা খোঃখা কালা লাগিয়া। ধার্তীন্তা চাইর ভাগাঘী অন ভাগা মাইয়া আরঘী ক্ষেমতা চিইনা মান্‌জা, যেনু আর লাড়াই, আকাল, মহামারী আউর জাংগালতা জানোয়ারান হোওয়ারকি আলারিন পিটদাস।</verse>
				<verse number="9">একাবাকি মেড়হো খাদ্দাস পাচোয়া ছাপান তোড়চাস আবাকী এন অন্টা বেদীঘী কিইয়া এন্নে হুর্মি আলারঘী বোলতান এরা অংগুকান, নেকান ধার্মেসঘী বাচানঘী তেংগেরনা খাতরী আউর পাত্তাচ্কা গাওয়াহী চিইনা খাতরী পিটনা মান্‌জিকি রাঃচা।</verse>
				<verse number="10">আর জোরসে গাডরারারকি বাঃআ হেল্লেরার, “অহরে নেমহা আউর সাচ উর্বা, নে এমান পিটিয়ার, ধার্তীন্তা আঃ হুর্মি আলারঘী শালিস নানাগে আউর নামহায় খেশোঘী বাদলা হোওনা খাতরী নিন আরু একড়হে সামাই হোওয়?”</verse>
				<verse number="11">আরঘী হোর্মারিন অন্টা অন্টা নানারকি ক্ষেড্ডে গুটি দিগহা পান্ডরু ঝুলা চিইনা মান্‌জা আউর কায়েক যুগ ক্ষাঃপাগে বাঃচার, কারনে আরঘী কায়েক’ঝান সাংগুয়ারি লাউড়ী রাঃনার, নেকান আরঘীদিম লেখাম পিটনা মানো। এগুটি আরিন পিটারকি গান্না পুরা মাল মানি, আঃ গুটি যেনু আর আরু কায়েক যুগ ক্ষাপনার।</verse>
				<verse number="12">খোঃখানু এন ইরকান, আস একাবাকি ছাও ছাপান তোড়চাস, আবাকী ঢের জোরসে ধার্তী নুক্কুড়া। বিইড়ী অংহোনুম বেশ্যেম মোক্ষারো চুটটি লেখা মান্‌জা আউর গোট্টা চান্দো খেশোঘী লেখা খেশো রাংগে মান্‌জা।</verse>
				<verse number="13">জোরসে তাকা মানি হলে একাসে ডুমারী মান্নেন্তী ক্ষেনা ডুমারী গুটঠি খাতরী, ঠিকা আন্নেম মের্খান্তী বিনকো গুটঠি ধার্তীঘী মাইয়া খাত্তারা।</verse>
				<verse number="14">মোড়াবারকি উইনা পুথিঘী লেখাম মের্খা বিল্লিরা কেরা; আউর হুর্মি পার্তা আউর দ্বীপ তান তানিম তামহা আড্ডান্তী গুছুরা কেরা।</verse>
				<verse number="15">ধার্তীন্তা বেলার আউর শাসাননানুর, তেলেংগারঘী প্রাধান মাহাতো, ধানী, আউর সাওয়াংগিয়া আলার আউর হোর্মা লাউড়ী আউর তাংগা তিংগা চাহানা লেখা চালেরনা আলার পার্তা গুটঠিঘী ঘোংরোনু আউর পাখনা গুটঠিঘী অছোরনু তাংগা তিংগান নুড্ডার।</verse>
				<verse number="16">আর পার্তা আউর পাখনা গুটঠিন বাঃচার, “এমহায় মাইয়া খাতরা আউর নে আঃ বেলকান্ডোনু অক্কারকি রাঃদাস আসঘী বাইঘী মুন্দভারেন্তী আউর মেড়হো খাদ্দাসঘী রাঘারনাঘী ক্ষেক্ষান্তী এমান নুডুরারকি উইয়া,</verse>
				<verse number="17">কারনে আসঘী রাঘারনান আখতানাঘী আঃ মাহান সামাই আর্সিয়া কেরা, আউর নে আসঘী মুন্দভারে ইজারকি রাঃআ অংগোনার?”</verse>
			</chapter>
			<chapter number="7">
				<verse number="1">ইদিঘী খোঃখা এন ইরকান, ধার্তীঘী চাইরো কোনানু চাইর’ঝান মের্খাদুতার ইজারকি রাঃনার। আর ধার্তীঘী চাইরো কোনাঘী তাকান আটকারকি উইয়ার, যেনু ধার্তীঘী বা সামুদারঘী বা একাম মান্নেঘী মাইতেক তাকা মাল তাঘরী।</verse>
				<verse number="2">খোঃখানু এন আরু অন্টা মের্খাদুতাসিন পুরুব তারতিক চোওয়ারকি বারাগে ইরকান। আসঘী ক্ষেক্ষানু রাঃচা উজ্জুকা ধার্মেসঘী ছাপ। ধার্মেস একা চাইর’ঝান মের্খাদুতাসিন ধার্তীঘী আউর সামুদারাঘী ক্ষতি নান্নাঘী ক্ষেমতা চিচ্চিকা রাঃচাস, আঃ মের্খাদুতারিন আস ঢের জোরসে গাডরারাসকি বাঃচাস,</verse>
				<verse number="3">“এগুটি এম ধার্মেসঘী লাউড়ীরঘী কাপড়েনু ছাপান মাল চিইদান, আগুটি নিম ধার্তী, সামুদার বা মান্নে গুটঠিঘী একাম ক্ষতি আম্বকে নানা।”</verse>
				<verse number="4">আদিঘী খোঃখা এন মেন্‌জেকান, এবাগ্গে আলারঘী কাপড়েনু ছাপ চিইনা মান্‌জা। ইস্রায়েলিরঘী হুর্মি গুষ্ঠিঘী মাঝিন্তী মোট অনশো চুয়াল্লিশ হাজার আলারিন ছাপ চিইনা মান্‌জিকি রাঃচা,</verse>
				<verse number="5">যিহুদা গুষ্ঠিন্তী বারো হাজার আলারিন ছাপ চিইনা মান্‌জা; রুবেনেসঘী গুষ্ঠিন্তী বারো হাজার; গাদেসঘী গুষ্ঠিন্তী বারো হাজার;</verse>
				<verse number="6">আশেরেসঘী গুষ্ঠিন্তী বারো হাজার; নাপ্তালিসঘী গুষ্ঠিন্তী বারো হাজার; মনঃশিসঘী গুষ্ঠিন্তী বারো হাজার;</verse>
				<verse number="7">শিমিয়োনেসঘী গুষ্ঠিন্তী বারো হাজার; লেবিঘী গুষ্ঠিন্তী বারো হাজার; ইসাখরেসঘী গুষ্ঠিন্তী বারো হাজার;</verse>
				<verse number="8">সবুলুনেসঘী গুষ্ঠিন্তী বারো হাজার; যোসেফেসঘী গুষ্ঠিন্তী বারো হাজার; আউর বেনজামিনেসঘী গুষ্ঠিন্তী বারো হাজার।</verse>
				<verse number="9">ইদিঘী খোঃখা এন ফির ইরকান, আউর এরা, হোর্মা জাতিয়ার, গুষ্ঠিন্তা, রাঃজী আউর ভাষাঘী আলার এন্নে খোড়রার যে, আরিন নেহু গানআ পোল্লার। ক্ষেড্ডে গুটি দিগহা পান্ডরু ঝুলা আত্তারকি আর আঃ বেলকান্ডো আউর মেড়হো খাদ্দাসঘী মুন্দভারে কিন্দা ডাহুরা ক্ষেক্ষানু হোওয়ারকি ইজারকি রাঃচার।</verse>
				<verse number="10">আর হোর্মার গাডরারারকি বাঃআ লাগিয়ার, “নে বেলকান্ডোনু অক্কারকি রাঃদাস, নামান আঃ ধার্মেস আউর মেড়হো খাদ্দাস নামান বাছাবাঃআগে ডাহারে কামেচ্কা রাঃচাস।”</verse>
				<verse number="11">আদিঘী খোঃখা মের্খাদুতার হোর্মার আঃ বেলকান্ডোঘী, পাচকি মাহাতোরঘী আউর চাইর’ঝান উজ্জুকা জানোয়ারঘী চাইরো পাক্ষে ইজ্জার। আর বেলকান্ডোঘী মুন্দভারে মুক লিদরারকি ধার্মেসিন গোড় লাগ্গিয়ার,</verse>
				<verse number="12">আর বাঃচার, “আমেন! অহমা, মাহিমা, লুর, ধানিয়াবাদ, সাম্মান, ক্ষেমতা আউর সাওয়াং সাদাউ সাদাউ উল্লা ধারারকি নামহায় ধার্মেসঘীদিম মানুক। আমেন।”</verse>
				<verse number="13">আবাকী পাচকি মাহাতোরঘী মাঝিন্তী অর্তোস এংগান বাঃচাস, “ক্ষেড্ডে গুটি দিগহা পান্ডরু ঝুলা আত্তিকা ই হুর্মি আলার নে? আউর এসতেক বা আর বার্চার?”</verse>
				<verse number="14">এন আসিন বাচ্কান, “গুরু, আদিন নিনিম আখদায়।” আস এংগান বাঃচাস, “আঃ মাহা তাপলিকঘী মাঝিন্তী নে বার্চার, আরিম ইর হিকনার। ইর মেড়হো খাদ্দাসঘী খেশো তারু আরঘী দিগহা ঝুলা নোড়আরকি পান্ডরু নান্‌জার।</verse>
				<verse number="15">ইদিঘী খাতরী ইর ধার্মেসঘী বেলকান্ডোঘী মুন্দভারে ইজ্জিকা রাঃনার; আউর উল্লা মাঃখা আসঘী মান্দিরনু আসঘী সেওয়া চালরা লাগি। নে বেলকান্ডোনু অক্কারকি রাঃদাস, আসিম ইরিন হুর্মি বিপাদতি বাছাবাওস।</verse>
				<verse number="16">ইরঘী একাবাকিহু কিড়া মাল লাগ্গো, আম্মে অন্না মাল তুক্কো; বিইড়ীঘী একাম আচ ইরঘী দেহানু মাল লাগ্গো, ঢের গারামহু মাল লাগ্গো।</verse>
				<verse number="17">কারনে বেলকান্ডোঘী ঠিকা মুন্দভারে একা মেড়হো খাদ্দাস রাঃদাস, আস ইরঘী মেড়হো ক্ষাপুস মানোস। উজ্জুকা আম্মেঘী ঝার্না গুটঠিঘী হেদ্দে আস ইরিন হোওস কালোস, আউর ধার্মেস ইরঘী খান্নেন্তা হুর্মি খান্‌জালেখো চিচোস চিওস।”</verse>
			</chapter>
			<chapter number="8">
				<verse number="1">আদিঘী খোঃখা মেড়হো খাদ্দাস একাবাকি সাতোয়া ছাপান তোড়চাস, আবাকী মের্খানু হারদাম আধহা ঘান্টা ধারারকি একাম আওয়াজ মাল মেন্দেরা।</verse>
				<verse number="2">একা সাত’ঝান মের্খাদুত ধার্মেসঘী মুন্দভারে ইজারকি রাঃনার, এন আরিন এরা অংগুকান। আরঘী ক্ষেক্ষানু সাত’ঠু তুরী চিইনা মান্‌জা।</verse>
				<verse number="3">ইদিঘী খোঃখা আরু অরোত মের্খাদুতাস বারারকি বেদীঘী হেদ্দে ইজ্জাস। আসঘী ক্ষেক্ষানু সোনাঘী ধুপদানী রাঃচা। আসিন ঢের ধুপ চিইনা মান্‌জা, যেনু আস বেলকান্ডোঘী মুন্দভারে সোনাঘী বেদী মাইয়া ধার্মেসঘী নেমহা আলারিন বিন্তীঘী সাংগে আঃ ধুপান দাড়ে আর্গা অংগোদাস।</verse>
				<verse number="4">আঃ মের্খাদুতাসঘী ক্ষেক্ষান্তী ধুপঘী ধুংগা ধার্মেসঘী নেমহা আলারঘী বিন্তীঘী সাংগে মাইয়ানু ধার্মেসঘী হেদ্দে আর্গিয়া।</verse>
				<verse number="5">আবাকী আঃ মের্খাদুতাস বেদীন্তী চিচ্চি হোওয়ারকি আঃ ধুপদানীন ভার্তি নান্‌জাস আউর ধার্তীনু লেভড়িয়াস চিচ্চাস। আসান বাদালী মুড়না চাড়না আউর দোশরা দোশরা এল্চেনা লেখা আওয়াজ মান্‌জা, আউর বিজলী চামকারা আউর ধার্তী নুক্কুরা।</verse>
				<verse number="6">একা সাত’ঝান মের্খাদুতারঘী ক্ষেক্ষানু সাত’ঠু তুরী রাঃচা, ইদিঘী খোঃখা আর আবড়া উড়না খাতরী সাপড়ারার।</verse>
				<verse number="7">পাহিলা মের্খাদুতাস আসঘী তুরী উড়না খোঃখা ধার্তীনু খেশো মেশেরকা আলি আউর চিচ্চি লেভেরনা মান্‌জা। আইয়ানু ধার্তীন্তী তিন ভাগাঘী অন ভাগা উল্লিয়া, মান্নে গুটঠিঘী তিন ভাগাঘী অন ভাগা উল্লিয়া আউর হুর্মি হারিয়ার ঘাসি উল্লিয়া।</verse>
				<verse number="8">আদিঘী খোঃখা দুশরা মের্খাদুতাস আসঘী তুরী উড়চাস। আবাকী কোহা লাঘেরকা পার্তা লেখা অন্টা সান্‌জগি সামুদারনু লেভেরনা মান্‌জা। আইয়ানু সামুদারঘী তিন ভাগাঘী অন ভাগা আম্মে খেশো মান্‌জা কেরা,</verse>
				<verse number="9">সামুদারঘী তিন ভাগাঘী অন ভাগা উজ্জুকা জীয়া জাইত কেচ্চা কেরা, আউর তিন ভাগাঘী অন ভাগা কোহা ডোংগা বেগড়ারা কেরা।</verse>
				<verse number="10">খোঃখানু তিশরা মের্খাদুতাস আসঘী তুরী উড়চাস। আবাকী অন্টা কোহা বিনকো মশাল বিল্লি লেখা মের্খান্তী খাতরা কেরা।</verse>
				<verse number="11">আঃ বিনকোঘী নামে রাঃচা সোমরাজ। তিন ভাগাঘী অন ভাগা খাড় গুটঠিঘী আউর ঝার্না গুটঠিঘী মাইয়া বিনকোটা খাতরা কেরা। আইয়ানু তিন ভাগাঘী অন ভাগা আম্মে ক্ষাড়ক্ষা মান্‌জা কেরা আউর আদিন অনারকি ঢের আলার কেচ্চার কেরার।</verse>
				<verse number="12">আদিঘী খোঃখা চাউঠা মের্খাদুতাস তাংহায় তুরী উড়চাস। আন্নেনু বিইড়ীঘী তিন ভাগাঘী অন ভাগা, চান্দোঘী তিন ভাগাঘী অন ভাগা আউর বিনকো গুটঠিঘী তিন ভাগাঘী এন ভাগা উখা মান্‌জা কেরা। উল্লাঘী তিন ভাগাঘী অন ভাগানু আউর মাঃখাঘী তিন ভাগাঘী অন ভাগানু একাম বিল্লি মাল রাঃচা।</verse>
				<verse number="13">খোঃখা এন অন্টা ঈগল ওঁড়ান মের্খাঘী মাঝিনু উড়িয়ারনান ইরকান, আউর আঃ ওঁড়ান জোরসে বাঃআগে মেন্‌জেকান, “দোশরা একা তিন’ঝান মের্খাদুতার তুরী উড়না খাতরী কালা লাগনার, আরঘী তুরীঘী আওয়াজ মানো হলে নে ই ধার্তীন্তা, আরঘী বিপাদ, বিপাদ, বিপাদ মানো।”</verse>
			</chapter>
			<chapter number="9">
				<verse number="1">আদিঘী খোঃখা পাচোয়া মের্খাদুতাস তুরী উড়চাস, আউর ইরকান মের্খান্তী ধার্তীনু অন্টা বিনকো খাতরারকি রাঃচা। আউর বিনকোন খেখেল গাড্ডিন্তা চাবহি চিইনা মান্‌জা।</verse>
				<verse number="2">বিনকোটা আঃ খেখেল গাড্ডিন খোল্লিয়া; আবাকী কোহা চিচ্চি গাড্ডিন্তী একাসে ধুংগা উর্খি, ঠিকা আন্নেম আঃ গাড্ডিন্তী ধুংগা উর্খা হেল্লেরা। আঃ খেখেল গাড্ডিন্তা ধুংগা খাতরী বিইড়ী আউর মের্খা উখা মান্‌জা কেরা,</verse>
				<verse number="3">আউর আঃ ধুংগাঘী মাঝিন্তী ঢের বোকখো ধার্তীনু উর্খারকি বার্চা। আঃ বোকখো গুটঠিন ধার্তীন্তা কাকড়ো বিছু গুটঠিঘী লেখা ক্ষেমতা চিইনা মান্‌জা।</verse>
				<verse number="4">বোকখোন বাঃনা মান্‌জা, যেনু আর ঘাসি, সান্নি হারিয়ার মান্নে বা ধার্তীন্তা একাম মান্নেন মাল বেগড়ী; খিলা এন্নে আলারিন বেগড়ো, নেখায় কাপড়েনু ধার্মেসঘী ছাপ মাল্লা।</verse>
				<verse number="5">ই হুর্মি আলারিন পিটাগে আরিন হুকুম চিইনা মাল মান্‌জা, খিলা পাচোয়া মাহিনা গুটি কালপানা খাতরী আরগে ক্ষেমতা চিইনা মান্‌জা। আরঘী কালপারনা, কাকড়ো বিছু চাবয়ী হলে একাসে কালপারনা লেখা লাগ্গি, আরঘী দাশা আন্নে মানো।</verse>
				<verse number="6">আঃ সামাই আলার খেএনাঘী ডাহারে বেদ্দোর, মুন্দা মাল ক্ষাক্ষর; আর খেএয়াগে ডাহারে বেদ্দোর, মুন্দা খেএনা আরঘী হেদ্দেন্তী ভোংগো কালো।</verse>
				<verse number="7">আঃ বোকখো গুটঠিন এরতে রাঃচা সাপড়াচ্কা লাড়াই নান্না ঘোড়ো লেখা। আরঘী কুক্কুনু সোনাঘী টুপরীঘী লেখা টুপরী রাঃচা, আউর আরঘী বাইঘী মুঠান রাঃচা আলারঘী লেখা।</verse>
				<verse number="8">আরঘী চুটটি রাঃচা যানানারঘী কুক্কুন্তা চুটটি লেখা আউর আরঘী পাল্লে রাঃচা সিংহা লাকড়াঘী পাল্লে লেখা।</verse>
				<verse number="9">আরঘী ছাতিন বাছাবাঃনা খাতরী পান্না তারু কামেচ্কা কিচরী লেখা কিচরী রাঃচা। ঢের বাগ্গু ঘোড়ো অন সাংগে লাড়াইঘী গাড়ীন টানারকি হোওনা সামাই একাসে আওয়াজ মানি, আরঘী ডেনাঘী আওয়াজ ঠিকা আঃ লেখাম রাঃচা।</verse>
				<verse number="10">আরঘী কাকড়ো বিছু গুটঠিঘী লেখা খোলা আউর তিনী উমপুনা লেখা সুই রাঃচা। পাচোয়া মাহিনা গুটি আলারঘী ক্ষতি নান্নাঘী সাওয়াং আরঘী খোলানু রাঃচা।</verse>
				<verse number="11">খেখেল গাড্ডিন্তা দুতাস রাঃচাস আঃ বোকখোরঘী বেলাস। ইব্রীয় ভাষানু আঃ দুতাসঘী নামে রাঃচা আবদ্দোস আউর গ্রীক ভাষানু আপল্লুয়োস, এগদাঘী মানে মান্‌জা নাশ নানু।</verse>
				<verse number="12">পাহিলা বিপাদ মুন্‌জুরা। এরা, আরু দু’ঠু বিপাদ বারা লাগি।</verse>
				<verse number="13">আদিঘী খোঃখা ছাওয়া মের্খাদুতাস আসঘী তুরী উড়চাস। ধার্মেসঘী মুন্দভারে একা সোনাঘী বেদী রাঃয়ী, আঃ বেদীঘী চার’ঠু শিংগাঘী হেদ্দেন্তী এন অর্তোসিন কাত্থা বাঃআগে মেনজেকান।</verse>
				<verse number="14">নেখায় হেদ্দে তুরী রাঃয়ী, আঃ আওয়াজ আঃ ছাওয়া মের্খাদুতাসিন বাঃচা, “একা চাইর’ঝান দুতারিন মাহা খাড় ইউফ্রেটিস হেদ্দে আটকারকি উইনা মান্‌জা, আরিন আম্বা চিইয়া।”</verse>
				<verse number="15">আবাকী আঃ চাইর’ঝান মের্খাদুতারিন আম্বানা চিইনা মান্‌জা। ই বাছার, ই মাহিনা, ই উল্লা আউর ঘান্টা খাতরী আঃ মের্খাদুতারিন সাপড়ারকি উইনা মান্‌জিকি রাঃচা, যেনু আর ধার্তীন্তা তিন ভাগাঘী অন ভাগা আলারিন পিটা অংগোনার।</verse>
				<verse number="16">খোঃখা এন মেন্‌জেকান, ঘোড়োনু আর্গিকা তেলেংগারঘী সংখ্যা রাঃচা বিশ কোটি।</verse>
				<verse number="17">এন অন্টা দার্শাননু আঃ ঘোড়ো গুটঠিন আউর আরঘী মাইয়া নে নে উক্কারকি রাঃচার আরিন ই রাকাম ইরকান; আরঘী ছাতি বাছাবাঃনা কিচরী রাঃচা চিচ্চি লেখা খেশো রাংগে, বেশ্যেম লীল রাংগে আউর গান্ধাকঘী লেখা বালকা রাংগে রাঃচা। ঘোড়ো গুটঠিঘী কুক্কু সিংহা লাকড়া লেখা আউর আবড়াঘী বাইতি চিচ্চি, ধুংগা আউর গান্ধাক উর্খা লাগিয়া।</verse>
				<verse number="18">আরঘী বাইতি উর্খুকা চিচ্চি, ধুংগা আউর গান্ধাক ই তিন’ঠু দান্ডে তারু ধার্তীন্তা তিন ভাগাঘী অন ভাগা আলারিন পিটনা মান্‌জা।</verse>
				<verse number="19">আঃ ঘোড়ো গুটঠিঘী বাইনু আউর খোলাঘী মাঝিনু আরঘী সাওয়াং রাঃচা, কারনে আরঘী খোলা গুটঠি রাঃচা নেররে লেখা। আঃ খোলা গুটঠিঘী কুক্কু তারু আর আলারঘী ক্ষতি নানা লাগিয়ার।</verse>
				<verse number="20">মুন্দা ই হুর্মি দান্ডেঘী খোঃখাহু একা হুর্মি আলার উজ্জারকি রাঃচার, আর তামহায় ক্ষেক্ষানু কামেচ্কা ঠাকরান গুটঠিন্তী কায়া মাল কির্তাচার। আর মালদাও বোলতারঘী আউর নে এরা পোলনার, মেনা পোলনার বা একা পোলনার এন্নে হুর্মি সোনা, রুপা, কাসা, পাখনা আউর কাঠ তারু কামেচ্কা ঠাকরান সেওয়া নানতেম রাঃচার।</verse>
				<verse number="21">খিলা আদিম মালা, আর আল পিটনা, ঝাড়ফুক, লাজ্জে নালাখ আউর খাড়না ই হুর্মিন্তীহু কায়া মাল কির্তাচার।</verse>
			</chapter>
			<chapter number="10">
				<verse number="1">খোঃখা এন আরু অরোত সাওয়াংগিয়া মের্খাদুতাসিন মের্খান্তী এত্তারকি বারতে ইরকান। আসঘী কিচরী রাঃচা বাদালী, আউর আসঘী কুক্কুঘী মাইয়া রাঃচা রাংগেধানুক। আসঘী বাই রাঃচা বিইড়ী লেখা আউর আসঘী ক্ষেড্ডে রাঃচা চিচ্চিঘী খাম্বা লেখা।</verse>
				<verse number="2">আসঘী ক্ষেক্ষানু অন্টা খুল্লুকা সান্নি মোড়াবাচ্কা পুথি রাঃচা। আস তাংহা মাড়ি ক্ষেড্ডে সামুদারঘী মাইয়া আউর লেংগা ক্ষেড্ডে খাজ্জেঘী মাইয়া উইয়াস।</verse>
				<verse number="3">আউর সিংহা লাকড়া গাডরারনা লেখা গাডরারা। আদিঘী গাডেরনাঘী সাংগে সাংগে সাত’ঠু ঠাঠারনা খাতারনাঘী আওয়াজ মান্‌জা।</verse>
				<verse number="4">একাবাকি সাত’ঠু বাজ খাতারনাঘী আওয়াজ মান্‌জা, আবাকী এন লিখনা খাতরী সাপড়ারকান। মুন্দা মের্খান্তী এংগান ই কাত্থা বাঃনা মান্‌জা, “সাত’ঠু বাজ একা কাত্থা বাঃচা, আদিন কায়ানু গাথারকি উইয়া, আম্বকে লিখা।”</verse>
				<verse number="5">একা মের্খাদুতাসিন এন সামুদারনু আউর খাজ্জেনু ইজারকি রাঃতে ইরকা রাচ্কান, আস তাংহা মাড়ি ক্ষেক্ষা মের্খা তারা চোদচাস।</verse>
				<verse number="6">নে সাদাউ সাদাউ উল্লা ধারারকি উজ্জুকা রাঃদাস, নে মের্খা, ধার্তী, সামুদার আউর ই হুর্মিঘী মাঝিনু এন্দরা রাঃয়ী, আদিন কাম্চাস, আসঘী নামেনু ই কাত্থা চিইয়ারকি আঃ মের্খাদুতাস বাঃচাস, “আরু দেরি মাল মানো।</verse>
				<verse number="7">মুন্দা সাতোয়া মের্খাদুতাস আসঘী তুরী উড়াগে সাপড়ারোস, আঃ উল্লা ধার্মেসঘী নুড্ডুকা মাতলাব পুরা মানো। ধার্মেস তাংহায় লাউড়ীরঘী হেদ্দে মানে মান্‌জা নাবীরঘী হেদ্দে আসঘী মাতলাবঘী কাত্থা আখতাচ্কা রাঃচাস, ঠিকা আঃ লেখাম ইদ মানো।”</verse>
				<verse number="8">নেকান এন মের্খান্তী কাত্থা বাঃআগে মেন্‌জেকা রাচ্কান, আস ফির এংগান বাঃচাস, “একা মের্খাদুতাস সামুদার আউর খাজ্জেনু ইজারকি রাঃদাস, আসঘী হেদ্দে কালারকি আসঘী ক্ষেক্ষান্তী খুল্লুকা সান্নি মোড়াবাচ্কা পুথিন হোওয়া।”</verse>
				<verse number="9">আবাকী এন আঃ মের্খাদুতাসঘী হেদ্দে কালারকি আঃ সান্নি মোড়াবাচ্কা পুথিন এংগান চিইয়াগে বাচ্কান। আস এংগান বাঃচাস, “ইদিন হোওয়ারকি মোঃখা। ইদ নিংহায় কুলান ক্ষাড়ক্ষা নানো চিও, মুন্দা বাইনু তিনী রাশি লেখা তিনো।”</verse>
				<verse number="10">আবাকী এন মের্খাদুতাসঘী ক্ষেক্ষান্তী সান্নি মোড়াবাচ্কা পুথিন হোওয়ারকি মোক্ষকান চিচ্চিকান। এংহায় বাইনু আদ তিনী রাশি লেখা তিনচা, মুন্দা মোখনাঘী খোঃখা এংহায় কুল ক্ষাড়ক্ষা মান্‌জা কেরা।</verse>
				<verse number="11">আদিঘী খোঃখা এংগান ই কাত্থা বাঃনা মান্‌জা, “নিংগান ফির ঢের রাঃজী, জাতিয়ার, ভাষা আউর বেলারঘী বারেনু নাবীর লেখা কাত্থা বাঃআ লাগ্গো।”</verse>
			</chapter>
			<chapter number="11">
				<verse number="1">আদিঘী খোঃখা এংগান মাপনা খাটি লেখা অন্টা টেম্পা চিইনা মান্‌জা আউর বাঃনা মান্‌জা, “কালা, ধার্মেসঘী মান্দির আউর বেদীন মাপা আউর নে আসান ধার্মেসঘী সেওয়া নান্নার আরিন গানআ।</verse>
				<verse number="2">মুন্দা মান্দিরঘী বাহিরি একা চালি রাঃয়ী, আদিন মাপা আম্বকে। কারনে আদিন অযিহুদীরগে চিইনা মান্‌জা। আর বিয়াল্লিশ মাহিনা ধারারকি নেমহা শাহারান তিরখোর নাবোর।</verse>
				<verse number="3">মুন্দা এন দু’ঝান আলারিন চাজারকি হোওন, আর এংহায় গাওয়াহী মানোর আউর এন আরিন ক্ষেমতা চিওন, এন্নেনু আর চট আত্তারকি অন হাজার দু’শো শাইট উল্লা ধারারকি নাবীর লেখা কাত্থা বাওর।”</verse>
				<verse number="4">আঃ দু’ঝান গাওয়াহীর মান্‌জার দু’ঠু জালপাই মান্নে আউর দু’ঠু বিল্লি উইনাঘী থাক লেখা, নে ধার্তীন শাসান নান্দাস, আর উর্বা ধার্মেসঘী মুন্দভারে ইজারকি রাঃনার।</verse>
				<verse number="5">যদি নেকিম আরঘী ক্ষতি নানা বেদ্দেনার হলে আরঘী বাইতি চিচ্চি উর্খারকি আঃ মুদাইরিন অল্দো চিও। নেকিম যদি আরঘী ক্ষতি নানা বেদ্দেনার হলে আরিনহু এন্নে নানারকি খেএয়াগে লাগ্গো।</verse>
				<verse number="6">আর এ উল্লা নাবীরঘী লেখা কাত্থা বাওর, আঃ উল্লা গুটি যেনু চেপ মাল মানি, আদিঘী খাতরী মের্খা মুচ্চুনাঘী ক্ষেমতা আরঘী রাও। আম্মেন খেশো নান্না আউর এ ফিরা চাহাদাস আঃ ফিরা একাম দান্ডে তারু ধার্তীঘী ক্ষতি নান্না ক্ষেমতাহু আরঘী রাও।</verse>
				<verse number="7">আরঘী গাওয়াহী চিইনা মুন্‌জুরা হলে আঃ খেখেল গাড্ডিন্তী অন্টা জানোয়ার চোওয়ারকি আরঘী সাংগে লাড়াই নানো আউর আরিন হারাবারকি পিটা খাচ্চো।</verse>
				<verse number="8">আরঘী উর্বাসিন একা শাহারনু ক্রুশনু চিইনা মান্‌জিকি রাঃচা, আঃ মাহা শাহারঘী ডাহারেনু আরঘী দেহা খাতরারকি রাও, আঃ শাহারঘী নামে মানিম সদোম আউর মিশার মালা, আন্নুহু অন রাকাম আঃ শাহারান বোলতান্তীক সদোম আউর মিশার বাঃনা মানি।</verse>
				<verse number="9">আবাকী হুর্মি রাঃজী, গুষ্ঠি, ভাষা, আউর জাতিয়ারঘী মাঝিন্তী আলার সাড়ে তিন উল্লা ধারারকি আঃ কেচ্চেকা মুর্দা গুটঠিন এরোর আউর আরঘী মুর্দা গুটঠিন মাড়আগে সায় মাল চিওর।</verse>
				<verse number="10">আর কেচ্চার কেরার বাঃআরকি নে নে ই ধার্তীন্তা আর ঢের খুশমারোর। আলার অরোত দোশরার হেদ্দে দান তাইওর, কারনে নে নে ই ধার্তীন্তা আর ই দু’ঝান নাবীরঘী খাতরী তাপলিক ক্ষাক্ষিকা রাঃচার।</verse>
				<verse number="11">মুন্দা ই সাড়ে তিন উল্লা খোঃখা ধার্মেসঘী চিচ্চিকা জীয়া বোলতা আরঘী ভিতরা কোরও। আন্নেনু আর ক্ষেড্ডেনু এটকারকি ইজোর। আবাকী নে নে আরিন এরোর, আর ঢের ঘাবরারোর।</verse>
				<verse number="12">খোঃখা আঃ দু’ঝান গাওয়াহীর মের্খান্তী জোরসে বাচ্কা ই কাত্থান মেনোর, “ইসান আর্গাকি বারা।” আবাকী আর আরঘী মুদাইরঘী খান্নে মুন্দভারেম অন্টা বাদালী তারু মের্খানু আর্গোর কালোর।</verse>
				<verse number="13">আঃ সামাই ঢের জোরসে ধার্তী নুকড়ো আউর আঃ শাহারঘী দাশ ভাগাঘী অন ভাগা ধাসরো কালো। আঃ ধার্তী নুকুরনানু সাত হাজার আলার খেওর কালোর। বাছেরকা হোর্মার এল্চারকি মের্খান্তা ধার্মেসঘী অহমা নানোর।</verse>
				<verse number="14">এন্নে নানারকি দুশরা বিপাদ মুন্‌জরো। এরা, চাড়েম তিশরা বিপাদ বারা লাগি।</verse>
				<verse number="15">ইদিঘী খোঃখা সাতোয়া মের্খাদুতাস তাংহা তুরী উড়চাস। আবাকী মের্খানু জোরসে জোরসে আওয়াজ গুটঠি মেন্দেরা, “ধার্তীন্তা রাঃজী আক্কুন নামহায় উর্বাসঘী আউর আসঘী খ্রীস্তাসঘী মান্‌জা। আস সাদাউ সাদাউ উল্লা ধারারকি রাঃজী নানোস।”</verse>
				<verse number="16">খোঃখা আঃ চাব্বিশ’ঝান পাচকি মাহাতোর, নে নে ধার্মেসঘী মুন্দভারে তামহা বেলকান্ডোনু উক্কা রাঃনার, আর মুক লিদরারকি ধার্মেসঘী সেওয়া নান্‌জার,</verse>
				<verse number="17">আউর বাঃচার, “হুর্মি অংগু উর্বা ধার্মে, নে রাঃদাস আউর রাঃচাস, এম নিংগান ধানিয়াবাদ আখতাদাম, কারনে নিন নিংহায় মাহা ক্ষেমতান নালাখনু লাগাবাচ্কায়, আউর রাঃজী নান্না আরাম্ভ নান্‌জাকায়।</verse>
				<verse number="18">জাতিয়ার রাঘারার, মুন্দা আক্কুন আরঘী মাইয়া নিংহায় রাঘারনা এদনাঘী সামাই বার্চা। কেচ্চেকা আলারঘী শালিস নান্নাঘী সামাই বার্চা, আউর নিমহায় লাউড়ীরঘী, মানে মান্‌জা নাবীরঘী, আউর ধার্মেসঘী নেমহা আলারঘী, আউর সান্নি কোহা হোর্মার নে নে নিংহায় নামেন ভাক্তিঘী সাংগে এল্চেনার, আরঘী পুরুস্কার চিইনাঘী সামাই বার্চা। নে নে ধার্তীন নাশ নানা লাগনার, আরিন নাশ নান্নাঘী সামাই বার্চা।”</verse>
				<verse number="19">আদিঘী খোঃখা মের্খান্তা মান্দিরঘী বালি তিসগারা কেরা আউর আসান ধার্মেসঘী গাছেরকাঘী গাওয়াহী সিন্দুক এথরা। আবাকী বিজলী চামকারা, বাদালী মুড়ড়িয়া, বাজ খাতরা, ধার্তী নুক্কুরা আউর ঢের আলি চেপ খাতরা।</verse>
			</chapter>
			<chapter number="12">
				<verse number="1">খোঃখা মের্খানু অন্টা মাহান চিনহা এথরা, অরোত যানানা নেখায় আত্তানানু রাঃচা বিইড়ী আউর ক্ষেড্ডেঘী কিইয়া রাঃচা চান্দো। বারো’টা বিনকো তারু গাথারকা অন্টা টুপরী আদিঘী কুক্কুনু রাঃচা।</verse>
				<verse number="2">আদ ভারাকাত রাঃচা আউর খাদ্দে জান্মানা কালপারনানু গাডরারা লাগিয়া।</verse>
				<verse number="3">আদিঘী খোঃখা মের্খানু আরু অন্টা চিনহা এথরা, চিচ্চিঘী লেখা খেশো রাংগেঘী অন্টা কোহা ডেনা রাঃউু নেররে। আদিঘী সাত’ঠু কুক্কু আউর দাশ’ঠু শিং, কুক্কু গুটঠিনু সাত’ঠু টুপরী রাঃচা।</verse>
				<verse number="4">আদ তাংহা ক্ষোলা তারু মের্খান্তা তিন ভাগাঘী অন ভাগা বিনকো টানচাকি এত্তাচা আউর ধার্তীনু লিভরিয়া চিচ্চা। একা যানানাঘী খাদ্দে জানাম মানা লাগিয়া, আঃ দানব আদিঘী মুন্দভারে ইজারকি রাঃচাস, যেনু খাদ্দে জানাম হোওনা সাংগে সাংগে আদ আদিন মোঃখা অংগি।</verse>
				<verse number="5">যানানা অন্টা কুক্কো খাদ্দে জানাম চিচ্চা। আঃ খাদ্দাসদিম পান্নাঘী টেম্পা তারু গোট্টা জাতিয়ারিন শাসান নানোস। চাড়েম আঃ খাদ্দাসিন ধার্মেস আউর তাংহা বেলকান্ডোঘী হেদ্দে হোওয়ারকি কাঃনা মান্‌জা,</verse>
				<verse number="6">আউর আঃ যানানা মরু খুরিনু ভোংগা কেরা। ধার্মেস আঃ মরু খুরিনু আদিঘী খাতরী অন্টা আড্ডা ঠিকা নানারকি উইকা রাঃচাস, যেনু অন হাজার দু’শো শাইট উল্লা আদ আসান যাতনানু রাঃআ অংগি।</verse>
				<verse number="7">আদিঘী খোঃখা মের্খানু লাড়াই মান্‌জা। মিখায়েল আউর তাংহা আধিনতা মের্খাদুতার আঃ দানব আউর আসঘী মের্খাদুতারঘী সাংগে লাড়াই নান্‌জাস।</verse>
				<verse number="8">আঃ দানব জিতআ পোল্লা আউর মের্খানু আরিন আরু রাঃআগে মাল চিচ্চার।</verse>
				<verse number="9">আবাকী আঃ দানোবান আউর আসঘী মের্খাদুতারিনহু ধার্তীনু লেভেরনা চিইনা মান্‌জা। ই দানব মান্‌জা আঃ পাচ্চা নেররে নেকান দিয়াবল বা শায়তান বাঃনা মানি। আস ধার্তীন্তা হোর্মা আলারিন বিড়দো ডাহারেনু হোওদাস কাঃদাস।</verse>
				<verse number="10">আদিঘী খোঃখা এন মের্খান্তী গাডরার গাডরার অর্তোসিন বাঃআতে মেন্‌জেকান, “আক্কুন বাছেরনা, সাওয়াং, নামহায় ধার্মেসঘী রাঃজী আউর আসঘী খ্রীস্তাসঘী শাসান হাজির মান্‌জা, কারনে নে নামহায় বিশুয়াসী ভাইয়া আউর বাহিনিরিন দুশা লাগিয়াস আসিন মের্খান্তী লেভেড়না চিইনা মান্‌জা। নামহায় ধার্মেসঘী মুন্দভারে আস উল্লা মাঃখা দুশা লাগিয়াস।</verse>
				<verse number="11">আর মেড়হো খাদ্দাসঘী খেশোনু আউর তাংগা তিংগা গাওয়াহী তারু আসিন হারাবাঃচার। আর তামহা জীয়ান দুলার মাল নানারকি খ্রীস্তাস খাতরী জীয়া চিইয়াগে রাজি রাঃচার।</verse>
				<verse number="12">“খানে মের্খা আউর আসান নে নে উজ্জা অক্কোদার, নিম হোর্মার রিঝঝি নানা। মুন্দা ধার্তী আউর সামুদার, ছি্ নিমান! কারনে দিয়াবলেস নিমহা মাইয়া এত্তারকি বার্চাস। দিয়াবলেস রাঘারারকি ফোফারা লাগদাস, কারনে আস আখদাস আসঘী আরু বাগ্গু সামাই মাল্লা।”</verse>
				<verse number="13">আঃ দানব একাবাকি এরিয়া যে, ধার্তীনু আসিন লেভেড়না চিইনা মান্‌জা, আবাকী একা যানানাঘী খাদ্দে মান্‌জিকি রাঃচা দানব আদিন কুদাবাঃআ হেল্লেরা।</verse>
				<verse number="14">আঃ সামাই আঃ যানানাগে অন্টা কোহা ঈগলঘী দু’ঠু ডেনা চিইনা মান্‌জা, যেনু আদ মরু খুরিনু তাংহা আড্ডানু উড়িয়ারকি কালা অংগি। আসান আদিন আঃ নেররেঘী খান্নেঘী হেদ্দেন্তী গেচ্ছা সাড়ে তিন বাছার যাতনানা মানো।</verse>
				<verse number="15">আবাকী আঃ নেররেটা আঃ যানানান স্রোতনু ভাসাবারকি হোওয়া কালাগে আদিঘী খোঃখা তারতিক তাংহা বাইতিক আম্মে অথরারকি অন্টা খাড় কামআ খাচ্চিয়া,</verse>
				<verse number="16">মুন্দা ধার্তী আঃ যানানান সাহাড়া নান্‌জা। আঃ দানব তাংহা বাইতি একা আম্মে অত্থরা ধার্তী তাংহা বাইয়ান খোল্লারকি আদিন অন্ডা চিচ্চা।</verse>
				<verse number="17">আবাকী দানব আঃ যানানাঘী মাইয়া ঢের রাঘারা কেরা; যানানাঘী গুষ্ঠিন্তা বাকি আলার সাংগে, নে নে ধার্মেসঘী পেশকা গুটঠিন মানআরকি চালেরনার আউর যীশুসঘী গাওয়াহী আরঘী সাংগে লাড়াই নানা কেরা।</verse>
				<verse number="18">আঃ দানব সামুদারঘী ধাসড়েনু বালুঘী মাইয়া কালারকি ইজ্জা।</verse>
			</chapter>
			<chapter number="13">
				<verse number="1">ইদিঘী খোঃখা এন অন্টা জানোয়ারান সামুদারতি চোওয়ারকি বার্নান ইরকান। আঃ জানোয়ারঘী দাশ’ঠু শিং আউর সাত’ঠু কুক্কু রাঃচা। আঃ শিং গুটঠিঘী মাইয়া দাশ’ঠু টুপরী রাঃচা আউর কক্কুঘী মাইয়া ধার্মেসিন অপমান নান্না খাতরী নামে লিখিচ্কা রাঃচা।</verse>
				<verse number="2">আঃ জানোয়ারটা রাঃচা চিতা লাকড়া লেখা, আউর আদিঘী ক্ষেড্ডে গুটঠি রাঃচা ভাল্লুকঘী ক্ষেড্ডে লেখা আউর বাই রাঃচা সিংহা লাকড়াঘী বাই লেখা। আঃ দানব তাংহা সাওয়াং, বেলকান্ডো আউর মাহা ক্ষেমতা আঃ জানোয়ারান চিচ্চা।</verse>
				<verse number="3">জানোয়ারঘী অন্টা কুক্কুনু খেএনা লেখা দাগ মান্‌জিকি রাঃচা, মুন্দা আঃ খেএনা লেখা দাগান কড়ে নান্না মান্‌জা। ইদিন এরারকি ধার্তীন্তা হোর্মা আলার হায়কাট মানারকি আঃ জানোয়ারঘী খোঃখা খোঃখা কেরার।</verse>
				<verse number="4">দানব আঃ জানোয়ারান ক্ষেমতা চিচ্চিকা রাঃচাস বাঃআরকি আলার আঃ দানবঘী সেওয়া নানা হেল্লেরার। আউর আঃ জানোয়ারানহু সেওয়া নানারকি বাঃচার, “ই জানোয়ার লেখা নে রাঃয়ী? আউর নে ইদিঘী সাংগে লাড়াই নানা অংগোর?”</verse>
				<verse number="5">গারাব নান্না আউর ধার্মেসিন অপমান নান্না খাতরী আঃ জানোয়ারান কাত্থা বাঃআগে সায় চিইনা মান্‌জা আউর বিয়াল্লিশ মাহিনা গুটি আধিকার খাটাবাঃনা খাতরী সায় চিইনা মান্‌জা।</verse>
				<verse number="6">আবাকী আঃ জানোয়ারাদ ধার্মেসিন অপমান নানা হেল্লেরা, আসঘী নামেন আউর আসঘী রাঃনা আড্ডা আউর মের্খানু নে নে উজ্জা অক্কোনার আরিনহু অপমান নানা হেল্লেরা।</verse>
				<verse number="7">ধার্মেসঘী নেমহা আলারঘী বিড়দোনু লাড়াই নানাগে আউর আরিন হারাবাঃনা খাতরী জানোয়ারান আধিকার চিইনা মান্‌জা আউর ধার্তীন্তা হুর্মি গুষ্ঠি, আল, ভাষা আউর জাতিয়ারঘী মাইয়া আধিকার চিইনা মান্‌জা।</verse>
				<verse number="8">ধার্তীন্তা হোর্মা আলার, নেখায় নামে মেড়হো খাদ্দেসঘী জীয়া পুথিনু লিখিচ্কা মাল্লা, আর হোর্মার আঃ জানোয়ারান সেওয়া নানোর। ই মেড়হো খাদ্দেসিন ধার্তী কামেচ্কাঘী আগুম পিটনা খাতরী ঠিকা নান্‌জাকা রাঃচার।</verse>
				<verse number="9">নেখায়হু মেন্না লেখা খেব্দা রাঃয়ী, আস মেনুক।</verse>
				<verse number="10">নেখায় আটকারনা কাত্থা রাঃয়ী, আস আটকারোস। নেখায় কান্ত তারু খেএনাঘী কাত্থা রাঃয়ী, আস আদিন্তীম খেওস। ইদিঘী মানে মান্‌জা ধার্মেসঘী নেমহা আলারিন ধিরারনা আউর বিশুয়াস উইনা মানিম দারকার।</verse>
				<verse number="11">ইদিঘী খোঃখা এন ধার্তীন্তী আরু অন্টা জানোয়ারান উর্খারকি বার্নান ইরকান। মেড়হো খাদ্দেস লেখা আদিঘী দু’ঠু শিং রাঃচা, মুন্দা আদ দানব লেখা কাত্থা বাঃআ লাগিয়া।</verse>
				<verse number="12">আঃ পাহিলা জানোয়ারঘী পাক্ষে মানারকি আদ হুর্মি ক্ষেমতান নালাখনু লাগাবাঃচা আউর আঃ সাওয়াং তারু ধার্তীন্তা হোর্মা আলারিন পাহিলা জানোয়ারান সেওয়া নান্না খাতরী জুলুম নান্‌জা, নেখায় খেএনা লেখা কুক্কুনু দাগ মান্‌জিকি রাঃচা, খোঃখা আদ কড়ে মান্‌জিকি রাঃচা।</verse>
				<verse number="13">ই দুশরা জানোয়ার মাহান চিনহা নালাখ গুটঠি নানা হেল্লেরা, উদাহরন হিসাবে হোর্মারঘী খান্নে মুন্দভারে মের্খান্তী ধার্তীনু চিচ্চি এত্তাচাকি অন্দরা।</verse>
				<verse number="14">আঃ পাহিলা জানোয়ার দুশরা জানোয়ারান ক্ষেমতা চিচ্চা, যেনু আদ হায়কাট নালাখ গুটঠি নানা অংগি। আদ আবড়ান নানারকি আলারিন বিড়দো ডাহারেনু হোওয়ারকি কালা লাগি। পাহিলা একা জানোয়ার কান্তঘী দান্ডে ক্ষাক্ষারকিহু কড়ে মান্‌জিকি রাঃচা, দুশরা জানোয়ার আলারিন বাঃচা, যেনু আর পাহিলা জানোয়ারঘী অন্টা ঠাকরান কামনার।</verse>
				<verse number="15">আঃ ঠাকরানগে জীয়া চিইনাঘী সাওয়াংহু দুশরা জানোয়ারগে চিইনা মান্‌জা, যেনু আঃ ঠাকরান কাত্থা বাঃআ অংগি আউর নে আঃ ঠাকরানান সেওয়া মাল নানোর আরিন পিটা অংগি।</verse>
				<verse number="16">আদ সান্নি কোহা, ধানী গারীব, তাংগা তিংগা চালেরনা লেখা আল আউর লাউড়ী আল, হোর্মারিন মাড়ি ক্ষেক্ষানু বা কাপড়ে মাইয়া অন্টা ছাপ ইন্‌জিরাগে জুলুম নান্‌জা,</verse>
				<verse number="17">আঃ ছাপ আম্বারকি নেহু এন্দরাহু খেন্দা বা বিশাগে পোল্লোর। আঃ ছাপ মান্‌জা আঃ জানোয়ারঘী নামে বা আদিঘী নামেঘী সংখ্যা।</verse>
				<verse number="18">ইদিঘী মানে মান্‌জা নিমহায় লুরঘী দারকার। নেখায় লুর রাঃয়ী, আস আঃ জানোয়ারঘী সংখ্যান গানুককি এরুক, কারনে আদ অন্টা আলাসঘী নামেঘী সংখ্যা আউর আঃ সংখ্যাদ মান্‌জা ছয়শো ছেষট্টি।</verse>
			</chapter>
			<chapter number="14">
				<verse number="1">আদিঘী খোঃখা এন ইরকান, এংহায় মুন্দভারে আঃ মেড়হো খাদ্দাস সিয়োন পার্তাঘী মাইয়া ইজারকি রাঃদাস। আসঘী সাংগে রাঃনার অন লাখ চুয়াল্লিশ হাজার আলার। আরঘী কাপড়েনু লিখিচ্কা রাঃয়ী মেড়হো খাদ্দাসঘী আউর তাম্বাসঘী নামে।</verse>
				<verse number="2">ইদিঘী খোঃখা এন মের্খান্তী জোরসে আম্মে কাঃনা স্রোতঘী আওয়াজ আউর জোরসে ঠাটারনাঘী আওয়াজ লেখা অন্টা আওয়াজ মেন্‌জেকান। একা আওয়াজ এন মেন্‌জেকা রাচ্কান, আদ রাঃচা বীনা আস্সুরঘী বীনান্তী।</verse>
				<verse number="3">আঃ বেলকান্ডোঘী মুন্দভারে আউর আঃ চাইর’ঝান উজ্জুকা জানোয়ার আউর আঃ পাচকি মাহাতোরঘী মুন্দভারে ইজারকি আর অন্টা পুনা ডান্ডী পাড়া লাগিয়ার। ধার্তীন্তী নেকান খিন্দিয়াসকি হোচ্চোকা রাঃচাস, আঃ অন লাখ চুয়াল্লিশ হাজার আলার আম্বারকি নেহু আঃ ডান্ডীন শিখরা পোল্লার।</verse>
				<verse number="4">ইরিম আঃ আলার, নে নে একাম যানানার সাংগে রাঃআরকি তামান নাপাক মাল নান্‌জার। মেড়হো খাদ্দাস একসান কাঃদাস, আরহু আসঘী সাংগে সাংগে আসানুম কাঃনার। ধার্মেসঘী আউর মেড়হো খাদ্দাসঘী হেদ্দে পাহিলা খান্‌জপা হিসাবে দাড়ে আর্গানা খাতরী ধার্তীন্তা আলারঘী মাঝিন্তী আরিন খেন্দারকি হোওনা মান্‌জিকি রাঃচা।</verse>
				<verse number="5">আরঘী বাইনু একাবাকিহু ঝুট কাত্থা মাল মেন্দেরা আউর আর দোশ মালকা রাঃচার।</verse>
				<verse number="6">আদিঘী খোঃখা এন আরু অরোত মের্খাদুতাসিন মের্খাঘী মাঝিন্তী উড়িয়ারারকি কাঃনান ইরকান। ধার্তীনু উজ্জা অক্কোনা হোর্মা আলার হেদ্দে, হুর্মি জাতিয়া, গুষ্ঠি আউর ভাষান্তা আলার হেদ্দে প্রাচার নান্না খাতরী আসঘী হেদ্দে সাদাউ সাদাউ উল্লাঘী দাও বাচান রাঃচা।</verse>
				<verse number="7">আস গাডরা গাডরা ই কাত্থা বাঃআ লাগদাস, “ধার্মেসিন ভাক্তিঘী সাংগে এল্চা আউর আসঘী অহমা নানা, কারনে আসঘী শালিস নান্নাঘী সামাই আর্সিয়া কেরা। নে মের্খা, ধার্তী, সামুদার আউর হুর্মি আম্মেঘী ঝার্না কামচাস, আসঘী সেওয়া নানা।”</verse>
				<verse number="8">ইদিঘী খোঃখা দুশরা আরু অন্টা মের্খাদুতাস পাহিলা মের্খাদুতাসঘী খোঃখা খোঃখা বার্চাসকি বাঃচাস, “আঃ নামে নান্‌জাকা বাবিল শাহার নাশ মান্‌জা কেরা। ই শাহার আদিঘী লাজ্জে নালাখঘী কড়া দ্রাক্ষারাশি হোর্মা জাতিয়ারিন অন্তাচাকি আঃ শাহারান নাশ নান্তাচা। ”</verse>
				<verse number="9">ইদিঘী খোঃখা তিশরা আরু অন্টা মের্খাদুতাস দুশরা মের্খাদুতাসঘী খোঃখা খোঃখা বার্চাস, আউর বাঃচাস, “যদি নেকিম আঃ জানোয়ার আউর আদিঘী ঠাকরান সেওয়া নান্নার আউর তাংহা কাপড়েনু বা ক্ষেক্ষানু আঃ জানোয়ারঘী নামেন ছাপনার,</verse>
				<verse number="10">হলে আসিনহু ধার্মেসঘী রাঘারনাঘী কড়া দ্রাক্ষারাশি অনা লাগ্গো। আঃ দ্রাক্ষারাশিঘী সাংগে আম্মে মাল মেশাবারকি ধার্মেসঘী রাঘারনাঘী ডুবহানু তুন্দুনা চিইনা মান্‌জা। নেমহা মের্খাদুতারঘী আউর মেড়হো খাদ্দাসঘী মুন্দভারে চিচ্চি আউর গান্ধাক তারু আঃ আলাসিন তাপলিক সাধা লাগ্গো।</verse>
				<verse number="11">একা চিচ্চি আঃ আলারিন তাপলিক সাধো, আঃ চিচ্চিঘী ধুংগা সাদাউ সাদাউ উল্লা গুটি ধুংগিয়ারতেম রাও। একা আলাস আঃ জানোয়ার আউর আদিঘী ঠাকরানান সেওয়া নানোস আউর আদিঘী নামেন ছাপদাস, আস উল্লা বা মাঃখা একাবারিহু খান্নে এখরা পোল্লোস।”</verse>
				<verse number="12">নে ধার্মেসঘী পেশকা গুটঠিন মানআরকি চালেরনার আউর যীশুসঘী মাইয়া পাত্তাচ্কা মানারকি রাঃনার, ধার্মেসঘী আঃ নেমহা আলারঘী ই দাশানুম ধিরারনা দারকার।</verse>
				<verse number="13">আদিঘী খোঃখা এন অর্তোসিন মের্খান্তীক ই কাত্থা বাঃআগে মেন্‌জেকান, “ই কাত্থান লিখারকি উইয়া, আক্কুনতি নে উর্বাস সাংগে অন মানারকি খেওর কালোর, আর ধান্যা।” ই কাত্থা নেমহা বোলতা তানিম বাঃআ লাগি, “হাঃয়ী, আর ধান্যা। আরঘী খাটনানতি আর খান্নে এখরোর, কারনে আরঘী হুর্মি দাও নালাখঘী খান্‌জপা আরঘী সাংগে রাও।”</verse>
				<verse number="14">খোঃখা এন ইরকান, এংহায় মুন্দভারে অন্টা পান্ডরু বাদালী আউর আঃ বাদালী মাইয়া আল খাদ্দেস লেখা অর্তোস অক্কারকি রাঃদাস। আসঘী কুক্কুনু অন্টা সোনাঘী টুপরী আউর আসঘী ক্ষেক্ষানু চাকাচ্কা অন্টা তাতার রাঃচা।</verse>
				<verse number="15">আবাকী আরু অরোত মের্খাদুতাস মের্খাঘী মান্দিরতি উর্খারকি বার্চাস আউর নে বাদালী মাইয়া অক্কারকি রাঃচাস আসিন জোরসে গাডরারারকি বাঃচাস, “নিংহায় তাতার তারু খান্‌জপা ক্ষোয়া, কারনে খান্‌জপা ক্ষোয়নাঘী সামাই মান্‌জা; ধার্তীন্তা হুর্মি খান্‌জপা পান্‌জা। ”</verse>
				<verse number="16">আবাকী বাদালী মাইয়া নে অক্কারকি রাঃচাস, আস ধার্তীঘী মাইয়া আসঘী তাতারান লাগাবাঃচাস আউর ধার্তীন্তা হুর্মি খান্‌জপান ক্ষোইয়াস।</verse>
				<verse number="17">আদিঘী খোঃখা মের্খান্তা মান্দিরতি আরু অর্তোস মের্খাদুতাস উর্খারকি বার্চাস। আসঘী হেদ্দেহু অন্টা চাকাচ্কা তাতার রাঃচা।</verse>
				<verse number="18">আদিঘী খোঃখা বেদীঘী হেদ্দেন্তী আরু অরোত মের্খাদুতাস উর্খারকি বার্চাস। বেদীন্তা চিচ্চিঘী মাইয়া আসঘী ক্ষেমতা রাঃচা। একা মের্খাদুতাস হেদ্দে চাকাচ্কা তাতার রাঃচা আসিন আঃ মের্খাদুতাস জোরসে গাডরারারকি মেখিয়াসকি বাঃচাস, “নিংহায় চাকাচ্কা তাতার ধার্তীনু লাগাবাঃআ, ধার্তীন্তা হুর্মি টোটক মান্নেন্তী হুর্মি টোটক খান্‌জপাঘী ঝোপা গুটঠিন খান্ডারকি অন গুসান ক্ষোড়আ, কারনে টোটক খান্‌জপা পান্‌জা কেরা।”</verse>
				<verse number="19">আবাকী আঃ মের্খাদুতাস ধার্তীনু আসঘী তাতারান চালাবাঃচাস আউর ধার্তীন্তা হুর্মি টোটক মান্নেন্তী হুর্মি টোটক খান্‌জপান খান্ডারকি অন গুসান ক্ষোড়চাস। খোঃখা টোটক খান্‌জপান পিখনাঘী গাড্ডিনু আবড়ান তুন্দিয়াস চিচ্চাস। আঃ টোটকতি রাশি কামনা আড্ডাটা মান্‌জা ধার্মেসঘী মাহা রাঘারনা।</verse>
				<verse number="20">শাহারঘী বাহিরি টোটক খান্‌জপান পিখনাঘী গাড্ডিনু আঃ টোটকঘী খান্‌জপা গুটঠি রাশি কামনা খোঃখা আদিন্তী খেশো উর্খারকি বার্চা আউর ঘোড়োঘী নাকোয়ান গুটি আর্গিয়া। আন্নেনু হারদাম দু’শো মাইল গুটি হুর্মি আড্ডা খেশোনু মুনখিয়া কেরা।</verse>
			</chapter>
			<chapter number="15">
				<verse number="1">খোঃখা এন মের্খানু আরু অন্টা মাহান আউর হায়কাট মান্না লেখা চিনহা ইরকান। সাত’ঝান মের্খাদুতারিন সাত’ঠু দান্ডে অন্দরারকি বার্নান ইরকান। ইবড়াম মুন্‌জুরনা দান্ডে, কারনে ইবড়া দান্ডে তারুম ধার্মেসঘী মাহা রাঘারনা মুন্‌জুরো কালো।</verse>
				<verse number="2">আদিঘী খোঃখা চিচ্চি মেশাবাচ্কা কাচঘী অন্টা সামুদারঘী লেখা ইরকান, আউর নে নে আঃ জানোয়ার আউর আদিঘী ঠাকরান আউর আদিঘী নামেঘী সংখ্যাঘী মাইয়া জিতচার, আরিনহু ইরকান। ধার্মেসঘী চিচ্চিকা বীনা ক্ষেক্ষানু হোওয়ারকি আর আঃ কাচঘী সামুদার ধাসড়েনু ইজারকি রাঃচার।</verse>
				<verse number="3">ধার্মেসঘী লাউড়ী মোসেসঘী আউর আঃ মেড়হো খাদ্দেসঘী ই ডান্ডীন আর পাড়া লাগিয়ার, “এ হুর্মি অংগু উর্বা ধার্মে, নিংহায় নালাখ গুটঠি একড়হে মাহান আউর হায়কাট! এ হুর্মি জাতিয়ারঘী বেলায়ো, নিংহায় ডাহারে একড়হে উজগু আউর সাচ!</verse>
				<verse number="4">এ উর্বায়ো, নে নিংগান সাম্মান মাল নানোর? নে নিংহায় নামেঘী অহমা মাল নানোর? কারনে নিনিম অরোত অন্টিম নেমহা। হোর্মা জাতিয়ার নিংহায় হেদ্দে বারোর, আউর হোর্মার নিংহায় সেওয়া নানোর; কারনে নিংহায় উজগু শালিসান আখতানা মান্‌জা। ”</verse>
				<verse number="5">ইদিঘী খোঃখা এন মের্খানু মান্দিরান খুল্লুকা ইরকান। আঃ মান্দির মানে মান্‌জা সেওয়া ডেরা, এগদা ধার্মেসঘী গাছেরকাঘী বারেনু গাওয়াহী চিঃয়ী।</verse>
				<verse number="6">আঃ সাত’ঝান মের্খাদুতার নেখায় মাইয়া সাত’ঠু দান্ডে চিইনাঘী ক্ষেমতা চিইনা মান্‌জিকি রাঃচা, আর আঃ মান্দিরতি বাহিরি উর্খারকি বার্চার। আর পারিস্কার পান্ডরু লেলিন কিচরী আত্তিকা রাঃচার আউর ছাতিনু হেচ্কা রাঃচা সোনাঘী চেপ্টা ফিতা।</verse>
				<verse number="7">আঃ চাইর’ঝান উজ্জুকা জানোয়ারঘী অরোত আঃ সাত’ঝান মের্খাদুতারিন সাত’ঠু সোনাঘী বাটি চিচ্চার। নে সাদাউ সাদাউ উল্লা ধারারকি উজ্জারকি রাঃদাস, আঃ বাটি গুটঠি আঃ ধার্মেসঘী রাঘারনানু পুরা রাঃচা।</verse>
				<verse number="8">আন্নেনু ধার্মেসঘী মাহিমা আউর সাওয়াংতি একা ধুংগা উর্খা লাগিয়া, আঃ ধুংগানু মান্দির পুরা মান্‌জা কেরা। আঃ সাত’ঝান মের্খাদুতারঘী সাত’ঠু দান্ডে মাল মুন্‌জুরনা গুটি নেকিম আঃ মান্দিরনু কোরআ পোল্লার।</verse>
			</chapter>
			<chapter number="16">
				<verse number="1">আবাকী এন মান্দিরতিক অন্টা জোরসে গাডরারনান মেনা অংগুকান, আদ আঃ সাত’ঝান মের্খাদুতারিন বাঃআ লাগি, “নিম কালা, আউর ধার্মেসঘী রাঘারনানু ভার্তি সাত’ঠু বাটিন ধার্তীনু তুন্দা চিইয়া।”</verse>
				<verse number="2">আবাকী পাহিলা মের্খাদুতাস কালারকি তাংহায় বাটিন ধার্তীঘী মাইয়া তুন্দিয়াস চিচ্চাস। আদিঘী কারনে নেখায় মাইয়া জানোয়ারঘী ছাপ রাঃচা আউর নে নে আদিঘী ঠাকরানান সেওয়া নানা লাগিয়ার, আরঘী দেহানু ঢের মালদাও আউর ঢের নুজনা লেখা খাদি এত্থেরা।</verse>
				<verse number="3">ইদিঘী খোঃখা দুশরা মের্খাদুতাস তাংহায় বাটিন সামুদারঘী মাইয়া তুন্দিয়াস চিচ্চাস। আন্নেনু সামুদারঘী আম্মে কেচ্চেকা মুর্দা আলারঘী খেশো লেখা মান্‌জা কেরা আউর সামুদারনু একা হুর্মি উজ্জুকা জীয়া জাইত রাঃচা, আবড়া হুর্মিদিম কেচ্চা কেরা।</verse>
				<verse number="4">আদিঘী খোঃখা তিশরা মের্খাদুতাস তাংহায় বাটিন ক্ষাড় গুটঠিঘী আউর ঝার্না গুটঠিঘী মাইয়া তুন্দিয়াস চিচ্চাস। আন্নেনু হুর্মি আম্মে খেশো মান্‌জা কেরা।</verse>
				<verse number="5">আম্মেঘী মাইয়া একা মের্খাদুতাসঘী ক্ষেমতা রাঃচা, এন আসিন ই কাত্থা বাঃআগে মেন্‌জেকান, “নিনিম অরোত নেমহা, নিন রাঃদায় আউর রাচ্কায়। নিন উজগু, কারনে ই হুর্মি বারেনুম নিন শালিস নান্‌জাকায়।</verse>
				<verse number="6">ই আলার ধার্মেসঘী নেমহা আলারিন আউর নাবীরিন পিটিয়ার। খানে নিন ই খেশোন আরিন অনাগে চিচ্চিকায় আউর ইদিম আরঘী ক্ষাক্ষানা রাঃচা।”</verse>
				<verse number="7">এন বেদীন্তী অর্তোসিন ই কাত্থা বাঃআগে মেন্‌জেকান, “হুর্মি অংগু উর্বা ধার্মেস, নিংহায় হুর্মি শালিস সাচ আউর উজগুনু পুরা।”</verse>
				<verse number="8">আদিঘী খোঃখা চাউঠা মের্খাদুতাস বিইড়ীঘী মাইয়া তাংহায় বাটিন তুন্দিয়াস চিচ্চাস। আন্নেনু আলারিন চিচ্চিনু অল্দানাঘী ক্ষেমতা বিইড়ীগে চিইনা মান্‌জা।</verse>
				<verse number="9">আবাকী ঢের আচনু আলারঘী দেহা অল্লিয়া কেরা, আউর ই হুর্মি দান্ডেঘী মাইয়া নেখায় ক্ষেমতা রাঃয়ী, আর আঃ ধার্মেসঘী নিন্দা নানা হেল্লেরার। মুন্দা আর আন্নুহু তামহায় কায়া মাল কির্তাচার আউর ধার্মেসঘী অহমা মাল নান্‌জার।</verse>
				<verse number="10">ইদিঘী খোঃখা পাচোয়া মের্খাদুতাস আঃ জানোয়ারঘী বেলকান্ডো মাইয়া তাংহায় বাটিন তুন্দিয়াস চিচ্চাস। আন্নেনু আঃ জানোয়ারঘী রাঃজী উখা মান্‌জা কেরা আউর আলার কালপারনানু তামহায় তাতখান চাবআ হেল্লেরার।</verse>
				<verse number="11">আরঘী ই কালপারনা আউর খাদিঘী খাতরী আর মের্খান্তা ধার্মেসিন নিন্দা নানা হেল্লেরার, মুন্দা আন্নুহু আর মালদাও নালাখতি তামহায় কায়ান মাল কির্তাচার।</verse>
				<verse number="12">আদিঘী খোঃখা ছাওয়া মের্খাদুতাস মাহা ক্ষাড় ইউফ্রেটিসঘী মাইয়া তাংহায় বাটিন তুন্দিয়াস চিচ্চাস। আন্নেনু পুরুব রাঃজীন্তা বেলারঘী কাঃনা ডাহারে সাপড়ারনা খাতরী আঃ ক্ষাড়ঘী আম্মে খাইয়া কেরা।</verse>
				<verse number="13">আদিঘী খোঃখা ইরকান, আঃ দানবঘী বাইতি, আঃ জানোয়ারঘী বাইতি আউর আঃ ভন্ড নাবীসঘী বাইতি মুখা লেখা এরতে অন্টা অন্টা নানারকি তিন’ঠু মালদাও বোলতা উর্খারকি বার্চা।</verse>
				<verse number="14">আঃ মালদাও বোলতা গুটঠি হায়কাট হায়কাট চিনহা নালাখ নানা লাগিয়া আউর হুর্মি অংগু ধার্মেসঘী বিড়দোনু মাহা রায়বাড়ীঘী উল্লানু লাড়াই নান্না খাতরী আর গোট্টা ধার্তীনু কির্রারকি বেলারিন অন গুসান খোড়চার।</verse>
				<verse number="15">যীশুস বাঃচাস, “মেনা, চোরার একাসে বার্নার, এন আন্নেম বারোন। ধান্যা আঃ আলাস, নে হুর্মি সামাই এজরারকি রাঃদাস আউর হুর্মি বাকি কিচরী আত্তারকি সাপড়ারারকি রাঃদাস, যেনু আসিন লাংটা মানারকি কির্রাগে মাল লাগ্গি আউর আসিন যেনু লাজ্জেনু খাতরাগে মাল লাগ্গি।”</verse>
				<verse number="16">ইব্রীয় ভাষানু একা আড্ডাঘী নামে হরমাগিদোন, মালদাও বোলতার আঃ বেলারিন আসান খোড়চার।</verse>
				<verse number="17">খোঃখা সাতোয়া মের্খাদুতাস তাংহায় বাটিন তাকানু তুন্দিয়াস চিচ্চাস। আবাকী মান্দিরতা বেলকান্ডোন্তী জোরসে ই কাত্থা গুটঠি বাঃনা মান্‌জা, “এগদা মান্নাঘী কাত্থা রাঃচা, আদ মান্‌জা কেরা।”</verse>
				<verse number="18">আদিঘী খোঃখা বিজলী চামকারা হেল্লেরা, বাদালী মুড়রা হেল্লেরা আউর ঠাঠা খাতরা হেল্লেরা আউর ঢের জোরসে খেখেল নুকরা, এগদান ধার্তীনু আল কামনাঘী খোঃখান্তী আর একাবাকিহু মাল এত্থেরা। ই খেখেল নুকুরনা ঢের এল্চেনা লেখা রাঃচা।</verse>
				<verse number="19">আঃ মাহা নাগার তিন ভাগনু ভাগ মান্‌জা কেরা আউর দোশরা দোশরা জাতিয়ারঘী নাগার গুটঠি ধাসরারকি খাতরা কেরা। খোঃখা আঃ মাহা নাগার বাবিলঘী কাত্থা ধার্মেসঘী ইয়াদ বার্চা। আস তাংহায় রাঘারনানু পুরা রাচ্কা আঃ দ্রাক্ষারাশিঘী ডুবহান মাহা নাগারগে চিচ্চাস।</verse>
				<verse number="20">আবাকী আসঘী মুন্দভারেন্তী হুর্মি দ্বীপ সাঠলে বিল্লিরা কেরা আউর পার্তা গুটঠি সামান খাল্লে মান্‌জা কেরা।</verse>
				<verse number="21">মের্খান্তী আলারঘী মাইয়া ঢের কোহা কোহা পাখনা লেখা আলী খাতরা হেল্লেরা। আদিঘী অন অন্টা আলীঘী ওজন রাঃচা হারদাম অন মন। আউর ই আলীঘী দান্ডে খাতরী আলার ধার্মেসিন নিন্দা নানা হেল্লেরার, কারনে আঃ আলীঘী দান্ডে রাঃচা ঢের এল্চেনা লেখা।</verse>
			</chapter>
			<chapter number="17">
				<verse number="1">একা সাত’ঝান মের্খাদুতারঘী ক্ষেক্ষানু সাত’ঠু বাটি রাঃচা, আরঘী মাঝিন্তী অর্তোস বার্চাসকি এংগান বাঃচাস, “বারা, এন নিমান এদোন, এন একাসেনু আঃ মাহা নাগার লাজ্জে নালাখনানু যানানান শালিস নানোন, আঃ মাহা নাগার এগদা ঢের ক্ষাড়ঘী ধাসড়েনু রাঃচা।</verse>
				<verse number="2">আদিঘী সাংগে ধার্তীন্তা বেলার লাজ্জে নালাখ নান্‌জাকা রাঃচার, আউর নে নে ই ধার্তীন্তা, আর আদিঘী লাজ্জে নালাখঘী দ্রাক্ষারাশিনু মাতলারকা রাঃচার। ”</verse>
				<verse number="3">আদিঘী খোঃখা আঃ মের্খাদুতাস এংগান সামশুম আড্ডানু হোচ্চাস কেরাস। আবাকী এন নেমহা বোলতাঘী চালাবাঃনানু রাচ্কান। আসান এন অরোত যানানান অন্টা খেশো রাংগেঘী জানোয়ারঘী মাইয়া উক্কারকি রাঃনান ইরকান। ধার্মেসিন নিন্দা নান্না খাতরী ঢের বাগ্গে নামে আঃ জানোয়ারঘী মাইয়া লিখিচ্কা রাঃচা। আদিঘী সাত’ঠু কুক্কু আউর দাশ’ঠু শিং রাঃচা।</verse>
				<verse number="4">আঃ যানানা আত্তিকি রাঃচা বেগুনী আউর খেশো রাংগেঘী কিচরী আউর আদিঘী দেহানু সোনা, বাগ্গে দামঘী পাখনা আউর মুতিনঘী গোহনা। আদিঘী ক্ষেক্ষানু সোনাঘী অন্টা ডুবহা রাঃচা, নেমহা মালকা সান্‌জগি আউর আদিঘী লাজ্জে নালাখঘী গুনহানু আদ পুরা রাঃচা।</verse>
				<verse number="5">আদিঘী কাপড়েনু এন্নে নামে লিখিচ্কা রাঃচা নেখায় বারেনু অন্টা নুড্ডুকা সাচ রাঃয়ী। আঃ নামে মান্‌জা, “মাহা নাগার বাবিল, লাজ্জে নালাখনানুরঘী আউর ধার্তীন্তা নেমহা মালকা সান্‌জগিঘী আয়ো।”</verse>
				<verse number="6">এন ইরকান, আঃ যানানা ধার্মেসঘী নেমহা আলারঘী খেশোনু মাতলারারকি রাঃয়ী। ই নেমহা আলারদিম যীশুসঘী বারেনু গাওয়াহী চিচ্চ্কিা রাঃচার। আঃ যানানান এরারকি এন ঢের হায়কাট মান্‌জাকান।</verse>
				<verse number="7">আবাকী আঃ মের্খাদুতাস এংগান বাঃচাস, “নিন এন্দেরগে হায়কাট মানা লাগদায়? যানানান আউর একা জানোয়ার আদিন কুম্মারকি হোওয়ারকি কুদ্দা লাগিয়া, আঃ জানোয়ারঘী নুড্ডুকা মানেন নিংগান বুঝাবাঃআ চিইয়া লাগদান। ইদিম আঃ জানোয়ার, নেখায় সাত’ঠু কুক্কু আউর দাশ’ঠু শিং রাঃচা।</verse>
				<verse number="8">একা জানোয়ারান নিন ইরকা রাচ্কায় আদ আগু উজ্জুকা রাঃচা, মুন্দা আক্কুন আদ উজ্জুকা মাল্লা। খোঃখানু আদ আঃ খেখেল গাড্ডিন্তী উর্খারকি বারো আউর নাশ মানো। আবাকী নে নে ই ধার্তীন্তা, মানে মান্‌জা ধার্তী কামনাঘী আগুন্তী নেখায় নামে জীয়া পুথিনু লিখিচ্কা মাল্লা, আর আঃ জানোয়ারান এরারকি হায়কাট মানোর কালোর; কারনে জানোয়ারটা আগু রাঃচা, আক্কুন মাল্লা, মুন্দা ফির এথরো।</verse>
				<verse number="9">“আক্কুন এগদান বাঃনা মানো আদিন বুঝুরনাঘী খাতরী লুরঘী দারকার। আঃ সাত’ঠু কুক্কু মান্‌জা সাত’ঠু পার্তা, নেখায় মাইয়া যানানা অক্কারকি রাঃয়ী। আঃ সাত’ঠু কুক্কু মান্‌জা সাত’ঝান বেলার।</verse>
				<verse number="10">আঃ বেলারঘী মাঝিনু পাচ’ঝান বাগ্গে উল্লা শাসান নানা পোল্লার, অর্তোস আক্কুনহু রাঃদাস আউর দোশরাস আক্কুনহু বারা আর্গাস। আস বারোস হলে খিলা অংগুর রাওস।</verse>
				<verse number="11">একা জানোয়ার আগু রাঃচা মুন্দা আক্কুন মাল্লা, আসিম মানোস আঠোয়া বেল। ই আঠোয়া বেলাস আঃ সাতোয়া বেলারঘী লেখা অর্তোস আউর আসহু তাংহা নাশঘী তারা কালা লাগদাস।</verse>
				<verse number="12">“একা দাশ’ঠু শিং নিন ইরকায় আবড়া মান্‌জা দাশ’ঝান বেল। আর আক্কুনহু রাঃজী নানাগে ক্ষেমতা মাল ক্ষাক্ষিয়ার, মুন্দা আর আঃ জানোয়ারঘী সাংগে অংগুর খাতরী বেল মানারকি রাঃজী নান্নাঘী ক্ষেমতা ক্ষাক্ষর।</verse>
				<verse number="13">ই বেলারঘী মাতলাব অন্টাম রাঃচা, আউর আর হোর্মার তামহায় ক্ষেমতা আউর আধিকার আঃ জানোয়ারগে চিওর।</verse>
				<verse number="14">ইর মেড়হো খাদ্দাসঘী বিড়দোনু লাড়াই নানোর আউর মেড়হো খাদ্দাস আরিন হারাবাওস চিওস, কারনে আস উর্বারঘী উর্বা আউর বেলারঘী বেলাস। নেকান মেখনা মান্‌জা, চাজনা মান্‌জা আউর পাত্তাচ্কা আরিম আসঘী সাংগে রাওর।”</verse>
				<verse number="15">আদিঘী খোঃখা আঃ মের্খাদুতাস এংগান বাঃচাস, “নিন একা আম্মে ইরকায়, এগদাঘী মাইয়া আঃ লাজ্জে নালাখনানু যানানা অক্কারকি রাঃয়ী, আদ মান্‌জা ঢের রাঃজী, ঢের আলার, ঢের জাতিয়ার আউর ঢের ভাষা।</verse>
				<verse number="16">নিন একা দাশ’ঠু শিং ইরকায় আউর আঃ জানোয়ারান ইরকায় আর আদিন ঘিন্না নানোর আউর আঃ লাজ্জে নালাখনানুন নাশ নানোর। আদিন আর লাংটা নানোর, আদিঘী আহাড়া মোক্ষোর, আদিঘী খোঃখা আদিন চিচ্চি তারু অল্দোর চিওর।</verse>
				<verse number="17">ইদিঘী কারনে মান্‌জা, ধার্মেস আরঘী কুহিনু এন্নে চাহানান চিচ্চাস, যেনু তাংহায় মাতলাব পুরা মানি। আদিঘী কারনে আর অন কায়া মানারকি আঃ জানোয়ারঘী হেদ্দে তামহায় হুর্মি ক্ষেমতান দান নানোর, যেনু ধার্মেসঘী বাচান পুরা মাল মান্না গুটি আদ রাঃজী নানা অংগি।</verse>
				<verse number="18">একা যানানান নিন ইরকা রাচ্কায় আদ মান্‌জা আঃ মাহা নাগার, নে ধার্তীন্তা হোর্মা বেলারঘী মাইয়া রাঃজী নানা লাগি।”</verse>
			</chapter>
			<chapter number="18">
				<verse number="1">ই হুর্মি ঘাটনা ঘাটনাঘী খোঃখা এন অরোত মের্খাদুতাসিন মের্খান্তী এত্তারকি বার্নান ইরকান। আস মাহা সাওয়াংঘী দুত আউর আসঘী মাহিমা বিল্লি গোট্টা ধার্তীন ঝাকমাকরা নানারকি চোদচা।</verse>
				<verse number="2">আস ঢের জোরসে গাডরারারকি বাঃচাস, “নাশ মান্‌জা, মাহা বাবিল নাশ মান্‌জা! আদ আক্কুন মালদাও বোলতারঘী রাঃনা আড্ডা মান্‌জা আউর হুর্মি রাকাম মালদাও বোলতারঘী রাঃনা আড্ডা, আউর হুর্মি রাকাম নাপাক আউর মালদাও ওঁড়া খাখাঘী রাঃনা আড্ডা মান্‌জা।</verse>
				<verse number="3">কারনে ধার্তীন্তা হুর্মি জাতিয়ান্তা আলার লাজ্জে নালাখঘী ডুবহানু দ্রাক্ষারাশি অন্ডার। ধার্তীন্তা বেলার আদিঘী সাংগে লাজ্জে নালাখ নান্‌জার আউর ধার্তীন্তা খেন্দু বিশু আলার আদিঘী লাগাম মালকা মালদাও চাহানাঘী মাঝিন্তী ধানী মান্‌জার।”</verse>
				<verse number="4">ইদিঘী খোঃখা এন ফির অর্তোসিন মের্খান্তী বাঃতে মেন্‌জেকান, “এ এংহায় আলারো, নিম বাবিলতি উর্খা বারা, যেনু নিম আদিঘী গুনহাঘী ভাগিয়ারী মাল মান্দার, আউর আদিঘী ক্ষাক্ষানা দান্ডে নিমান ক্ষাক্ষা মাল লাগ্গি।</verse>
				<verse number="5">কারনে আদিঘী গুনহা মের্খা গুটি মেচ্ছা মান্‌জা আউর ধার্মেস আদিঘী হুর্মি রাকাম বিড়দো নালাখঘী কাত্থান ইয়াদ নান্‌জাস।</verse>
				<verse number="6">আদ দোশরার সাংগে একাসে চালরা লাগি, আদিঘী সাংগে নিমহু আন্নেম চালরা; আদ একাসে নালাখ নান্‌জা, আঃ লেখাম আদিগে দুই গুন চিইয়া। আদ একাসে দোশরার খাতরী ডুবহানু এবাগ্গু টোটক রাশি তুন্দিয়া চিচ্চা, নিমহু আদিঘী খাতরী আঃ ডুবহানু দুই গুন তুন্দুকে চিইকে।</verse>
				<verse number="7">আদ তাংহায় বারেনু ঢের গারাব নান্‌জা আউর ঢের মালদাওনু জীয়া কাড়তাচা, নিম ঠিকা আঃ বাগ্গেম তাপলিক আউর দুখ চিইয়া; কারনে আদ তাংহায় কুহিনু সোচয়ী, ‘এন তো বিন্ডড়ীর লেখা বেল কান্ডনু উক্কা রাঃদান, এন বিধুয়া মালদান; আউর এন একাবাকিহু দুখ মাল ক্ষাক্ষন। ’</verse>
				<verse number="8">আউর ইদি খাতরীম অন উল্লানুম হুর্মি দান্ডে আদিঘী মাইয়া বারো; আবড়া দান্ডে মান্‌জা খেএনা, দুখ আউর আকাল। চিচ্চি তারু আদিন অল্দানা মানো, কারনে নে আদিঘী শালিস নানোস, আঃ উর্বা ধার্মেস হুর্মিন্তী সাওয়াংগিয়া।”</verse>
				<verse number="9">আউর ধার্তীন্তা একা বেলার আদিঘী সাংগে লাজ্জে নালাখ নান্‌জার আউর মালদাও আয়েশনু জীয়া কাড়তাচার, আর আদিন অল্দারকি লেভেরনা বাকি ধুংগা এরারকি চিখোর অলখোর আউর আদিঘী খাতরী দুখ নানোর।</verse>
				<verse number="10">আর আদিঘী তাপলিক এরারকি এল্চোর আউর গেচ্ছা ইজারকি বাওর, “ছি্! এ মাহা বাবিল শাহার, ক্ষেমতানু পুরা আঃ বাবিল শাহার! ইউরা সামাইঘী মাঝিনুম নিংহায় দান্ডে আর্সিয়া কেরা!”</verse>
				<verse number="11">আউর ধার্তীন্তা খেন্দু বিশুরঘী বাবিল খাতরী চিখোর অলখোর আউর দুখ নানোর, কারনে আরঘী সান্‌জগি গুটঠিন ইকলাহু আরু নেহু মাল খেন্দোর।</verse>
				<verse number="12">আরঘী ই হুর্মি সান্‌জগি গুটঠিঘী মাঝিনু রাঃচা সোনা, রুপা, দামী পাখনা আউর মুতি; লিলিন কিচরী, বেগুনী রাংগে কিচরী, রেশমী কিচরী আউর খেশো রাংগে কিচরী, মাহাকারনা বাড়িয়ার কাঠ আউর হাত্তিঘী পাল্লে তারু কামেচ্কা সান্‌জগি; ঢের দামী কাঠ তারু কামেচ্কা সান্‌জগি আউর কাসা, পান্না আউর মার্বেল পাখনা তারু কামেচ্কা ঢের রাকাম সান্‌জগি;</verse>
				<verse number="13">আউর দারুচিনি, এলাচি, ধুপ, মাহাকারনা লোবান, কুন্দুরু, দ্রাক্ষারাশি, জালপাই ইসুং, মায়দা আউর গোহম, আড্ডো, ভেন্ডো, ঘোড়ো আউর ঘোড়ো গাড়ী, খিন্দিকা লাউড়ী আউর আলারঘী জীয়া।</verse>
				<verse number="14">আবাকী খেন্দু বিশুর বাওর, “একা হুর্মি দাওলে দাওলে খান্‌জপা নিন নিংহায় জীয়া ক্ষাক্ষা বিদ্দিকি রাঃচা, আবড়া হুর্মিদিম নিংহায় হেদ্দেন্তী গেচ্ছা চালি কেরা; আউর নিংহায় হুর্মি রাকাম খুর্জি আউর ঝাকামাকা গেচ্ছা চালি কেরা। আলার আবড়ান আরু একাবাকিহু মাল ক্ষাক্ষর।”</verse>
				<verse number="15">একা খেন্দু বিশুর আঃ হুর্মিঘী বিশা খেশারকি ধানী মান্‌জাকা রাঃচার, আর আদিঘী কালপারনান এরারকি এল্চোর, গেচ্ছা ইজারকি চিখোর অলখোর আউর দুখ নানোর।</verse>
				<verse number="16">“ছি্! লিলিন কিচরী আউর বেগুনী রাংগে কিচরী আউর খেশো রাংগে কিচরী আত্তিকা আউর সোনা, দামি পাখনা আউর মুতি তারু কামেচ্কা গায়না আত্তিকা মাহা শাহার বাবিল!</verse>
				<verse number="17">ইউরা সামাইঘী মাঝিনুম আদিঘী মাহা খুর্জি গুটঠি নাশ মান্‌জা কেরা!” হুর্মি কোহা ডোংগাঘী প্রাধান নালাখনানুর, আম্মে ডাহারে তারু কালু আলার, নাবিকের আউর সামুদারনু নে নে বিশা খেশা নান্নার, আর হোর্মার বাবিল শাহারতি গেচ্ছা ইজ্জার।</verse>
				<verse number="18">আউর বাবিলঘী লাঘেরনা ধুংগান এরারকি আর গাডরারারকি বাঃচার, “ই মাহা শাহার লেখা আরু একা শাহারহু মাল রাঃচা!”</verse>
				<verse number="19">আর হোর্মার তামহায় কুক্কুনু ধুলি চিইয়ারকি আউর চিখোর অলখোরকি বাওর, “ছি্, আঃ মাহা শাহার, ছি্! আঃ শাহারঘী খুর্জি তারু সামুদারনু নেখায় কোহা ডোংগা রাঃচা, আঃ মালিকের ধানী মান্‌জাকা রাঃচার; আউর এরা, অংগুর মাঝিনুম আদ নাশ মান্‌জা কেরা!”</verse>
				<verse number="20">ইদি খাতরী মের্খান্তী মেন্দরা, “এ মের্খা, আঃ শাহারঘী নাশ মান্না খাতরী রিঝঝি নানায়। ধার্মেসঘী নেমহা আলার, তাইকার আউর নাবীর, রিঝঝি নানা। কারনে নিমহায় বিড়দো আদ এন্দরা নান্‌জিকি রাঃচা, আদি খাতরী ধার্মেস আদিঘী শালিস নান্‌জাস।”</verse>
				<verse number="21">ইদিঘী খোঃখা অরোত সাওয়াংগিয়া মের্খাদুতাস ঢের কোহা যাতা লেখা অন্টা কোহা পাখনা হোওয়ারকি সামুদারনু লেবড়ারকি বাঃচাস, “এন্নেম নানারকিম আঃ মাহা বাবিল শাহারান লেভেড়না চিইনা মানো। আউর আদিন ফির একাবাকিহু বেদ্দারকি মাল ক্ষাক্ষরো।</verse>
				<verse number="22">নিংহায় মাঝিনু নে নে বীনা আসনার, ডান্ডী পাড়নার, মুরলি উড়নার আউর তুরী উড়নার, আরঘী আওয়াজ ফির একাবাকিহু নিংহায় মাঝিনু মাল মেন্দরো। ফির একাবাকিহু নিংহায় মাঝিনু একাম রাকাম নালাখ অংগু মিসতিরির মাল ক্ষাক্ষরোর, ফির একাবাকিহু নিংহায় মাঝিনু একাম রাকাম যাতাঘী আওয়াজ মাল মেন্দরো।</verse>
				<verse number="23">আউর নিংহায় মাঝিনু ফির একাবাকিহু লেমফো বিল্লি মাল লাঘরো, কানিয়া গাবরুসঘী কাত্থা ফির একাবাকিহু মাল মেন্দরো। নিংহায় খেন্দু বিশুরঘী ধার্তীঘী মাঝিনু ঢের নামে নান্‌জাকা রাঃচার, আউর হুর্মি জাতিয়ার নিংহায় ঝাড় ফুকনু ঠাকরা লাগিয়ার।</verse>
				<verse number="24">নাবীরিন, ধার্মেসঘী নেমহা আলারঘী খেশো আউর একা হুর্মি আলারিন ই ধার্তীনু পিটনা মান্‌জা, আরঘী খেশো ই বাবিলনুম ক্ষাক্ষরা।”</verse>
			</chapter>
			<chapter number="19">
				<verse number="1">ইদিঘী খোঃখা এন মের্খানু ঢের আলারঘী জোরসে জোরসে আওয়াজ মেন্‌জেকান। আর বাঃআ লাগিয়ার, “হাল্লেলুইয়া! বাছাবাঃনা, অহমা আউর সাওয়াং, হুর্মিদিম নামহা ধার্মেসঘীদিম,</verse>
				<verse number="2">কারনে আসঘী শালিস সাচ আউর উজগু। নে তাংহা লাজ্জে নালাখতি গোট্টা ধার্তীন মালদাও কামেচ্কা রাঃচার, ধার্মেসঘী লাউড়ীরিন পিটনাঘী বাদলা হোওনা খাতরী ধার্মেস আঃ মাহা লাজ্জে নালাখনানু যানানান দান্ডে চিচ্চিকা রাঃচাস। ”</verse>
				<verse number="3">আর দুশরা ক্ষেপ বাঃচারকি চোওচার, “হাল্লেলুইয়া! আঃ মাহা লাজ্জে নালাখনানু যানানান চিচ্চিনু অল্দোনা মানো আউর আদিঘী মাঝিন্তী সাদাউ সাদাউ উল্লা ধারারকি ধুংগা উর্খুতেম রোও। ”</verse>
				<verse number="4">খোঃখানু আঃ চাব্বিশ’ঝান পাচকি মাহাতোর আউর চাইর’ঝান উজ্জুকা জানোয়ার অন সাংগে মুক লিদরারকি বেলকান্ডোনু অক্কুকা ধার্মেসঘী সেওয়া নান্‌জার আউর বাঃচার, “আমেন। হাল্লেলুইয়া!”</verse>
				<verse number="5">ইদিঘী খোঃখা আঃ বেলকান্ডোন্তী অর্তোস বাঃচাস, “এ ধার্মেসঘী লাউড়ীরো, নিম নে নে আসিন ভাক্তিঘী সাংগে এল্চেদার, সান্নি বা কোহা, নিম হোর্মারদিম নামহা ধার্মেসঘী অহমা নানা! ”</verse>
				<verse number="6">আদিঘী খোঃখা এন ঢের আলারঘী আওয়াজ, জোরসে বাহাচ্কা আম্মেঘী আওয়াজ আউর জোরসে ঠাঠারনা খাতেরনাঘী আওয়াজ লেখা ই বাচান মেন্‌জেকান, “হাল্লেলুইয়া, নামহা হুর্মি অংগু উর্বা ধার্মেস রাঃজী নান্দাস।</verse>
				<verse number="7">বারা, নাম রিঝিরদাত আউর আসঘী অহমা নান্দাত, কারনে মেড়হো খাদ্দেসঘী বেন্‌জেরনাঘী সামাই আর্সিয়া। আউর আসঘী কানিয়া তাংগান সাপড়াচা।</verse>
				<verse number="8">আসিন পারিস্কার আউর ঝাকঝাকেরকা লিলিন কিচরীন আত্তাগে চিইনা মান্‌জা।” আঃ কিচরী মান্‌জা ধার্মেসঘী নেমহা আলারঘী উজগু নালাখ।</verse>
				<verse number="9">আদিঘী খোঃখা আঃ মের্খাদুতাস এংগান বাঃচাস, “ই কাত্থান লিখারকি উইয়া, ‘মেড়হো খাদ্দেঘী বেন্‌জাঘী ভুরকানু নেকান নেওতাচ্কা মান্‌জা, আর ধান্যা।’ ” আস ই কাত্থাহু বাঃচাস, “ইবড়া মান্‌জা ধার্মেসঘী কাত্থা আউর ইদ মান্‌জা সাচ বাচান।”</verse>
				<verse number="10">আবাকী এন আঃ মের্খাদুতাসঘী সেওয়া নান্না খাতরী আসঘী ক্ষেড্ডে গুসান এংহায় কুক্কুন গাড্ডাকান। মুন্দা আঃ মের্খাদুতাস এংগান বাঃচাস, “মেনা, এন্নে নালাখ আম্বকে নানা। নিংহা একা বিশুয়াসী ভাইয়া বাহিনার যীশুসঘী শিরষান ধারারকি উইনার, এন নিমহাদিম লেখা অরোত লাউড়ী। ধার্মেসঘীদিম সেওয়া নানা, কারনে যীশুসঘী বারেনু গাওয়াহীদিম মান্‌জা হুল্লু বাচানঘী বোলতা।”</verse>
				<verse number="11">ইদিঘী খোঃখা এন ইরকান, মের্খা তিসগারকাম রাঃয়ী, আউর আসান অন্টা পান্ডরু ঘোড়ো রাঃয়ী। নে আঃ ঘোড়োঘী মাইয়া অক্কুকা রাঃচাস আসিন ই নামেনু মেখনা মানি, “পাত্তাচ্কা” আউর “সাচ”। আস উজগু লেখা শালিস আউর লাড়াই নান্দাস।</verse>
				<verse number="12">গানগানারকা চিচ্চি লেখা আসঘী খান্নে আউর আসঘী কুক্কুনু ঢের বাগ্গে টুপরী রাঃয়ী। আসঘী দেহানু এন্নে অন্টা নামে লিখিচ্কা রাঃয়ী, একা নামে খিলা আস আম্বারকি আর নেহু মাল আখনার।</verse>
				<verse number="13">খেশোনু মুনখুচ্কা কিচরীন আস আত্তিকা রাঃচাস, আউর আসিন ই নামেনু মেখনা মানি, “ধার্মেসঘী বাচান”।</verse>
				<verse number="14">মের্খান্তা তেলেংগার পান্ডরু ঘোড়োনু আর্গারকি আসঘী খোঃখা খোঃখানু চালরা লাগিয়ার। আরঘী দেহানু রাঃচা পান্ডরু পারিস্কার লিলিন কিচরী।</verse>
				<verse number="15">অন্টা চাকাচ্কা তালোয়ার আসঘী বাইতি উর্খারকি বারা লাগিয়া, এগদা তারু আস ধার্তীন্তা হোর্মা জাতিয়ারিন দান্ডে চিওস। পান্নাঘী টেম্পা তারু আস হোর্মা জাতিয়ান শাসান নানোস আউর টোটক খান্‌জপান পিখনাঘী গাড্ডিনু আস টোটকান ক্ষেড্ডে তারু তিরখোস। আউর ই গাড্ডি মান্‌জা হুর্মি অংগু ধার্মেসঘী বেশ্যেম রাঘারনা।</verse>
				<verse number="16">আসঘী কিচরীনু আউর চাটুয়ানু ই নামে লিখিচ্কা রাঃয়ী, “বেলারঘী বেল, উর্বারঘী উর্বা।”</verse>
				<verse number="17">খোঃখানু এন ইরকান, অরোত মের্খাদুতাস বিইড়ীঘী মাঝিনু ইজ্জিকা রাঃদাস। একাবড়া ওঁড়া মের্খানু উড়িয়ারা লাগিয়া, আস আরিন হোর্মারিন গাডরারারকি বাঃআ হেল্লেরাস, “বারা, ধার্মেস একা ভুরকান সাপড়াচাস, আদিঘী খাতরী অনগুসান ক্ষোড়রা,</verse>
				<verse number="18">আউর বেলারঘী, তেলেংগারঘী প্রাধান মাহাতোরঘী প্রাধানেস, সাওয়াংগিয়া আলারঘী, ঘোড়োঘী আউর ঘোড়োঘী মাইয়া অক্কারকি রাঃনা আলারঘী, তাংগা তিংগা চাহানা লেখা আলারঘী আউর খেন্দিকা লাউড়ীরঘী, আউর সান্নি কোহা হোর্মা আলারঘী আহাড়ান মোঃখারকি কালা। ”</verse>
				<verse number="19">ইদিঘী খোঃখা এন ইরকান, নে আঃ ঘোড়োঘী মাইয়া অক্কারকি রাঃচাস, আসঘী আউর আসঘী তেলেংগারঘী সাংগে লাড়াই নানাগে আঃ জানোয়ার আউর ধার্তীন্তা বেলার তামহা হোর্মা তেলেংগারিন অনগুসান ক্ষোড়চার।</verse>
				<verse number="20">মুন্দা আঃ জানোয়ারান ধার্না মান্‌জা আউর একা ভন্ড নাবী আদিঘী মানারকি হায়কাট নালাখ গুটঠিন নানা লাগিয়া, আদিনহু ধার্না মান্‌জা। নে নে ই জানোয়ারঘী চিনহা ইন্‌জিরকা রাঃচার আউর আদিঘী ঠাকরানান সেওয়া নানা লাগিয়ার, ই হায়কাট নালাখঘী মাঝিন্তী আরিন ভুল ডাহারেনু হোওয়া লাগিয়া। ই দু’ঝানারিন গানগানারকা দারিয়ানু লেভেরনা মান্‌জিকি রাঃচা।</verse>
				<verse number="21">নে আঃ পান্ডরু ঘোড়োঘী মাইয়া অক্কারকি রাঃচাস, আসঘী বাইতি একা চাকাচ্কা তালোয়ার উর্খিকি রাঃচা, আদিন্তী আঃ জানোয়ারান আউর ভন্ড নাবীসঘী হোর্মা সাংগেরিন পিটনা মান্‌জিকি রাঃচা। আউর হুর্মি ওঁড়া গুটঠি বারারকি কুল উর্দারকি আরঘী আহাড়ান মোঃখা।</verse>
			</chapter>
			<chapter number="20">
				<verse number="1">ইদিঘী খোঃখা এন অরোত মের্খাদুতাসিন মের্খান্তী এত্তারকি বার্নান ইরকান। আসঘী ক্ষেক্ষানু রাঃচা খেখেল গাড্ডিন্তা চাবহি আউর অন্টা কোহা শিকড়ি।</verse>
				<verse number="2">আস আঃ দানাবান, মানে মান্‌জা আঃ পাচ্চা নেররেন, নেকান দিয়াবল কা শায়তান বাঃনা মানি, আস আদিন হাজার বাছার খাতরী হেএয়ারকি উইয়াস।</verse>
				<verse number="3">মের্খাদুতাস আসিন খেখেল গাড্ডিনু লেভড়িয়াসকি আদিঘী বালিন মুচ্চিয়াস চিচ্চাস আউর আদিন ছাপ চিচ্চাস, যেনু হাজার বাছার পুরা মাল মান্না গুটি আস ই ধার্তীন্তা জাতিয়ারিন আরু ঝুট ডাহারেনু হোওয়া পোলদাস। আঃ হাজার বাছার পুরা মান্‌জাকা খোঃখা অংগুর খাতরী আসিন মানিম আম্বানা মানো।</verse>
				<verse number="4">ইদিঘী খোঃখা এন কায়েক’ঠু বেলকান্ডো ইরকান, আউর শালিস নান্না খাতরী আদিঘী মাইয়া নে নে অক্কারকি রাঃনার, আরগে ক্ষেমতা চিইনা মান্‌জা। যীশুসঘী বারেনু গাওয়াহী চিইনা খাতরী আউর ধার্মেসঘী বাচান তেংগেনা খাতরী নেখায় কুক্কুন খান্ডানা মান্‌জিকি রাঃচা, নে নে আঃ জানোয়ারান আউর আদিঘী ঠাকরানান সেওয়া মাল নান্‌জার, আউর কাপড়েনু কা ক্ষেক্ষানু আসঘী ছাপানহু মাল ইন্‌জিরার, আরঘী বোলতানহু এন এরা অংগুকান। আর হোর্মার উজ্জা চোওচার আউর অন হাজার বাছার ধারারকি খ্রীস্তাসঘী সাংগে রাঃজী নান্‌জার।</verse>
				<verse number="5">(এ গুটি আঃ হাজার বাছার মাল মুন্‌জরি, আঃ গুটি বাছেরকা কেচ্চেকা মুর্দার উজ্জারকি মাল চোওচার।) ইদ মান্‌জা পাহিলা খেএনান্তী উজ্জা চোওনা।</verse>
				<verse number="6">নেকিম ই পাহিলা উজ্জা চোওনাঘী ভাগিয়ারী মান্নার, আস ধান্যা আউর নেমহা। ই আলারঘী মাইয়া দুশরা খেএনাঘী আরু একাম আধিকার মাল্লা। মুন্দা আর খ্রীস্তাসঘী আউর ধার্মেসঘী নায়গা মানোর, আউর আসঘী সাংগে হাজার বাছার ধারারকি রাঃজী নানোর।</verse>
				<verse number="7">আঃ হাজার বাছার মুন্‌জুরনা খোঃখা শায়তানান আসঘী জেহেলতি আম্বানা চিইনা মানো।</verse>
				<verse number="8">আবাকী আস গোট্টা ধার্তীনু কালারকি হুর্মি জাতিয়ারিন, নেকান গোগ আউর মাগোগ নামেনু মেখনা মানি, আরিনহু আস ঝুট ডাহারেনু হোওস কালোস, আউর লাড়াই খাতরী আরিন অনগুসান নানোস। গান্নানু আর সামুদারতা বালু লেখা ঢের মানোর।</verse>
				<verse number="9">আর ধার্তীঘী খেখেল মাইয়া আগুয়ারকি বার্চার আউর ধার্মেসঘী নেমহা আলারঘী ডেরা আউর ধার্মেসঘী চোনহা নাগারান ঘিরচারকি ধার্চার। মুন্দা মের্খান্তী চিচ্চি এত্তারকি শায়তানঘী তেলেংগারিন নাশ নান্‌জা চিচ্চা।</verse>
				<verse number="10">আবাকী আঃ শায়তান, নে আরিন ঝুট ডাহারেনু হোওয়ারকি কেরকা রাঃচা, আসিন গানগানারকা গান্ধাকঘী দারিয়ানু লেভেরনা চিইনা মান্‌জা। আঃ জানোয়ার আউর ভন্ড নাবীসিন আগুম আসান লেভেরনা চিইনা মান্‌জিকি রাঃয়ী। আসান আর সাদাউ সাদাউ উল্লা ধারারকি উল্লা মাঃখা খিলপাত সাহোর।</verse>
				<verse number="11">খোঃখানু এন অন্টা কোহা পান্ডরু বেলকান্ডো আউর আদিঘী মাইয়া অর্তোসিন অক্কারকি রাঃনান ইরকান। আসঘী মুন্দভারেন্তী ধার্তী আউর মের্খা বিল্লিরা কেরা আউর আসান একাম আড্ডানু আরিন আরু মাল ক্ষাক্ষারা।</verse>
				<verse number="12">ইদিঘী খোঃখা এন ইরকান, সান্নি কোহা হোর্মা কেচ্চেকা মুর্দা আঃ বেলকান্ডোঘী মুন্দভারে ইজ্জিকা রাঃনার। ইদিঘী খোঃখা পুথি গুটঠিন খোল্লোনা মান্‌জা আউর আদিঘী খোঃখা আরু অন্টা পুথিন খোল্লোনা মান্‌জা। আদিঘী নামে রাঃচা, জীয়া পুথি। ই কেচ্চেকা মুর্দারঘী নালাখ বারেনু আসান একাসে লিখিচ্কা রাঃচা, আঃ লেখাম আরঘী শালিস মান্‌জা।</verse>
				<verse number="13">একা আলার সামুদারনু কেচ্চেকা রাঃচার, সামুদার আরিন কির্তারকি চিচ্চা। আউর কেচ্চেকার আউর কেচ্চেকারঘী রাঃনা আড্ডানু একা কেচ্চেকা মুর্দার রাঃচার, আর আরিনহু কির্তাচার চিচ্চার। হোর্মারদিম তামহা নান্‌জাকা নালাখ লেখাম শালিস ক্ষাক্ষিয়ার।</verse>
				<verse number="14">খোঃখা কেচ্চেকার আউর কেচ্চেকারঘী রাঃনা আড্ডান চিচ্চিঘী দারিয়ানু লেভেরনা মান্‌জা। ই চিচ্চিঘী দারিয়াদিম মান্‌জা দুশরা খেএনা।</verse>
				<verse number="15">জীয়া পুথিনু নেখায় নামেন মাল ক্ষাক্ষারা, আঃ হোর্মারিনহু চিচ্চিঘী দারিয়ানু লেভেরনা মান্‌জা।</verse>
			</chapter>
			<chapter number="21">
				<verse number="1">আদিঘী খোঃখা এন অন্টা পুনা মের্খা আউর পুনা ধার্তী ইরকান। কারনে পাহিলা মের্খা আউর পাহিলা ধার্তী বিল্লিরা কেরা আউর সামুদারহু আরু মাল রাঃচা।</verse>
				<verse number="2">এন আরু ইরকান, আঃ নেমহা শাহার, মানে মান্‌জা পুনা জেরুশালেম, এগদা মের্খা মাঝিন্তী আউর ধার্মেসঘী হেদ্দেন্তী এত্তারকি বারা লাগি। কানিয়ান একাসে আদিঘী গাবরুস খাতরী সাপড়ানা মানি, আঃ শাহারানহু ঠিকা আন্নেম সাপড়ানা মান্‌জিকি রাঃচা।</verse>
				<verse number="3">আদিঘী খোঃখা এন অর্তোসিন আঃ বেলকান্ডোন্তী জোরসে ই কাত্থা বাঃআগে মেন্‌জেকান, “মেনা, আক্কুন আলারঘী মাঝিনু ধার্মেসঘী রাঃনা আড্ডা রাঃয়ী। আস আলারঘী সাংগেম রাওস আউর আর হোর্মার আসঘীদিম আল মানোর। আস তানিম আলার সাংগে উজ্জা অক্কা বারোস আউর আরঘী ধার্মে মানোস।</verse>
				<verse number="4">আস আরঘী খান্নেন্তা হুর্মি খান্‌জালখোন চিচোস চিওস। খেএনা আরু মাল মানো, দুখ, চিখনা অলখোনা আউর কালপারনা আরু মাল রাও, কারনে আগুন্তা হুর্মিনুম মুন্‌জুরা কেরা। ”</verse>
				<verse number="5">নে আঃ বেলকান্ডোনু উক্কা রাঃচাস আস বাঃচাস, “মেনা! এন হুর্মিন পুনা নানারকি কামআ লাগদান।” খোঃখা আস ফির বাঃচাস, “ই বাচানান লিখা, কারনে ই বাচান গুটঠি সাচ আউর বিশুয়াস নানা লেখা।”</verse>
				<verse number="6">আস এংগান আরু বাঃচাস, “হুর্মিদিম মুন্‌জুরা কেরা। এনিম আলফা আউর ওমেগা, এনিম আরাম্ভ আউর মুন্‌জুরকা। নেখায় আম্মে অনা তুক্কিয়া, আসিন এন জীয়া আম্মেঘী ঝার্নান্তী বেগার ডিবাম আম্মে অনাগে চিওন।</verse>
				<verse number="7">নে জিতঅস, আস ই হুর্মিঘী আধিকারী মানোস। এন আসঘী ধার্মে মানোন আউর আস এংহায় খাদ্দাস মানোস।</verse>
				<verse number="8">“মুন্দা নে ইল্চু, মালপাত্তু, ঘিন্নাঘী যোগ্গে, আল পিটু, লাজ্জে নালাখনানু, ঝাড়ফুক নানু, ঠাকরানঘী সেওয়া নালাখনানু আউর নে ঝুটবাঃউু, ই হোর্মারঘী আড্ডা মানো আঃ গানগানারকা চিচ্চিনু আউর গান্ধাকঘী দারিয়ানু; ইদিম মান্‌জা আরঘী দুশরা খেএনা।”</verse>
				<verse number="9">একা সাত’ঝান মের্খাদুতারঘী ক্ষেক্ষানু মুন্‌জুরনা সাত’ঠু দান্ডে নিন্দিকা সাত’ঠু বাটি রাঃচা, আরঘী মাঝিনু অর্তোস এংহায় হেদ্দে বারারকি বাঃচাস, “বারা, এন নিংগান মেড়হো খাদ্দাসঘী কানিয়ান এদোন।”</verse>
				<verse number="10">এন বোলতাঘী চালাবাঃনানু রাচ্কান আউর আঃ দাশানুম মের্খাদুতাস এংগান অন্টা ঢের মেচ্ছা পার্তানু হোওয়ারকি কেরাস। আউর মের্খানু ধার্মেসঘী হেদ্দেন্তী একা নেমহা শাহার জেরুশালেম এত্তারকি বারা লাগিয়া, আস আদিন এংগান এদচাস।</verse>
				<verse number="11">আদ রাঃচা ধার্মেসঘী মাহিমানু ঝাকঝাকারকা অন্টা ঢের দামি বিল্চিকা হীরা লেখা আউর স্ফটিকঘী লেখা পারিস্কার।</verse>
				<verse number="12">আঃ শাহারনু অন্টা কোহা মেচ্ছা পাচরি রাঃচা, আউর আইয়া বারো’টা বালি রাঃচা, আউর আঃ শাহারঘী বালি গুটঠিনু বারো’ঝান মের্খাদুতার রাঃচার। আঃ শাহারঘী বালি গুটঠিঘী মাইয়া ইস্রায়েলিয়রঘী বারো’ঠু গুষ্ঠিঘী নামে লিখিচ্কা রাঃচা।</verse>
				<verse number="13">শাহারঘী বালি গুটঠিঘী মাঝিনু তিন’ঠু পুরুব তারা, তিন’ঠু উত্তার তারা, তিন’ঠু দাক্ষিন তারা আউর তিন’ঠু পাছিম তারা রাঃচা।</verse>
				<verse number="14">আঃ শাহারঘী পাচরিঘী বারো’ঠু ভিত্তি রাঃচা আউর আবড়াঘী মাইয়া মেড়হো খাদ্দাসঘী বারো’ঝান তাইকারঘী বারো’ঠু নামে লিখিচ্কা রাঃচা।</verse>
				<verse number="15">নে এংহায় সাংগে কাছনাখরা লাগিয়াস, আসঘী ক্ষেক্ষানু অন্টা সোনাঘী মাপনা খাটি রাঃচা, যেনু আস আঃ শাহারান আউর আদিঘী হুর্মি শাহারঘী বালি আউর আদিঘী পাচরিন মাপা অংগোদাস।</verse>
				<verse number="16">আঃ শাহারঘী চাইরো কোড়া দিগহা আউর চাকাড়নু সামান রাঃচা। আস আঃ শাহারান আঃ মাপনা খাটি তারু মাপচাস, আবাকী এথরা আদ দিগহা, চাকাড় আউর মেচ্ছানু পনেরো’শো মাইল মান্‌জা।</verse>
				<verse number="17">খোঃখা মের্খাদুতাস শাহারঘী পাচরি মাপচাসকি এরিয়াস, আদ মেচ্ছানু অনশো চুয়াল্লিশ ক্ষেক্ষা মান্‌জা। মের্খাদুতাস আলারঘী ক্ষেক্ষাঘী মাপ লেখাম আদিন মাপচাস।</verse>
				<verse number="18">হীরা তারু পাচরি কামেচ্কা রাঃচা আউর শাহারটা রাঃচা পারিস্কার কাচঘী লেখা খাটি সোনাতি কামেচ্কা।</verse>
				<verse number="19">আঃ শাহারঘী পাচরিঘী ভিত্তি গুটঠিনু হুর্মি রাকাম দামি পাখনা অকতাচ্কা রাঃচা। পাহিলা ভিত্তিটা হীরাঘী, দুশরা নীলকান্ত মনিঘী, তিশরা’ঠু তাম্র মনিঘী, চাউঠা পান্না মনিঘী,</verse>
				<verse number="20">পাচোয়া বিইড়ীকান্ত মনিঘী, ছাওয়া সার্দীয়কান্ত মনিঘী, সাতোয়া পোখরাজ মনিঘী, আঠোয়া বৈদুর্য মনিঘী, নাওয়া পীত মনিঘী, দাশ উপেল মনিঘী, এগারো ফিরোজা মনিঘী আউর বারো পদ্মারাগ মনিঘী ।</verse>
				<verse number="21">বারো’টা শাহারঘী বালিনু বারো’টা মুতি রাঃচা। অন্টা অন্টা শাহারঘী বালি অন্টা অন্টা মুতিতি কামেচ্কা রাঃচা। শাহারঘী ডাহারে পারিস্কার কাচঘী লেখা খাটি সোনাঘী রাঃচা।</verse>
				<verse number="22">আঃ শাহারনু এন একাম মান্দির মাল ইরকান, কারনে হুর্মি অংগু উর্বা ধার্মেস আউর মেড়হো খাদ্দাসদিম রাঃচাস আঃ শাহারঘী মান্দির।</verse>
				<verse number="23">আঃ শাহারনু বিল্লি চিইনা খাতরী বিইড়ী বা চান্দোঘী একাম দারকার মাল্লা, কারনে ধার্মেসঘী মাহিমাদিম আসান বিল্লি চিইয়ী আউর মেড়হো খাদ্দাসদিম আসতা বিল্লি;</verse>
				<verse number="24">আউর হোর্মা জাতিয়ার আঃ বিল্লিনু চালরোর। ধার্তীন্তা বেলার আরঘী অহমান হোওয়ারকি আঃ শাহারনু বারোর।</verse>
				<verse number="25">উল্লা বাকি শাহারঘী বালি গুটঠি একাবাকিহু মুচ্চুনা মাল রাও আউর আসান মাঃখাহু মাল মানো।</verse>
				<verse number="26">হোর্মা জাতিয়ারঘী অহমা আউর সাম্মান আসান অন্দরনা মানো।</verse>
				<verse number="27">পাক মালকা এন্দরাদিম আঃ শাহারনু কোরআ পোল্লো। ধার্মেস এগদান পাশিন্দ মাল নান্দাস কা ঝুট কাত্থা বাউু এন্নে আলার আসান একাবাকিহু কোরআ পোল্লোর; নেখায় নামে মেড়হো খাদ্দাসঘী জীয়া পুথিনু লিখিচ্কা রাঃয়ী, আরিম খিলা আসান কোরআ অংগোর।</verse>
			</chapter>
			<chapter number="22">
				<verse number="1">আদিঘী খোঃখা মের্খাদুতাস এংগান জীয়া আম্মেঘী খাড় এদচাস। আঃ খাড় স্ফটিক লেখা ঝাকঝাকারকা পারিস্কার রাঃচা আউর আদ ধার্মেসঘী আউর মেড়হো খাদ্দাসঘী বেলকান্ডোন্তী উর্খারকি বাহারা লাগি।</verse>
				<verse number="2">খাড়টা শাহারঘী ডাহারে মাঝিন্তীক বাহারাকি চালরা লাগিয়া। আঃ খাড়ঘী দু’নো ধাসড়েনু জীয়া মান্নে রাঃচা। বারো মাহিনানু আইয়া বারো রাকাম খান্‌জপা খান্‌জি, আদিঘী আতক্ষানু হুর্মি জাতিয়ার কড়ে মান্নার।</verse>
				<verse number="3">শাহারনু শাও ক্ষাক্ষনা এন্দরাহু আরু মাল রাও, ধার্মেসঘী আউর মেড়হো খাদ্দাসঘী বেলকান্ডো আঃ শাহারনু রাও আউর তাংহা লাউড়ীর আসঘী সেওয়া নানোর।</verse>
				<verse number="4">আর আসঘী বাই এরা অংগোর আউর আসঘী নামে আরঘী কাপড়েনু লিখিচ্কা রাও।</verse>
				<verse number="5">আসান মাঃখা আরু মাল রাও আউর লেমফোঘী বিল্লি কা বিইড়ীঘী বিল্লিন আরিন আরু দারকার মাল লাগ্গো, কারনে উর্বা ধার্মেস তানিম আরঘী বিল্লি মানোস। আর সাদাউ সাদাউ উল্লা ধারারকি রাঃজী নানোর।</verse>
				<verse number="6">খোঃখা আঃ মের্খাদুতাস এংগান বাঃচাস, “ই হুর্মি কাত্থা সাচ আউর বিশুয়াস নানরি। উর্বা ধার্মেস, নে নাবীরগে বাচান চিচ্চিকা রাঃচাস, আস তাংহা মের্খাদুতাসিন তাইয়াস চিচ্চাস, যেনু অংগুর খোঃখা এগদা ঘাটআ কালা লাগি, আদিন আস তাংহা লাউড়ীরিন এদা অংগোদাস।”</verse>
				<verse number="7">যীশুস বাঃআ লাগদাস, “মেনা, এন চাড়েম বারা লাগদান। ধান্যা আঃ আলার, নে ই পুথিন্তা হুল্লু বাচানান মানারকি চালেরনার।”</verse>
				<verse number="8">এংহা নামে যোহান, এন ইবড়া হুর্মিদিম মেন্‌জেকান আউর ইরকান। হুর্মিদিম মেন্না আউর এরনা খোঃখা, একা মের্খাদুতাস এংগান ইবড়ান এদচাস, আসিন সেওয়া নান্না খাতরী আসঘী ক্ষেড্ডে গুসান মুক লিদিরকান।</verse>
				<verse number="9">মুন্দা আস এংগান বাঃচাস, “ইজআ, এন্নে নালাখ নানা আম্বা। এন নিংগা লেখা অরোত লাউড়ী, নিংহা ভাইয়া নাবীরঘী আউর নে নে ই পুথিন্তা হুর্মি কাত্থান মানআরকি চালেরনার। নিন অরোত অন্টিম ধার্মেসঘীদিম সেওয়া নানা।”</verse>
				<verse number="10">ইদিঘী খোঃখা আস এংগান বাঃচাস, “নিন ই পুথিঘী হুল্লু বাচান গুটঠি নুডারকি উইয়া আম্বকে, কারনে আবড়া পুরা মান্নাঘী সামাই আর্সিয়া কেরা।</verse>
				<verse number="11">নে ধারাম বিড়দো নালাখ নান্দাস, আস আরু ধারাম বিড়দো নালাখ নানতেম রাউুক; আউর নে নেমহা মালকা, আস নেমহা মালকাম লেখাম রাউুক। মুন্দা নে ধার্মেপাত্তু, আস আরু উজগু লেখা নালাখ নানতেম রাউুক; আউর নে নেমহা, আস নেমহাদিম রাউুক।”</verse>
				<verse number="12">যীশুস বাঃআ লাগদাস, “মেনা, এন চাড়েম বারা লাগদান! হোর্মারিন চিইনা খাতরী খান্‌জপা হোওয়ারকি এন বারা লাগদান, নে একান্নে নালাখ নান্‌জার, আঃ লেখাম খান্‌জপা ক্ষাক্ষর।</verse>
				<verse number="13">এনিম আলফা আউর ওমেগা, পাহিলা আউর শেষা, আরাম্ভ আউর মুন্‌জুরকা।</verse>
				<verse number="14">“আর ধান্যা, নে তামহা দিগহা ঝুলান নোড়নার। আর জীয়া মান্নেঘী খান্‌জপা মোখনাঘী আধিকার ক্ষাক্ষর আউর হুর্মি বালিন্তী শাহারনু কোরআ অংগোর।</verse>
				<verse number="15">আউর আর শাহারঘী বাহিরি তারা রাচ্কা আল্লা লেখা মালদাও আলার, যাদুটোনা নানুর, লাজ্জে নালাখনানুর, আল পিটুর, ঠাকরান সেওয়ানানুর, আউর নে নে ঝুট কাত্থা বাঃআগে দুলার নান্নার আউর ঝুট ডাহারেনু চালেরনার।</verse>
				<verse number="16">“এন যীশু, এংহা মের্খাদুতাসিন তাইকান, যেনু আস নিমহা গুসান মান্ডলী গুটঠি খাতরী ইবড়া বারেনু গাওয়াহী চিইয়া অংগোনার। এন দাউদেসঘী মুলি আউর গুষ্ঠিঘী আল, এনিম ভিনসারান্তা বিল্চিকা বিনকো।”</verse>
				<verse number="17">নেমহা বোলতা আউর কানিয়া বাঃআ লাগি, “বারা।” নে ই কাত্থান মেন্‌জার, আসহু বাউুক, “বারা।” নেকান আম্মে অনা তুক্কিয়া, আস বারুক আউর নে আম্মে অনা বেদ্দাস, আসহু বেগার ডিবাম জীয়া আম্মেন অনুক।</verse>
				<verse number="18">ই পুথিন্তা হুর্মি হুল্লু বাচান গুটঠিন নে নে মেনোর, এন আরিন বাড়িয়ারসে গাওয়াহী চিইয়ারকি বাঃআ লাগদান, ই পুথিনু একাবড়া লিখনা মান্‌জা, নেকিম যদি আদিঘী সাংগে এন্দেরাদিম অন নান্নার, হলে ই পুথিনু লিখিচ্কা একা দান্ডে গুটঠি রাঃয়ী, ধার্মেস আঃ আলাসঘী জীয়ানু আবড়ান অন নানোস চিওস।</verse>
				<verse number="19">আউর ই পুথিনু একাবড়া লিখনা মান্‌জা, নেকিম যদি আদিন্তী এন্দরাদিম বাদ চিইনার, হলে ই পুথিনু লিখিচ্কা একা জীয়া মান্নেঘী আউর নেমহা শাহারঘী আধিকার ক্ষাক্ষানাঘী কাত্থা লিখিচ্কা রাঃয়ী, ধার্মেস আঃ আলাসঘী জীয়ান্তী আবড়ান বাদ নানোস চিওস।</verse>
				<verse number="20">নে ইবড়াঘী বারেনু গাওয়াহী চিইয়া লাগদাস, আস বাঃআ লাগদাস, “মানিম, এন চাড়েম বারা লাগদান।” আমেন। উর্বা যীশু, বারা!</verse>
				<verse number="21">নামহা উর্বা যীশুসঘী অনুগ্রহ তাংহা হোর্মা আলারঘী সাংগে রাউুক। আমেন।</verse>
			</chapter>
		</book>
	</testament>
</bible>