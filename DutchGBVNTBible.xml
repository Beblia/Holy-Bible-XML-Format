<?xml version="1.0" encoding="UTF-8"?>
<bible translation="Dutch GBVNT (Gods Boek - het Nieuwe Testament)" link="https://www.bible.com/bible/4209/MAT.2.GBVNT" status="© 2025 Operation Mobilization International CC-BY-SA">
	<testament name="New">
		<book number="40">
			<chapter number="1">
				<verse number="1">Overzicht van de afstamming van Jezus Christus, de Zoon van David, de Zoon van Abraham.</verse>
				<verse number="2">Abraham was de vader van Isaak, Isaak van Jakob, en Jakob van Juda en zijn broers.</verse>
				<verse number="3">Juda was de vader van Peres en Zerach; hun moeder was Tamar. Peres was de vader van Chesron, en Chesron van Aram.</verse>
				<verse number="4">Aram was de vader van Amminadab, Amminadab van Nachson, en Nachson van Salmon.</verse>
				<verse number="5">Salmon was de vader van Boaz; diens moeder was Rachab. Boaz was de vader van Obed; diens moeder was Ruth. Obed was de vader van Isaï.</verse>
				<verse number="6">Isaï was de vader van koning David. David was de vader van Salomo; diens moeder was de weduwe van Uria.</verse>
				<verse number="7">Salomo was de vader van Rechabeam, Rechabeam van Abia, Abia van Asaf.</verse>
				<verse number="8">Asaf was de vader van Josafat, Josafat van Joram, Joram van Uzzia,</verse>
				<verse number="9">Uzzia van Jotam, Jotam van Achaz, Achaz van Hizkia,</verse>
				<verse number="10">Hizkia van Manasse, Manasse van Amos, Amos van Josia,</verse>
				<verse number="11">en Josia was de vader van Jechonja en zijn broers, in de tijd van de ballingschap in Babylon.</verse>
				<verse number="12">Na de ballingschap in Babylon werd Jechonja vader van Sealtiël, Sealtiël van Zerubbabel,</verse>
				<verse number="13">Zerubbabel van Abiud, Abiud van Eljakim, Eljakim van Azor,</verse>
				<verse number="14">Azor van Sadok, Sadok van Achim, Achim van Eliud,</verse>
				<verse number="15">Eliud van Eleazar, Eleazar van Mattan, Mattan van Jakob,</verse>
				<verse number="16">en Jakob was de vader van Jozef, de man van Maria. Zij was de moeder van Jezus, die ook Christus wordt genoemd.</verse>
				<verse number="17">Er zijn dus veertien generaties van Abraham tot David, veertien generaties van David tot de ballingschap in Babylon, en ook veertien generaties van de ballingschap in Babylon tot de Messias.</verse>
				<verse number="18">De geboorte van Jezus Christus verliep als volgt: Toen zijn moeder Maria verloofd was met Jozef, nog voordat ze bij elkaar woonden, bleek dat ze zwanger was door toedoen van de Heilige Geest.</verse>
				<verse number="19">Omdat Jozef, haar man, integer was en haar niet te schande wilde maken, wilde hij in stilte van haar scheiden.</verse>
				<verse number="20">Terwijl hij dit overwoog, verscheen een engel van de Heer aan hem in een droom. De engel zei: “Jozef, zoon van David, wees niet bang om met Maria te trouwen, want het kind dat zij verwacht komt van de Heilige Geest.</verse>
				<verse number="21">Ze zal een zoon krijgen en je moet Hem de naam Jezus geven, want Hij zal zijn volk redden van hun zonden.”</verse>
				<verse number="22">Dit hele gebeuren vormde de vervulling van de belofte die de Heer bij monde van de profeet had gegeven:</verse>
				<verse number="23">“De maagd zal zwanger worden en een zoon baren, en men zal hem de naam Immanuël geven.” Die naam betekent “God is bij ons”.</verse>
				<verse number="24">Toen Jozef wakker werd, deed hij wat de engel van de Heer hem had opgedragen: hij trouwde met Maria,</verse>
				<verse number="25">maar hij sliep niet met haar totdat ze haar zoon had gebaard, en hij gaf Hem de naam Jezus.</verse>
			</chapter>
			<chapter number="2">
				<verse number="1">Nadat Jezus in Betlehem in Judea was geboren, in de tijd van koning Herodes, kwamen er sterrenkundigen uit het oosten naar Jeruzalem.</verse>
				<verse number="2">Ze vroegen: “Waar is de koning van de Joden die onlangs is geboren? Wij hebben zijn ster zien opkomen en zijn gekomen om Hem te vereren.”</verse>
				<verse number="3">Toen koning Herodes dat hoorde, schrok hij hevig, en heel Jeruzalem met hem.</verse>
				<verse number="4">Herodes riep alle hoofdpriesters en Schriftgeleerden van het Joodse volk bijeen en vroeg hun waar de Messias zou worden geboren.</verse>
				<verse number="5">Zij zeiden tegen hem: “In Betlehem in Judea, want in de profetische geschriften staat:</verse>
				<verse number="6">‘En jij, Betlehem in het land van Juda, jij bent zeker niet de geringste van de heersers van Juda, want uit jou zal een heerser voortkomen die mijn volk, Israël, zal leiden.’”</verse>
				<verse number="7">Toen ontbood Herodes de sterrenkundigen in het geheim en hij kwam van hen te weten op welk tijdstip de ster was verschenen.</verse>
				<verse number="8">Hij stuurde hen naar Betlehem en zei: “Ga nauwkeurig navraag doen naar het Kind en kom mij verslag uitbrengen wanneer jullie Hem hebben gevonden, opdat ook ik Hem kan gaan vereren.”</verse>
				<verse number="9">Nadat ze de koning hadden aangehoord, vertrokken de sterrenkundigen. Opeens ging de ster die ze eerder hadden zien opkomen voor hen uit, totdat ze boven de plaats was gekomen waar het Kind was; daar hield ze stil.</verse>
				<verse number="10">Ze waren onbeschrijflijk blij om de ster te zien.</verse>
				<verse number="11">Toen ze het huis binnengingen en het Kind met zijn moeder Maria zagen, vielen ze op hun knieën om Hem te vereren. Ze openden hun schatkisten en gaven Hem hun geschenken: goud, wierook en mirre.</verse>
				<verse number="12">En nadat ze in een droom waren gewaarschuwd om niet opnieuw naar Herodes te gaan, keerden ze naar hun land terug via een andere route.</verse>
				<verse number="13">Na hun vertrek verscheen een engel van de Heer in een droom aan Jozef. Hij zei: “Sta op en vlucht met het Kind en zijn moeder naar Egypte. Blijf daar totdat ik zeg dat je mag terugkomen, want Herodes zal binnenkort naar het Kind zoeken met de bedoeling het Kind om te brengen.”</verse>
				<verse number="14">Jozef stond op en week diezelfde nacht met het Kind en zijn moeder uit naar Egypte.</verse>
				<verse number="15">Daar bleven ze totdat Herodes stierf en zo ging de volgende profetie van de Heer in vervulling: “Uit Egypte heb Ik mijn Zoon geroepen.”</verse>
				<verse number="16">Toen Herodes merkte dat hij door de sterrenkundigen was misleid, werd hij ziedend van woede. Op basis van het tijdstip dat hij van de sterrenkundigen te weten was gekomen, liet hij alle kinderen van twee jaar en jonger in Betlehem en in de hele omgeving ervan ombrengen.</verse>
				<verse number="17">En zo ging de volgende profetie van Jeremia in vervulling:</verse>
				<verse number="18">“In Rama wordt een stem gehoord: geween en luid gekerm. Rachel weent om haar kinderen; ze wil niet worden getroost, want zij zijn er niet meer.”</verse>
				<verse number="19">Nadat Herodes was gestorven, verscheen in Egypte een engel van de Heer in een droom aan Jozef.</verse>
				<verse number="20">Hij zei: “Sta op en neem het Kind en zijn moeder mee terug naar het land Israël, want zij die het Kind wilden ombrengen zijn gestorven.”</verse>
				<verse number="21">Dus stond Jozef op en hij nam het Kind en zijn moeder mee terug naar het land Israël.</verse>
				<verse number="22">Maar toen hij hoorde dat Archelaüs als opvolger van zijn vader Herodes over Judea regeerde, was Jozef bang om daarheen te gaan. Hij werd in een droom gewaarschuwd en week uit naar het gebied Galilea.</verse>
				<verse number="23">Daar aangekomen ging hij in een stad wonen die Nazaret heet. En zo gingen de volgende woorden van de profeten in vervulling: “Hij zal een Man van Nazaret worden genoemd.”</verse>
			</chapter>
			<chapter number="3">
				<verse number="1">In die periode verscheen Johannes de Doper in de wildernis van Judea. Hij verkondigde:</verse>
				<verse number="2">“Kom tot inkeer, want Gods rijk is in aantocht.”</verse>
				<verse number="3">Johannes was degene over wie de profeet Jesaja had voorspeld: “Er roept een stem in de wildernis: Maak de weg van de Heer gereed, maak paden voor Hem vrij!”</verse>
				<verse number="4">Johannes droeg kledij van kameelhaar en hij had een leren riem om zijn middel. Zijn eten bestond uit sprinkhanen en wilde honing.</verse>
				<verse number="5">De mensen kwamen uit Jeruzalem en heel Judea en het hele gebied rond de Jordaan naar hem toe</verse>
				<verse number="6">en werden door hem in de rivier de Jordaan gedoopt, waarbij ze hun zonden bekenden.</verse>
				<verse number="7">Toen hij zag dat veel van de farizeeën en de sadduceeën naar hem toe kwamen om zich te laten dopen, zei hij tegen hen: “Addergebroed, wie heeft jullie gewaarschuwd om te vluchten voor de naderende straf?</verse>
				<verse number="8">Zorg dat de gevolgen van jullie inkeer zichtbaar zijn</verse>
				<verse number="9">en denk niet dat jullie tegen jezelf kunnen zeggen: wij hebben Abraham als voorvader. Want ik zeg jullie: God is in staat om uit deze stenen nakomelingen voor Abraham voort te brengen.</verse>
				<verse number="10">De bijl ligt reeds klaar onderaan de bomen en elke boom die geen goede vruchten voortbrengt, wordt omgehakt en in het vuur gegooid.</verse>
				<verse number="11">Want ik doop jullie met water als teken van inkeer, maar na mij komt Iemand die machtiger is dan ik, en ik ben het niet waard om Hem zijn schoenen uit te trekken. Hij zal jullie dopen met de Heilige Geest en vuur.</verse>
				<verse number="12">Hij heeft de vork om het kaf van het koren te scheiden al in zijn hand. Daarmee zal Hij zijn dorsvloer leegmaken; zijn graan zal Hij in de schuur onderbrengen en het kaf zal Hij verbranden in onblusbaar vuur.”</verse>
				<verse number="13">Toen kwam Jezus vanuit Galilea naar de Jordaan om door Johannes te worden gedoopt.</verse>
				<verse number="14">Johannes probeerde Hem tegen te houden door te zeggen: “Ik zou door U moeten worden gedoopt en toch komt U bij mij?”</verse>
				<verse number="15">Maar Jezus antwoordde: “Laten we het nu maar doen, want alleen zo kunnen we alles doen wat God van ons verlangt.” Toen gaf Johannes toe.</verse>
				<verse number="16">Zodra Jezus was gedoopt en uit het water omhoogkwam, ging de hemel open en zag Hij Gods Geest neerdalen en op Hem plaatsnemen zoals een duif.</verse>
				<verse number="17">Toen klonk er een stem uit de hemel: “Dit is mijn dierbare Zoon, Ik verheug Mij over Hem.”</verse>
			</chapter>
			<chapter number="4">
				<verse number="1">Jezus werd door de Geest naar de wildernis geleid om door de duivel op de proef te worden gesteld.</verse>
				<verse number="2">Jezus vastte veertig dagen en veertig nachten en kreeg uiteindelijk grote honger.</verse>
				<verse number="3">Toen kwam de duivel Hem op de proef stellen. Hij zei: “Als U de Zoon van God bent, zeg dan tegen deze stenen dat ze broden moeten worden.”</verse>
				<verse number="4">Maar Jezus antwoordde: “In de Schriften staat: ‘De mens leeft niet alleen van brood, maar van ieder woord dat uit Gods mond komt.’”</verse>
				<verse number="5">Vervolgens leidde de duivel Hem naar de heilige stad, naar de hoogste plaats op het tempelterrein.</verse>
				<verse number="6">Hij zei tegen Hem: “Als U de Zoon van God bent, spring dan naar beneden, want in de Schriften staat: ‘Hij zal zijn engelen bevelen jou te beschermen; dan zullen zij je op hun handen dragen, zodat je je voet niet aan een steen stoot.’”</verse>
				<verse number="7">Jezus antwoordde: “Er staat ook: ‘Stel de Heer, je God, niet op de proef.’”</verse>
				<verse number="8">Vervolgens leidde de duivel Hem naar een zeer hoge berg en toonde hij Hem alle koninkrijken van de wereld en hun pracht.</verse>
				<verse number="9">Hij zei tegen Hem: “Ik zal U dit alles geven als U voor mij neerknielt en mij aanbidt.”</verse>
				<verse number="10">Maar Jezus zei tegen hem: “Ga weg, Satan, want in de Schriften staat: ‘Aanbid de Heer, je God, en dien alleen Hem.’”</verse>
				<verse number="11">Toen liet de duivel Hem met rust en kwamen engelen Hem dienen.</verse>
				<verse number="12">Zodra Jezus hoorde dat Johannes was gevangengenomen, trok Hij zich terug naar Galilea.</verse>
				<verse number="13">Daar verhuisde Hij van Nazaret naar Kafarnaüm; dat ligt aan het meer in het gebied van Zebulon en Naftali.</verse>
				<verse number="14">Zo gingen de volgende woorden van de profeet Jesaja in vervulling:</verse>
				<verse number="15">“Land van Zebulon en land van Naftali, aan de weg naar zee voorbij de Jordaan, Galilea van de andere volken:</verse>
				<verse number="16">Het volk dat in het duister woonde, heeft een groot licht gezien, en voor hen die woonden waar de schaduw van de dood heerste, is een licht gaan schijnen.”</verse>
				<verse number="17">Vanaf toen begon Jezus te verkondigen: “Kom tot inkeer, want Gods rijk is in aantocht.”</verse>
				<verse number="18">Toen Jezus langs het Meer van Galilea wandelde, zag Hij twee broers: Simon, die Petrus wordt genoemd, en zijn broer Andreas. Ze waren bezig een net in het meer uit te werpen, want ze waren vissers.</verse>
				<verse number="19">Hij zei tegen hen: “Kom, volg Mij en Ik zal mensenvissers van jullie maken.”</verse>
				<verse number="20">Meteen lieten ze de netten achter en volgden ze Hem.</verse>
				<verse number="21">Iets verderop zag Hij nog twee broers: Jakobus, de zoon van Zebedeüs, en zijn broer Johannes. Ze waren met hun vader Zebedeüs in de boot de netten aan het klaarmaken. Toen Jezus hen riep,</verse>
				<verse number="22">lieten ze meteen de boot en hun vader achter en volgden Hem.</verse>
				<verse number="23">Jezus trok door heel Galilea, waar Hij in de synagogen onderwees, het evangelie van Gods koninkrijk verkondigde en iedere ziekte en aandoening van de mensen genas.</verse>
				<verse number="24">Het nieuws over Hem verspreidde zich door heel Syrië en men bracht alle mensen bij Hem die aan allerlei aandoeningen, ziekten en pijnlijke kwalen leden, die bezeten waren, epilepsie hadden of verlamd waren, en Hij genas hen.</verse>
				<verse number="25">Een grote mensenmassa volgde Hem uit Galilea, Dekapolis, Jeruzalem, Judea en het gebied aan de overkant van de Jordaan.</verse>
			</chapter>
			<chapter number="5">
				<verse number="1">Toen Jezus de mensenmassa zag, ging Hij de berg op. Hij ging zitten, zijn leerlingen kwamen bij Hem,</verse>
				<verse number="2">en Hij begon hun te onderwijzen. Hij zei:</verse>
				<verse number="3">“Zij die geestelijk arm zijn, zijn gezegend, want Gods rijk behoort hen toe.</verse>
				<verse number="4">Zij die rouwen, zijn gezegend, want ze zullen worden getroost.</verse>
				<verse number="5">Zij die zachtmoedig zijn, zijn gezegend, want de aarde zal van hen zijn.</verse>
				<verse number="6">Zij die honger en dorst hebben naar gerechtigheid, zijn gezegend, want ze zullen verzadigd worden.</verse>
				<verse number="7">Zij die mededogen betonen, zijn gezegend, want ze zullen mededogen ontvangen.</verse>
				<verse number="8">Zij die een zuiver hart hebben, zijn gezegend, want ze zullen God zien.</verse>
				<verse number="9">Zij die zich voor de vrede inzetten, zijn gezegend, want ze zullen kinderen van God worden genoemd.</verse>
				<verse number="10">Zij die worden vervolgd omdat ze doen wat God van hen verlangt, zijn gezegend, want Gods rijk behoort hen toe.</verse>
				<verse number="11">Je bent gezegend als de mensen je bespotten en vervolgen en valselijk van allerlei kwaad beschuldigen omwille van Mij.</verse>
				<verse number="12">Wees blij en verheugd, want jullie beloning in de hemel zal groot zijn. Voorheen werden de profeten namelijk op dezelfde wijze vervolgd.</verse>
				<verse number="13">Jullie zijn het zout van de aarde, maar als het zout zijn smaak verliest, hoe kan het dan worden gezouten? Het deugt nergens meer voor, behalve om te worden weggegooid en door de mensen te worden vertrappeld.</verse>
				<verse number="14">Jullie zijn het licht van de wereld. Een stad die boven op een berg ligt, kan niet verborgen blijven.</verse>
				<verse number="15">En wanneer een olielamp wordt aangestoken, wordt ze niet onder een bak gezet maar op een standaard, waar ze schijnt voor iedereen in huis.</verse>
				<verse number="16">Laat op dezelfde manier jullie licht schijnen voor de mensen, opdat ze je goede daden zien en er je hemelse Vader voor verheerlijken.</verse>
				<verse number="17">Denk niet dat Ik ben gekomen om de Wet of de Profeten af te schaffen. Ik ben niet gekomen om af te schaffen, maar om te vervullen.</verse>
				<verse number="18">Want Ik verzeker jullie, zolang de hemel en de aarde bestaan, zal geen letter of streepje in de Wet vervallen voordat alles wat erin staat is gebeurd.</verse>
				<verse number="19">Dus wie een van de geringste geboden naast zich neerlegt en anderen leert dat ook te doen, zal in Gods rijk de geringste zijn. Maar wie ze naleeft en aan anderen leert, zal in Gods rijk belangrijk zijn.</verse>
				<verse number="20">Maar Ik zeg jullie: tenzij jullie een deugdzamer leven leiden dan de Schriftgeleerden en farizeeën, komen jullie Gods rijk in geen geval binnen.</verse>
				<verse number="21">Jullie hebben gehoord dat vroeger tegen de mensen is gezegd: ‘Pleeg geen moord’, en: ‘Wie moord pleegt, verdient het Oordeel’.</verse>
				<verse number="22">Maar Ik zeg jullie: ieder die kwaad op zijn broeder of zuster blijft, verdient het Oordeel, wie ‘nietsnut’ tegen zijn broeder of zuster zegt, verdient het hoogste gerechtshof, en wie ‘dwaas’ tegen hem of haar zegt, verdient het vuur van de hel.</verse>
				<verse number="23">Dus als je je offer naar het altaar brengt en je daar herinnert dat je broeder of zuster iets tegen je heeft,</verse>
				<verse number="24">laat je offer dan bij het altaar liggen, ga je eerst met je broeder of zuster verzoenen, en kom dan terug om je offer te brengen.</verse>
				<verse number="25">Leg het tijdig bij met je tegenstander, wanneer je nog met hem onderweg naar het gerecht bent; anders kan je tegenstander jou aan de rechter uitleveren, en de rechter kan je uitleveren aan de bewaker, zodat je in de gevangenis wordt gegooid.</verse>
				<verse number="26">Ik verzeker je, je zal daar in geen geval uitkomen voordat je de laatste cent hebt betaald.</verse>
				<verse number="27">Jullie hebben gehoord dat er is gezegd: ‘Pleeg geen echtbreuk.’</verse>
				<verse number="28">Maar Ik zeg jullie dat ieder die een vrouw begerig bekijkt, in zijn hart al echtbreuk met haar heeft gepleegd.</verse>
				<verse number="29">Als je rechteroog jou tot zonde aanzet, verwijder het dan en gooi het weg, want je kan beter een van je lichaamsdelen verliezen dan dat je hele lichaam in de hel wordt gegooid.</verse>
				<verse number="30">En als je rechterhand jou tot zonde aanzet, hak haar dan maar af en gooi haar weg, want je kan beter een van je lichaamsdelen verliezen dan dat je hele lichaam naar de hel gaat.</verse>
				<verse number="31">Er is ook gezegd: ‘Wie zijn vrouw wegstuurt, moet haar een echtscheidingsakte geven.’</verse>
				<verse number="32">Maar Ik zeg jullie dat ieder die zijn vrouw wegstuurt om een andere reden dan seksueel wangedrag, zorgt dat er echtbreuk met haar wordt gepleegd. En ieder die met een weggestuurde vrouw trouwt, pleegt echtbreuk.</verse>
				<verse number="33">Verder hebben jullie gehoord dat vroeger tegen de mensen is gezegd: ‘Houd je aan de geloften die je tegenover je Heer aflegt en breek ze niet.’</verse>
				<verse number="34">Maar Ik zeg jullie: zweer helemaal niet. Niet bij de hemel, want die is Gods troon.</verse>
				<verse number="35">Niet bij de aarde, want dat is zijn voetenbank, en niet bij Jeruzalem, want dat is de stad van de grote Koning.</verse>
				<verse number="36">Zweer ook niet bij je eigen hoofd, want je bent zelfs niet in staat om één haar wit of zwart te maken.</verse>
				<verse number="37">Laat je ‘ja’ gewoon ‘ja’ betekenen en je ‘nee’ ‘nee’. Alles wat verder gaat dan dat, komt van de duivel.</verse>
				<verse number="38">Jullie hebben gehoord dat er is gezegd: ‘Oog om oog, tand om tand.’</verse>
				<verse number="39">Maar Ik zeg jullie: vecht niet terug wanneer iemand je kwaad doet. Als iemand jou een klap op je rechterwang geeft, keer dan ook je andere wang naar hem toe.</verse>
				<verse number="40">Als iemand je via het gerecht je hemd wil afnemen, geef hem dan ook je mantel.</verse>
				<verse number="41">En als iemand je beveelt een mijl met hem mee te gaan, ga dan twee mijl mee.</verse>
				<verse number="42">Als iemand jou om iets vraagt, geef het dan en als iemand iets van je wil lenen, weiger het hem dan niet.</verse>
				<verse number="43">Jullie hebben gehoord dat er is gezegd: ‘Heb je naaste lief en haat je vijand.’</verse>
				<verse number="44">Maar Ik zeg jullie: heb je vijanden lief en bid voor de mensen die jullie vervolgen,</verse>
				<verse number="45">opdat jullie kinderen van jullie hemelse Vader mogen zijn, want Hij laat zijn zon schijnen op zowel de slechte als de goede mensen en geeft regen aan zowel de rechtvaardigen als de onrechtvaardigen.</verse>
				<verse number="46">Want als jullie liefdevol behandelen wie jullie liefdevol behandelt, welke beloning krijg je dan? Dat doen de belastinginners toch ook?</verse>
				<verse number="47">En als jullie alleen je eigen mensen begroeten, wat doen jullie dan voor speciaals? Dat doen zij die niet bij Gods volk horen toch ook?</verse>
				<verse number="48">Jullie moeten dus volmaakt zijn, zoals jullie hemelse Vader volmaakt is.</verse>
			</chapter>
			<chapter number="6">
				<verse number="1">Zorg dat jullie de dingen die God van je verlangt niet doen in het bijzijn van de mensen, om door hen te worden gezien; anders krijgen jullie geen beloning van jullie Vader in de hemel.</verse>
				<verse number="2">Dus wanneer jullie aan de armen geven, bazuin het dan niet rond zoals de hypocriete mensen doen, in de synagogen en op straat, om door de mensen geprezen te worden. Ik verzeker jullie: zij hebben hun beloning al.</verse>
				<verse number="3">Wanneer je aan de armen geeft, zorg dan dat je linkerhand niet weet wat je rechterhand doet,</verse>
				<verse number="4">zodat je gift in het geheim wordt gegeven. Dan zal je Vader, die ziet wat er in het geheim gebeurt, je belonen.</verse>
				<verse number="5">Ook wanneer jullie bidden, moeten jullie dat niet doen zoals de hypocriete mensen, want zij houden ervan om in de synagogen en op straathoeken te staan bidden om door de mensen gezien te worden. Ik verzeker jullie: zij hebben hun beloning al.</verse>
				<verse number="6">Maar wanneer jij bidt, ga dan naar je binnenkamer, sluit de deur en bid tot je Vader in het geheim. Dan zal je Vader, die ziet wat er in het geheim gebeurt, je belonen.</verse>
				<verse number="7">Herhaal bij het bidden niet steeds gedachteloos dezelfde woorden zoals zij die niet bij Gods volk horen, want zij denken dat ze worden gehoord omdat ze veel woorden gebruiken.</verse>
				<verse number="8">Wees dus niet zoals zij. Jullie Vader weet immers al wat jullie nodig hebben voordat jullie Hem erom vragen.</verse>
				<verse number="9">Bid dus als volgt: Onze Vader in de hemel, laat de heiligheid van uw naam worden geëerd.</verse>
				<verse number="10">Laat uw koninkrijk komen, laat gebeuren wat U wil, niet alleen in de hemel maar ook op aarde.</verse>
				<verse number="11">Geef ons voldoende eten voor vandaag</verse>
				<verse number="12">en vergeef ons onze schulden, zoals ook wij vergeven wie zich tegenover ons heeft schuldig gemaakt.</verse>
				<verse number="13">En laat niet toe dat we in verzoeking komen, maar verlos ons van de duivel.</verse>
				<verse number="14">Want als jullie de mensen het kwaad vergeven dat zij je aandoen, zal je hemelse Vader ook jullie vergeven.</verse>
				<verse number="15">Maar als je de mensen niet vergeeft, zal jullie Vader je zonden ook niet vergeven.</verse>
				<verse number="16">Ook wanneer jullie vasten, moeten jullie dat niet doen zoals de hypocriete mensen, die triest kijken en hun uiterlijk niet verzorgen, zodat de mensen kunnen zien dat ze aan het vasten zijn. Ik verzeker jullie: zij hebben hun beloning al.</verse>
				<verse number="17">Maar wanneer jij vast, doe dan olie op je hoofd en was je gezicht,</verse>
				<verse number="18">zodat het bij de mensen niet opvalt dat je aan het vasten bent, maar wel bij je Vader, die door niemand wordt gezien. Dan zal je Vader, die ziet wat er in het geheim gebeurt, je belonen.</verse>
				<verse number="19">Verzamel geen schatten voor jezelf op aarde, waar motten en roest vernieling aanrichten en waar dieven inbreken en stelen.</verse>
				<verse number="20">Verzamel schatten voor jezelf in de hemel, waar geen motten of roest vernieling aanrichten en waar geen dieven inbreken en stelen.</verse>
				<verse number="21">Want waar je schat is, daar zal ook je hart zijn.</verse>
				<verse number="22">Het oog is de lamp van het lichaam, dus als je ogen in goede staat zijn, is je hele lichaam verlicht.</verse>
				<verse number="23">Maar als je ogen in slechte staat zijn, is je hele lichaam vol duisternis. En als het licht in jou eigenlijk duisternis is, dan is het wegens die duisternis slecht met je gesteld.</verse>
				<verse number="24">Niemand kan twee meesters dienen, want hij zal ofwel een hekel aan de ene hebben en van de andere houden, of toegewijd zijn aan de ene en de andere verachten. Jullie kunnen niet God én het geld dienen.</verse>
				<verse number="25">Daarom zeg Ik jullie: wees niet ongerust over je leven, over wat je zal eten of drinken, of over je lichaam, over hoe je je zal kleden. Het leven is toch meer dan eten en het lichaam is toch meer dan kledij?</verse>
				<verse number="26">Kijk eens naar de vogels: zij zaaien niet, oogsten niet en slaan geen eten op in schuren, en toch geeft jullie hemelse Vader hun te eten. Jullie zijn toch meer waard dan zij?</verse>
				<verse number="27">Wie van jullie kan, door ongerust te zijn, een uur aan zijn leven toevoegen?</verse>
				<verse number="28">En waarom zou je ongerust zijn over kledij? Kijk eens hoe de wilde bloemen groeien: ze doen geen inspanningen om kledij te maken.</verse>
				<verse number="29">Ik zeg jullie: zelfs Salomo in al zijn pracht was niet zo mooi gekleed als zij.</verse>
				<verse number="30">En als God het gras dat vandaag op het veld staat en morgen in de oven wordt gegooid, zo mooi kleedt, zal Hij jullie, kleingelovigen, dan niet nog beter kleden?</verse>
				<verse number="31">Maak je dus geen zorgen en zeg niet: wat zullen we eten? Of: wat zullen we drinken? Of: waarmee zullen we ons kleden?</verse>
				<verse number="32">Want dat zijn allemaal zaken die de ongelovigen najagen. Je hemelse Vader weet dat je dat alles nodig hebt.</verse>
				<verse number="33">Jullie moeten echter prioriteit geven aan Gods koninkrijk en doen wat Hij van je vraagt; dan zullen ook al die dingen aan jullie worden gegeven.</verse>
				<verse number="34">Maak je geen zorgen over de dag van morgen, want die heeft zijn eigen zorgen. Elke dag bevat al voldoende kwaad.</verse>
			</chapter>
			<chapter number="7">
				<verse number="1">Oordeel niet over anderen, anders zal er over jou worden geoordeeld.</verse>
				<verse number="2">Want het oordeel dat jij velt, zal aan jou worden voltrokken en de maat die jij hanteert, zal op jou worden toegepast.</verse>
				<verse number="3">Hoe is het mogelijk dat je wel de splinter in het oog van je naaste ziet, maar de balk in je eigen oog niet opmerkt?</verse>
				<verse number="4">En hoe kan je tegen je naaste zeggen: ‘Laat mij de splinter uit je oog verwijderen’, terwijl de balk nog in jouw oog zit?</verse>
				<verse number="5">Hypocriet, verwijder eerst de balk uit je eigen oog. Dan zal je goed genoeg zien om de splinter uit het oog van je naaste te verwijderen.</verse>
				<verse number="6">Geef het heilige niet aan de honden en werp je parels niet voor de zwijnen, anders vertrappelen die zwijnen de parels en keren die honden zich tegen je om je te verscheuren.</verse>
				<verse number="7">Vraag en het zal je gegeven worden, zoek en je zal vinden, klop en er zal voor je worden opengedaan.</verse>
				<verse number="8">Want ieder die vraagt, zal ontvangen, en wie zoekt zal vinden en voor wie klopt, zal worden opengedaan.</verse>
				<verse number="9">Of is er onder jullie iemand die, als zijn zoon hem om brood vraagt, hem een steen geeft?</verse>
				<verse number="10">En als hij om vis vraagt, geeft hij hem toch geen slang?</verse>
				<verse number="11">Als jullie, die slecht zijn, goede geschenken weten te geven aan je kinderen, is het toch veel zekerder dat jullie Vader in de hemel goede dingen geeft aan wie erom vraagt?</verse>
				<verse number="12">Doe dus alles voor de mensen wat je wil dat zij voor jou zouden doen, want dat is wat de Wet en de Profeten voorschrijven.</verse>
				<verse number="13">Ga naar binnen door de nauwe poort, want wijd is de poort – en breed de weg – die naar de ondergang leidt.</verse>
				<verse number="14">En nauw is de poort – en smal de weg – die naar het leven leidt; er zijn er maar weinig die hem vinden!</verse>
				<verse number="15">Pas op voor de valse profeten; zij doen zich aan jullie voor als schapen, maar zijn in wezen roofzuchtige wolven.</verse>
				<verse number="16">Je kan ze herkennen aan hun vruchten. Van een doornstruik worden toch geen druiven geoogst, of vijgen van distels?</verse>
				<verse number="17">Op dezelfde manier levert iedere goede boom goede vruchten op, en een slechte boom slechte vruchten.</verse>
				<verse number="18">Een goede boom kan toch geen slechte vruchten opleveren, of een slechte boom goede vruchten?</verse>
				<verse number="19">Elke boom die geen goede vruchten oplevert, wordt omgehakt en in het vuur gegooid.</verse>
				<verse number="20">Je kan ze dus herkennen aan hun vruchten.</verse>
				<verse number="21">Niet iedereen die almaar ‘Heer, Heer’ tegen Mij zegt, zal Gods rijk binnengaan, maar wel wie doet wat mijn Vader in de hemel wil.</verse>
				<verse number="22">Op de Grote Dag zullen veel mensen Mij vragen: ‘Heer, Heer, we hebben toch in uw naam geprofeteerd, in uw naam demonen uitgedreven en in uw naam veel wonderen verricht?’</verse>
				<verse number="23">En dan zal Ik ronduit tegen hen zeggen: ‘Ik heb jullie nooit gekend! Ga weg, jullie zondaars!’</verse>
				<verse number="24">Dus ieder die mijn woorden hoort en in praktijk brengt, is als een verstandig man, die zijn huis op een stevige ondergrond bouwde.</verse>
				<verse number="25">Toen het begon te regenen, er een overstroming kwam, het ging stormen en de wind tegen dat huis beukte, stortte het niet in, want het stond op een stevige ondergrond.</verse>
				<verse number="26">Maar ieder die mijn woorden hoort en ze niet in praktijk brengt, is als een dwaze man die zijn huis op los zand bouwde.</verse>
				<verse number="27">Toen het begon te regenen, er een overstroming kwam, het ging stormen en de wind tegen dat huis beukte, stortte het in en was het volledig verwoest.”</verse>
				<verse number="28">Toen Jezus was uitgesproken, was de mensenmassa diep onder de indruk van zijn onderwijs,</verse>
				<verse number="29">want Hij onderwees hen als een gezaghebbende en niet zoals hun Schriftgeleerden.</verse>
			</chapter>
			<chapter number="8">
				<verse number="1">Nadat Jezus van de berg was afgedaald, werd Hij gevolgd door grote groepen mensen.</verse>
				<verse number="2">Er was iemand met een huidziekte die hem onrein maakte. Hij kwam naar Jezus toe, knielde voor Hem en zei: “Heer, als U wil, kan U mij rein maken.”</verse>
				<verse number="3">Jezus stak zijn hand uit, raakte hem aan en zei: “Ik wil het, word rein!” De man werd meteen van zijn huidziekte genezen.</verse>
				<verse number="4">Toen zei Jezus tegen hem: “Zorg dat je dit aan niemand vertelt, maar ga jezelf aan de priester tonen en breng het offer dat Mozes heeft opgelegd, bij wijze van getuigenis voor de mensen.”</verse>
				<verse number="5">Toen Jezus Kafarnaüm binnenging, kwam er een centurio naar Hem toe. Hij smeekte Jezus:</verse>
				<verse number="6">“Heer, mijn knecht ligt thuis verlamd in bed met hevige pijn.”</verse>
				<verse number="7">Jezus vroeg hem: “Zal Ik hem komen genezen?”</verse>
				<verse number="8">De centurio antwoordde: “Heer, ik ben het niet waard dat U mijn huis binnengaat. Maar als U het bevel geeft, zal mijn knecht genezen.</verse>
				<verse number="9">Want ik ben ook iemand die onder gezag staat en zelf soldaten heeft. En als ik tegen de ene zeg: ‘ga’, dan gaat hij, en tegen een andere: ‘kom’, dan komt hij, en als ik tegen mijn slaaf zeg: ‘doe dit’, dan doet hij het.”</verse>
				<verse number="10">Jezus verbaasde zich over dat antwoord en zei tegen de mensen die Hem waren gevolgd: “Ik verzeker jullie: bij niemand in Israël heb Ik zo'n groot geloof gevonden!</verse>
				<verse number="11">En Ik zeg jullie: er zullen veel mensen uit het oosten en het westen komen en in Gods rijk met Abraham en Isaak en Jakob aan tafel plaatsnemen.</verse>
				<verse number="12">Maar de ‘onderdanen van het koninkrijk’ zullen worden buitengegooid, de verste duisternis in, en daar zal worden geweend en met de tanden geknarst.”</verse>
				<verse number="13">En tegen de centurio zei Jezus: “Ga maar naar huis; datgene waarvoor u het geloof heeft, zal gebeuren.” Op dat moment werd de knecht van de centurio genezen.</verse>
				<verse number="14">Jezus kwam bij Petrus thuis en zag dat diens schoonmoeder met koorts in bed lag.</verse>
				<verse number="15">Jezus nam haar hand vast en de koorts verdween. Ze stond op en bediende Hem.</verse>
				<verse number="16">Die avond bracht men veel mensen bij Hem die bezeten waren. Hij dreef de geesten uit met een enkel woord en genas iedereen die een aandoening had.</verse>
				<verse number="17">Zo gingen de volgende woorden van de profeet Jesaja in vervulling: “Hij was het die onze ziekten wegnam en ons lijden droeg.”</verse>
				<verse number="18">Toen Jezus zag dat er een menigte om Hem heen stond, gaf Hij de opdracht om het meer over te steken.</verse>
				<verse number="19">Er kwam een Schriftgeleerde naar Hem toe, die zei: “Leraar, ik zal U volgen, waarheen U ook gaat.”</verse>
				<verse number="20">Jezus zei tegen hem: “De vossen hebben holen en de vogels hebben nesten, maar de Mensenzoon heeft geen plaats om zijn hoofd te laten rusten.”</verse>
				<verse number="21">Iemand anders, een van zijn leerlingen, zei tegen Hem: “Heer, laat mij eerst gaan om mijn vader te begraven.”</verse>
				<verse number="22">Maar Jezus zei tegen hem: “Volg Mij en laat de doden hun doden begraven.”</verse>
				<verse number="23">Jezus stapte in een boot en zijn leerlingen gingen mee.</verse>
				<verse number="24">Op het meer stak plots een hevige storm op, zodat de golven over de rand van de boot sloegen. Maar Jezus sliep.</verse>
				<verse number="25">De leerlingen kwamen Hem wakker maken en zeiden: “Heer, red ons, we vergaan!”</verse>
				<verse number="26">Jezus antwoordde: “Waarom zijn jullie bang? Wat hebben jullie weinig geloof!” Toen stond Hij op en Hij berispte de wind en het meer. Het werd heel stil.</verse>
				<verse number="27">Iedereen was verbaasd en vroeg: “Wat voor iemand is Hij toch, dat zelfs de wind en het meer Hem gehoorzamen?”</verse>
				<verse number="28">Toen Hij aan de overkant was gekomen, in het gebied van de Gadarenen, kwamen twee bezeten mensen van tussen de graven naar Hem toe. Ze waren zo gevaarlijk dat niemand daar langs kon gaan.</verse>
				<verse number="29">Ze schreeuwden tegen Hem: “Wat wilt U van ons, Zoon van God? Bent U hier gekomen om ons voortijdig te folteren?”</verse>
				<verse number="30">Nu was er op enige afstand van hen een grote kudde varkens aan het grazen.</verse>
				<verse number="31">De demonen smeekten Jezus: “Als U ons uitdrijft, stuur ons dan alstublieft die kudde varkens in!”</verse>
				<verse number="32">Hij zei tegen hen: “Ga!” En dus kwamen ze naar buiten en drongen ze de varkens binnen. De hele kudde stormde de helling af, het meer in, en ze verdronken in het water.</verse>
				<verse number="33">De varkenshoeders renden weg, naar de stad, en maakten bekend wat er allemaal was gebeurd, ook met de mensen die bezeten waren geweest.</verse>
				<verse number="34">Toen kwamen alle mensen de stad uit, naar Jezus toe, en toen ze Hem zagen, smeekten ze Hem uit hun streek te vertrekken.</verse>
			</chapter>
			<chapter number="9">
				<verse number="1">Jezus stapte in een boot, stak het meer over en ging naar zijn thuisstad.</verse>
				<verse number="2">Enkele mensen brachten iemand bij Hem die verlamd was en op een draagbed lag. Toen Jezus zag hoeveel geloof ze hadden, zei Hij tegen de verlamde man: “Wees gerust, mijn kind, je zonden zijn je vergeven.”</verse>
				<verse number="3">Toen zeiden enkele van de Schriftgeleerden tegen elkaar: “Die Man lastert God.”</verse>
				<verse number="4">Jezus merkte wat ze dachten en zei: “Waarom denken jullie zulke slechte dingen?</verse>
				<verse number="5">Wat is gemakkelijker, zeggen: je zonden zijn vergeven, of zeggen: sta op en wandel?</verse>
				<verse number="6">Maar om te zorgen dat jullie beseffen dat de Mensenzoon het gezag heeft om op aarde zonden te vergeven …” Toen zei Hij tegen de verlamde man: “Sta op, neem je draagbed op en ga naar huis.”</verse>
				<verse number="7">De man stond op en ging naar huis.</verse>
				<verse number="8">Toen de mensen dat zagen, waren ze diep onder de indruk en ze verheerlijkten God, omdat Hij dergelijk gezag aan mensen had gegeven.</verse>
				<verse number="9">Toen Jezus daarvandaan verder ging, zag Hij iemand die Matteüs heette bij het tolhuis zitten. Jezus zei tegen hem: “Volg Mij.” En Matteüs stond op en volgde Hem.</verse>
				<verse number="10">Toen Jezus op een dag bij Matteüs thuis was voor een maaltijd, kwamen er veel belastinginners en zondaars met Hem en zijn leerlingen mee-eten.</verse>
				<verse number="11">Enkele farizeeën zagen dat en vroegen aan zijn leerlingen: “Waarom eet jullie Leraar samen met belastinginners en zondaars?”</verse>
				<verse number="12">Jezus hoorde dat en zei: “Het zijn niet de gezonde mensen die een dokter nodig hebben, maar de zieken.</verse>
				<verse number="13">Jullie moeten leren wat ‘Ik verlang mededogen, geen offers’ betekent. Ik ben namelijk niet gekomen om rechtvaardige mensen te roepen, maar zondaars.”</verse>
				<verse number="14">Toen kwamen de leerlingen van Johannes Hem vragen: “Wij en de farizeeën vasten dikwijls; waarom vasten uw leerlingen niet?”</verse>
				<verse number="15">Jezus antwoordde: “De gasten van de bruidegom kunnen toch niet rouwen terwijl de bruidegom bij hen is? Er komt echter een tijd dat de bruidegom bij hen wordt weggehaald en dan zullen ze vasten.</verse>
				<verse number="16">Niemand verstelt een oud kledingstuk met een stuk stof dat nog niet gekrompen is, want dan trekt het verstelstuk de stof kapot en ontstaat er een grotere scheur.</verse>
				<verse number="17">Ook giet men geen nieuwe wijn in oude wijnzakken, want dan barsten de zakken open, stroomt de wijn eruit en zijn de zakken kapot. Nee, men giet nieuwe wijn in nieuwe wijnzakken; dan blijven de twee samen behouden.”</verse>
				<verse number="18">Terwijl Jezus deze dingen tegen hen zei, kwam een vooraanstaand man naar Jezus toe. Hij knielde voor Hem en zei: “Mijn dochter is pas gestorven. Maar kom uw hand op haar leggen; dan zal ze weer leven.”</verse>
				<verse number="19">Jezus stond op en ging, samen met zijn leerlingen, met de man mee.</verse>
				<verse number="20">Er was echter een vrouw die al twaalf jaar aan bloedingen leed, en die Jezus van achteren benaderde en de kwast onderaan zijn mantel aanraakte.</verse>
				<verse number="21">Ze dacht namelijk: “Als ik slechts zijn mantel aanraak, zal ik genezen.”</verse>
				<verse number="22">Jezus draaide zich om, zag haar en zei: “Wees gerust, mijn dochter, je geloof heeft je genezen.” De vrouw werd genezen op datzelfde moment.</verse>
				<verse number="23">Daarna ging Jezus het huis van de vooraanstaande man binnen. Hij zag de fluitspelers en de luid wenende menigte</verse>
				<verse number="24">en zei: “Gaan jullie maar weg; het meisje is niet dood, ze slaapt alleen maar.” Ze lachten Hem echter uit.</verse>
				<verse number="25">Toen de menigte naar buiten was gestuurd, ging Hij naar binnen, nam haar hand vast en het meisje stond op.</verse>
				<verse number="26">Het nieuws hierover verspreidde zich over die hele streek.</verse>
				<verse number="27">Toen Jezus daarvandaan verderging, werd Hij gevolgd door twee mensen die blind waren. Ze riepen: “Heb medelijden met ons, Zoon van David!”</verse>
				<verse number="28">Toen Hij thuisgekomen was, kwamen de twee bij Hem. Jezus vroeg hen: “Geloven jullie dat Ik dit kan doen?” Ze antwoordden: “Ja, Heer.”</verse>
				<verse number="29">Toen raakte Hij hun ogen aan en zei Hij: “Laat nu gebeuren wat jullie geloven!”</verse>
				<verse number="30">Toen konden ze zien. Jezus waarschuwde hen: “Pas op, niemand mag hiervan weten.”</verse>
				<verse number="31">Maar zij gingen eropuit en maakten het bekend in de hele streek.</verse>
				<verse number="32">Nadat ze waren vertrokken, werd iemand bij Jezus gebracht die niet kon spreken omdat hij bezeten was.</verse>
				<verse number="33">Toen de demon was uitgedreven, begon de man te spreken. De mensenmassa stond er versteld van en zei: “Dit is nog nooit vertoond in Israël.”</verse>
				<verse number="34">Maar de farizeeën zeiden: “Hij drijft demonen uit door de kracht van de heerser over de demonen.”</verse>
				<verse number="35">Jezus trok rond langs alle steden en dorpen, waar Hij in de synagogen onderwees, het evangelie van Gods koninkrijk verkondigde en iedere ziekte en aandoening van de mensen genas.</verse>
				<verse number="36">Toen Hij de vele mensen zag, kreeg Hij medelijden met hen, omdat ze verward en uitgeput waren, als schapen zonder herder.</verse>
				<verse number="37">Hij zei tegen zijn leerlingen: “De oogst is wel groot, maar er zijn weinig arbeiders.</verse>
				<verse number="38">Smeek daarom de Heer van de oogst om arbeiders naar zijn oogst te zenden.”</verse>
			</chapter>
			<chapter number="10">
				<verse number="1">Jezus riep zijn twaalf leerlingen bij zich en gaf hun het gezag om onreine geesten uit te drijven en elke ziekte en aandoening te genezen.</verse>
				<verse number="2">De namen van de twaalf apostelen zijn: vooreerst Simon die Petrus wordt genoemd, en zijn broer Andreas, verder Jakobus, de zoon van Zebedeüs, zijn broer Johannes,</verse>
				<verse number="3">Filippus, Bartolomeüs, Tomas, Matteüs de belastinginner, Jakobus, de zoon van Alfeüs, Taddeüs,</verse>
				<verse number="4">Simon de Zeloot en Judas Iskariot, die Jezus heeft verraden.</verse>
				<verse number="5">Deze twaalf stuurde Jezus op pad met de volgende instructies: “Begeef je niet onder de niet-Joden en ga geen Samaritaanse stad binnen.</verse>
				<verse number="6">Ga daarentegen naar het volk Israël, de verloren schapen,</verse>
				<verse number="7">en verkondig onderweg dat Gods rijk in aantocht is.</verse>
				<verse number="8">Genees zieken, wek doden tot leven, maak mensen met huidziekten rein, en drijf demonen uit. Jullie hebben gratis gekregen en moeten zelf ook gratis geven.</verse>
				<verse number="9">Ga zonder gouden, zilveren of koperen munten in je geldriem</verse>
				<verse number="10">en zonder reistas, zonder extra kledij of schoenen en zonder wandelstok, want de arbeider is zijn levensonderhoud waard.</verse>
				<verse number="11">Wanneer jullie een stad of dorp bezoeken, ontdek dan wie het waard is jullie te ontvangen en blijf bij die persoon logeren totdat je vertrekt.</verse>
				<verse number="12">Wens bij het binnengaan van het huis de mensen daar vrede toe.</verse>
				<verse number="13">Als ze het waard zijn, zal je vredeswens op hen rusten. Maar als ze het niet waard zijn, zal je vredeswens geen effect op hen hebben.</verse>
				<verse number="14">Als iemand je niet verwelkomt of niet naar je woorden luistert, vertrek dan uit dat huis of die stad en schud het stof van je voeten.</verse>
				<verse number="15">Ik verzeker jullie: op de Oordeelsdag zal het draaglijker zijn voor de mensen van Sodom en Gomorra dan voor de mensen van die stad.</verse>
				<verse number="16">Ik stuur jullie eropuit als schapen tussen de wolven. Wees dus zo behoedzaam als slangen en zo onschuldig als duiven.</verse>
				<verse number="17">En pas op voor de mensen, want ze zullen jullie aan stadsraden uitleveren en jullie geselen in hun synagogen.</verse>
				<verse number="18">Omwille van Mij zullen jullie voor heersers en koningen worden geleid, om te getuigen tegenover hen en de volken.</verse>
				<verse number="19">Wanneer je wordt overgeleverd, wees dan niet ongerust over wat je precies zal zeggen, want de woorden zullen je op dat moment worden ingegeven.</verse>
				<verse number="20">Dan ben je het namelijk niet zelf die spreekt, maar dan spreekt in jullie de Geest van jullie Vader.</verse>
				<verse number="21">De ene broer zal de andere uitleveren om te worden omgebracht, en een vader zijn kind; kinderen zullen tegen hun ouders in opstand komen en hen laten ombrengen.</verse>
				<verse number="22">Jullie zullen door iedereen worden gehaat omwille van mijn naam, maar wie standhoudt tot het einde, zal worden gered.</verse>
				<verse number="23">Wanneer men jullie in de ene stad vervolgt, vlucht dan naar de andere. Want Ik verzeker jullie: jullie zullen niet in alle steden van Israël zijn geweest voordat de Mensenzoon komt.</verse>
				<verse number="24">Een leerling staat niet boven zijn leraar en een slaaf niet boven zijn meester.</verse>
				<verse number="25">Het is voor de leerling voldoende om te zijn als zijn leraar en voor de slaaf om te zijn als zijn meester. Als de mensen de huiseigenaar Beëlzebul hebben genoemd, waarvoor zullen ze dan zijn huisgenoten uitmaken?</verse>
				<verse number="26">Wees dus niet bang voor de mensen, want er is niets verborgen dat niet zal worden onthuld en er is niets geheim dat niet zal worden bekendgemaakt.</verse>
				<verse number="27">Wat Ik in het geheim tegen jullie zeg, moeten jullie in het openbaar doorvertellen en wat Ik jullie in het oor fluister, moeten jullie van de daken verkondigen.</verse>
				<verse number="28">Wees niet bang voor wie wel het lichaam maar niet de ziel kunnen doden; je zou beter bang zijn voor Hem die zowel de ziel als het lichaam kan vernietigen in de hel.</verse>
				<verse number="29">Worden mussen niet per twee verkocht voor een kopermuntje? Toch valt niet één mus op de grond buiten jullie Vader om.</verse>
				<verse number="30">En alle haren op je hoofd zijn geteld.</verse>
				<verse number="31">Jullie zijn veel meer waard dan mussen; wees dus niet bang.</verse>
				<verse number="32">Ieder die Mij erkent bij de mensen, zal Ik erkennen bij mijn Vader in de hemel.</verse>
				<verse number="33">En wie Mij verloochent bij de mensen, zal Ik verloochenen bij mijn Vader in de hemel.</verse>
				<verse number="34">Denk niet dat Ik ben gekomen om vrede op aarde te brengen. Ik ben niet gekomen om vrede te brengen, maar het zwaard.</verse>
				<verse number="35">Ik ben gekomen om vijandschap te brengen tussen mannen en hun vaders, tussen dochters en hun moeders, en tussen schoondochters en hun schoonmoeders.</verse>
				<verse number="36">En huisgenoten zullen elkaars vijanden worden.</verse>
				<verse number="37">Wie meer van zijn vader of moeder houdt dan van Mij, is Mij niet waard, en wie meer van zijn zoon of dochter houdt dan van Mij, is Mij niet waard.</verse>
				<verse number="38">En wie niet zijn kruis op zich neemt en Mij volgt, is Mij niet waard.</verse>
				<verse number="39">Wie het ware leven denkt te hebben gevonden, zal het verliezen, maar wie zijn leven loslaat voor Mij, zal het ware leven vinden.</verse>
				<verse number="40">Wie jullie verwelkomt, verwelkomt Mij en wie Mij verwelkomt, verwelkomt Degene die Mij heeft gezonden.</verse>
				<verse number="41">Wie een profeet verwelkomt als een profeet, zal als een profeet worden beloond en wie een rechtvaardig mens verwelkomt als een rechtvaardig mens, zal als een rechtvaardig mens worden beloond.</verse>
				<verse number="42">En wie een van deze eenvoudige mensen een beker koud water geeft, enkel en alleen omdat hij mijn volgeling is, Ik verzeker jullie dat hij zijn beloning zeker niet zal mislopen.”</verse>
			</chapter>
			<chapter number="11">
				<verse number="1">Nadat Jezus zijn instructies aan zijn twaalf leerlingen had afgerond, vertrok Hij om in de steden in dat gebied te onderwijzen en te preken.</verse>
				<verse number="2">Toen Johannes de Doper in de gevangenis hoorde wat de Messias aan het doen was, stuurde hij enkele van zijn leerlingen naar Jezus toe</verse>
				<verse number="3">met de vraag: “Bent U degene die zou komen, of moeten we iemand anders verwachten?”</verse>
				<verse number="4">Jezus antwoordde: “Ga Johannes verslag uitbrengen van wat jullie horen en zien:</verse>
				<verse number="5">blinde mensen kunnen weer zien, verlamde mensen beginnen te stappen, mensen met een huidziekte worden rein, dove mensen kunnen weer horen, dode mensen verrijzen, en aan arme mensen wordt het evangelie verkondigd.</verse>
				<verse number="6">Wie zich niet aan Mij ergert, is gezegend.”</verse>
				<verse number="7">Toen de leerlingen van Johannes vertrokken, zei Jezus over hem tegen de mensenmassa: “Wat zijn jullie gaan bekijken in de wildernis? Riet dat wuift in de wind?</verse>
				<verse number="8">Nee! Wat gingen jullie bekijken: een man in mooie kleren? Nee, de mensen in mooie kleren bevinden zich in paleizen.</verse>
				<verse number="9">Wat gingen jullie dan wel bekijken? Een profeet? Jazeker, zeg Ik jullie, iemand die meer is dan een profeet.</verse>
				<verse number="10">Hij is het over wie werd geschreven: ‘Ik stuur mijn boodschapper voor Je uit, die de weg voor Je zal banen.’</verse>
				<verse number="11">Ik verzeker jullie: onder hen die uit een vrouw zijn geboren, is er niemand opgestaan die belangrijker is dan Johannes de Doper, maar in Gods rijk is de geringste belangrijker dan hij.</verse>
				<verse number="12">En vanaf de periode dat Johannes de Doper optrad tot nu toe wordt Gods rijk bestormd en de bestormers proberen het binnen te dringen.</verse>
				<verse number="13">Want alle Profeten en de Wet hebben erover geprofeteerd totdat Johannes kwam.</verse>
				<verse number="14">En als jullie bereid zijn om het te aanvaarden: Johannes is Elia, die zou komen.</verse>
				<verse number="15">Als je oren hebt, luister dan!</verse>
				<verse number="16">Waarmee zal ik dit soort mensen vergelijken? Ze zijn als kinderen die op de marktpleinen zitten en naar anderen roepen:</verse>
				<verse number="17">‘Wij hebben voor jullie op de fluit gespeeld en jullie hebben niet gedanst, we hebben een klaaglied gezongen en jullie hebben niet gerouwd.’</verse>
				<verse number="18">Want toen Johannes kwam en niet at of dronk, zeiden ze: ‘Hij heeft een demon in zich.’</verse>
				<verse number="19">Maar toen de Mensenzoon kwam en wel at en dronk, zeiden ze: ‘Kijk, een veelvraat en een dronkaard, een vriend van belastinginners en zondaars!’ De juistheid van wijsheid wordt aangetoond door de daden die erop gebaseerd zijn.”</verse>
				<verse number="20">Toen begon Jezus de steden waar de meeste van zijn wonderen waren gebeurd, te verwijten dat ze niet tot inkeer waren gekomen:</verse>
				<verse number="21">“Wee jou, Chorazin, wee jou, Betsaïda, want als de wonderen die bij jullie zijn gebeurd, in Tyrus en Sidon hadden plaatsgevonden, dan zou men daar allang in zak en as hebben gezeten en tot inkeer zijn gekomen.</verse>
				<verse number="22">Maar Ik zeg jullie: op de Oordeelsdag zal het draaglijker zijn voor de mensen van Tyrus en Sidon dan voor jullie.</verse>
				<verse number="23">En jij, Kafarnaüm, zal jij worden verheven naar de hemel? Nee, je zal worden verlaagd naar het dodenrijk. Want als de wonderen die bij jou zijn gebeurd, in Sodom hadden plaatsgevonden, dan zou het vandaag nog bestaan.</verse>
				<verse number="24">Maar Ik zeg jullie: op de Oordeelsdag zal het draaglijker zijn voor het land Sodom dan voor jou.”</verse>
				<verse number="25">In die tijd zei Jezus ook: “Ik dank U, Vader, Heer van hemel en aarde, dat U deze dingen hebt verborgen voor wijzen en verstandigen, maar ze hebt onthuld aan eenvoudigen.</verse>
				<verse number="26">Ja, Vader, want zo is het goed in uw ogen.</verse>
				<verse number="27">Alles is door mijn Vader aan Mij toevertrouwd. Niemand kent de Zoon behalve de Vader, en niemand kent de Vader behalve de Zoon en zij aan wie de Zoon Hem wenst bekend te maken.</verse>
				<verse number="28">Kom bij Mij, iedereen die afgemat en zwaar beladen is, en Ik zal jullie rust geven.</verse>
				<verse number="29">Draag mijn juk en leer van Mij, want Ik heb een zachtmoedig en nederig hart. Dan zullen jullie innerlijke rust vinden.</verse>
				<verse number="30">Want mijn juk is zacht en mijn last is licht.”</verse>
			</chapter>
			<chapter number="12">
				<verse number="1">In die periode wandelde Jezus op een sabbat tussen de graanvelden door. Zijn leerlingen kregen honger en begonnen aren te plukken en op te eten.</verse>
				<verse number="2">Toen de farizeeën dat zagen, zeiden ze tegen Jezus: “Uw leerlingen doen iets dat op de sabbat niet is toegestaan.”</verse>
				<verse number="3">Maar Hij antwoordde: “Hebben jullie niet gelezen wat David deed toen hij en zijn mannen honger hadden?</verse>
				<verse number="4">Hij ging het huis van God binnen en hij en zijn mannen aten van de gewijde broden, hoewel hun dat niet was toegestaan; enkel de priesters mochten dat.</verse>
				<verse number="5">En hebben jullie niet in de Wet gelezen dat de priesters die op de sabbat in de tempel zijn, de sabbat ontwijden maar toch onschuldig zijn?</verse>
				<verse number="6">Maar Ik zeg jullie dat hier iets belangrijkers is dan de tempel.</verse>
				<verse number="7">En als jullie hadden geweten wat ‘Ik verlang mededogen, geen offers’ betekent, dan hadden jullie de onschuldigen niet veroordeeld.</verse>
				<verse number="8">Want de Mensenzoon is baas over de sabbat.”</verse>
				<verse number="9">Toen vertrok Hij daarvandaan en ging Hij hun synagoge binnen.</verse>
				<verse number="10">Daar was iemand met een verlamde hand. Om Jezus te kunnen beschuldigen, vroegen ze Hem: “Is het toegestaan om op de sabbat te genezen?”</verse>
				<verse number="11">Jezus antwoordde: “Wie van jullie die een schaap heeft zou dat, als het op de sabbat in een kuil zou vallen, niet vastgrijpen en eruit halen?</verse>
				<verse number="12">En een mens is toch veel meer waard dan een schaap? Daarom is het toegestaan om goed te doen op de sabbat.”</verse>
				<verse number="13">Vervolgens zei Hij tegen de man: “Steek je hand uit.” De man stak zijn hand uit en die genas; hij was nu even gezond als de andere.</verse>
				<verse number="14">De farizeeën gingen naar buiten en beraamden een plan om Hem om te brengen.</verse>
				<verse number="15">Maar Jezus wist ervan en vertrok daarvandaan. Grote aantallen mensen volgden Hem en Hij genas hen allen.</verse>
				<verse number="16">Hij verbood hun echter bekend te maken wie Hij was.</verse>
				<verse number="17">Zo gingen de volgende woorden van de profeet Jesaja in vervulling:</verse>
				<verse number="18">“Dit is mijn dienaar die Ik heb uitverkoren, mijn dierbare, over Wie Ik Mij verheug. Ik zal mijn Geest op Hem leggen en Hij zal gerechtigheid aankondigen aan de volken.</verse>
				<verse number="19">Hij zal niet ruziën of schreeuwen en op straat zal niemand zijn stem horen.</verse>
				<verse number="20">Het geknakte riet zal Hij niet afbreken en een smeulende wiek zal Hij niet uitdoven, totdat Hij de gerechtigheid doet overwinnen.</verse>
				<verse number="21">Op Hem zullen de volken hun hoop vestigen.”</verse>
				<verse number="22">Er werd iemand bij Jezus gebracht die bezeten was en niet kon zien of spreken. Jezus genas hem, zodat de man kon spreken en zien.</verse>
				<verse number="23">Alle mensen waren verbaasd; ze zeiden: “Zou Hij de Zoon van David zijn?”</verse>
				<verse number="24">De farizeeën hoorden dat en zeiden: “Hij kan de demonen alleen maar uitdrijven omdat Beëlzebul, de heerser over de demonen, Hem daartoe in staat stelt.”</verse>
				<verse number="25">Jezus wist echter wat ze dachten en zei: “Ieder koninkrijk dat innerlijk verdeeld is, gaat te gronde, en geen enkele stad of familie die innerlijk verdeeld is, zal standhouden.</verse>
				<verse number="26">En als Satan Satan uitdrijft, is hij innerlijk verdeeld. Dus hoe kan zijn koninkrijk dan standhouden?</verse>
				<verse number="27">En als Ik de demonen uitdrijf doordat Beëlzebul Mij daartoe in staat stelt, wie stelt jullie aanhangers dan in staat om ze uit te drijven? Zij tonen aan dat jullie ongelijk hebben.</verse>
				<verse number="28">Maar als het Gods Geest is die Mij in staat stelt om demonen uit te drijven, dan blijkt daaruit dat Gods koninkrijk bij jullie is gekomen.</verse>
				<verse number="29">Of hoe zou iemand het huis van een sterk persoon kunnen binnendringen en diens bezittingen kunnen roven? Hij zal toch eerst de sterke persoon vastbinden en pas daarna het huis leegroven?</verse>
				<verse number="30">Wie niet voor Mij is, is tegen Mij en wie niet met Mij bijeenbrengt, drijft uiteen.</verse>
				<verse number="31">Daarom zeg Ik jullie: elke zonde en elke godslastering kan de mensen worden vergeven, maar lastering tegen de Geest zal niet worden vergeven</verse>
				<verse number="32">en wie kwaadspreekt over de Mensenzoon, kan worden vergeven, maar wie kwaadspreekt over de Heilige Geest, zal niet worden vergeven, noch in dit tijdperk, noch in het toekomstige.</verse>
				<verse number="33">Van een boom moet je ofwel zeggen dat hij goed is, en dan zijn de vruchten ervan ook goed, ofwel moet je zeggen dat hij slecht is, en dan zijn ook de vruchten ervan slecht, want de boom is te herkennen aan zijn vruchten.</verse>
				<verse number="34">Addergebroed, jullie kunnen toch geen goede woorden spreken terwijl jullie slecht zijn? Want waar het hart vol van is, daarvan spreekt de mond.</verse>
				<verse number="35">Een goed mens haalt uit zijn voorraad goedheid goede dingen tevoorschijn, en een slecht mens haalt uit zijn voorraad slechtheid slechte dingen tevoorschijn.</verse>
				<verse number="36">Maar Ik zeg jullie: op de Oordeelsdag zullen de mensen verantwoording moeten afleggen voor iedere lichtzinnige opmerking die ze hebben gemaakt.</verse>
				<verse number="37">Want op basis van je woorden zal je worden vrijgesproken en op basis van je woorden zal je worden veroordeeld.”</verse>
				<verse number="38">Toen vroegen enkele Schriftgeleerden en farizeeën Hem: “Leraar, wij willen U graag een teken zien doen.”</verse>
				<verse number="39">Jezus antwoordde: “Slechte en overspelige mensen eisen een teken, maar er zal hun geen teken worden gegeven, behalve het teken van de profeet Jona.</verse>
				<verse number="40">Want zoals Jona zich drie dagen en drie nachten in de buik van het grote zeedier bevond, zal de Mensenzoon zich drie dagen en drie nachten in het hart van de aarde bevinden.</verse>
				<verse number="41">Bij het Oordeel zullen tegelijk met jullie soort de inwoners van Nineve verrijzen en zij zullen jullie veroordelen, want zij kwamen tot inkeer door Jona's verkondiging, en hier is Iemand die groter is dan Jona.</verse>
				<verse number="42">Bij het Oordeel zal tegelijk met jullie soort de koningin van het Zuiden verrijzen en zij zal jullie veroordelen, want zij kwam van de uithoeken van de aarde naar Salomo's wijsheid luisteren en hier is Iemand die groter is dan Salomo.</verse>
				<verse number="43">Wanneer een onreine geest uit een mens is gekomen, trekt hij door dorre plaatsen op zoek naar een rustplaats, zonder die te vinden.</verse>
				<verse number="44">Dan zegt hij: ‘Ik ga terug naar het huis waar ik vandaan kom.’ En wanneer hij aankomt, treft hij het huis onbewoond, geveegd en opgeruimd aan.</verse>
				<verse number="45">Dan gaat hij weg om zeven andere geesten op te halen die nog slechter zijn dan hijzelf, en ze nemen er hun intrek. Dan is die persoon er slechter aan toe dan eerst. Zo zal het ook zijn met jullie soort slechte mensen.”</verse>
				<verse number="46">Terwijl Hij de mensenmassa nog toesprak, stonden onverwachts zijn moeder en broers buiten. Ze wilden Hem spreken.</verse>
				<verse number="47">Iemand zei tegen Jezus: “Uw moeder en broers staan buiten en ze willen met U spreken.”</verse>
				<verse number="48">Jezus antwoordde de persoon die het Hem had verteld: “Wie is mijn moeder en wie zijn mijn broers?”</verse>
				<verse number="49">Hij wees naar zijn leerlingen en zei: “Dit zijn mijn moeder en mijn broers.</verse>
				<verse number="50">Want wie doet wat mijn Vader in de hemel wil, die is mijn broer, zus of moeder.”</verse>
			</chapter>
			<chapter number="13">
				<verse number="1">Diezelfde dag verliet Jezus het huis en ging Hij bij het meer zitten.</verse>
				<verse number="2">Er verzamelde zich zo'n grote mensenmassa om Hem heen, dat Hij in een boot plaatsnam, terwijl alle mensen op de oever bleven staan.</verse>
				<verse number="3">Hij vertelde hun van alles in de vorm van parabels. Hij zei: “Er was eens een zaaier die ging zaaien.</verse>
				<verse number="4">Tijdens het zaaien vielen er wat zaadjes langs het pad en de vogels kwamen ze oppikken.</verse>
				<verse number="5">Andere zaadjes vielen in ondiepe laagjes aarde op rotsgrond. De plantjes schoten meteen op, omdat de aarde ondiep was.</verse>
				<verse number="6">Maar toen de zon hoog kwam te staan, verschroeiden de plantjes; en omdat ze geen wortels hadden, gingen ze dood.</verse>
				<verse number="7">Nog andere zaadjes vielen tussen het onkruid en het onkruid kwam op en verstikte hen.</verse>
				<verse number="8">Weer andere zaadjes vielen in goede aarde en leverden een goede oogst op, wel honderd-, zestig- of dertigmaal zoveel als er was gezaaid.</verse>
				<verse number="9">Als je oren hebt, luister dan!”</verse>
				<verse number="10">Later kwamen Jezus' leerlingen Hem vragen: “Waarom spreekt U de mensen toe in de vorm van parabels?”</verse>
				<verse number="11">Hij antwoordde: “Omdat het jullie is gegeven de geheimen van Gods rijk te kennen, maar hun is dat niet gegeven.</verse>
				<verse number="12">Want aan wie heeft, zal nog meer worden gegeven, zodat hij overvloed zal hebben. Maar van wie niets heeft, zal zelfs hetgeen hij heeft worden afgenomen.</verse>
				<verse number="13">Daarom spreek Ik hen toe in parabels, zodat ze wel zien maar niet begrijpen, en wel horen maar niet verstaan.</verse>
				<verse number="14">Voor hen is de volgende profetie van Jesaja in vervulling gegaan: ‘Jullie zullen wel horen maar niet verstaan, en wel zien maar niet begrijpen.</verse>
				<verse number="15">Want het hart van dit volk is gevoelloos geworden, hun oren kunnen nauwelijks horen en hun ogen hebben ze gesloten. Anders zouden ze met hun ogen kunnen zien en met hun oren kunnen horen en met hun hart verstaan en zich bekeren en dan zou Ik hen gezond maken.’</verse>
				<verse number="16">Maar omdat jullie ogen zien en jullie oren horen, zijn ze gezegend.</verse>
				<verse number="17">Want Ik verzeker jullie: veel profeten en rechtvaardige mensen wilden graag zien wat jullie zien, maar ze hebben het niet gezien. En ze wilden graag horen wat jullie horen, maar ze hebben het niet gehoord.</verse>
				<verse number="18">Luister dus naar de uitleg van de parabel van de zaaier:</verse>
				<verse number="19">Telkens wanneer iemand de boodschap van het koninkrijk hoort en deze niet begrijpt, komt de duivel weggrissen wat in het hart van die persoon was gezaaid. Dit is wat langs het pad is gezaaid.</verse>
				<verse number="20">Wat op de rotsgrond is gezaaid, is als de persoon die de boodschap hoort en haar meteen vol vreugde aanvaardt.</verse>
				<verse number="21">Maar hij is oppervlakkig en het raakt niet diep in hem geworteld. Zodra er verdrukking of vervolging komt omwille van het evangelie, komt hij ten val.</verse>
				<verse number="22">En wat tussen het onkruid is gezaaid, is als de persoon die de boodschap hoort, maar de zorgen van dit leven en de misleiding van de rijkdom verstikken de boodschap, zodat deze niets oplevert.</verse>
				<verse number="23">Wat in goede aarde is gezaaid, is als de persoon die het evangelie hoort, het begrijpt en vruchten voortbrengt; in het ene geval honderd-, in het andere zestig- en in nog een ander geval dertigmaal zoveel als er was gezaaid.”</verse>
				<verse number="24">Jezus vertelde hun nog een parabel: “Het is met Gods rijk als met iemand die goed zaad in zijn akker zaaide.</verse>
				<verse number="25">Maar terwijl iedereen sliep, kwam zijn vijand schadelijk onkruid tussen het graan zaaien en ging hij weer weg.</verse>
				<verse number="26">Toen de plantjes opkwamen en aren vormden, verscheen ook het schadelijk onkruid.</verse>
				<verse number="27">De knechten van de landeigenaar vroegen hem: ‘Meneer, u had toch goed zaad in uw akker gezaaid? Waar komt dat schadelijk onkruid dan vandaan?’</verse>
				<verse number="28">Hij antwoordde: ‘Dat heeft een vijand gedaan.’ De knechten vroegen hem: ‘Wilt u dat we gaan wieden?’</verse>
				<verse number="29">Maar hij antwoordde: ‘Nee, want als jullie het onkruid zouden wieden, zouden jullie ook de wortels van het graan lostrekken.</verse>
				<verse number="30">Laat het allemaal samen opgroeien tot de oogsttijd. Dan zal ik tegen de maaiers zeggen: Breng eerst het onkruid bijeen en maak er bundels van om te verbranden, en oogst dan het graan en breng het naar mijn schuur.’”</verse>
				<verse number="31">Jezus vertelde hun nog een parabel: “Het is met Gods rijk als met een mosterdzaadje dat iemand in zijn akker zaaide.</verse>
				<verse number="32">Het is kleiner dan alle andere zaden, maar wanneer het uitgroeit, is het de grootste van de moestuinplanten en wordt het een boom, zodat de vogels in zijn takken komen nestelen.”</verse>
				<verse number="33">Hij vertelde hun nog een parabel: “Het is met Gods rijk als met desem die door een vrouw vermengd werd met drie porties meel, totdat het deeg volledig doordesemd was.”</verse>
				<verse number="34">Jezus vertelde dat alles aan de mensenmassa in de vorm van parabels; Hij vertelde hun niets zonder parabels te gebruiken.</verse>
				<verse number="35">Zo gingen de volgende woorden van de profeet Jesaja in vervulling: “Ik open mijn mond om in parabels te spreken, ik maak bekend wat vanaf de schepping van de wereld verborgen is geweest.”</verse>
				<verse number="36">Nadat Hij afscheid had genomen van de mensenmassa, ging Hij naar huis. Zijn leerlingen kwamen bij Hem en vroegen: “Wilt U de parabel van het schadelijk onkruid op de akker aan ons uitleggen?”</verse>
				<verse number="37">Jezus antwoordde: “De zaaier van het goede zaad is de Mensenzoon.</verse>
				<verse number="38">De akker is de wereld en het goede zaad zijn de onderdanen van het koninkrijk. Het schadelijk onkruid, dat zijn de onderdanen van de duivel.</verse>
				<verse number="39">De vijand die hen zaaide is de duivel, de oogst is het einde van de wereld en zij die de oogst binnenhalen zijn engelen.</verse>
				<verse number="40">En zoals het schadelijk onkruid bijeengebracht en verbrand wordt, zo zal het ook zijn bij het einde van de wereld.</verse>
				<verse number="41">De Mensenzoon zal zijn engelen uitzenden en zij zullen alles uit zijn koninkrijk dat tot zonde aanzet en ieder die het slechte doet bijeenbrengen.</verse>
				<verse number="42">Die zullen in de brandende oven worden gegooid en daar zal worden geweend en met de tanden geknarst.</verse>
				<verse number="43">Dan zullen de rechtvaardigen in het koninkrijk van hun Vader stralen als de zon. Als je oren hebt, luister dan!</verse>
				<verse number="44">Het is met Gods rijk als met een schat die in een akker is verborgen, en die door iemand wordt gevonden en weer toegedekt. Hij is er zo blij over dat hij weggaat, alles verkoopt wat hij heeft en die akker koopt.</verse>
				<verse number="45">Het is met Gods rijk ook als met een zakenman die op zoek was naar mooie parels.</verse>
				<verse number="46">Hij vond een parel die zo kostbaar was, dat hij al zijn bezittingen verkocht om die parel te kopen.</verse>
				<verse number="47">Het is met Gods rijk ook als met een lang visnet dat in het meer werd gegooid en waarin allerlei vissen werden gevangen.</verse>
				<verse number="48">Toen het vol was, werd het aan wal getrokken en men ging zitten om de goede vissen in emmers te doen en de slechte weg te gooien.</verse>
				<verse number="49">Zo zal het zijn bij het einde van de wereld. De engelen zullen eropuit gaan en de slechte mensen scheiden van de rechtvaardige.</verse>
				<verse number="50">Ze zullen de slechte mensen in de brandende oven gooien en daar zal worden geweend en met de tanden geknarst.</verse>
				<verse number="51">Hebben jullie dit alles begrepen?” De leerlingen antwoordden: “Ja.”</verse>
				<verse number="52">Jezus zei tegen hen: “Daarom is iedere Schriftgeleerde die een leerling in Gods rijk is geworden, als een huiseigenaar die uit zijn voorraadkamer nieuwe en oude dingen tevoorschijn haalt.”</verse>
				<verse number="53">Toen Jezus deze parabels had afgerond, vertrok Hij daarvandaan.</verse>
				<verse number="54">Hij kwam in zijn thuisstad en onderwees de mensen daar in hun synagoge, zodat ze diep onder de indruk waren en vroegen: “Vanwaar haalt Hij die wijsheid en die wonderen?</verse>
				<verse number="55">Is dit niet de zoon van de bouwer? Heet zijn moeder niet Maria en zijn broers Jakobus, Jozef, Simon en Judas?</verse>
				<verse number="56">En wonen niet al zijn zussen bij ons? Waar haalt Hij dat alles dan vandaan?”</verse>
				<verse number="57">Ze ergerden zich aan Hem, maar Jezus zei tegen hen: “Het is alleen in zijn thuisstad en in zijn eigen huis dat een profeet geen eer ontvangt.”</verse>
				<verse number="58">En wegens hun ongeloof deed Hij daar slechts weinig wonderen.</verse>
			</chapter>
			<chapter number="14">
				<verse number="1">In die tijd hoorde de tetrarch Herodes de berichten over Jezus.</verse>
				<verse number="2">Hij zei tegen zijn dienaren: “Dit is Johannes de Doper; hij is uit de dood verrezen en daarom beschikt hij over deze bijzondere krachten.”</verse>
				<verse number="3">Herodes had Johannes namelijk laten arresteren, boeien en gevangenzetten wegens Herodias, de vrouw van zijn broer Filippus.</verse>
				<verse number="4">Dat was omdat Johannes tegen hem had gezegd: “U mag niet met haar trouwen.”</verse>
				<verse number="5">Herodes wilde Johannes doden, maar hij was bang voor de mensen, omdat die Johannes als een profeet beschouwden.</verse>
				<verse number="6">Op de verjaardag van Herodes danste de dochter van Herodias voor de gasten en Herodes beleefde daar zoveel plezier aan,</verse>
				<verse number="7">dat hij zwoer dat hij haar zou geven wat ze maar zou vragen.</verse>
				<verse number="8">Daarom zei ze, opgestookt door haar moeder: “Geef mij hier, op een schaal, het hoofd van Johannes de Doper.”</verse>
				<verse number="9">Hoewel de koning ontsteld was, beval hij, omwille van wat hij had gezworen in het bijzijn van zijn gasten, dat haar verzoek moest worden ingewilligd.</verse>
				<verse number="10">Hij stuurde iemand om Johannes in de gevangenis te onthoofden.</verse>
				<verse number="11">Johannes' hoofd werd op een schaal naar binnen gebracht en aan het meisje gegeven, en zij bracht het naar haar moeder.</verse>
				<verse number="12">Toen kwamen Johannes' leerlingen zijn lichaam ophalen. Ze begroeven het en gingen dat aan Jezus vertellen.</verse>
				<verse number="13">Toen Jezus hun verslag gehoord had, vertrok Hij in een boot naar een afgelegen plaats om alleen te zijn. De mensenmassa hoorde dat en volgde Hem te voet vanuit de steden.</verse>
				<verse number="14">Toen Jezus uit de boot stapte, zag Hij een grote menigte. Hij kreeg medelijden met de mensen en genas hun zieken.</verse>
				<verse number="15">Toen het avond werd, kwamen zijn leerlingen Hem zeggen: “Dit is een afgelegen plaats en het is al laat geworden. Stuur de mensen toch weg, zodat ze naar de dorpen kunnen gaan om eten voor zichzelf te kopen.”</verse>
				<verse number="16">Jezus antwoordde: “Ze hoeven niet weg te gaan; geven jullie hun maar te eten.”</verse>
				<verse number="17">Maar zij zeiden tegen Hem: “Wij hebben hier slechts vijf broden en twee vissen.”</verse>
				<verse number="18">Jezus zei: “Breng ze hier.”</verse>
				<verse number="19">Hij droeg de mensen op om plaats te nemen op het gras, nam de vijf broden en de twee vissen, keek omhoog naar de hemel, sprak een zegengebed uit, brak de broden in stukken en gaf die aan zijn leerlingen. Zij gaven ze door aan de mensen,</verse>
				<verse number="20">en ze aten allen totdat ze voldaan waren. De overgebleven brokken werden verzameld, wel twaalf manden vol.</verse>
				<verse number="21">Het aantal mannen die hadden gegeten, dus zonder de vrouwen en kinderen te tellen, bedroeg ongeveer vijfduizend.</verse>
				<verse number="22">Meteen daarna droeg Jezus zijn leerlingen op om in de boot te stappen en voor Hem uit het meer over te steken, terwijl Hij de mensenmassa naar huis stuurde.</verse>
				<verse number="23">Nadat Hij de mensenmassa naar huis had gestuurd, ging Hij alleen de berg op om te bidden. Toen het avond werd, was Hij daar alleen.</verse>
				<verse number="24">De boot bevond zich op dat moment reeds op een grote afstand van de kust en werd door de golven heen en weer geslingerd, omdat ze de wind tegen hadden.</verse>
				<verse number="25">Tegen het einde van de nacht kwam Hij over het meer naar hen toe gewandeld.</verse>
				<verse number="26">Toen zijn leerlingen Hem over het meer zagen wandelen, werden ze doodsbang en zeiden ze: “Het is een spook!” Ze schreeuwden het uit van angst.</verse>
				<verse number="27">Meteen zei Jezus tegen hen: “Wees gerust, Ik ben het. Wees niet bang.”</verse>
				<verse number="28">Toen vroeg Petrus Hem: “Heer, als U het bent, zeg dan dat ik bij U moet komen over het water!”</verse>
				<verse number="29">Jezus zei: “Kom maar!” Petrus stapte uit de boot en wandelde over het water naar Jezus toe.</verse>
				<verse number="30">Maar toen Petrus merkte hoe hard het waaide, werd hij bang en begon hij te zinken. Hij riep: “Heer, red mij!”</verse>
				<verse number="31">Jezus stak meteen zijn hand uit, greep hem vast en zei tegen hem: “Jij kleingelovige, waarom twijfelde je?”</verse>
				<verse number="32">En toen ze in de boot stapten, ging de wind liggen.</verse>
				<verse number="33">De anderen in de boot vielen voor Jezus op hun knieën en zeiden: “U bent werkelijk de Zoon van God!”</verse>
				<verse number="34">Eenmaal overgestoken, kwamen ze bij Gennesaret aan land.</verse>
				<verse number="35">De mannen van die plaats herkenden Hem en lieten zijn komst in de gehele streek bekendmaken, zodat alle mensen hun zieken kwamen brengen.</verse>
				<verse number="36">Zij smeekten dat die slechts de kwast onderaan zijn mantel zouden mogen aanraken. En iedereen die Hem aanraakte, werd genezen.</verse>
			</chapter>
			<chapter number="15">
				<verse number="1">De farizeeën en Schriftgeleerden uit Jeruzalem kwamen Jezus vragen:</verse>
				<verse number="2">“Waarom overtreden uw leerlingen de traditie van de voorouders? Ze wassen hun handen niet voor het eten!”</verse>
				<verse number="3">Jezus antwoordde: “En waarom overtreden jullie Gods gebod omwille van jullie traditie?</verse>
				<verse number="4">God heeft immers gezegd: ‘Eer je vader en moeder’ en ‘Wie kwaadspreekt van zijn vader of moeder, moet ter dood worden gebracht.’</verse>
				<verse number="5">Maar jullie beweren dat wie tegen zijn vader of moeder zegt: ‘Wat ik aan jullie had kunnen geven, heb ik aan God gewijd’,</verse>
				<verse number="6">zijn vader of moeder niet langer moet eren. Zo verklaren jullie Gods gebod ongeldig omwille van jullie traditie.</verse>
				<verse number="7">Hypocrieten! Jesaja had gelijk toen hij het volgende over jullie profeteerde:</verse>
				<verse number="8">‘Dit volk bewijst Mij lippendienst, hun hart is ver van Mij.</verse>
				<verse number="9">Zij vereren Mij tevergeefs, en ze onderwijzen menselijke voorschriften.’”</verse>
				<verse number="10">Jezus riep de mensen bij zich en zei tegen hen: “Luister en begrijp het volgende:</verse>
				<verse number="11">Het is niet wat de mond binnengaat dat de mens verontreinigt, maar wat uit de mond naar buiten komt.”</verse>
				<verse number="12">Toen kwamen zijn leerlingen Hem vragen: “Weet U dat de farizeeën uw woorden hebben gehoord en zich eraan ergeren?”</verse>
				<verse number="13">Jezus antwoordde: “Iedere plant die niet door mijn Hemelse Vader is geplant, zal worden uitgetrokken.</verse>
				<verse number="14">Laat ze maar. Het zijn blindenbegeleiders die zelf blind zijn. En als een blinde een blinde leidt, vallen ze beiden in een kuil.”</verse>
				<verse number="15">Petrus vroeg Jezus: “Wilt U die vergelijking aan ons uitleggen?”</verse>
				<verse number="16">Jezus zei: “Hebben ook jullie nog altijd geen inzicht?</verse>
				<verse number="17">Beseffen jullie niet dat alles wat de mond binnengaat, naar de maag gaat en uiteindelijk weer naar buiten komt?</verse>
				<verse number="18">Maar hetgeen door de mond naar buiten gaat, komt uit het hart en verontreinigt de mens.</verse>
				<verse number="19">Uit het hart komen immers slechte gedachten voort, en moord, overspel, seksueel wangedrag, diefstal, leugenachtige verklaringen en godslastering.</verse>
				<verse number="20">Dat zijn de zaken die de mens verontreinigen, maar de mens raakt niet verontreinigd door met ongewassen handen te eten.”</verse>
				<verse number="21">Jezus verliet die plaats en trok zich terug in het gebied van Tyrus en Sidon.</verse>
				<verse number="22">Een Kanaänitische vrouw uit die omgeving kwam naar Hem toe en riep: “Heb medelijden met mij, Heer, Zoon van David! Mijn dochter is ernstig bezeten!”</verse>
				<verse number="23">Jezus gaf geen antwoord. Zijn leerlingen kwamen bij Hem met het verzoek: “Stuur haar toch weg; ze blijft ons maar naroepen.”</verse>
				<verse number="24">Jezus antwoordde: “Ik ben enkel gezonden naar de verloren schapen van het volk Israël.”</verse>
				<verse number="25">Maar zij kwam naar Hem toe, viel op haar knieën en vroeg: “Heer, help mij!”</verse>
				<verse number="26">Jezus antwoordde: “Het is niet goed om de kinderen het brood af te nemen en dat aan de hondjes te geven.”</verse>
				<verse number="27">Maar zij zei: “Ja Heer, maar zelfs de hondjes eten van de kruimels die van de tafel van hun eigenaars vallen!”</verse>
				<verse number="28">Jezus antwoordde: “Mevrouw, je hebt een groot geloof; moge je wens in vervulling gaan.” Op dat moment was haar dochter genezen.</verse>
				<verse number="29">Nadat Jezus van daar was verder getrokken, kwam Hij bij het Meer van Galilea. Hij ging de berg op en zette zich daar neer.</verse>
				<verse number="30">Er kwam een grote mensenmassa naar Hem toe met mensen die verlamd of blind waren, hun arm of been niet goed konden gebruiken of die niet konden spreken, en veel anderen. Ze legden hen aan Jezus' voeten en Hij genas hen.</verse>
				<verse number="31">De menigte was verbaasd om te zien dat mensen die niet konden spreken begonnen te praten, mensen die hun arm of been niet goed konden gebruiken gezond werden, verlamden begonnen te stappen en blinden konden zien. En ze verheerlijkten de God van Israël.</verse>
				<verse number="32">Jezus riep zijn leerlingen bij zich en zei: “Ik heb medelijden met al die mensen, want ze zijn al drie dagen bij Me en nu hebben ze niets te eten. Ik wil hen niet met een lege maag wegsturen, want dan zullen ze onderweg bezwijken.”</verse>
				<verse number="33">De leerlingen zeiden tegen Hem: “Waar in dit afgelegen gebied kan voldoende brood worden gevonden om zoveel mensen te eten te geven?”</verse>
				<verse number="34">Jezus vroeg hen: “Hoeveel broden hebben jullie?” Ze zeiden: “Zeven, en enkele visjes.”</verse>
				<verse number="35">Hij droeg de menigte op om op de grond plaats te nemen,</verse>
				<verse number="36">nam de zeven broden en de visjes, sprak een dankgebed uit, brak ze in stukken, en gaf die aan zijn leerlingen. De leerlingen gaven ze door aan de mensen.</verse>
				<verse number="37">Ze aten allen tot ze voldaan waren. De overgebleven brokken werden verzameld, wel zeven korven vol.</verse>
				<verse number="38">Het waren ongeveer vierduizend mannen die hadden gegeten, vrouwen en kinderen niet meegeteld.</verse>
				<verse number="39">Jezus stuurde de mensen naar huis, stapte in de boot en ging naar het gebied Magadan.</verse>
			</chapter>
			<chapter number="16">
				<verse number="1">De farizeeën en de sadduceeën kwamen bij Jezus en stelden Hem op de proef met de vraag om een teken uit de hemel aan hen te tonen.</verse>
				<verse number="2">Hij antwoordde echter: “Soms zeggen jullie tijdens de avond: het wordt mooi weer, want de lucht is rood.</verse>
				<verse number="3">Of in de ochtend: vandaag krijgen we storm, want de lucht is rood en dreigend. Jullie weten wat het betekent als de lucht er op een bepaalde manier uitziet, maar jullie begrijpen niet waarop de huidige gebeurtenissen wijzen.</verse>
				<verse number="4">Jullie soort slechte en overspelige mensen eist een teken, maar er zal hun geen teken worden gegeven, behalve het teken van Jona.” Hij draaide zich om en vertrok.</verse>
				<verse number="5">De leerlingen van Jezus staken het meer over, maar ze vergaten brood mee te nemen.</verse>
				<verse number="6">Hij zei tegen hen: “Pas op en wees op je hoede voor de desem van de farizeeën en de sadduceeën.”</verse>
				<verse number="7">Ze bespraken onder elkaar of Hij dat had gezegd omdat ze geen brood hadden meegenomen.</verse>
				<verse number="8">Jezus merkte het en zei: “Kleingelovigen, waarom zijn jullie met elkaar aan het bespreken dat jullie geen brood hebben?</verse>
				<verse number="9">Begrijpen jullie het nog niet? Weten jullie niet meer van de vijf broden voor de vijfduizend en hoeveel manden vol jullie verzamelden?</verse>
				<verse number="10">Of van de zeven broden voor de vierduizend en hoeveel korven vol jullie toen verzamelden?</verse>
				<verse number="11">Hoe bestaat het dat jullie niet beseffen dat Ik het niet over brood had? Pas op voor de desem van de farizeeën en de sadduceeën.”</verse>
				<verse number="12">Toen begrepen ze dat ze niet op hun hoede moesten zijn voor de desem in het brood, maar voor het onderwijs van de farizeeën en de sadduceeën.</verse>
				<verse number="13">Toen Jezus in het gebied van Caesarea Filippi kwam, vroeg Hij zijn leerlingen: “Wie zeggen de mensen dat de Mensenzoon is?”</verse>
				<verse number="14">Ze zeiden: “Sommigen zeggen: Johannes de Doper, anderen: Elia, nog anderen: Jeremia of een van de profeten.”</verse>
				<verse number="15">Jezus vroeg: “En jullie, wie zeggen jullie dat Ik ben?”</verse>
				<verse number="16">Simon Petrus antwoordde: “U bent de Messias, de Zoon van de levende God.”</verse>
				<verse number="17">Toen zei Jezus tegen hem: “Simon Bar-Jona, jij bent gezegend, want dit is jou niet onthuld door mensen van vlees en bloed, maar door mijn Vader in de hemel.</verse>
				<verse number="18">Ik zeg je: jij bent Petrus, de rots. Op deze rots zal Ik mijn kerk bouwen en zelfs de dood zal haar niet kunnen overwinnen.</verse>
				<verse number="19">Ik zal jou de sleutels van Gods rijk geven, en wat jij op aarde bindend verklaart, zal in de hemel bindend zijn en wat jij op aarde ontbonden verklaart zal in de hemel ontbonden zijn.”</verse>
				<verse number="20">Toen droeg Hij zijn leerlingen op aan niemand te vertellen dat Hij de Messias was.</verse>
				<verse number="21">Vanaf toen begon Jezus aan zijn leerlingen uit te leggen dat Hij naar Jeruzalem moest gaan, dat de oudsten, hoofdpriesters en Schriftgeleerden Hem veel leed zouden aandoen, dat Hij zou worden gedood en dat Hij op de derde dag weer tot leven zou worden gewekt.</verse>
				<verse number="22">Petrus nam Hem apart en begon Hem te berispen door te zeggen: “Dat nooit, Heer! Dat mag U in geen geval overkomen!”</verse>
				<verse number="23">Maar Jezus draaide zich om en zei tegen Petrus: “Ga weg, uit mijn ogen, jij satan! Je vormt een hinderpaal voor Me, omdat het jou niet om Gods belangen gaat, maar om die van de mensen.”</verse>
				<verse number="24">Toen zei Jezus tegen zijn leerlingen: “Als iemand met Mij wil meekomen, moet hij zichzelf verloochenen, zijn kruis opnemen en Mij volgen.</verse>
				<verse number="25">Wie zijn leven wil redden, zal het verliezen, maar wie zijn leven loslaat voor Mij, zal het vinden.</verse>
				<verse number="26">Wat heeft een mens eraan als hij de hele wereld wint maar zijn leven verliest? Wat zou een mens geven in ruil voor zijn leven?</verse>
				<verse number="27">De Mensenzoon zal komen, gehuld in de hemelse pracht van zijn Vader en vergezeld door zijn engelen. Dan zal Hij iedereen geven wat hij verdiend heeft met zijn daden.</verse>
				<verse number="28">Ik verzeker jullie: sommigen die hier staan, zullen niet sterven voordat zij de Mensenzoon in zijn koninklijke glorie hebben zien komen.”</verse>
			</chapter>
			<chapter number="17">
				<verse number="1">Zes dagen later nam Jezus Petrus, Jakobus en diens broer Johannes mee een hoge berg op, waar ze alleen waren.</verse>
				<verse number="2">Daar veranderde Hij voor hun ogen; zijn gezicht straalde als de zon en zijn kleren werden zo wit als het licht.</verse>
				<verse number="3">Plots verschenen Elia en Mozes aan hen; ze waren met Jezus in gesprek.</verse>
				<verse number="4">Petrus onderbrak hen en zei tegen Jezus: “Heer, het is goed dat wij hier zijn. Als U wil, zal ik hier drie hutten bouwen: een voor U, een voor Mozes en een voor Elia.”</verse>
				<verse number="5">Terwijl hij nog sprak, kwam er een wolk vol licht boven hen hangen. Vanuit de wolk sprak een stem: “Dit is mijn dierbare Zoon; Ik verheug Mij over Hem. Luister naar Hem!”</verse>
				<verse number="6">Toen ze dat hoorden, vielen zijn leerlingen voorover. Ze waren verschrikkelijk bang.</verse>
				<verse number="7">Jezus kwam naar hen toe, raakte hen aan en zei: “Sta op; wees niet bang.”</verse>
				<verse number="8">Toen ze opkeken, zagen ze enkel nog Jezus.</verse>
				<verse number="9">Tijdens hun afdaling van de berg beval Jezus hun: “Vertel niemand wat jullie hebben gezien zolang de Mensenzoon nog niet uit de dood is opgewekt.”</verse>
				<verse number="10">De leerlingen vroegen Hem: “Waarom zeggen de Schriftgeleerden dat Elia eerst moet komen?”</verse>
				<verse number="11">Hij antwoordde: “Elia komt inderdaad eerst alles in orde maken.</verse>
				<verse number="12">Maar Ik zeg jullie: Elia is reeds gekomen. Ze hebben hem echter niet herkend, maar met hem gedaan wat ze wilden. Op dezelfde wijze zullen ze de Mensenzoon mishandelen.”</verse>
				<verse number="13">Toen begrepen de leerlingen dat Hij het over Johannes de Doper had.</verse>
				<verse number="14">Toen ze bij de menigte terugkwamen, kwam er iemand naar Jezus toe. Hij knielde voor Hem</verse>
				<verse number="15">en zei: “Heer, heb medelijden met mijn zoon. Hij krijgt toevallen en valt dan dikwijls in het vuur of het water, zodat hij er ellendig aan toe is.</verse>
				<verse number="16">Ik heb hem bij uw leerlingen gebracht, maar zij konden hem niet genezen.”</verse>
				<verse number="17">Jezus antwoordde: “O, ongelovige en tegendraadse mensen, hoelang zal Ik nog bij jullie zijn? Hoelang zal Ik jullie nog verdragen? Breng hem hier, bij Mij.”</verse>
				<verse number="18">Jezus sprak de demon bestraffend toe en die ging uit het kind weg; het was onmiddellijk genezen.</verse>
				<verse number="19">Later, toen Jezus alleen was, kwamen zijn leerlingen Hem vragen: “Waarom konden wij die geest niet uitdrijven?”</verse>
				<verse number="20">Jezus antwoordde: “Omdat jullie geloof zo klein is! Ik verzeker jullie: Als jullie een geloof hebben ter grootte van een mosterdzaadje en tegen deze berg zeggen: verplaats je van hier naar daar, dan zal hij zich verplaatsen. Niets zal dan onmogelijk voor jullie zijn.”</verse>
				<verse number="21"></verse>
				<verse number="22">Toen ze bijeenkwamen in Galilea, zei Jezus tegen hen: “Binnenkort zal de Mensenzoon aan de mensen worden uitgeleverd.</verse>
				<verse number="23">Zij zullen Hem doden en op de derde dag zal Hij verrijzen.” Ze werden diep bedroefd.</verse>
				<verse number="24">Toen ze Kafarnaüm binnenkwamen, werd Petrus benaderd door de inners van de tempelbelasting, die twee drachma per man bedroeg. Ze vroegen: “Betaalt jullie Leraar geen tempelbelasting?”</verse>
				<verse number="25">Petrus zei: “Toch wel!” Toen hij thuiskwam, vroeg Jezus hem, voordat hij iets kon zeggen: “Wat denk je, Simon, van wie ontvangen de koningen op aarde tolgeld of belasting, van hun eigen kinderen of van vreemdelingen?”</verse>
				<verse number="26">Petrus zei: “Van de vreemdelingen.” En Jezus zei: “Dan zijn de kinderen dus vrijgesteld.</verse>
				<verse number="27">Maar, om te zorgen dat we die mensen niet ergeren: ga naar het meer, werp een hengel uit en neem de eerste vis die bijt. Als je zijn bek opent, zal je een muntstuk van vier drachma vinden. Geef die aan de inners van de tempelbelasting, voor jou en Mij.”</verse>
			</chapter>
			<chapter number="18">
				<verse number="1">Op dat moment kwamen Jezus' leerlingen Hem vragen: “Wie is de belangrijkste in Gods rijk?”</verse>
				<verse number="2">Jezus riep een kind, zette het tussen hen in</verse>
				<verse number="3">en zei: “Ik verzeker jullie, als jullie niet veranderen en als kinderen worden, zullen jullie Gods rijk in geen geval binnengaan.</verse>
				<verse number="4">Wie zo nederig wordt als dit kind, is de belangrijkste in Gods rijk,</verse>
				<verse number="5">en wie zo'n kind verwelkomt in mijn naam, verwelkomt Mij.</verse>
				<verse number="6">Wie een van deze eenvoudige mensen die in Mij geloven tot zonde aanzet, zou beter af zijn als men een zware molensteen om zijn nek zou hangen om hem diep in zee te verdrinken.</verse>
				<verse number="7">Wee de wereld, wegens de struikelblokken. Die aansporingen tot zonde moeten er wel komen, maar wee de persoon door wie ze komen.</verse>
				<verse number="8">Als je hand of je voet jou tot zonde aanzet, hak hem dan maar af en gooi hem weg. Je kan beter verminkt of gehandicapt het leven binnengaan dan in het bezit van twee handen of twee voeten in het eeuwig vuur gegooid worden.</verse>
				<verse number="9">En als je oog jou tot zonde aanzet, verwijder het dan en gooi het weg. Je kan beter met één oog het leven binnengaan dan in het bezit van twee ogen in de brandende hel worden gegooid.</verse>
				<verse number="10">Zorg dat je op geen van deze eenvoudige mensen neerkijkt, want Ik zeg jullie dat hun engelen in de hemel vrije toegang hebben tot mijn Vader in de hemel.</verse>
				<verse number="11"></verse>
				<verse number="12">Wat denken jullie: stel dat iemand honderd schapen heeft en een ervan dwaalt af. Zou hij dan niet de negenennegentig in de heuvels achterlaten en op zoek gaan naar het afgedwaalde schaap?</verse>
				<verse number="13">Ik verzeker jullie, als hij het vindt, verheugt hij zich er meer over dan over de negenennegentig die niet waren afgedwaald.</verse>
				<verse number="14">Net zomin wil jullie Vader in de hemel dat een van deze eenvoudige mensen verloren gaat.</verse>
				<verse number="15">Als je broeder of zuster je iets misdoet, ga dan naar die persoon toe en wijs hem onder vier ogen terecht. Als hij naar je luistert, heb je hem teruggewonnen.</verse>
				<verse number="16">Als de persoon echter niet luistert, neem dan een of twee anderen mee, zodat ‘iedere aanklacht door twee of drie getuigen kan worden bevestigd.’</verse>
				<verse number="17">Als hij echter weigert naar hen te luisteren, stel dan je kerkgemeenschap op de hoogte. En als hij zelfs niet naar de kerkgemeenschap luistert, mag je hem behandelen als een ongelovige of een belastinginner.</verse>
				<verse number="18">Ik verzeker jullie: wat jullie op aarde bindend verklaren, zal in de hemel bindend zijn en wat jullie op aarde ontbonden verklaren, zal in de hemel ontbonden zijn.</verse>
				<verse number="19">Bovendien verzeker Ik jullie: als twee van jullie op aarde overeenkomen om iets te vragen, eender wat, dan zal mijn hemelse Vader hun wens vervullen.</verse>
				<verse number="20">Want waar twee of drie personen samenkomen in mijn naam, daar ben Ik bij hen.”</verse>
				<verse number="21">Toen kwam Petrus bij Jezus met de vraag: “Heer, hoe vaak zal ik mijn broeder vergeven als hij mij iets misdoet? Tot zevenmaal?”</verse>
				<verse number="22">Jezus zei tegen hem: “Ik zeg je: niet tot zevenmaal, maar tot zeven maal zeventigmaal.</verse>
				<verse number="23">Het is met Gods rijk namelijk als met een man, een koning, die afrekening wilde houden met zijn dienaren.</verse>
				<verse number="24">Hij was net met de afrekening begonnen, toen iemand bij hem werd gebracht die hem een bedrag schuldig was ter waarde van 60 miljoen daglonen.</verse>
				<verse number="25">En omdat hij het niet kon betalen, beval zijn heer dat hij, zijn vrouw en kinderen en al zijn bezittingen verkocht moesten worden om de schuld te betalen.</verse>
				<verse number="26">Daarop viel de dienaar voor hem op zijn knieën en smeekte: ‘Heb geduld met mij, ik zal u alles betalen!’</verse>
				<verse number="27">De heer van die dienaar kreeg medelijden, liet hem gaan en schold hem zijn schuld kwijt.</verse>
				<verse number="28">Nadat die dienaar was vertrokken, zag hij een van zijn mededienaren, die hem een bedrag ter waarde van honderd daglonen schuldig was. Hij greep hem bij de keel en zei: ‘Betaal wat je me schuldig bent!’</verse>
				<verse number="29">De mededienaar liet zich voor hem neervallen en smeekte: ‘Heb alsjeblieft geduld met mij, ik zal je betalen!’</verse>
				<verse number="30">Maar hij weigerde en liet hem in de gevangenis zetten totdat het verschuldigde bedrag zou zijn betaald.</verse>
				<verse number="31">Toen zijn mededienaren zagen wat er gebeurde, vonden ze dat zo verschrikkelijk dat ze naar hun heer gingen om te vertellen wat er allemaal was gebeurd.</verse>
				<verse number="32">Toen riep de koning de dienaar bij zich en hij zei tegen hem: ‘Jij slechte dienaar, ik had je al je schulden kwijtgescholden omdat je mij daarom had gesmeekt.</verse>
				<verse number="33">Had jij dan niet ook mededogen moeten hebben met je mededienaar, zoals ik mededogen had met jou?’</verse>
				<verse number="34">Zijn heer was zo kwaad dat hij hem liet gevangenzetten en straffen totdat hij zijn hele schuld zou hebben afbetaald.</verse>
				<verse number="35">Mijn hemelse Vader zal hetzelfde met jullie doen als je niet allemaal je broeder of zuster van harte vergeeft.”</verse>
			</chapter>
			<chapter number="19">
				<verse number="1">Toen Jezus uitgesproken was, vertrok Hij uit Galilea en kwam Hij in het gebied van Judea aan de overkant van de Jordaan.</verse>
				<verse number="2">Een grote mensenmassa volgde Hem en Hij genas de zieken ter plekke.</verse>
				<verse number="3">Er kwamen farizeeën naar Hem toe om Hem op de proef te stellen. Ze vroegen: “Mag een man zijn vrouw wegsturen om eender welke reden?”</verse>
				<verse number="4">Jezus antwoordde: “Hebben jullie niet gelezen dat de Schepper hen vanaf het begin mannelijk en vrouwelijk heeft gemaakt?</verse>
				<verse number="5">En dat Hij zei: ‘Daarom zal een man zijn vader en moeder verlaten en zich aan zijn vrouw verbinden, en ze zullen samen een nieuw lichaam vormen’?</verse>
				<verse number="6">Ze zijn dus niet langer twee lichamen, maar één. Daarom moet een mens niet scheiden wat God heeft samengevoegd.”</verse>
				<verse number="7">Ze vroegen Hem: “Waarom heeft Mozes dan geboden om een echtscheidingsakte mee te geven als iemand zijn vrouw wegstuurt?”</verse>
				<verse number="8">Jezus zei tegen hen: “Omdat jullie koppig zijn, gaf Mozes toestemming om je vrouw weg te sturen, maar aanvankelijk was dat niet de bedoeling.</verse>
				<verse number="9">Ik zeg jullie: wie zijn vrouw wegstuurt om een andere reden dan seksueel wangedrag en trouwt met een andere vrouw, pleegt echtbreuk.”</verse>
				<verse number="10">Jezus' leerlingen zeiden tegen Hem: “Als het zo zit tussen man en vrouw, is het beter om niet te trouwen.”</verse>
				<verse number="11">Maar Hij zei tegen hen: “Niet iedereen kan deze leer aanvaarden, alleen zij aan wie het gegeven is.</verse>
				<verse number="12">Want er zijn eunuchen die zo zijn vanaf hun geboorte, er zijn eunuchen die door mensen zijn gecastreerd, en er zijn mensen die als een eunuch leven omwille van Gods rijk. Laat wie dit kan aanvaarden, het aanvaarden!”</verse>
				<verse number="13">Toen werden er kinderen bij Jezus gebracht met de bedoeling dat Hij hun de handen zou opleggen en zou bidden. Maar zijn leerlingen berispten de mensen.</verse>
				<verse number="14">Jezus zei echter: “Laat de kinderen bij Mij komen en houd hen niet tegen, want Gods rijk is bestemd voor wie is zoals zij.”</verse>
				<verse number="15">Nadat Hij hun de handen had opgelegd, vertrok Hij.</verse>
				<verse number="16">Op dat moment kwam iemand aan Jezus vragen: “Leraar, welke goede daad moet ik doen om het eeuwig leven te krijgen?”</verse>
				<verse number="17">Jezus vroeg hem: “Waarom vraag je Mij over het goede? Er is er maar één die goed is. Maar als je het leven wil binnengaan, houd je dan aan de geboden.”</verse>
				<verse number="18">Hij vroeg Hem: “Welke?” Jezus zei: “Pleeg geen moord, pleeg geen echtbreuk, steel niet, leg geen leugenachtige verklaring af,</verse>
				<verse number="19">eer je vader en moeder, en heb je naaste lief zoals je jezelf liefhebt.”</verse>
				<verse number="20">De jongeman zei tegen Hem: “Aan al die dingen heb ik me gehouden. Wat ontbreekt mij nog?”</verse>
				<verse number="21">Jezus antwoordde: “Als je volmaakt wil zijn, ga dan je bezittingen verkopen en geef de opbrengst aan de armen; dan zal je een schat in de hemel hebben. Kom dan terug en volg Mij.”</verse>
				<verse number="22">Toen de man dat antwoord hoorde, ging hij aangeslagen weg, want hij had veel bezittingen.</verse>
				<verse number="23">Jezus zei tegen zijn leerlingen: “Ik verzeker jullie, voor een rijke is het moeilijk om Gods rijk binnen te gaan.</verse>
				<verse number="24">Nogmaals, Ik zeg jullie: het is gemakkelijker voor een kameel om door het oog van een naald te kruipen dan voor een rijke om Gods koninkrijk binnen te gaan.”</verse>
				<verse number="25">De leerlingen waren erg ontdaan toen ze dat hoorden. Ze zeiden: “Maar wie kan dan worden gered?”</verse>
				<verse number="26">Jezus keek hen aan en zei: “Bij de mensen is het onmogelijk, maar bij God is alles mogelijk.”</verse>
				<verse number="27">Petrus reageerde: “Wij hebben alles achtergelaten om U te volgen. Wat gebeurt er dan met ons?”</verse>
				<verse number="28">Jezus zei tegen hem: “Ik verzeker jullie: in de nieuwe wereld, wanneer de Mensenzoon op zijn verheven troon zit, zullen jullie die Mij zijn gevolgd op twaalf tronen zitten en over de twaalf stammen van Israël rechtspreken.</verse>
				<verse number="29">En ieder die huizen, broers, zussen, vader, moeder, kinderen of akkers heeft opgegeven omwille van mijn naam, zal honderdmaal zoveel ontvangen en deel krijgen aan het eeuwig leven.</verse>
				<verse number="30">Maar veel eersten zullen de laatsten zijn, en veel laatsten de eersten.</verse>
			</chapter>
			<chapter number="20">
				<verse number="1">Het is met Gods rijk als met een man, een landeigenaar, die er 's ochtends op uitging om arbeiders in te huren voor het werk in zijn wijngaard.</verse>
				<verse number="2">Nadat hij met de arbeiders had afgesproken dat ze ieder een dagloon van een denarie zouden verdienen, stuurde hij hen zijn wijngaard in.</verse>
				<verse number="3">En toen hij er halverwege de ochtend weer op uitging, zag hij anderen werkloos op het marktplein staan.</verse>
				<verse number="4">Hij zei tegen hen: ‘Gaan jullie ook in de wijngaard werken, en ik zal jullie een rechtvaardig loon geven.’</verse>
				<verse number="5">Dus gingen zij aan de slag. En toen hij rond het middaguur en halverwege de middag nogmaals ging, deed hij hetzelfde.</verse>
				<verse number="6">Tegen het einde van de middag ging hij opnieuw en trof hij nog anderen aan die daar stonden. Hij vroeg hen: ‘Waarom hebben jullie hier de hele dag staan nietsdoen?’</verse>
				<verse number="7">Ze antwoordden: ‘Omdat niemand ons heeft ingehuurd.’ Hij zei tegen hen: ‘Gaan jullie ook maar in de wijngaard werken.’</verse>
				<verse number="8">Toen het avond werd, zei de eigenaar van de wijngaard tegen zijn opziener: ‘Roep de arbeiders en geef hun het loon, te beginnen met de laatsten, tot en met de eersten.’</verse>
				<verse number="9">Zij die tegen het einde van de dag waren gekomen, ontvingen ieder een denarie.</verse>
				<verse number="10">En toen de eersten aan de beurt waren, dachten ze dat zij meer zouden krijgen, maar ook zij kregen ieder een denarie.</verse>
				<verse number="11">Nadat ze die hadden ontvangen, begonnen ze tegen de landeigenaar te klagen:</verse>
				<verse number="12">‘Zij die het laatst zijn ingehuurd, hebben slechts een uur gewerkt, en u stelt hen aan ons gelijk, terwijl wij de hele dag in de hitte hebben gezwoegd.’</verse>
				<verse number="13">Maar hij antwoordde: ‘Vriend, ik behandel je niet verkeerd. Je had toch een denarie met mij afgesproken?</verse>
				<verse number="14">Neem wat je toekomt en vertrek, maar ik wens deze arbeider die het laatst was ingehuurd hetzelfde bedrag te geven als aan jou.</verse>
				<verse number="15">Of mag ik soms niet met mijn geld doen wat ik wil? Of ben je jaloers geworden omdat ik vrijgevig ben?’</verse>
				<verse number="16">Zo zullen de laatsten de eersten zijn en de eersten de laatsten.”</verse>
				<verse number="17">Jezus ging naar Jeruzalem. Onderweg nam Hij zijn twaalf leerlingen apart en zei tegen hen:</verse>
				<verse number="18">“Luister, we gaan naar Jeruzalem. Daar zal de Mensenzoon worden uitgeleverd aan de hoofdpriesters en Schriftgeleerden. Zij zullen Hem ter dood veroordelen</verse>
				<verse number="19">en Hem aan de niet-Joden uitleveren om te worden bespot, gegeseld en gekruisigd, maar op de derde dag zal Hij verrijzen.”</verse>
				<verse number="20">Toen kwam de moeder van de zonen van Zebedeüs naar Jezus toe, samen met haar zonen. Ze knielde om iets van Hem te vragen.</verse>
				<verse number="21">Jezus vroeg haar: “Wat is je wens?” Zij antwoordde: “Zou mijn ene zoon rechts van U mogen zitten in uw koninkrijk, en mijn andere zoon links?”</verse>
				<verse number="22">Jezus antwoordde: “Jullie weten niet wat jullie vragen. Kunnen jullie dezelfde beker leegdrinken als Ik?” Ze zeiden: “Dat kunnen we.”</verse>
				<verse number="23">Jezus zei tegen hen: “Mijn beker zullen jullie wel leegdrinken, maar het is niet aan Mij om te bepalen wie rechts of links van Mij mag zitten. Die plaatsen zijn voor wie mijn Vader ze heeft bestemd.”</verse>
				<verse number="24">Toen de tien andere leerlingen van Jezus hiervan hoorden, waren ze kwaad op de twee broers.</verse>
				<verse number="25">Jezus riep hen bij zich en zei: “Jullie weten dat het bij de andere volken zo is dat hun leiders de baas over hen spelen en hun heersers hun gezag over hen laten gelden.</verse>
				<verse number="26">Bij jullie is dat niet zo. Integendeel, wie onder jullie belangrijk wil worden, moet jullie dienaar zijn</verse>
				<verse number="27">en wie onder jullie vooraanstaand wil zijn, moet jullie slaaf zijn,</verse>
				<verse number="28">net zoals de Mensenzoon niet is gekomen om te worden gediend, maar om te dienen en zijn leven te geven als losgeld voor velen.”</verse>
				<verse number="29">Toen ze Jericho verlieten, werd Jezus gevolgd door een grote menigte.</verse>
				<verse number="30">Er zaten twee blinde mensen aan de kant van de weg. Omdat ze hadden gehoord dat Jezus voorbijkwam, riepen ze: “Heb medelijden met ons, Heer, Zoon van David!”</verse>
				<verse number="31">De menigte snauwde hen toe dat ze moesten zwijgen. Maar ze riepen nog luider: “Heb medelijden met ons, Heer, Zoon van David!”</verse>
				<verse number="32">Jezus hield halt, riep hen bij zich en vroeg: “Wat willen jullie dat Ik voor jullie doe?”</verse>
				<verse number="33">Ze antwoordden: “Heer, we willen graag dat onze ogen worden genezen.”</verse>
				<verse number="34">Jezus kreeg medelijden met hen en raakte hun ogen aan. Meteen konden ze weer zien en volgden ze Hem.</verse>
			</chapter>
			<chapter number="21">
				<verse number="1">Toen ze Jeruzalem naderden en bij Betfagé kwamen, bij de Olijfberg, stuurde Jezus twee van zijn leerlingen vooruit.</verse>
				<verse number="2">Hij zei tegen hen: “Ga het dorp in dat voor jullie ligt. Dan zullen jullie meteen een vastgebonden ezelin zien, met een veulen. Maak ze los en breng ze hier.</verse>
				<verse number="3">Als iemand bezwaar maakt, zeg dan: ‘De Heer heeft ze nodig; Hij zal ze meteen terugsturen.’”</verse>
				<verse number="4">Zo gebeurde wat de profeet had voorspeld:</verse>
				<verse number="5">“Vertel de dochter van Sion: Let op, je koning komt naar je toe, nederig en rijdend op een ezel, op het veulen van een ezelin.”</verse>
				<verse number="6">De leerlingen vertrokken en deden wat Jezus hun had opgedragen.</verse>
				<verse number="7">Toen ze de ezelin met het veulen hadden gebracht en hun mantels erop hadden gelegd, ging Jezus daarop zitten.</verse>
				<verse number="8">Een groot aantal mensen legden hun mantels op de weg, anderen sneden takken van de bomen en spreidden die uit op de weg.</verse>
				<verse number="9">De vele mensen die voor en achter Jezus wandelden, riepen: “Hosanna voor de zoon van David! Gezegend is Hij die komt in de naam van de Heer! Hosanna aan de Allerhoogste!”</verse>
				<verse number="10">Toen Jezus Jeruzalem binnenging, raakte de hele stad in opschudding over de vraag: “Wie is dit?”</verse>
				<verse number="11">De mensen bij Jezus zeiden: “Dit is Jezus, de profeet uit Nazaret in Galilea.”</verse>
				<verse number="12">Jezus ging het tempelterrein op, joeg iedereen weg die daar aan het kopen of verkopen was, gooide de tafels van de geldwisselaars en de zitbanken van de duivenverkopers omver</verse>
				<verse number="13">en zei tegen hen: “In de Schriften staat: ‘Mijn huis zal een gebedshuis worden genoemd’, maar jullie maken er een rovershol van.”</verse>
				<verse number="14">Op het tempelterrein kwamen er mensen naar Hem toe die blind of verlamd waren en Hij genas hen.</verse>
				<verse number="15">Maar toen de hoofdpriesters en de Schriftgeleerden de verbazingwekkende dingen zagen die Hij deed en toen ze hoorden dat de kinderen op het tempelterrein uitriepen: “Hosanna voor de zoon van David!”, waren ze verontwaardigd.</verse>
				<verse number="16">Ze vroegen Jezus: “Hoort U wat ze roepen?” Jezus zei tegen hen: “Jazeker. Hebben jullie nooit gelezen: ‘U heeft zich laten bejubelen door kleine kinderen en zuigelingen’?”</verse>
				<verse number="17">Hij liet hen achter en ging de stad uit, naar Betanië. Daar overnachtte Hij.</verse>
				<verse number="18">'s Morgens vroeg, toen ze naar Jeruzalem teruggingen, kreeg Jezus honger.</verse>
				<verse number="19">Hij zag naast de weg een vijgenboom, ging ernaartoe en stelde vast dat er niets anders aan zat dan bladeren. Hij zei tegen de boom: “Van jou mogen nooit meer vruchten worden geplukt!” Onmiddellijk verdorde de boom.</verse>
				<verse number="20">Zijn leerlingen zagen het en vroegen verwonderd: “Hoe kan het dat die vijgenboom onmiddellijk is verdord?”</verse>
				<verse number="21">Jezus zei tegen hen: “Ik verzeker jullie, als jullie geloof hebben en niet twijfelen, zullen jullie niet alleen doen wat Ik met de vijgenboom heb gedaan, maar zelfs als jullie dan tegen deze berg zeggen: kom van je plaats en stort jezelf in zee, zal het gebeuren.</verse>
				<verse number="22">En alles wat jullie vol vertrouwen vragen in het gebed, zullen jullie ontvangen.”</verse>
				<verse number="23">Jezus ging het tempelterrein op. Terwijl Hij aan het onderwijzen was, kwamen de hoofdpriesters en de volksoudsten naar Hem toe. Ze vroegen: “Op grond van welke bevoegdheid doet U deze dingen? En wie heeft U die bevoegdheid gegeven?”</verse>
				<verse number="24">Jezus antwoordde: “Ik zal jullie ook één vraag stellen, en als jullie Mij antwoord geven, zal Ik jullie vertellen op grond van welke bevoegdheid Ik deze dingen doe.</verse>
				<verse number="25">De doop van Johannes, vanwaar kwam die? Van God of van de mensen?” Ze overlegden met elkaar: “Als we zeggen: van God, zal Hij zeggen: Waarom geloven jullie hem dan niet?</verse>
				<verse number="26">Maar als we zeggen: van de mensen ... We zijn bang voor de menigte, want iedereen beschouwt Johannes als een profeet.”</verse>
				<verse number="27">Daarom antwoordden ze: “Wij weten het niet.” Toen zei Hij tegen hen: “Dan vertel Ik jullie ook niet op grond van welke bevoegdheid Ik deze dingen doe.</verse>
				<verse number="28">Wat denken jullie? Een man had twee zonen. Hij ging naar de eerste toe en zei: ‘Mijn zoon, ga vandaag in de wijngaard werken.’</verse>
				<verse number="29">Hij antwoordde: ‘Ik wil niet.’ Maar later kreeg hij wroeging en ging hij toch.</verse>
				<verse number="30">Toen ging de vader naar de andere zoon en zei hetzelfde. Die zoon antwoordde: ‘Ja, vader’, maar hij ging niet.</verse>
				<verse number="31">Wie van de twee deed wat de vader wilde?” Ze zeiden: “De eerste.” Jezus zei tegen hen: “Ik verzeker jullie dat de belastinginners en de prostituees eerder dan jullie Gods koninkrijk zullen binnengaan.</verse>
				<verse number="32">Want Johannes kwam naar jullie toe en toonde jullie de juiste weg, maar jullie geloofden hem niet, terwijl de belastinginners en prostituees hem wel geloofden. En zelfs toen jullie dat zagen, kwamen jullie niet tot inkeer en geloofden jullie hem niet.</verse>
				<verse number="33">Luister ook naar deze parabel: Er was iemand, een landeigenaar, die een wijngaard aanplantte, een omheining plaatste, een perskuil groef, een wachttoren bouwde, de wijngaard aan wijnbouwers verhuurde en op reis ging.</verse>
				<verse number="34">Toen de oogsttijd was aangebroken, stuurde hij zijn knechten naar de wijnbouwers om zijn opbrengst op te halen.</verse>
				<verse number="35">Maar de wijnbouwers grepen zijn knechten; ze sloegen de ene in elkaar, doodden een andere en stenigden nog een andere.</verse>
				<verse number="36">Vervolgens stuurde hij andere knechten, meer dan de eerste keer, en die behandelden ze op dezelfde wijze.</verse>
				<verse number="37">Uiteindelijk stuurde hij zijn zoon naar hen toe. Hij zei: ‘Mijn zoon zullen ze wel respecteren.’</verse>
				<verse number="38">Maar toen de wijnbouwers de zoon zagen, zeiden ze tegen elkaar: ‘Dit is de erfgenaam. Kom, laten we hem doden en beslag leggen op zijn erfenis.’</verse>
				<verse number="39">Ze grepen hem, gooiden hem de wijngaard uit en doodden hem.</verse>
				<verse number="40">Wat zou de eigenaar van de wijngaard dus met die wijnbouwers doen, wanneer hij komt?”</verse>
				<verse number="41">Ze zeiden tegen Hem: “Hij zal die slechte mensen ombrengen en de wijngaard aan andere wijnbouwers verhuren. En die zullen hem steeds op tijd de opbrengst uitbetalen.”</verse>
				<verse number="42">Jezus zei tegen hen: “Hebben jullie nooit het volgende in de Schriften gelezen: ‘De steen die de bouwers hebben afgekeurd, is de hoeksteen geworden; de Heer heeft hiervoor gezorgd, het is verbazingwekkend om te zien’?</verse>
				<verse number="43">Daarom vertel Ik jullie: Gods koninkrijk zal van jullie worden afgenomen en aan een volk worden gegeven dat de vruchten ervan oplevert.</verse>
				<verse number="44">Wie over deze steen valt, raakt verbrijzeld, en degene op wie hij valt, wordt verpletterd.”</verse>
				<verse number="45">Toen de hoofdpriesters en farizeeën Jezus' parabels hoorden, begrepen ze dat Hij over hen sprak.</verse>
				<verse number="46">Ze wilden Jezus oppakken, maar waren bang van het volk, want dat beschouwde Hem als een profeet.</verse>
			</chapter>
			<chapter number="22">
				<verse number="1">Jezus sprak hen nogmaals toe in parabels. Hij vertelde:</verse>
				<verse number="2">“Het is met Gods rijk als met een man, een koning, die een huwelijksfeest gaf voor zijn zoon.</verse>
				<verse number="3">Hij stuurde zijn dienaren eropuit om de genodigden bijeen te roepen voor het huwelijksfeest, maar die wilden niet komen.</verse>
				<verse number="4">Toen stuurde hij andere dienaren, aan wie hij opdroeg: ‘Zeg tegen de genodigden: ik heb mijn feestmaal klaargemaakt, mijn ossen en mestvee zijn geslacht en alles is gereed. Kom naar het huwelijksfeest.’</verse>
				<verse number="5">Maar de genodigden negeerden hen en vertrokken, sommigen naar hun akker, anderen naar hun bedrijf,</verse>
				<verse number="6">terwijl de overigen zijn dienaren grepen, mishandelden en doodden.</verse>
				<verse number="7">De koning werd kwaad en stuurde zijn troepen om de moordenaars te doden en hun stad in brand te steken.</verse>
				<verse number="8">Toen zei hij tegen zijn dienaren: ‘Het huwelijksfeest is gereed, maar de genodigden zijn het feest niet waard.</verse>
				<verse number="9">Ga dus naar de plaatsen op straat waar veel volk is en nodig iedereen die jullie daar aantreffen uit voor het huwelijksfeest.’</verse>
				<verse number="10">De dienaren gingen op pad en brachten iedereen bijeen die ze konden vinden, zowel slechte als goede mensen, en zo werd de feestzaal gevuld met gasten.</verse>
				<verse number="11">Toen de koning binnenkwam om de gasten te begroeten, zag hij daar iemand die geen feestkledij had aangetrokken.</verse>
				<verse number="12">Hij zei tegen hem: ‘Vriend, hoe ben jij hier binnengekomen zonder feestkledij?’ De man had geen antwoord.</verse>
				<verse number="13">Toen zei de koning tegen de dienaren: ‘Boei hem aan zijn handen en voeten en gooi hem buiten, de uiterste duisternis in; daar zal worden geweend en met de tanden geknarst.’</verse>
				<verse number="14">Want velen zijn geroepen, maar weinigen zijn uitverkoren.”</verse>
				<verse number="15">Toen vertrokken de farizeeën om met elkaar te overleggen hoe ze Hem in zijn eigen woorden zouden kunnen vangen.</verse>
				<verse number="16">Ze stuurden hun leerlingen met de aanhangers van Herodes naar Hem toe met de vraag: “Leraar, wij weten dat U oprecht bent en naar waarheid onderwijst hoe men Gods weg moet bewandelen. U laat zich door niemand beïnvloeden en praat niemand naar de mond.</verse>
				<verse number="17">Vertel ons daarom: vindt U dat het is toegestaan om de keizerlijke belasting te betalen, of niet?”</verse>
				<verse number="18">Maar Jezus was zich bewust van hun slechte bedoelingen en zei: “Hypocrieten, waarom stellen jullie Mij op de proef?</verse>
				<verse number="19">Toon Mij de munt die voor deze belasting wordt gebruikt.” Ze brachten Hem een denarie.</verse>
				<verse number="20">Toen vroeg Hij hun: “Wie staat hierop afgebeeld? En welke naam staat erop?”</verse>
				<verse number="21">Ze antwoordden: “Van de keizer.” Jezus zei tegen hen: “Geef dan aan de keizer wat van de keizer is, en aan God wat van God is.”</verse>
				<verse number="22">Toen ze dat hoorden, verwonderden ze zich. Ze lieten Hem met rust en vertrokken.</verse>
				<verse number="23">Dezelfde dag kwamen er sadduceeën naar Jezus toe. (Sadduceeën beweren dat er geen verrijzenis is.)</verse>
				<verse number="24">Ze vroegen: “Leraar, Mozes heeft gezegd dat als iemand sterft zonder kinderen na te laten, zijn broer met zijn weduwe moet trouwen en zo moet zorgen voor nakomelingen voor zijn gestorven broer.</verse>
				<verse number="25">Er waren bij ons zeven broers, en de eerste was getrouwd. Toen hij stierf zonder kinderen na te laten, trouwde zijn broer met de weduwe.</verse>
				<verse number="26">Zo verging het ook de tweede en de derde broer, tot en met de zevende.</verse>
				<verse number="27">Als laatste van allen stierf de vrouw.</verse>
				<verse number="28">Van wie van de zeven wordt zij de echtgenote bij de verrijzenis? Ze zijn alle zeven met haar getrouwd geweest!”</verse>
				<verse number="29">Jezus antwoordde: “Jullie zitten op een dwaalspoor, want jullie begrijpen noch de Schriften, noch Gods macht.</verse>
				<verse number="30">Bij de verrijzenis trouwen de mensen niet, maar zijn ze als engelen in de hemel.</verse>
				<verse number="31">En wat de verrijzenis van de doden betreft, hebben jullie niet gelezen wat God tegen jullie heeft gezegd?</verse>
				<verse number="32">Hij zei: ‘Ik ben de God van Abraham, de God van Isaak en de God van Jakob.’ Hij is niet de God van doden, maar van levenden.”</verse>
				<verse number="33">Toen de mensen dat hoorden, waren ze diep onder de indruk van Jezus' onderwijs.</verse>
				<verse number="34">De farizeeën hoorden dat Jezus de sadduceeën tot zwijgen had gebracht. Daarom gingen ze gezamenlijk naar Hem toe.</verse>
				<verse number="35">Een van hen, een Wetgeleerde, stelde Hem op de proef met de vraag:</verse>
				<verse number="36">“Leraar, welk gebod in de Wet is het belangrijkst?”</verse>
				<verse number="37">Jezus antwoordde: “Heb de Heer, je God, lief met heel je hart, met heel je ziel en met heel je verstand.</verse>
				<verse number="38">Dit is het allerbelangrijkste gebod.</verse>
				<verse number="39">En er is een tweede, even belangrijk gebod: Heb je naaste lief zoals je jezelf liefhebt.</verse>
				<verse number="40">De hele Wet en de Profeten zijn vervat in deze twee geboden.”</verse>
				<verse number="41">Terwijl de farizeeën om Hem heen stonden, vroeg Jezus hun:</verse>
				<verse number="42">“Wat denken jullie over de Messias? Van wie is Hij de Zoon?” Ze antwoordden: “Van David.”</verse>
				<verse number="43">Jezus zei tegen hen: “Hoe kan het dan dat David, aangestuurd door de Heilige Geest, Hem ‘Heer’ noemde? Hij zei immers:</verse>
				<verse number="44">‘De Heer zei tegen mijn Heer: neem plaats aan mijn rechterzijde, totdat Ik je vijanden aan Je heb onderworpen.’</verse>
				<verse number="45">Dus als David Hem ‘Heer’ noemt, hoe kan Hij dan zijn zoon zijn?”</verse>
				<verse number="46">Niemand was in staat om Jezus een antwoord te geven en voortaan durfde niemand Hem nog vragen te stellen.</verse>
			</chapter>
			<chapter number="23">
				<verse number="1">Daarna zei Jezus tegen de mensenmassa en tegen zijn leerlingen:</verse>
				<verse number="2">“Het zijn de Schriftgeleerden en de farizeeën die de Wet van Mozes onderwijzen.</verse>
				<verse number="3">Doe daarom alles wat ze zeggen dat jullie moeten doen en houd je daaraan. Maar gedraag je niet zoals zij, want ze leggen het wel uit, maar doen het zelf niet.</verse>
				<verse number="4">Ze bundelen zware, moeilijk te dragen lasten en leggen die de mensen op, maar steken zelf geen vinger uit om die lasten te helpen dragen.</verse>
				<verse number="5">Alles wat ze doen, doen ze om door de mensen gezien te worden. Ze maken hun gebedsriemen breed en de rituele kwasten aan hun kleren lang,</verse>
				<verse number="6">ze zijn gesteld op de ereplaatsen bij feestmalen en de beste plaatsen in synagogen,</verse>
				<verse number="7">en ze worden graag op de marktpleinen met respect begroet en door de mensen aangesproken met ‘rabbi’.</verse>
				<verse number="8">Maar jullie moeten je niet met ‘rabbi’ laten aanspreken. Er is er immers maar Eén die jullie Leraar is en jullie zijn allen broeders en zusters van elkaar.</verse>
				<verse number="9">Noem ook niemand op aarde jullie ‘vader’, want er is er maar Eén die jullie hemelse Vader is.</verse>
				<verse number="10">Laat je ook geen ‘leermeester’ noemen, want er is er maar Eén die jullie Leermeester is: de Messias.</verse>
				<verse number="11">De belangrijkste van jullie zal jullie dienaar zijn.</verse>
				<verse number="12">Wie zichzelf een eervolle plaats toebedeelt, zal een geringe plaats krijgen, en wie zichzelf een geringe plaats toebedeelt, zal een eervolle plaats krijgen.</verse>
				<verse number="13">Wee jullie, Schriftgeleerden en farizeeën! Hypocrieten! Jullie sluiten mensen buiten van Gods rijk en gaan het zelf niet binnen. En wie het wel binnengaat, proberen jullie tegen te houden.</verse>
				<verse number="14"></verse>
				<verse number="15">Wee jullie, Schriftgeleerden en farizeeën! Hypocrieten! Jullie reizen over zee en land om één bekeerling te maken, en wanneer hij dat geworden is, maken jullie er iemand van die tweemaal zozeer de hel verdient als jullie.</verse>
				<verse number="16">Wee jullie blinde leraars, jullie die zeggen: ‘Wie zweert bij de tempel, is niet aan zijn eed gebonden, maar wie zweert bij het goud van de tempel, is dat wel.’</verse>
				<verse number="17">Blinde dwazen! Wat is belangrijker, het goud of de tempel die het goud heilig maakt?</verse>
				<verse number="18">Jullie zeggen ook: ‘Wie zweert bij het altaar is niet aan zijn eed gebonden, maar wie zweert bij het offer op het altaar, is dat wel.’</verse>
				<verse number="19">Blind zijn jullie! Wat is belangrijker, het offer of het altaar dat het offer heilig maakt?</verse>
				<verse number="20">Dus wie zweert bij het altaar, zweert daarbij en bij alles wat erop ligt.</verse>
				<verse number="21">En wie heeft gezworen bij de tempel, zweert daarbij en bij Hem die er verblijft.</verse>
				<verse number="22">En wie zweert bij de hemel, zweert bij Gods troon en bij Hem die erop zit.</verse>
				<verse number="23">Wee jullie, Schriftgeleerden en farizeeën! Hypocrieten! Jullie geven God een tiende deel van munt, dille en komijn, maar jullie negeren wat belangrijker is in de Wet: gerechtigheid, mededogen en geloof. Dat laatste moeten jullie nastreven zonder het eerste te verwaarlozen.</verse>
				<verse number="24">Blinde leiders! Een mug wordt door jullie uit de drank gezeefd, maar een kameel slikken jullie door!</verse>
				<verse number="25">Wee jullie, Schriftgeleerden en farizeeën! Hypocrieten! Jullie reinigen wel de buitenkant van de beker en de schotel, maar jullie vullen die met zelfzucht en gebrek aan zelfbeheersing.</verse>
				<verse number="26">Blinde farizeeër, zorg eerst dat de beker vanbinnen rein is; dan wordt hij ook vanbuiten rein.</verse>
				<verse number="27">Wee jullie, Schriftgeleerden en farizeeën! Hypocrieten! Jullie lijken op witgekalkte graven, die er vanbuiten mooi uitzien, maar vanbinnen zijn gevuld met doodsbeenderen en alles wat onrein is.</verse>
				<verse number="28">In de ogen van de mensen zien jullie er vanbuiten rechtvaardig uit, maar vanbinnen zitten jullie vol hypocrisie en slechtheid.</verse>
				<verse number="29">Wee jullie, Schriftgeleerden en farizeeën! Hypocrieten! Jullie bouwen graven voor de profeten en versieren de grafmonumenten van de rechtvaardigen,</verse>
				<verse number="30">en jullie zeggen: ‘Als wij in de tijd van onze voorouders hadden geleefd, dan zouden we niet met hen hebben meegewerkt aan het vergieten van het bloed van de profeten.’</verse>
				<verse number="31">Maar zo bevestigen jullie dat jullie de afstammelingen zijn van de moordenaars van de profeten!</verse>
				<verse number="32">Jullie zijn aan het voltooien wat jullie voorouders zijn begonnen!</verse>
				<verse number="33">Slangen, addergebroed, hoe denken jullie het Oordeel in de hel te ontlopen?</verse>
				<verse number="34">Het is daarom dat Ik profeten, wijzen en Schriftgeleerden naar jullie toe stuur. Jullie zullen sommigen van hen doden en kruisigen, terwijl jullie anderen van hen zullen geselen in jullie synagogen en van de ene stad naar de andere jagen.</verse>
				<verse number="35">Daardoor nemen jullie zelf alle schuld op je voor het bloed van rechtvaardige mensen dat op aarde is gevloeid, van het bloed van de rechtvaardige Abel tot het bloed van Zacharia de zoon van Berechja, die jullie hebben vermoord tussen de tempel en het altaar.</verse>
				<verse number="36">Ik verzeker jullie, dit alles zal jullie overkomen.</verse>
				<verse number="37">Jeruzalem, Jeruzalem, jij die de profeten doodt en stenigt wie naar jou toe gestuurd zijn! Ik heb zo vaak je inwoners willen bijeenbrengen, zoals een hen haar kuikens onder haar vleugels bijeenbrengt. Maar jullie wilden dat niet.</verse>
				<verse number="38">Jullie tempel zal binnenkort verlaten achterblijven.</verse>
				<verse number="39">Ik zeg jullie: jullie zullen Mij niet meer zien totdat jullie uitroepen: ‘Gezegend is Hij die komt in de naam van de Heer!’”</verse>
			</chapter>
			<chapter number="24">
				<verse number="1">Toen Jezus het tempelterrein verliet, kwamen zijn leerlingen Hem onderweg tegemoet om Hem op de tempelgebouwen te wijzen.</verse>
				<verse number="2">Jezus reageerde: “Zien jullie dit alles? Ik verzeker jullie, hier zal geen enkele steen op de andere worden gelaten, het zal allemaal worden verwoest.”</verse>
				<verse number="3">Toen Jezus op de Olijfberg was gaan zitten, kwamen zijn leerlingen Hem vragen terwijl ze met Hem alleen waren: “Kunt U ons vertellen wanneer dat zal zijn en wat het teken zal zijn van uw komst en van het einde van de wereld?”</verse>
				<verse number="4">Jezus antwoordde: “Pas op dat niemand jullie misleidt,</verse>
				<verse number="5">want er zullen veel mensen komen die zich mijn naam toe-eigenen en zich voor de Messias uitgeven; zij zullen veel mensen misleiden.</verse>
				<verse number="6">Jullie zullen horen van oorlogen en oorlogsdreiging. Maak je dan niet ongerust; die dingen moeten gebeuren, maar het einde is dan nog niet aangebroken.</verse>
				<verse number="7">Volken en koninkrijken zullen namelijk tegen elkaar oorlog voeren, en op allerlei plaatsen zullen er hongersnoden en aardbevingen plaatsvinden.</verse>
				<verse number="8">Dit alles is het begin van de weeën.</verse>
				<verse number="9">Dan zullen jullie worden uitgeleverd om te worden gemarteld en men zal jullie doden. Jullie zullen door alle volken worden gehaat omwille van mijn naam.</verse>
				<verse number="10">Dan zullen veel mensen het geloof in Mij opgeven en elkaar verraden en haten.</verse>
				<verse number="11">Er zullen veel valse profeten opstaan en ze zullen veel mensen misleiden.</verse>
				<verse number="12">En omdat de wetteloosheid dan toeneemt, zal de liefde van veel mensen bekoelen.</verse>
				<verse number="13">Maar wie standhoudt tot het einde, zal worden gered.</verse>
				<verse number="14">Dit evangelie van Gods koninkrijk zal in de hele wereld worden verkondigd als een getuigenis voor alle volken en dan komt het einde.</verse>
				<verse number="15">Dus wanneer jullie de verwoestende gruwel waarover de profeet Daniël sprak, in het heiligdom zien staan – lezer, begrijp wat dit betekent! –</verse>
				<verse number="16">dan moeten de mensen in Judea de bergen invluchten.</verse>
				<verse number="17">Wie zich op het dakterras bevindt, moet niet naar beneden gaan om iets op te halen uit zijn huis.</verse>
				<verse number="18">En wie zich op het land bevindt, moet niet terugkeren om zijn mantel op te halen.</verse>
				<verse number="19">Het zal verschrikkelijk zijn voor vrouwen die in die periode zwanger zijn of borstvoeding geven.</verse>
				<verse number="20">Bid dat jullie vlucht niet plaatsvindt in de winter of op de sabbat,</verse>
				<verse number="21">want er zal dan groot leed zijn zoals er nog nooit is geweest, vanaf het begin van de wereld tot nu, en zoals er daarna nooit meer zal zijn.</verse>
				<verse number="22">Als die periode niet was ingekort, zou geen mens het overleven. In het belang van de uitverkorenen zal die periode echter worden ingekort.</verse>
				<verse number="23">Als iemand dan tegen jullie zegt: ‘Kijk, hier is de Messias!’, of: ‘Kijk, hier!’, geloof het dan niet.</verse>
				<verse number="24">Want er zullen valse messiassen en valse profeten opstaan, die tekenen en wonderen doen om zo mogelijk zelfs de uitverkorenen te misleiden.</verse>
				<verse number="25">Ik heb jullie gewaarschuwd.</verse>
				<verse number="26">Dus als men tegen jullie zegt: ‘Hij is daar in de wildernis’, ga er dan niet heen. Of: ‘Hij verstopt zich daarbinnen’, geloof het dan niet.</verse>
				<verse number="27">Want zoals de bliksem uit het oosten komt en helemaal in het westen wordt waargenomen, zo zal het zijn met de komst van de Mensenzoon.</verse>
				<verse number="28">Waar het kadaver ligt, daar verzamelen zich de gieren.</verse>
				<verse number="29">Onmiddellijk na het leed van die periode zal de zon verduisteren en de maan geen licht geven, zullen de sterren uit de lucht vallen en de hemellichamen uit koers raken.</verse>
				<verse number="30">Dan zal het teken van de Mensenzoon in de hemel verschijnen. Dan zullen alle volken op aarde rouwen en ze zullen de Mensenzoon op de wolken zien komen, met macht en grote hemelse pracht.</verse>
				<verse number="31">Hij zal zijn engelen eropuit sturen met luid trompetgeschal en zij zullen zijn uitverkorenen samenbrengen vanuit de vier windstreken, uit alle uithoeken van de wereld.</verse>
				<verse number="32">Leer daarom van de volgende vergelijking met de vijgenboom: zodra zijn takken uitlopen en de bladeren verschijnen, weet je dat het bijna zomer is.</verse>
				<verse number="33">Op dezelfde manier kunnen jullie, wanneer je dit alles ziet gebeuren, weten dat het voor de deur staat.</verse>
				<verse number="34">Ik verzeker jullie, dit volk zal niet vergaan voordat dit alles gebeurt.</verse>
				<verse number="35">De hemel en de aarde zullen vergaan, maar mijn woorden zullen nooit vergaan.</verse>
				<verse number="36">Maar op welke dag en welk tijdstip dat zal gebeuren weet niemand; zelfs de engelen in de hemel niet, ook de Zoon niet, maar alleen de Vader.</verse>
				<verse number="37">Met de komst van de Mensenzoon zal het zijn als in de tijd van Noach.</verse>
				<verse number="38">In de tijd voor de zondvloed gingen de mensen door met eten, drinken en trouwen tot de dag dat Noach de ark binnenging.</verse>
				<verse number="39">Ze beseften niet wat er ging gebeuren, totdat de zondvloed kwam en iedereen wegvaagde. Zo zal het ook zijn met de komst van de Mensenzoon.</verse>
				<verse number="40">Dan zullen twee mannen op het veld bezig zijn, van wie de ene wordt weggenomen en de andere achtergelaten.</verse>
				<verse number="41">Van twee vrouwen die dan bij de molen aan het malen zijn, wordt de ene weggenomen en de andere achtergelaten.</verse>
				<verse number="42">Wees dus waakzaam, want jullie weten niet op welke dag je Heer komt.</verse>
				<verse number="43">Dit moeten jullie weten: als de huiseigenaar zou weten in welk deel van de nacht de dief komt, zou hij waakzaam zijn en niet in zijn huis laten inbreken.</verse>
				<verse number="44">Ook jullie moeten dus voorbereid zijn, want de Mensenzoon komt op een onverwacht tijdstip.</verse>
				<verse number="45">Wie is de trouwe en verstandige dienaar die door zijn heer over zijn huispersoneel is aangesteld om hun op tijd te eten te geven?</verse>
				<verse number="46">De dienaar die door zijn heer bij diens thuiskomst aan het werk wordt aangetroffen, is gezegend.</verse>
				<verse number="47">Ik verzeker jullie dat hij hem over al zijn bezittingen zal aanstellen.</verse>
				<verse number="48">Maar als de dienaar slecht is en denkt: ‘Mijn heer komt nog lang niet’,</verse>
				<verse number="49">en hij begint zijn mededienaren te mishandelen en met de dronkenlappen te eten en drinken,</verse>
				<verse number="50">dan zal de heer van die dienaar komen op een dag dat hij het niet verwacht en op een tijdstip dat hij niet kent.</verse>
				<verse number="51">De heer zal hem zeer zwaar straffen en hij zal terechtkomen bij de hypocrieten, waar zal worden geweend en met de tanden geknarst.</verse>
			</chapter>
			<chapter number="25">
				<verse number="1">Dan zal het met Gods rijk zijn als met tien bruidsmeisjes die met hun olielamp naar de plaats gingen waar ze de bruidegom zouden opwachten.</verse>
				<verse number="2">Vijf van hen waren dwaas, vijf waren verstandig.</verse>
				<verse number="3">De dwaze meisjes namen wel hun lamp maar geen olie mee,</verse>
				<verse number="4">maar de verstandige meisjes namen naast hun lamp ook een kruikje olie mee.</verse>
				<verse number="5">Toen de bruidegom uitbleef, werden alle meisjes slaperig en ze vielen in slaap.</verse>
				<verse number="6">Midden in de nacht werd er geroepen: ‘Daar is de bruidegom! Ga hem tegemoet!’</verse>
				<verse number="7">Toen stonden al die meisjes op en maakten ze hun lamp in orde.</verse>
				<verse number="8">De dwaze meisjes zeiden tegen de verstandige: ‘Geef ons wat van jullie olie, want onze lampen zijn aan het uitdoven.’</verse>
				<verse number="9">De verstandige bruidsmeisjes antwoordden: ‘Dat kan niet, want er is niet voldoende olie voor ons en jullie. Ga maar naar de handelaars om olie voor jezelf te kopen.’</verse>
				<verse number="10">Maar toen ze weggingen om olie te kopen, arriveerde de bruidegom. De meisjes die voorbereid waren, gingen met hem mee naar het feest. Toen werd de deur gesloten.</verse>
				<verse number="11">Later kwamen ook de andere meisjes. Ze riepen: ‘Meneer, meneer, doe voor ons open!’</verse>
				<verse number="12">De bruidegom antwoordde: ‘Ik verzeker jullie, ik ken jullie niet.’</verse>
				<verse number="13">Wees dus waakzaam, want jullie kennen de dag of het tijdstip niet.</verse>
				<verse number="14">Het is als met iemand die op reis ging en zijn dienaren bij zich riep om de zorg voor zijn bezittingen aan hen over te dragen.</verse>
				<verse number="15">Aan de één gaf hij vijf zakken goud, aan de ander twee, aan een derde één, afhankelijk van hun bekwaamheid, en hij ging op reis.</verse>
				<verse number="16">De dienaar die vijf zakken goud had ontvangen, ging er onmiddellijk mee aan de slag en verdiende er vijf bij.</verse>
				<verse number="17">Zo ging het ook met de dienaar die er twee had: hij verdiende er twee bij.</verse>
				<verse number="18">Maar de dienaar die er één had ontvangen, ging naar buiten en groef een gat in de grond om het geld van zijn heer te verbergen.</verse>
				<verse number="19">Na lange tijd kwam de heer van die dienaren terug en moesten ze verantwoording aan hem afleggen.</verse>
				<verse number="20">De dienaar die vijf zakken goud had ontvangen, kwam bij zijn heer, bracht hem er nog vijf en zei: ‘Heer, u had mij vijf zakken goud gegeven, ik heb er vijf bijverdiend.’</verse>
				<verse number="21">Zijn heer zei tegen hem: ‘Goed gedaan, goede en trouwe dienaar! Je bent betrouwbaar geweest met weinig, ik zal je aanstellen over veel. Je mag deelnemen aan het feest van je heer.’</verse>
				<verse number="22">De dienaar die twee zakken goud had ontvangen, kwam ook bij zijn heer, en zei: ‘Heer, u had mij twee zakken goud gegeven. Kijk, ik heb er twee bijverdiend.’</verse>
				<verse number="23">Zijn heer zei tegen hem: ‘Goed gedaan, goede en trouwe dienaar! Je bent betrouwbaar geweest met weinig, ik zal je aanstellen over veel. Je mag deelnemen aan het feest van je heer.’</verse>
				<verse number="24">Toen kwam ook de dienaar die één zak goud had ontvangen bij zijn heer en zei: ‘Heer, ik wist dat u een streng mens bent, die oogst waar hij niet heeft gezaaid en verzamelt waar hij niet heeft geplant.</verse>
				<verse number="25">Ik was bang en heb uw zak goud verborgen in een gat in de grond. Alstublieft, dit is van u.’</verse>
				<verse number="26">Zijn heer zei tegen hem: ‘Jij slechte, luie dienaar! Je wist dus dat ik oogst waar ik niet heb gezaaid en verzamel waar ik niet heb geplant?</verse>
				<verse number="27">Dan had je mijn geld bij de bankiers in bewaring moeten geven, zodat ik na mijn terugkomst mijn geld had kunnen terugkrijgen met rente.</verse>
				<verse number="28">Neem hem dus die zak goud af en geef ze aan degene die de tien zakken heeft.</verse>
				<verse number="29">Want aan ieder die heeft, zal nog meer worden gegeven, zodat hij overvloed zal hebben. Maar van wie niets heeft, zal zelfs hetgeen hij heeft worden afgenomen.</verse>
				<verse number="30">En gooi de nutteloze dienaar buiten, de uiterste duisternis in; daar zal worden geweend en met de tanden geknarst.’</verse>
				<verse number="31">Wanneer de Mensenzoon komt, gehuld in zijn hemelse pracht en vergezeld van alle engelen, zal Hij plaatsnemen op zijn koninklijke troon.</verse>
				<verse number="32">Alle volken zullen vóór Hem worden bijeengebracht en Hij zal de mensen van elkaar scheiden zoals de herder de schapen en de geiten van elkaar scheidt:</verse>
				<verse number="33">Hij zal de ‘schapen’ aan zijn rechterzijde opstellen en de ‘geiten’ aan zijn linkerzijde.</verse>
				<verse number="34">Dan zal de Koning tegen de mensen aan zijn rechterzijde zeggen: ‘Kom maar! Jullie zijn gezegend door mijn Vader, jullie krijgen deel aan het koninkrijk dat vanaf de schepping van de wereld voor jullie is gereedgemaakt.</verse>
				<verse number="35">Want Ik had honger en jullie gaven Mij te eten, Ik had dorst en jullie gaven Mij te drinken, Ik was een vreemde en jullie verwelkomden Mij,</verse>
				<verse number="36">Ik was naakt en jullie gaven Mij kleren, Ik was ziek en jullie verzorgden Mij, Ik zat gevangen en jullie kwamen Mij bezoeken.’</verse>
				<verse number="37">Dan zullen de rechtvaardige mensen Hem vragen: ‘Heer, wanneer hebben wij U hongerig gezien en gaven wij U te eten, of dorstig en gaven wij U te drinken?</verse>
				<verse number="38">En wanneer zagen wij U als vreemdeling en verwelkomden wij U, of naakt en gaven wij U kleren?</verse>
				<verse number="39">Wanneer zagen wij dat U ziek was of gevangen zat en kwamen wij U bezoeken?’</verse>
				<verse number="40">Dan zal de Koning tegen hen zeggen: ‘Ik verzeker jullie, voor zover jullie dit hebben gedaan voor een van de geringsten van mijn broeders en zusters, hebben jullie het voor Mij gedaan.’</verse>
				<verse number="41">Dan zal Hij tegen de mensen aan zijn linkerzijde zeggen: ‘Ga weg, bij Mij vandaan, jullie vervloekten, naar het eeuwig vuur dat is gereedgemaakt voor de duivel en zijn engelen!</verse>
				<verse number="42">Want Ik had honger en jullie gaven Mij niet te eten, Ik had dorst en jullie gaven Mij niet te drinken,</verse>
				<verse number="43">Ik was een vreemde en jullie verwelkomden Mij niet, naakt en jullie gaven Mij geen kleren, ziek en gevangen en jullie kwamen Mij niet bezoeken!’</verse>
				<verse number="44">Dan zullen ook zij Hem vragen: ‘Heer, wanneer hebben wij U hongerig gezien, of dorstig, of als vreemdeling, of naakt, of ziek, of gevangen, en hebben wij U niet geholpen?’</verse>
				<verse number="45">Dan zal Hij tegen hen zeggen: ‘Ik verzeker jullie, voor zover jullie dit niet hebben gedaan voor een van deze geringsten, hebben jullie het ook niet voor Mij gedaan.’</verse>
				<verse number="46">En dan gaan zij de eeuwige straf tegemoet, maar de rechtvaardigen gaan naar het eeuwig leven.”</verse>
			</chapter>
			<chapter number="26">
				<verse number="1">Nadat Jezus al deze dingen had gezegd, zei Hij tegen zijn leerlingen:</verse>
				<verse number="2">“Zoals jullie weten, is het over twee dagen Pesach. Dan zal de Mensenzoon worden uitgeleverd om te worden gekruisigd.”</verse>
				<verse number="3">Toen kwamen de hoofdpriesters en de volksoudsten bijeen in de ambtswoning van hogepriester Kajafas.</verse>
				<verse number="4">Ze spanden samen om Jezus met een list op te pakken en te doden.</verse>
				<verse number="5">“Maar niet tijdens het feest,” zeiden ze, “anders komt het volk in opstand.”</verse>
				<verse number="6">Toen Jezus in Betanië was, in het huis van Simon de Melaatse,</verse>
				<verse number="7">kwam er een vrouw naar Hem toe met een albasten flesje dure olie, die ze over zijn hoofd uitgoot terwijl Hij aan de maaltijd deelnam.</verse>
				<verse number="8">Zijn leerlingen zagen het en zeiden verontwaardigd: “Waarom die verspilling?</verse>
				<verse number="9">De olie had voor veel geld kunnen worden verkocht en de opbrengst had aan de armen kunnen worden gegeven.”</verse>
				<verse number="10">Jezus was zich ervan bewust en zei tegen hen: “Waarom vallen jullie die vrouw lastig? Ze heeft iets goeds voor Mij gedaan.</verse>
				<verse number="11">Er zullen altijd wel arme mensen bij jullie zijn, maar Ik zal niet altijd bij jullie zijn.</verse>
				<verse number="12">Door deze olie over mijn lichaam uit te gieten, heeft zij Mij gezalfd ter voorbereiding op mijn begrafenis.</verse>
				<verse number="13">Ik verzeker jullie, overal in de wereld waar het evangelie zal worden verkondigd, zal ter herinnering aan haar worden verteld wat zij heeft gedaan.”</verse>
				<verse number="14">Toen ging een van de Twaalf, namelijk Judas Iskariot, naar de hoofdpriesters</verse>
				<verse number="15">en vroeg: “Wat zijn jullie bereid mij te geven als ik Jezus aan jullie uitlever?” Zij telden dertig zilverstukken voor hem uit.</verse>
				<verse number="16">Vanaf toen zocht Judas naar een gelegenheid om Jezus uit te leveren.</verse>
				<verse number="17">Op de eerste dag van het Feest van de Ongedesemde Broden kwamen Jezus' leerlingen Hem vragen: “Waar wilt U dat we de Pesachmaaltijd klaarmaken?”</verse>
				<verse number="18">Jezus zei: “Ga de stad in, naar die en die persoon, en zeg tegen hem: ‘De Leraar zegt: Mijn tijd is bijna gekomen. Bij jou thuis zal Ik met mijn leerlingen de Pesachmaaltijd eten.’”</verse>
				<verse number="19">De leerlingen deden wat Hij hun had opgedragen: ze maakten de Pesachmaaltijd klaar.</verse>
				<verse number="20">Die avond nam Jezus aan tafel plaats met de Twaalf.</verse>
				<verse number="21">Tijdens het eten zei Jezus: “Ik verzeker jullie, een van jullie zal Mij verraden.”</verse>
				<verse number="22">Daar werden ze heel bedroefd van en ze vroegen Hem, de een na de ander: “Ik ben het toch niet, Heer?”</verse>
				<verse number="23">Jezus antwoordde: “Hij die samen met Mij het stuk brood in zijn hand in de schaal met eten doopt, Hij is het die Mij zal verraden.</verse>
				<verse number="24">De Mensenzoon zal heengaan, precies zoals over Hem in de Schriften staat, maar wee degene door wie de Mensenzoon wordt verraden. Voor die persoon zou het beter zijn geweest als hij niet was geboren.”</verse>
				<verse number="25">Judas, zijn verrader, reageerde: “Ik ben het toch niet, Rabbi?” Jezus zei tegen hem: “Jij hebt het gezegd.”</verse>
				<verse number="26">Tijdens de maaltijd nam Jezus een brood, sprak een zegengebed uit, brak het in stukken, verdeelde die onder zijn leerlingen en zei: “Neem dit aan en eet het, dit is mijn lichaam.”</verse>
				<verse number="27">Ook nam Hij een beker, sprak een dankgebed uit en reikte hen de beker aan, terwijl Hij zei: “Drink er allen uit.</verse>
				<verse number="28">Dit is mijn bloed, het bloed van het verbond, dat voor veel mensen wordt vergoten, voor de vergeving van hun zonden.</verse>
				<verse number="29">Ik zeg jullie, vanaf nu zal Ik niet meer van deze vrucht van de druivelaar drinken tot de dag waarop Ik nieuwe wijn met jullie drink in het koninkrijk van mijn Vader.”</verse>
				<verse number="30">Na het zingen van een danklied vertrokken ze naar de Olijfberg.</verse>
				<verse number="31">Toen zei Jezus tegen zijn leerlingen: “Omwille van wat er met Mij gaat gebeuren, zullen jullie allen Mij vannacht in de steek laten, want in de Schriften staat: ‘Ik zal de herder doodslaan, en de schapen van de kudde zullen worden uiteengedreven.’</verse>
				<verse number="32">Maar nadat Ik ben verrezen, zal Ik voor jullie uit naar Galilea gaan.”</verse>
				<verse number="33">Petrus reageerde: “Al zou iedereen U in de steek laten, ik zal U nooit in de steek laten!”</verse>
				<verse number="34">Jezus zei tegen hem: “Ik verzeker je, vannacht nog, voordat de haan kraait, zal jij Mij driemaal verloochenen.”</verse>
				<verse number="35">Petrus antwoordde: “Al zou ik samen met U moeten sterven, ik zal U nooit verloochenen.” De andere leerlingen zeiden hetzelfde.</verse>
				<verse number="36">Toen kwam Jezus met hen bij een plaats die Getsemane wordt genoemd. Hij zei tegen zijn leerlingen: “Gaan jullie hier zitten terwijl Ik verderop ga bidden.”</verse>
				<verse number="37">Jezus nam Petrus en de twee zonen van Zebedeüs met zich mee en begon bedroefd en onrustig te worden.</verse>
				<verse number="38">Hij zei tegen hen: “Ik ben diep, zelfs dodelijk, bedroefd. Blijf hier samen met Mij waken.”</verse>
				<verse number="39">Hij stapte iets verder, liet zich voorover vallen en bad: “Mijn Vader, als het mogelijk is, laat deze beker dan aan Mij voorbijgaan; laat echter niet gebeuren wat Ik wil, maar wat U wil.”</verse>
				<verse number="40">Toen Hij bij zijn leerlingen terugkwam, trof Hij hen slapend aan. Hij zei tegen Petrus: “Konden jullie niet eens een uur lang samen met Mij waken?</verse>
				<verse number="41">Waak en bid, opdat jullie niet in verzoeking komen, want de geest is wel bereidwillig maar het lichaam is zwak.”</verse>
				<verse number="42">Hij ging nogmaals weg, voor de tweede keer, en bad: “Mijn Vader, als het niet mogelijk is dat dit voorbij gaat tenzij Ik drink, laat dan gebeuren wat U wil.”</verse>
				<verse number="43">Toen Hij weer bij zijn leerlingen terugkwam, trof Hij hen nogmaals slapend aan, want ze konden hun ogen niet openhouden.</verse>
				<verse number="44">Hij ging opnieuw weg en bad iets verderop dezelfde woorden, voor de derde keer.</verse>
				<verse number="45">Daarna kwam Hij bij zijn leerlingen terug en zei Hij: “Zijn jullie nog altijd aan het slapen en rusten? Het tijdstip waarop de Mensenzoon aan de zondaars wordt uitgeleverd, is bijna aangebroken.</verse>
				<verse number="46">Sta op, laten we vertrekken; mijn verrader is bijna hier.”</verse>
				<verse number="47">Terwijl Hij nog sprak, kwam Judas, een van de Twaalf, vergezeld van een grote menigte met zwaarden en knuppels, gestuurd door de hoofdpriesters en oudsten van het volk.</verse>
				<verse number="48">Jezus' verrader had een teken met hen afgesproken: “Het is degene die ik met een kus begroet; Hem moeten jullie arresteren.”</verse>
				<verse number="49">Hij stapte recht op Jezus af, zei “Gegroet, Rabbi!” en gaf Hem een kus.</verse>
				<verse number="50">Jezus zei tegen hem: “Vriend, doe waarvoor je gekomen bent.” Toen kwamen ze naar Jezus toe, en ze grepen en arresteerden Hem.</verse>
				<verse number="51">Een van de mensen bij Jezus strekte ineens zijn hand uit, trok zijn zwaard, viel de dienaar van de hogepriester aan en hakte zijn oor af.</verse>
				<verse number="52">Maar Jezus zei tegen hem: “Steek je zwaard terug op zijn plaats, want ieder die naar het zwaard grijpt, zal door het zwaard omkomen.</verse>
				<verse number="53">Denk je niet dat Ik mijn Vader te hulp zou kunnen roepen en dat Hij Mij dan meteen twaalf legioenen engelen zou sturen?</verse>
				<verse number="54">Maar hoe zou dan in vervulling gaan wat in de Schriften staat, namelijk dat dit moet gebeuren?”</verse>
				<verse number="55">Op dat moment zei Jezus tegen de mensen: “Zijn jullie Mij hier als een misdadiger met zwaarden en knuppels komen arresteren? Ik zat toch elke dag bij jullie op het tempelterrein te onderwijzen? Toen hebben jullie Mij niet opgepakt.</verse>
				<verse number="56">Maar dit alles is gebeurd opdat in vervulling zou gaan wat de profeten hebben geschreven.” Toen lieten al zijn leerlingen Hem in de steek; ze vluchtten weg.</verse>
				<verse number="57">Zij die Jezus hadden gearresteerd, leidden Hem weg naar Kajafas, de hogepriester, waar de Schriftgeleerden en de oudsten waren bijeengekomen.</verse>
				<verse number="58">Petrus volgde Hem op een afstand, tot op de binnenplaats van het huis van de hogepriester. Eenmaal binnen ging hij bij de bewakers zitten om te kijken wat er zou gebeuren.</verse>
				<verse number="59">De hoofdpriesters en de hele Joodse raad zochten naar een valse getuigenverklaring tegen Jezus, zodat ze Hem zouden kunnen ombrengen.</verse>
				<verse number="60">Dat lukte niet, hoewel er veel valse getuigen naar voren kwamen. Uiteindelijk kwamen twee mensen naar voren,</verse>
				<verse number="61">die zeiden: “Deze man heeft gezegd: ‘Ik kan Gods tempel verwoesten en in drie dagen herbouwen.’”</verse>
				<verse number="62">Toen stond de hogepriester op en vroeg aan Jezus: “Hebt U geen antwoord op de verklaring van deze getuigen tegen U?”</verse>
				<verse number="63">Jezus zweeg. De hogepriester zei tegen Hem: “Ik bezweer U bij de levende God, zeg ons of U de Messias bent, de Zoon van God!”</verse>
				<verse number="64">Jezus zei tegen hem: “U hebt het gezegd. Maar Ik zeg u, vanaf nu zal u de Mensenzoon aan de rechterzijde van de Machtige zien zitten, en u zal Hem zien komen op de wolken.”</verse>
				<verse number="65">Toen maakte de hogepriester een scheur in zijn mantel en zei hij: “Hij heeft God gelasterd. Waarom hebben we nog getuigen nodig? U heeft de godslastering nu toch gehoord?</verse>
				<verse number="66">Wat is uw oordeel?” Ze antwoordden: “Hij verdient de dood!”</verse>
				<verse number="67">Toen spuwden ze Hem in het gezicht en gaven ze Hem vuistslagen. Sommigen sloegen Hem</verse>
				<verse number="68">en riepen dan: “Profeteer voor ons, Messias, wie is het die U heeft geslagen?”</verse>
				<verse number="69">Intussen zat Petrus buiten op de binnenplaats. Er kwam een dienstmeisje naar hem toe. Ze zei: “U was ook bij Jezus de Galileeër.”</verse>
				<verse number="70">Petrus ontkende het tegenover hen allen. “Ik weet niet waarover je het hebt”, zei hij.</verse>
				<verse number="71">Terwijl hij naar de buitenpoort stapte, werd hij opgemerkt door een ander dienstmeisje. Zij zei tegen de mensen daar: “Die man was bij Jezus van Nazaret.”</verse>
				<verse number="72">Petrus ontkende het opnieuw door te zweren: “Ik ken die Man niet.”</verse>
				<verse number="73">Iets later kwamen de omstaanders naar Petrus toe en zeiden: “Jij bent toch echt een van hen, want je accent verraadt je.”</verse>
				<verse number="74">Toen begon Petrus vloeken over zichzelf af te roepen en te zweren: “Ik ken die Man niet.” Meteen kraaide er een haan.</verse>
				<verse number="75">Toen herinnerde Petrus zich wat Jezus had gezegd: “Voordat de haan kraait, zal jij Mij driemaal verloochenen.” Hij ging naar buiten en weende bitter.</verse>
			</chapter>
			<chapter number="27">
				<verse number="1">Toen het ochtend werd, smeedden alle hoofdpriesters en volksoudsten tezamen een plan om Jezus om te brengen.</verse>
				<verse number="2">Ze leidden Hem gebonden weg en leverden Hem over aan Pilatus, de gouverneur.</verse>
				<verse number="3">Toen Judas, Jezus' verrader, zag dat Hij was veroordeeld, kreeg hij wroeging en bracht hij de dertig zilverstukken naar de hoofdpriesters en oudsten terug.</verse>
				<verse number="4">Hij zei: “Ik heb gezondigd door een onschuldige te verraden.” Maar zij zeiden: “Wat gaat ons dat aan? Zie zelf maar.”</verse>
				<verse number="5">Judas gooide de zilverstukken de tempel in, vertrok en hing zich op.</verse>
				<verse number="6">Toen de hoofdpriesters de zilverstukken opraapten, zeiden ze: “Dit mogen we niet bij de tempelschatten bewaren, want het is bloedgeld.”</verse>
				<verse number="7">Daarom kwamen ze tot het gezamenlijke besluit, met de zilverstukken de akker van de pottenbakker te kopen en als begraafplaats voor vreemdelingen te gebruiken.</verse>
				<verse number="8">Daarom wordt die akker tot op vandaag de Bloedakker genoemd.</verse>
				<verse number="9">Zo ging in vervulling wat de profeet Jeremia had voorspeld: “Ze namen de dertig zilverstukken, de prijs die door de Israëlieten was bepaald,</verse>
				<verse number="10">en ze betaalden dat voor de akker van de pottenbakker, zoals de Heer mij had opgedragen.”</verse>
				<verse number="11">Inmiddels stond Jezus voor de gouverneur. De gouverneur vroeg Hem: “Bent U de koning van de Joden?” Jezus antwoordde: “U zegt het zelf.”</verse>
				<verse number="12">De hoofdpriesters en oudsten brachten hun beschuldigingen tegen Hem in, maar Jezus reageerde niet.</verse>
				<verse number="13">Toen vroeg Pilatus Hem: “Hoort U niet hoeveel verklaringen tegen U worden afgelegd?”</verse>
				<verse number="14">Jezus ging echter op geen enkele beschuldiging in, wat de gouverneur sterk verwonderde.</verse>
				<verse number="15">Nu was het de gewoonte van de gouverneur om tijdens het feest een gevangene vrij te laten die door de menigte werd gekozen.</verse>
				<verse number="16">Er was dit keer een beruchte gevangene die Jezus Barabbas heette.</verse>
				<verse number="17">Daarom vroeg Pilatus aan de mensen die waren samengestroomd: “Wie willen jullie dat ik vrijlaat, Jezus Barabbas of Jezus die de Messias wordt genoemd?”</verse>
				<verse number="18">Hij wist namelijk dat ze Hem hadden uitgeleverd uit afgunst.</verse>
				<verse number="19">Terwijl hij nog op de rechterstoel zat, liet zijn vrouw hem berichten: “Zorg dat je die rechtvaardige man niets aandoet, want ik ben erg ontdaan door een droom die ik vannacht over Hem heb gehad.”</verse>
				<verse number="20">Maar de hoofdpriesters en de oudsten overreedden de mensenmassa om Barabbas op te eisen en Jezus te laten ombrengen.</verse>
				<verse number="21">De gouverneur vroeg nogmaals: “Wie van de twee willen jullie dat ik vrijlaat?” Ze antwoordden: “Barabbas!”</verse>
				<verse number="22">Pilatus vroeg hen: “Wat willen jullie dat ik doe met Jezus die de Messias wordt genoemd?” Iedereen riep: “Hij moet gekruisigd worden!”</verse>
				<verse number="23">Pilatus vroeg: “Wat heeft Hij dan misdaan?” Nu riep men nog luider: “Hij moet gekruisigd worden!”</verse>
				<verse number="24">Pilatus zag dat hij niets bereikte maar dat er een rel ontstond. Hij liet water halen, waste in het bijzijn van de menigte zijn handen, en zei: “Ik ben niet verantwoordelijk voor de dood van deze man. Zie zelf maar.”</verse>
				<verse number="25">Het hele volk antwoordde: “Wij en onze kinderen nemen de verantwoordelijkheid voor zijn dood op ons!”</verse>
				<verse number="26">Toen liet Pilatus Barabbas vrij, maar Jezus liet hij geselen en vervolgens wegleiden om te worden gekruisigd.</verse>
				<verse number="27">De soldaten van de gouverneur leidden Jezus het hoofdkwartier binnen en de gehele legerafdeling kwam om Hem heen staan.</verse>
				<verse number="28">Ze trokken Hem de kleren uit en deden Hem een felrode mantel om.</verse>
				<verse number="29">Ze vlochten een kroon van doorntakken die ze op zijn hoofd zetten, staken een rieten stok in zijn rechterhand, knielden voor Hem en dreven de spot met Hem door te roepen: “Gegroet, koning van de Joden!”</verse>
				<verse number="30">Ze spuwden naar Hem, namen Hem de rietstok af en sloegen ermee op zijn hoofd.</verse>
				<verse number="31">Nadat ze zo de spot met Hem hadden gedreven, trokken ze Hem de mantel uit en deden Hem zijn eigen kleren weer aan. Vervolgens leidden ze Hem weg om Hem te kruisigen.</verse>
				<verse number="32">Toen ze de stad uitgingen, troffen ze een man uit Cyrene aan, die Simon heette. Hem dwongen ze Jezus' kruis te dragen.</verse>
				<verse number="33">Toen ze bij de plaats kwamen die Golgota heet, wat “Schedelplaats” betekent,</verse>
				<verse number="34">gaven ze Hem met gal gemengde wijn te drinken. Maar na ervan geproefd te hebben, wilde Hij het niet opdrinken.</verse>
				<verse number="35">Nadat ze Hem daar hadden gekruisigd en zijn kleren door middel van verloting hadden verdeeld,</verse>
				<verse number="36">gingen ze zitten om Hem te bewaken.</verse>
				<verse number="37">Boven zijn hoofd plaatsten ze een bordje met de aanklacht tegen Hem: “Dit is Jezus, de koning van de Joden.”</verse>
				<verse number="38">Samen met Hem werden ook twee misdadigers gekruisigd, één rechts en één links van Hem.</verse>
				<verse number="39">De voorbijgangers beledigden Hem door hoofdschuddend</verse>
				<verse number="40">te roepen: “Jij die de tempel verwoest en binnen drie dagen herbouwt! Red Jezelf als Jij de Zoon van God bent; kom van het kruis af!”</verse>
				<verse number="41">Precies zo bespotten ook de hoofdpriesters Hem, samen met de Schriftgeleerden en de oudsten. Ze riepen:</verse>
				<verse number="42">“Anderen heeft Hij gered, maar zichzelf redden kan Hij niet. Als Hij de koning van Israël is, laat Hij dan nu van het kruis afkomen; dan zullen we in Hem geloven.</verse>
				<verse number="43">Hij vertrouwt op God, laat Die Hem redden als Hij daartoe bereid is. Hij heeft immers gezegd: ‘Ik ben de Zoon van God.’”</verse>
				<verse number="44">Ook de misdadigers die samen met Jezus waren gekruisigd, bespotten Hem op die manier.</verse>
				<verse number="45">Vanaf twaalf uur 's middags werd het donker in het hele land, tot drie uur.</verse>
				<verse number="46">Rond drie uur 's middags riep Jezus luid: “Eli, Eli, lama sabachtani?” Dat betekent: Mijn God, mijn God, waarom heeft U Mij verlaten?</verse>
				<verse number="47">Sommige mensen die daar stonden, hoorden het en zeiden: “Die Man roept Elia.”</verse>
				<verse number="48">Meteen haalde een van hen haastig een spons, vulde die met zure wijn, stak hem op een stok en gaf Jezus zo te drinken.</verse>
				<verse number="49">Maar de anderen zeiden: “Wacht, laten we kijken of Elia Hem komt redden.”</verse>
				<verse number="50">Nadat Jezus nogmaals luid had geroepen, stierf Hij.</verse>
				<verse number="51">Op dat moment scheurde het tempelgordijn van boven naar beneden in tweeën. De aarde beefde, de rotsen spleten,</verse>
				<verse number="52">en de graven gingen open. Veel lichamen van overleden mensen die bij God hoorden, kwamen tot leven.</verse>
				<verse number="53">Ze kwamen uit hun graven, en nadat Jezus was verrezen, gingen ze de heilige stad in, waar ze door veel mensen zijn gezien.</verse>
				<verse number="54">Tijdens de aardbeving waren de centurio en zijn mannen Jezus aan het bewaken. Toen ze zagen wat er gebeurde, werden ze verschrikkelijk bang. Ze zeiden: “Deze man was werkelijk de Zoon van God!”</verse>
				<verse number="55">Er waren veel vrouwen die vanop een afstand toekeken. Zij waren Jezus gevolgd vanuit Galilea en hadden Hem gediend.</verse>
				<verse number="56">Onder hen bevonden zich Maria van Magdala, Maria de moeder van Jakobus en Jozef, en de moeder van de zonen van Zebedeüs.</verse>
				<verse number="57">Het werd avond. Een rijk man uit Arimatea die Jozef heette en een volgeling van Jezus was geworden,</verse>
				<verse number="58">ging naar Pilatus en vroeg om het lichaam van Jezus. Pilatus gaf opdracht het hem te geven.</verse>
				<verse number="59">Jozef nam het lichaam, wikkelde het in schoon linnen</verse>
				<verse number="60">en legde het in zijn nieuwe graf, dat hij in de rots had laten uithouwen. Hij rolde een grote steen voor de ingang van het graf en vertrok.</verse>
				<verse number="61">Maria van Magdala en de andere Maria waren daar; ze zaten tegenover het graf.</verse>
				<verse number="62">De volgende dag, dus de dag na Voorbereidingsdag, gingen de hoofdpriesters en de farizeeën gezamenlijk naar Pilatus.</verse>
				<verse number="63">Ze zeiden: “Meneer de gouverneur, wij herinneren ons dat die bedrieger, toen Hij nog leefde, heeft gezegd: ‘Na drie dagen zal Ik verrijzen.’</verse>
				<verse number="64">Wilt u daarom het bevel geven om het graf te bewaken tot de derde dag? Anders kunnen zijn leerlingen erheen gaan, het lichaam stelen en tegen het volk zeggen: ‘Hij is uit de dood verrezen.’ En dan is het laatste bedrog erger dan het eerste.”</verse>
				<verse number="65">Pilatus zei tegen hen: “Ik geef jullie een wacht soldaten; ga het graf bewaken naar best vermogen.”</verse>
				<verse number="66">Ze gingen met de wacht soldaten naar het graf om dat te bewaken, en ze verzegelden de steen.</verse>
			</chapter>
			<chapter number="28">
				<verse number="1">Na de sabbat, toen het ochtend werd op de eerste dag van de week, gingen Maria van Magdala en de andere Maria naar het graf kijken.</verse>
				<verse number="2">Plots vond er een zware aardbeving plaats. Een engel van de Heer daalde uit de hemel neer, ging naar het graf, rolde de steen weg en ging erop zitten.</verse>
				<verse number="3">Hij zag eruit als de bliksem en zijn kledij was sneeuwwit.</verse>
				<verse number="4">De mannen die het graf bewaakten, beefden van angst en vielen voor dood neer.</verse>
				<verse number="5">Maar de engel sprak de vrouwen als volgt toe: “Wees niet bang, ik weet dat jullie Jezus zoeken, die was gekruisigd.</verse>
				<verse number="6">Hij is hier niet; Hij is verrezen, zoals Hij had gezegd. Kom maar kijken waar Hij heeft gelegen.</verse>
				<verse number="7">En ga dan snel aan zijn leerlingen vertellen: ‘Hij is uit de dood verrezen. Hij gaat voor jullie uit naar Galilea en daar zullen jullie Hem zien.’ Dat is mijn boodschap voor jullie.”</verse>
				<verse number="8">Snel verlieten de vrouwen het graf, angstig maar ook bijzonder verheugd. Ze haastten zich naar Jezus' leerlingen om verslag uit te brengen.</verse>
				<verse number="9">Plots kwam Jezus naar hen toe. Hij zei: “Gegroet!” Ze kwamen dichterbij, grepen zijn voeten vast en aanbaden Hem.</verse>
				<verse number="10">Toen zei Jezus tegen hen: “Wees maar niet bang. Ga mijn mensen vertellen dat ze naar Galilea moeten gaan; daar zullen ze Mij zien.”</verse>
				<verse number="11">Terwijl de vrouwen onderweg waren, gingen enkele van de soldaten die het graf hadden bewaakt naar de stad, waar ze verslag aan de hoofdpriesters uitbrachten van alles wat er gebeurd was.</verse>
				<verse number="12">De hoofdpriesters kwamen bijeen met de oudsten en beraamden samen met hen het plan om een grote som geld aan de soldaten te geven</verse>
				<verse number="13">en hun te vertellen: “Jullie moeten zeggen: ‘Zijn leerlingen zijn Hem 's nachts komen stelen terwijl wij sliepen.’</verse>
				<verse number="14">En als de gouverneur hiervan hoort, zullen wij hem overreden, zodat jullie je geen zorgen hoeven te maken.”</verse>
				<verse number="15">De soldaten aanvaardden het geld en deden wat hun was opgedragen. Dit verhaal is tot op vandaag onder de Joodse mensen verspreid.</verse>
				<verse number="16">De elf leerlingen van Jezus gingen naar Galilea, naar de berg waarvan Hij had gezegd dat ze daarnaartoe moesten gaan.</verse>
				<verse number="17">Toen ze Hem zagen, aanbaden ze Hem, hoewel sommigen twijfelden.</verse>
				<verse number="18">Jezus kwam dichterbij en zei tegen hen: “Alle gezag in de hemel en op aarde is aan Mij gegeven.</verse>
				<verse number="19">Ga daarom op weg en maak van alle volken mijn volgelingen, doop hen in de naam van de Vader, de Zoon en de Heilige Geest</verse>
				<verse number="20">en leer hun alles na te leven wat Ik jullie heb opgedragen. En weet dat Ik voortdurend bij jullie zal zijn, tot aan het einde van de wereld.”</verse>
			</chapter>
		</book>
		<book number="41">
			<chapter number="1">
				<verse number="1">Begin van het evangelie van Jezus Christus, de Zoon van God.</verse>
				<verse number="2">In het boek van de profeet Jesaja staat: “Ik stuur mijn boodschapper voor Je uit, die de weg voor Je zal banen;</verse>
				<verse number="3">er roept een stem in de wildernis: Maak de weg van de Heer gereed, maak paden voor Hem vrij!”</verse>
				<verse number="4">Overeenkomstig die profetie kwam Johannes de Doper in de wildernis de doop van inkeer verkondigen, die tot vergeving van zonden leidt.</verse>
				<verse number="5">Mensen uit heel het gebied Judea en alle inwoners van Jeruzalem kwamen naar hem toe en werden door hem in de rivier de Jordaan gedoopt, waarbij ze hun zonden bekenden.</verse>
				<verse number="6">Johannes droeg kledij van kameelhaar en had een leren riem om zijn middel. Hij at sprinkhanen en wilde honing.</verse>
				<verse number="7">Hij verkondigde: “Na mij komt Iemand die machtiger is dan ik; ik ben het niet waard om te bukken om zijn schoenriem los te maken.</verse>
				<verse number="8">Ik heb jullie gedoopt met water, maar Hij zal jullie dopen met de Heilige Geest.”</verse>
				<verse number="9">In die tijd arriveerde Jezus uit Nazaret; dat ligt in Galilea. Hij werd door Johannes in de Jordaan gedoopt.</verse>
				<verse number="10">Zodra Jezus uit het water omhoogkwam, zag Hij dat de hemel openging en de Geest als een duif op Hem neerdaalde.</verse>
				<verse number="11">Toen klonk er een stem uit de hemel: “Jij bent mijn dierbare Zoon; Ik verheug Mij over Jou.”</verse>
				<verse number="12">Meteen daarna stuurde de Geest Jezus de wildernis in.</verse>
				<verse number="13">Op die eenzame plaats bleef Hij veertig dagen, terwijl Hij door Satan op de proef werd gesteld. Jezus was bij de wilde dieren en de engelen dienden Hem.</verse>
				<verse number="14">Nadat Johannes was gevangengenomen, ging Jezus naar Galilea, waar Hij Gods goede nieuws verkondigde.</verse>
				<verse number="15">Hij zei: “Het tijdstip is aangebroken, Gods koninkrijk is in aantocht. Kom tot inkeer en geloof het evangelie.”</verse>
				<verse number="16">Toen Jezus langs het Meer van Galilea wandelde, zag Hij dat Simon en zijn broer Andreas een net in het meer uitwierpen, want ze waren vissers.</verse>
				<verse number="17">Jezus zei tegen hen: “Kom, volg Mij en Ik zal mensenvissers van jullie maken.”</verse>
				<verse number="18">Meteen lieten ze hun netten achter en volgden Hem.</verse>
				<verse number="19">Iets verderop zag Hij Jakobus, de zoon van Zebedeüs, die met zijn broer Johannes in een boot de netten aan het klaarmaken was.</verse>
				<verse number="20">Hij riep hen, en meteen lieten zij hun vader Zebedeüs met de arbeiders in de boot achter en gingen ze Hem achterna.</verse>
				<verse number="21">Ze gingen naar Kafarnaüm en de eerstvolgende sabbat ging Jezus naar de synagoge om er te onderwijzen.</verse>
				<verse number="22">De mensen waren diep onder de indruk van zijn onderwijs, want Hij onderwees hen als een gezaghebbende en niet zoals de Schriftgeleerden.</verse>
				<verse number="23">Op dat moment was er in hun synagoge een man in wie een onreine geest leefde. Hij schreeuwde:</verse>
				<verse number="24">“Wat wilt U van ons, Jezus van Nazaret? Bent U gekomen om ons te vernietigen? Ik weet wie U bent: Gods Heilige!”</verse>
				<verse number="25">Maar Jezus sprak hem berispend toe: “Zwijg en ga uit hem weg.”</verse>
				<verse number="26">De onreine geest deed de man stuiptrekken en ging met een luide schreeuw uit hem weg.</verse>
				<verse number="27">Alle mensen stonden er versteld van en ze vroegen elkaar: “Wat is dit? Nieuwe leer, met gezag! Hij geeft zelfs bevelen aan de onreine geesten en zij gehoorzamen Hem!”</verse>
				<verse number="28">Het nieuws over Jezus verspreidde zich meteen door het hele gebied van Galilea.</verse>
				<verse number="29">Toen ze uit de synagoge kwamen, gingen ze meteen met Jakobus en Johannes naar het huis van Simon en Andreas.</verse>
				<verse number="30">Simons schoonmoeder lag met koorts in bed en meteen vertelden ze Jezus over haar.</verse>
				<verse number="31">Hij ging naar haar toe, nam haar bij de hand en hielp haar overeind. De koorts verdween en zij bediende hen.</verse>
				<verse number="32">Die avond na zonsondergang bracht men iedereen bij Jezus die ziek of bezeten was.</verse>
				<verse number="33">De hele stad verzamelde zich bij de deur.</verse>
				<verse number="34">Jezus genas veel mensen met allerlei ziekten. Ook dreef Hij veel demonen uit, maar Hij liet niet toe dat de demonen spraken, want zij wisten wie Hij was.</verse>
				<verse number="35">De volgende ochtend stond Jezus op terwijl het nog donker was. Hij verliet het huis en ging naar een eenzame plaats om te bidden.</verse>
				<verse number="36">Maar Simon en de mensen die bij hem waren, zochten naar Hem.</verse>
				<verse number="37">Toen ze Hem hadden gevonden, zeiden ze tegen Hem: “Iedereen zoekt U!”</verse>
				<verse number="38">Maar Jezus zei: “Laten we naar de dorpen in de omgeving gaan, zodat Ik ook daar kan preken, want daarvoor ben Ik gekomen.”</verse>
				<verse number="39">Toen trok Hij door heel Galilea, waar Hij preekte in de synagogen en demonen uitdreef.</verse>
				<verse number="40">Er kwam iemand bij Jezus met een huidziekte die hem onrein maakte. Hij smeekte Jezus op zijn knieën: “Als U wilt, kan U mij rein maken.”</verse>
				<verse number="41">Vol medeleven stak Hij zijn hand uit om hem aan te raken. “Ik wil het”, zei Hij. “Word rein.”</verse>
				<verse number="42">Meteen verdween de huidziekte en was de man rein geworden.</verse>
				<verse number="43">Jezus stuurde hem meteen weg met de strenge waarschuwing:</verse>
				<verse number="44">“Zorg dat je niemand iets vertelt, maar ga jezelf aan de priester tonen en breng het reinigingsoffer dat Mozes heeft opgelegd, bij wijze van getuigenis voor de mensen.”</verse>
				<verse number="45">Maar nadat de man was vertrokken, ging hij het nieuws uitgebreid rondvertellen. Daarom kon Jezus niet langer openlijk een stad binnengaan en moest Hij op eenzame plaatsen verblijven. Toch kwamen de mensen van overal naar Hem toe.</verse>
			</chapter>
			<chapter number="2">
				<verse number="1">Toen Jezus enkele dagen later opnieuw Kafarnaüm binnenkwam, raakte bekend dat Hij thuis was.</verse>
				<verse number="2">Daar stroomden zoveel mensen samen dat er geen plaats meer was, zelfs niet bij de deur, en Hij sprak hen toe.</verse>
				<verse number="3">De mensen kwamen iemand bij Hem brengen die verlamd was en door vier van hen werd gedragen.</verse>
				<verse number="4">En omdat het wegens de menigte niet lukte om met hem bij Jezus te komen, maakten ze boven Hem een opening in het dak, waardoor ze de verlamde man op zijn mat naar beneden lieten zakken.</verse>
				<verse number="5">Toen Jezus hun geloof zag, zei Hij tegen de verlamde man: “Mijn zoon, je zonden zijn je vergeven.”</verse>
				<verse number="6">Nu waren daar enkele Schriftgeleerden, die heimelijk dachten:</verse>
				<verse number="7">“Waarom zegt Hij dat? Dat is godslastering! Behalve God is er toch niemand die zonden kan vergeven?”</verse>
				<verse number="8">Jezus had meteen door dat ze dat dachten en Hij zei tegen hen: “Waarom denken jullie deze dingen?</verse>
				<verse number="9">Wat is gemakkelijker, tegen de verlamde zeggen: je zonden zijn vergeven, of zeggen: sta op, neem je mat op en wandel?</verse>
				<verse number="10">Maar, opdat jullie beseffen dat de Mensenzoon het gezag heeft om op aarde zonden te vergeven …” En Hij zei tegen de verlamde man:</verse>
				<verse number="11">“Tegen jou zeg Ik: sta op, neem je mat op en ga naar huis!”</verse>
				<verse number="12">De verlamde man stond op, nam meteen zijn mat op en vertrok waar iedereen bij was. Ze stonden allen versteld, verheerlijkten God en zeiden: “Zoiets hebben we nog nooit gezien!”</verse>
				<verse number="13">Jezus ging terug naar het meer. Alle mensen kwamen bij Hem en Hij onderwees hen.</verse>
				<verse number="14">Onderweg zag Hij Levi, de zoon van Alfeüs, bij het tolhuis zitten. Jezus zei tegen hem: “Volg Mij.” En Levi stond op en volgde Hem.</verse>
				<verse number="15">Toen Hij op een dag bij Levi te gast was voor een maaltijd, at een groot aantal belastinginners en zondaars met Jezus en zijn leerlingen mee, want velen van hen volgden Jezus.</verse>
				<verse number="16">Toen de Schriftgeleerden van de farizeeën Jezus zagen eten met de zondaars en belastinginners, vroegen ze aan zijn leerlingen: “Waarom eet Hij met belastinginners en zondaars?”</verse>
				<verse number="17">Jezus hoorde het en zei tegen hen: “Het zijn niet de gezonde mensen die een dokter nodig hebben, maar de zieken. Ik ben niet gekomen om rechtvaardige mensen te roepen, maar zondaars.”</verse>
				<verse number="18">Toen Johannes' leerlingen en de farizeeën aan het vasten waren, kwamen er mensen aan Jezus vragen: “Johannes' leerlingen en de farizeeën zijn aan het vasten; waarom vasten uw leerlingen niet?”</verse>
				<verse number="19">Jezus antwoordde: “De gasten van de bruidegom kunnen toch niet vasten terwijl de bruidegom bij hen is? Zolang hij bij hen is, kunnen ze niet vasten.</verse>
				<verse number="20">Maar er komt een tijd dat de bruidegom bij hen wordt weggenomen en dan zullen ze vasten.</verse>
				<verse number="21">Niemand lapt een oud kledingstuk op met een stuk stof dat nog niet gekrompen is, want dan trekt het verstelstuk de oude stof kapot en ontstaat er een grotere scheur.</verse>
				<verse number="22">En niemand giet nieuwe wijn in oude wijnzakken, want dan barst de wijn uit zijn zakken en zijn zowel de wijn als de zakken niets meer waard. Nieuwe wijn hoort in nieuwe wijnzakken.”</verse>
				<verse number="23">Op een sabbat, toen Jezus tussen de graanvelden door wandelde, begonnen zijn leerlingen onderweg wat aren te plukken.</verse>
				<verse number="24">De farizeeën vroegen Hem: “Waarom doen zij iets dat op de sabbat niet is toegestaan?”</verse>
				<verse number="25">Hij antwoordde: “Hebben jullie nooit gelezen wat David deed toen hij en zijn mannen niets bij zich hadden en honger kregen?</verse>
				<verse number="26">Dat gebeurde in de tijd dat Abjatar hogepriester was. David ging het huis van God binnen, at van de gewijde broden waarvan enkel de priesters mochten eten, en gaf ervan aan zijn mannen.”</verse>
				<verse number="27">Ook zei Jezus tegen hen: “De sabbat is voor de mens gemaakt, niet de mens voor de sabbat.</verse>
				<verse number="28">Daarom is de Mensenzoon ook baas over de sabbat.”</verse>
			</chapter>
			<chapter number="3">
				<verse number="1">Jezus ging opnieuw naar de synagoge en daar was iemand met een hand die hij niet kon bewegen.</verse>
				<verse number="2">De mensen keken goed of Jezus hem op de sabbat zou genezen, zodat ze Hem zouden kunnen beschuldigen.</verse>
				<verse number="3">Maar Hij zei tegen de man met de hand die hij niet kon bewegen: “Kom in het midden staan.”</verse>
				<verse number="4">Toen vroeg Hij de mensen: “Wat is toegestaan op de sabbat: goed doen of kwaad doen, een leven redden of een leven wegnemen?” Maar ze zwegen.</verse>
				<verse number="5">Hij keek hen kwaad aan, ontzet over de starheid van hun hart. Vervolgens zei Hij tegen de man: “Steek de hand uit.” De man stak zijn hand uit en die genas.</verse>
				<verse number="6">Toen gingen de farizeeën naar buiten om samen met de aanhangers van Herodes een plan te beramen om Jezus om te brengen.</verse>
				<verse number="7">Jezus trok zich echter met zijn leerlingen terug bij het meer. Een groot aantal mensen uit Galilea volgde hen. Ook uit Judea,</verse>
				<verse number="8">Jeruzalem, Idumea, het gebied aan de overkant van de Jordaan en uit de omgeving van Tyrus en Sidon kwamen de mensen in drommen naar Hem toe, omdat ze hadden gehoord wat Hij allemaal deed.</verse>
				<verse number="9">Hij vroeg zijn leerlingen om een bootje klaar te houden wegens de menigte, voor het geval het gedrang te sterk zou worden.</verse>
				<verse number="10">Hij had namelijk veel mensen genezen en daarom drongen veel mensen die iets mankeerden naar voren om Hem aan te raken.</verse>
				<verse number="11">En wanneer de onreine geesten Hem zagen, vielen ze voor Hem neer terwijl ze schreeuwden: “U bent de Zoon van God.”</verse>
				<verse number="12">Maar Hij verbood hun nadrukkelijk, bekend te maken wie Hij was.</verse>
				<verse number="13">Toen ging Jezus een berg op en riep Hij wie Hij bij zich wilde hebben. Die mensen kwamen naar Hem toe.</verse>
				<verse number="14">Hij stelde twaalf personen aan – Hij noemde hen apostelen – om bij Hem te horen en door Hem te worden uitgezonden om te preken</verse>
				<verse number="15">met het gezag om demonen uit te drijven.</verse>
				<verse number="16">Dit zijn de twaalf die hij aanstelde: Simon, aan wie Hij de naam Petrus gaf,</verse>
				<verse number="17">Jakobus, de zoon van Zebedeüs, zijn broer Johannes – aan hen gaf Hij de naam Boanerges, wat “zonen van de donder” betekent –</verse>
				<verse number="18">Andreas, Filippus, Bartolomeüs, Matteüs, Tomas, Jakobus, de zoon van Alfeüs, Taddeüs, Simon de Zeloot,</verse>
				<verse number="19">en Judas Iskariot, die Hem uiteindelijk verraden heeft.</verse>
				<verse number="20">Jezus ging naar huis. Opnieuw stroomde daar veel volk samen, zodat ze zelfs niet konden eten.</verse>
				<verse number="21">Toen zijn familie ervan hoorde, gingen ze op pad om Hem op te halen, want ze zeiden: “Hij is niet goed bij zijn verstand.”</verse>
				<verse number="22">De Schriftgeleerden die uit Jeruzalem waren gekomen, zeiden: “Beëlzebul, de heerser over de demonen, zit in Hem en daarom kan Hij de demonen uitdrijven.”</verse>
				<verse number="23">Jezus riep hen echter bij zich en zei tegen hen in de vorm van parabels: “Het kan toch niet dat Satan Satan uitdrijft?</verse>
				<verse number="24">Als een koninkrijk innerlijk verdeeld is, kan het niet standhouden.</verse>
				<verse number="25">En als een familie innerlijk verdeeld is, kan ze niet standhouden.</verse>
				<verse number="26">En als Satan tegen zichzelf opstaat en verdeeld is, kan hij niet standhouden maar is het voor hem afgelopen.</verse>
				<verse number="27">Ook kan niemand het huis van een sterk persoon binnendringen om zijn bezit te plunderen zonder eerst die sterke man vast te binden. Pas dan kan hij het huis leegplunderen.</verse>
				<verse number="28">Ik verzeker jullie, alle zonde en alle godslastering die mensen begaan, kan hun worden vergeven.</verse>
				<verse number="29">Maar voor wie lastert tegen de Heilige Geest, komt er nooit vergeving; hij is schuldig aan een eeuwige zonde.”</verse>
				<verse number="30">De mensen hadden namelijk gezegd dat Jezus een onreine geest in zich had.</verse>
				<verse number="31">Toen arriveerden Jezus' moeder en broers. Ze bleven buiten en stuurden iemand naar binnen om Hem te roepen.</verse>
				<verse number="32">Er zaten veel mensen om Hem heen en ze zeiden tegen Hem: “Uw moeder en broers en zussen staan buiten en zoeken U.”</verse>
				<verse number="33">Maar Hij vroeg hun: “Wie zijn mijn moeder en mijn broers?”</verse>
				<verse number="34">Hij keek naar de mensen die in een kring om Hem heen zaten en zei: “Dit zijn mijn moeder en broers.</verse>
				<verse number="35">Want wie doet wat God wil, die is mijn broer, zus of moeder.”</verse>
			</chapter>
			<chapter number="4">
				<verse number="1">Toen Jezus opnieuw ging onderwijzen bij het meer, verzamelde zich zo'n grote menigte om Hem heen, dat Hij plaatsnam in een boot op het meer, terwijl alle mensen op de oever bleven staan.</verse>
				<verse number="2">Hij leerde hun van alles door middel van parabels. Hij zei:</verse>
				<verse number="3">“Luister! Er was eens een zaaier die ging zaaien.</verse>
				<verse number="4">Tijdens het zaaien viel er wat zaad langs het pad en de vogels kwamen het oppikken.</verse>
				<verse number="5">Een ander deel viel in een ondiep laagje aarde op rotsgrond. De plantjes schoten meteen op, omdat de aarde ondiep was.</verse>
				<verse number="6">Maar toen de zon hoog kwam te staan, verschroeiden de plantjes en gingen ze dood, omdat ze geen wortels hadden.</verse>
				<verse number="7">Nog een ander deel viel tussen het onkruid. Het werd door het groeiende onkruid verstikt en leverde geen oogst op.</verse>
				<verse number="8">Weer ander zaad kwam terecht in goede aarde. Het kwam op, groeide verder en leverde een goede oogst op, wel dertig-, zestig- of zelfs honderdmaal zoveel als er was gezaaid.”</verse>
				<verse number="9">Toen zei Hij: “Als je oren hebt om te horen, luister dan!”</verse>
				<verse number="10">Toen Hij later alleen was, vroegen de mensen die samen met de Twaalf bij Hem waren, wat de parabels betekenden.</verse>
				<verse number="11">Hij zei tegen hen: “Aan jullie is het geheim van Gods koninkrijk onthuld, maar aan buitenstaanders wordt alles in parabels verteld,</verse>
				<verse number="12">zodat ze ‘wel zien maar niet begrijpen, en wel horen maar niet verstaan’; anders zouden ze zich bekeren en worden vergeven.”</verse>
				<verse number="13">Toen zei Hij tegen hen: “Begrijpen jullie deze parabel niet? Hoe gaan jullie dan de andere parabels begrijpen?</verse>
				<verse number="14">De zaaier ‘zaait’ de boodschap van God voor de mensen.</verse>
				<verse number="15">Bij sommigen gaat het als bij zaad langs het pad. De boodschap wordt gezaaid, maar zodra ze haar horen, neemt Satan de boodschap die in hen gezaaid is weg.</verse>
				<verse number="16">Bij anderen gaat het als bij zaad dat op rotsgrond wordt gezaaid: ze horen de boodschap en aanvaarden deze meteen met vreugde.</verse>
				<verse number="17">Maar ze zijn oppervlakkig en de boodschap raakt niet diep in hen geworteld. Zodra er verdrukking of vervolging komt omwille van het evangelie, geven ze op.</verse>
				<verse number="18">Bij nog anderen gaat het als bij plantjes tussen het onkruid. Ze horen de boodschap,</verse>
				<verse number="19">maar deze raakt verstikt door de zorgen van dit leven, de misleiding van de rijkdom en de begerigheid naar andere dingen, en levert niets op.</verse>
				<verse number="20">En bij weer anderen is het als bij zaad dat in goede aarde wordt gezaaid: ze horen de boodschap en aanvaarden haar, zodat ze een oogst oplevert die dertig-, zestig- of zelfs honderdmaal zo groot is.”</verse>
				<verse number="21">Hij vertelde hun ook: “Een olielamp wordt toch niet in huis gehaald om onder een bak of een bed te worden gezet? Nee, ze wordt op een standaard geplaatst.</verse>
				<verse number="22">Want er is niets geheim dat niet zal worden onthuld en niets verhuld dat niet zichtbaar zal worden.</verse>
				<verse number="23">Als je oren hebt om te horen, luister dan!”</verse>
				<verse number="24">Hij zei ook tegen hen: “Denk zorgvuldig na over wat je hoort, want de maat die jij hanteert, zal op jou worden toegepast en daaruit zal je ruimschoots ontvangen!</verse>
				<verse number="25">Aan wie heeft, zal nog meer worden gegeven; maar van wie niets heeft, zal zelfs hetgeen hij heeft worden afgenomen.”</verse>
				<verse number="26">Verder zei Hij: “Met Gods koninkrijk is het als met een man die zaad in de grond heeft gezaaid.</verse>
				<verse number="27">Dag na dag staat hij op en gaat hij weer slapen terwijl het zaad ontkiemt en groeit, zonder dat hij weet hoe.</verse>
				<verse number="28">Er groeit vanzelf iets uit die aarde: eerst een stengel, dan een aar, en vervolgens de volle graankorrels in de aar.</verse>
				<verse number="29">Zodra het graan rijp is, zet hij de sikkel erin, want het is tijd geworden voor de oogst.”</verse>
				<verse number="30">Hij zei ook: “Waarmee zal ik Gods koninkrijk vergelijken, met welke parabel zal ik het beschrijven?</verse>
				<verse number="31">Het is als een mosterdzaadje; wanneer het in de aarde wordt gezaaid, is het het kleinste van alle zaad op aarde.</verse>
				<verse number="32">Maar na het zaaien groeit het op en wordt het de grootste van alle moestuinplanten, met takken die zo groot zijn dat de vogels zich in zijn schaduw kunnen nestelen.”</verse>
				<verse number="33">Hij vertelde hun de boodschap van God in de vorm van veel van dergelijke parabels, in de mate waarin ze het konden begrijpen.</verse>
				<verse number="34">In feite sprak Hij enkel in de vorm van parabels, maar wanneer Hij met zijn leerlingen alleen was, legde Hij alles uit.</verse>
				<verse number="35">Aan het einde van die dag, toen het avond werd, zei Hij tegen zijn leerlingen: “Laten we naar de overkant varen.”</verse>
				<verse number="36">Ze stuurden de menigte naar huis en voeren met Hem in de boot weg. Er voeren andere boten met Hem mee.</verse>
				<verse number="37">Het begon hard te stormen en de golven sloegen in de boot, zodat die begon vol te lopen.</verse>
				<verse number="38">Hij lag echter achter in de boot tegen het kussen te slapen. Ze maakten Hem wakker en vroegen: “Leraar, kan het U niet schelen dat we vergaan?”</verse>
				<verse number="39">Toen Hij wakker was geworden, beval Hij de wind en het meer: “Rustig, kalmeer!” De wind ging liggen en het werd heel stil.</verse>
				<verse number="40">Hij zei tegen hen: “Waarom zijn jullie zo bang? Hebben jullie geen geloof?”</verse>
				<verse number="41">Maar zij waren hevig geschrokken en vroegen elkaar: “Wie is Hij toch, dat zelfs de wind en het meer Hem gehoorzamen?”</verse>
			</chapter>
			<chapter number="5">
				<verse number="1">Ze kwamen aan bij de overkant van het meer, in het gebied van de Gerasenen.</verse>
				<verse number="2">Zodra Jezus uit de boot stapte, kwam een man met een onreine geest van tussen de graven naar Hem toe.</verse>
				<verse number="3">Hij leefde namelijk tussen die graven en niemand kon hem nog vastbinden, zelfs niet met een ketting.</verse>
				<verse number="4">Hij was namelijk al vaak aan handen en voeten geketend geweest, maar had telkens de ketens en boeien kapotgetrokken en vernield. Niemand kon hem in bedwang houden.</verse>
				<verse number="5">Dag en nacht was hij tussen de graven en in de bergen aan het schreeuwen en zichzelf met stenen aan het verminken.</verse>
				<verse number="6">Hij zag Jezus van ver, rende op Hem af en viel voor Hem op zijn knieën,</verse>
				<verse number="7">terwijl hij riep: “Waarom bemoeit U zich met mij, Jezus, Zoon van de allerhoogste God? Ik bezweer U in Gods naam: folter mij alstublieft niet!”</verse>
				<verse number="8">Jezus had namelijk tegen hem gezegd: “Onreine geest, ga uit die man weg!”</verse>
				<verse number="9">Toen vroeg Jezus hem: “Hoe heet jij?” Hij antwoordde: “Mijn naam is Legio, want wij zijn met velen.”</verse>
				<verse number="10">Hij smeekte Jezus met aandrang om hen niet uit de streek te verjagen.</verse>
				<verse number="11">Nu was er op de berghelling een grote kudde varkens aan het grazen.</verse>
				<verse number="12">De onreine geesten smeekten Hem: “Stuur ons alstublieft die varkens in!”</verse>
				<verse number="13">Jezus stemde toe en de onreine geesten kwamen naar buiten en drongen de varkens binnen. De kudde, ongeveer tweeduizend varkens, stormde de helling af, het meer in, waar ze verdronken.</verse>
				<verse number="14">De varkenshoeders renden weg en brachten verslag uit in de stad en op het land. Daarom kwamen de mensen kijken wat er was gebeurd.</verse>
				<verse number="15">Toen ze bij Jezus kwamen, zagen ze de man zitten die door demonen bezeten was geweest; hij was gekleed en bij zijn volle verstand. Toen werden ze bang.</verse>
				<verse number="16">Zij die hadden gezien wat er met de bezeten man en met de varkens was gebeurd, legden het aan hen uit.</verse>
				<verse number="17">Toen begonnen de mensen Jezus te smeken hun streek te verlaten.</verse>
				<verse number="18">Toen Hij in de boot stapte, smeekte de man die bezeten was geweest om met Hem mee te mogen.</verse>
				<verse number="19">Jezus liet dat niet toe, maar zei tegen hem: “Ga naar huis en vertel je familie wat de Heer voor jou heeft gedaan en hoe Hij jou zijn mededogen heeft getoond.”</verse>
				<verse number="20">De man vertrok en begon in de Dekapolis te verkondigen wat Jezus voor hem had gedaan. En iedereen was diep onder de indruk.</verse>
				<verse number="21">Toen Jezus naar de overkant was teruggevaren, kwam een grote menigte om Hem heen staan. Hij was nog bij het meer,</verse>
				<verse number="22">toen er een synagogebestuurder aankwam die Jaïrus heette. Hij zag Jezus, viel aan zijn voeten neer,</verse>
				<verse number="23">en smeekte vurig: “Mijn dochtertje is stervende. Kom haar alstublieft de handen opleggen, zodat ze zal genezen en in leven blijven!”</verse>
				<verse number="24">Jezus ging met hem mee. Een grote menigte volgde Hem en drong tegen Hem aan.</verse>
				<verse number="25">Er was een vrouw bij die al twaalf jaar last had van bloedingen.</verse>
				<verse number="26">Ze had allerlei behandelingen van vele dokters ondergaan en had daar al haar geld aan uitgegeven, maar in plaats van beter te worden was ze verslechterd.</verse>
				<verse number="27">Toen zij over Jezus hoorde, wrong ze zich tussen de mensen door en raakte ze van achteren zijn mantel aan,</verse>
				<verse number="28">want ze dacht: “Als ik slechts zijn mantel aanraak, zal ik genezen.”</verse>
				<verse number="29">Meteen stopte het bloeden en voelde ze aan haar lichaam dat ze van haar kwaal was genezen.</verse>
				<verse number="30">Jezus merkte meteen dat er kracht van Hem was uitgegaan. Hij draaide zich om in de menigte en vroeg: “Wie heeft mijn kleren aangeraakt?”</verse>
				<verse number="31">Zijn leerlingen zeiden tegen Hem: “U ziet toch hoe de menigte zich om U verdringt? Hoe kan U dan vragen wie U heeft aangeraakt?”</verse>
				<verse number="32">Hij bleef echter om zich heen kijken om te zien wie het had gedaan.</verse>
				<verse number="33">De vrouw, die nu beefde van angst omdat ze wist wat er met haar was gebeurd, kwam naar voren, liet zich voor Hem neervallen en vertelde Hem de hele waarheid.</verse>
				<verse number="34">Hij zei tegen haar: “Mijn dochter, je geloof heeft je genezen. Ga in vrede en wees genezen van je kwaal.”</verse>
				<verse number="35">Terwijl Jezus nog sprak, kwamen mensen uit het huishouden van Jaïrus de synagogebestuurder zeggen: “Uw dochtertje is gestorven. Waarom zou u de Leraar nog lastigvallen?”</verse>
				<verse number="36">Jezus hoorde hun bericht, maar zei tegen de synagogebestuurder: “Wees niet bang; je moet enkel geloven.”</verse>
				<verse number="37">Hij liet niet toe dat er iemand met Hem meeging, behalve Petrus en de broers Jakobus en Johannes.</verse>
				<verse number="38">Toen ze bij het huis van de synagogebestuurder waren aangekomen, zag Jezus een grote drukte. Er werd geweend en luid gejammerd.</verse>
				<verse number="39">Hij ging naar binnen en zei: “Waarom deze drukte en dit geween? Het kind is niet dood, het slaapt alleen maar.”</verse>
				<verse number="40">Ze lachten Hem uit, maar Hij stuurde iedereen naar buiten behalve de vader en moeder van het kind en de leerlingen die Hem vergezelden. Hij ging de kamer binnen waar het kind lag,</verse>
				<verse number="41">nam haar hand vast en zei tegen haar: “Talita koem.” Dat betekent: “Meisje, Ik zeg je: sta op.”</verse>
				<verse number="42">Het meisje stond meteen op en begon te stappen. Ze was twaalf jaar oud. Men was buiten zichzelf van verbazing.</verse>
				<verse number="43">Hij droeg hun op dat niemand dit te weten mocht komen en zei dat ze haar wat eten moesten geven.</verse>
			</chapter>
			<chapter number="6">
				<verse number="1">Jezus vertrok daarvandaan en kwam aan in zijn thuisstad. Zijn leerlingen waren met Hem meegekomen.</verse>
				<verse number="2">Toen het sabbat werd, begon Hij te onderwijzen in de synagoge en de vele toehoorders waren diep onder de indruk. Ze vroegen: “Waar haalt die Man dat toch vandaan, hoe komt Hij aan die wijsheid en hoe is het mogelijk dat Hij die wonderen doet?</verse>
				<verse number="3">Is dit niet de bouwer, de zoon van Maria en broer van Jakobus, Joses, Judas en Simon? En zijn zussen wonen toch hier bij ons?” Ze ergerden zich aan Hem.</verse>
				<verse number="4">Maar Jezus zei tegen hen: “Het is alleen in zijn thuisstad, bij zijn familie en in zijn eigen huis dat een profeet geen eer ontvangt.”</verse>
				<verse number="5">Hij kon er geen wonderen doen, alleen genas Hij enkele zieken door hun de handen op te leggen.</verse>
				<verse number="6">Hij verbaasde zich over hun ongeloof. Daarna trok Hij van dorp tot dorp om er te onderwijzen.</verse>
				<verse number="7">Jezus riep de Twaalf bij zich en begon hen twee aan twee op pad te sturen. Hij gaf hun gezag over onreine geesten</verse>
				<verse number="8">en gaf hun de volgende instructies: “Neem niets mee voor onderweg, behalve een wandelstok. Geen brood, geen reistas, en geen geld in je geldriem.</verse>
				<verse number="9">Trek wel sandalen aan, maar geen extra kledij.”</verse>
				<verse number="10">Jezus zei ook tegen hen: “Wanneer jullie bij iemand te gast zijn, blijf dan bij die persoon logeren totdat je uit die plaats vertrekt.</verse>
				<verse number="11">En wanneer men je ergens niet verwelkomt of niet naar je luistert, vertrek dan uit die plaats en schud het stof van je voetzolen als een teken voor hen van jullie afkeuring.”</verse>
				<verse number="12">Ze gingen eropuit en riepen de mensen op om tot inkeer te komen.</verse>
				<verse number="13">Ze dreven veel demonen uit en zalfden vele zieken met olie en genazen hen.</verse>
				<verse number="14">Jezus' naam raakte bekend en ook koning Herodes hoorde over Hem. Sommige mensen zeiden: “Johannes de Doper is uit de dood verrezen; daarom doet Hij wonderen.”</verse>
				<verse number="15">Anderen zeiden: “Hij is Elia”, en nog anderen: “Hij is een profeet, zoals de profeten van vroeger.”</verse>
				<verse number="16">Maar toen Herodes het hoorde, zei hij: “Johannes, die ik heb laten onthoofden, is verrezen.”</verse>
				<verse number="17">Herodes had namelijk zelf bevolen om Johannes te arresteren en in de gevangenis vast te zetten, wegens Herodias, de vrouw van zijn broer Filippus. Herodes was met haar getrouwd,</verse>
				<verse number="18">en Johannes had tegen Herodes gezegd: “U mag niet met uw schoonzus trouwen.”</verse>
				<verse number="19">Daarom had Herodias een hekel aan Johannes. Ze wilde hem doden, maar ze kreeg daartoe niet de gelegenheid.</verse>
				<verse number="20">Herodes wist dat Johannes een rechtvaardige man was die een zuiver leven leidde. Herodes was bang voor Johannes en beschermde hem. Herodes luisterde graag naar Johannes, hoewel het hem in verlegenheid bracht.</verse>
				<verse number="21">Herodias zag haar kans schoon op de verjaardag van Herodes, toen hij een feestmaal hield voor zijn hoge functionarissen en militaire leiders en de vooraanstaande burgers van Galilea.</verse>
				<verse number="22">Toen Herodias' dochter kwam dansen, beleefden Herodes en zijn gasten daar zoveel plezier aan dat de koning tegen het meisje zei: “Vraag me wat je wil, en ik zal het je geven.”</verse>
				<verse number="23">Hij zwoer haar: “Ik zal je alles geven wat je vraagt, al was het de helft van mijn koninkrijk.”</verse>
				<verse number="24">Ze ging de zaal uit en zei tegen haar moeder: “Wat zal ik vragen?” Zij antwoordde: “Het hoofd van Johannes de Doper.”</verse>
				<verse number="25">Het meisje haastte zich meteen terug naar binnen en zei tegen de koning: “Ik wil graag dat u mij onmiddellijk het hoofd van Johannes de Doper geeft, op een schaal.”</verse>
				<verse number="26">De koning was zwaar aangeslagen, maar omwille van wat hij had gezworen in het bijzijn van zijn gasten wilde hij het haar niet weigeren.</verse>
				<verse number="27">Hij stuurde meteen een beul naar de gevangenis om het hoofd van Johannes te halen. De beul vertrok, onthoofdde Johannes</verse>
				<verse number="28">en kwam terug met zijn hoofd op een schaal. Hij gaf het aan het meisje en zij gaf het aan haar moeder.</verse>
				<verse number="29">Toen Johannes' leerlingen dit hoorden, haalden ze zijn lichaam op en legden het in een graf.</verse>
				<verse number="30">De apostelen kwamen bij Jezus terug en vertelden Hem alles wat ze hadden gedaan en wat ze aan de mensen hadden onderwezen.</verse>
				<verse number="31">Maar Hij zei tegen hen: “Ga naar een afgelegen plaats, waar jullie alleen kunnen zijn, en rust wat uit.” Want het was zo'n komen en gaan dat ze zelfs niet aan eten toekwamen.</verse>
				<verse number="32">Daarom vertrokken ze per boot naar een afgelegen plaats om alleen te zijn.</verse>
				<verse number="33">Veel mensen die hen zagen wegvaren, herkenden hen. Ze haastten zich te voet vanuit alle steden naar die plaats, en kwamen vóór hen aan.</verse>
				<verse number="34">Toen Jezus uit de boot stapte, zag Hij een grote menigte en kreeg Hij medelijden met de mensen, want ze waren als schapen zonder herder. Daarom begon Hij hun van alles te leren.</verse>
				<verse number="35">Maar toen het laat begon te worden, kwamen zijn leerlingen bij Hem en zeiden: “Dit is een afgelegen plaats en het is al laat.</verse>
				<verse number="36">Stuur de mensen toch weg, zodat ze naar de gehuchten en dorpen in de omgeving kunnen gaan om voor zichzelf iets te kopen om te eten.”</verse>
				<verse number="37">Maar Hij antwoordde: “Geven jullie hun maar te eten.” Zij vroegen Hem: “Hoe kunnen wij voor tweehonderd denarie brood gaan kopen om aan al die mensen te geven?”</verse>
				<verse number="38">Jezus zei: “Ga eens kijken hoeveel broden jullie hebben.” Ze gingen het na het en zeiden: “Vijf, en twee vissen.”</verse>
				<verse number="39">Toen droeg Hij hun op tegen de mensen te zeggen dat ze in groepen op het groene gras moesten plaatsnemen.</verse>
				<verse number="40">Dus namen de mensen plaats in groepen van honderd en van vijftig.</verse>
				<verse number="41">Jezus nam de vijf broden en de twee vissen, keek omhoog, naar de hemel, sprak een zegengebed uit, brak de broden in stukken en gaf die aan zijn leerlingen om uit te delen. Ook de twee vissen verdeelde Hij onder alle mensen.</verse>
				<verse number="42">Ze aten allen tot ze voldaan waren.</verse>
				<verse number="43">Daarna verzamelden ze de overgebleven brokken – wel twaalf manden vol – en de overgebleven vis.</verse>
				<verse number="44">Het aantal mannen dat had gegeten bedroeg vijfduizend.</verse>
				<verse number="45">Meteen daarna droeg Jezus zijn leerlingen op om in de boot te stappen en voor Hem uit naar Betsaïda over te steken terwijl Hij de menigte naar huis stuurde.</verse>
				<verse number="46">Nadat Hij afscheid van hen had genomen, ging Hij de berg op om te bidden.</verse>
				<verse number="47">Toen het avond werd, bevond de boot zich midden op het meer terwijl Hij nog alleen aan wal was.</verse>
				<verse number="48">Hij zag dat de leerlingen zich hard moesten inspannen om vooruit te roeien, want ze hadden de wind tegen. Tegen het einde van de nacht ging Hij hen achterna, al wandelend over het water. Toen Hij hen zou voorbijgaan,</verse>
				<verse number="49">zagen ze Hem op het meer wandelen. Ze dachten dat Hij een spook was en schreeuwden het uit.</verse>
				<verse number="50">Iedereen zag Hem allemaal en waren doodsbang. Meteen sprak Hij hen toe: “Wees gerust, Ik ben het. Wees niet bang.”</verse>
				<verse number="51">Hij stapte bij hen in de boot en de wind ging liggen. Ze waren volkomen verbijsterd,</verse>
				<verse number="52">want ze hadden de les van de broden niet begrepen; hun hart was verstard.</verse>
				<verse number="53">Eenmaal overgestoken, kwamen ze aan land bij Gennesaret, waar ze aanmeerden.</verse>
				<verse number="54">Zodra ze uit de boot stapten, herkenden de mensen Jezus.</verse>
				<verse number="55">Ze doorkruisten de hele streek om hun zieken op draagmatten naar de plaats te dragen waarvan ze hoorden dat Hij daar was.</verse>
				<verse number="56">En waar Hij ook kwam – dorpen, steden of platteland – bracht men de zieken naar marktplaatsen en smeekte men Hem om slechts de kwast onderaan zijn mantel te mogen aanraken. Iedereen die Hem aanraakte, werd genezen.</verse>
			</chapter>
			<chapter number="7">
				<verse number="1">De farizeeën en enkele Schriftgeleerden die uit Jeruzalem waren gekomen, kwamen om Jezus heen staan.</verse>
				<verse number="2">Ze hadden sommige van zijn leerlingen zien eten met onreine – dat wil zeggen: ongewassen – handen.</verse>
				<verse number="3">De farizeeën, in feite alle Joodse mensen, eten namelijk niet zonder eerst grondig hun handen te wassen. Daarmee volgen ze de traditie van hun voorouders.</verse>
				<verse number="4">Als ze van de markt thuiskomen, eten ze pas nadat ze zich hebben gewassen. Ze volgen ook allerlei andere tradities, zoals het afwassen van bekers, kannen en kookpotten.</verse>
				<verse number="5">Daarom vroegen de farizeeën en de Schriftgeleerden aan Jezus: “Waarom leven uw leerlingen niet volgens de tradities van de voorouders, maar eten zij met onreine handen?”</verse>
				<verse number="6">Hij antwoordde: “Jesaja had gelijk toen hij profeteerde over jullie, hypocrieten. Want er staat: ‘Dit volk bewijst Mij lippendienst, hun hart is ver van Mij.</verse>
				<verse number="7">Zij vereren Mij tevergeefs, en ze onderwijzen menselijke voorschriften.’</verse>
				<verse number="8">Jullie hebben Gods gebod losgelaten en houden je vast aan menselijke traditie.”</verse>
				<verse number="9">Hij vervolgde: “Jullie blinken uit in het verwerpen van Gods gebod om jullie eigen traditie na te leven.</verse>
				<verse number="10">Mozes heeft immers gezegd: ‘Eer je vader en moeder’, en ‘Wie kwaadspreekt van zijn vader of moeder, moet ter dood worden gebracht.’</verse>
				<verse number="11">Maar jullie beweren dat als iemand tegen zijn vader of moeder zegt: ‘Wat ik aan jullie had kunnen geven, is korban’ – dat wil zeggen: aan God gewijd –</verse>
				<verse number="12">dat hij dan niets meer voor zijn vader of moeder mag doen.</verse>
				<verse number="13">Zo gebruiken jullie de traditie die aan jullie is doorgeven, om hetgeen God heeft gezegd ongeldig te verklaren. En jullie doen veel dergelijke dingen.”</verse>
				<verse number="14">Jezus riep de menigte weer bij zich en zei: “Luister, iedereen, en begrijp het volgende:</verse>
				<verse number="15">Niets dat van buitenaf bij iemand naar binnen gaat, kan hem verontreinigen. Integendeel, het zijn de dingen die uit een mens naar buiten komen, die hem verontreinigen.”</verse>
				<verse number="16"></verse>
				<verse number="17">Nadat Hij een huis was binnengegaan, weg van de menigte, vroegen zijn leerlingen Hem naar deze vergelijking.</verse>
				<verse number="18">Hij antwoordde: “Hebben ook jullie nog altijd geen inzicht? Beseffen jullie niet dat niets dat van buitenaf de mens ingaat, hem kan verontreinigen?</verse>
				<verse number="19">Het gaat namelijk niet naar zijn hart, maar naar zijn maag, en van daar weer naar buiten.” Door dat te zeggen verklaarde Jezus alle voedingswaren rein.</verse>
				<verse number="20">Hij vervolgde: “Wat uit de mens naar buiten komt, dat verontreinigt hem.</verse>
				<verse number="21">Want het is van binnenuit, uit het hart van de mens, dat slechte gedachten voortkomen: seksueel wangedrag, diefstal, moord,</verse>
				<verse number="22">overspel, hebzucht, kwaadaardigheid, bedrog, losbandigheid, jaloezie, laster, arrogantie en dwaasheid.</verse>
				<verse number="23">Al deze slechte dingen komen van binnenuit en verontreinigen de mens.”</verse>
				<verse number="24">Jezus vertrok uit die plaats en ging naar de omgeving van Tyrus. Daar ging Hij een huis binnen en wilde niet dat iemand daarvan wist. Hij kon echter niet onopgemerkt blijven.</verse>
				<verse number="25">Er was namelijk een vrouw die een dochtertje had met een onreine geest. Zodra zij over Hem hoorde, kwam ze naar Hem toe en liet ze zich voor zijn voeten neervallen.</verse>
				<verse number="26">De vrouw was een niet-Joodse, afkomstig van Syrofenicië. Ze smeekte Jezus om de demon uit haar dochter te drijven.</verse>
				<verse number="27">Maar Hij zei tegen haar: “Laat eerst de kinderen voldoende eten, want het is niet goed om het brood van de kinderen af te nemen en aan de hondjes te geven.”</verse>
				<verse number="28">Zij antwoordde: “Heer, de hondjes onder de tafel eten toch van wat de kinderen morsen?”</verse>
				<verse number="29">Hij zei tegen haar: “Omdat je dat antwoord geeft, kun je gerust naar huis; de demon is uit je dochter weggegaan.”</verse>
				<verse number="30">Zij ging naar huis en zag dat haar kind in bed lag en de demon was weggegaan.</verse>
				<verse number="31">Toen vertrok Jezus uit de omgeving van Tyrus. Via Sidon reisde Hij naar het Meer van Galilea, dwars door het gebied van Dekapolis.</verse>
				<verse number="32">Daar werd iemand bij Hem gebracht, die doof was en moeite had met praten. Men smeekte Jezus om zijn hand op hem te leggen.</verse>
				<verse number="33">Nadat Hij hem apart had genomen, bij de menigte vandaan, stak Jezus zijn vingers in de oren van de man, spuwde Hij en raakte Hij de tong van de man aan.</verse>
				<verse number="34">Toen keek Hij omhoog naar de hemel, en zuchtte diep en zei tegen hem: “Effata”. Dat betekent: ga open!</verse>
				<verse number="35">Meteen werkten zijn oren en tong naar behoren en sprak hij normaal.</verse>
				<verse number="36">Jezus droeg hun op het aan niemand te vertellen, maar hoe meer Hij het verbood, hoe meer de mensen het bekendmaakten.</verse>
				<verse number="37">Ze waren diep onder de indruk en zeiden: “Alles wat Hij heeft gedaan is goed. Hij zorgt er zelfs voor dat de doven kunnen horen en de stomme mensen kunnen spreken.”</verse>
			</chapter>
			<chapter number="8">
				<verse number="1">Op een keer was er weer een grote menigte en omdat ze geen eten hadden, riep Jezus zijn leerlingen bij zich. Hij zei:</verse>
				<verse number="2">“Ik heb medelijden met al die mensen, want ze zijn al drie dagen bij Me en nu hebben ze niets te eten.</verse>
				<verse number="3">Als Ik hen met een lege maag wegstuur, zullen ze onderweg bezwijken, want sommigen zijn van ver gekomen.”</verse>
				<verse number="4">Zijn leerlingen antwoordden: “Waar in dit afgelegen gebied kan voldoende brood worden gevonden voor al deze mensen?”</verse>
				<verse number="5">Jezus vroeg hen: “Hoeveel broden hebben jullie?” “Zeven”, antwoordden ze.</verse>
				<verse number="6">Hij droeg de menigte op om op de grond plaats te nemen. Hij nam de zeven broden, sprak een dankgebed uit, brak ze in stukken en gaf die aan zijn leerlingen om uit te delen, en zij bezorgden de stukken brood aan de mensen.</verse>
				<verse number="7">Men had ook enkele visjes. Hij sprak een zegen uit en liet ook die uitdelen.</verse>
				<verse number="8">De mensen aten tot ze voldaan waren. Toen werden de overgebleven brokken verzameld: zeven korven vol.</verse>
				<verse number="9">Er waren ongeveer vierduizend mensen en Hij stuurde hen naar huis.</verse>
				<verse number="10">Meteen stapte Hij met zijn leerlingen in de boot en ging naar het gebied van Dalmanuta.</verse>
				<verse number="11">De farizeeën kwamen naar Hem toe en begonnen met Hem te discussiëren. Om Hem op de proef te stellen vroegen ze Hem om een teken uit de hemel.</verse>
				<verse number="12">Jezus zuchtte diep en zei: “Waarom vragen jullie om een teken? Ik verzeker jullie, aan jullie soort mensen zal beslist geen teken worden gegeven.”</verse>
				<verse number="13">Hij ging bij hen weg en voer terug naar de overkant.</verse>
				<verse number="14">Jezus' leerlingen waren vergeten brood mee te nemen; ze hadden maar één brood bij zich in de boot.</verse>
				<verse number="15">Jezus waarschuwde hen: “Pas op, kijk uit voor de desem van de farizeeën en ook voor de desem van Herodes.”</verse>
				<verse number="16">Ze bespraken met elkaar of Hij dat had gezegd omdat ze geen brood hadden.</verse>
				<verse number="17">Jezus merkte het en vroeg hun: “Waarom zijn jullie aan het bespreken dat jullie geen brood hebben? Begrijpen en beseffen jullie het nog steeds niet? Is jullie hart verstard?</verse>
				<verse number="18">Zien jullie niet met de ogen die jullie hebben en horen jullie niet met de oren die jullie hebben? En weten jullie niet meer</verse>
				<verse number="19">hoeveel manden vol brokken jullie verzamelden toen Ik de vijf broden brak voor de vijfduizend?” Ze zeiden: “Twaalf”.</verse>
				<verse number="20">“En de zeven broden voor de vierduizend, hoeveel korven vol brokken verzamelden jullie toen?” Ze antwoordden: “Zeven”.</verse>
				<verse number="21">Hij zei tegen hen: “Begrijpen jullie het dan nog niet?”</verse>
				<verse number="22">Ze kwamen in Betsaïda. De mensen brachten iemand bij Jezus die blind was en ze smeekten Hem om hem aan te raken.</verse>
				<verse number="23">Jezus nam de blinde man bij de hand en leidde hem het dorp uit. Daar spuwde Hij in de ogen van de man, legde hem de handen op en vroeg: “Zie je al iets?”</verse>
				<verse number="24">De man probeerde te kijken en zei: “Ik zie mensen, ze zien eruit als wandelende bomen.”</verse>
				<verse number="25">Jezus legde zijn handen nogmaals op de ogen van de man. Nu kon hij goed zien en was hij genezen; hij zag alles duidelijk.</verse>
				<verse number="26">Jezus stuurde hem naar huis en zei: “Ga zelfs het dorp niet in!”</verse>
				<verse number="27">Jezus en zijn leerlingen trokken verder, naar de dorpen bij Caesarea Filippi. Onderweg vroeg Hij hun: “Wie zeggen de mensen dat Ik ben?”</verse>
				<verse number="28">Ze antwoordden: “Johannes de Doper; anderen zeggen Elia, en nog anderen een van de profeten.”</verse>
				<verse number="29">Hij vroeg hun: “En jullie, wie zeggen jullie dat Ik ben?” Petrus antwoordde: “U bent de Messias.”</verse>
				<verse number="30">Jezus beval hun, aan niemand te vertellen wie Hij was.</verse>
				<verse number="31">Ook begon Hij hun te leren dat de Mensenzoon veel lijden zou moeten doorstaan, dat Hij verworpen zou worden door de oudsten, hoofdpriesters en Schriftgeleerden, en dat Hij zou worden gedood en na drie dagen zou verrijzen.</verse>
				<verse number="32">Hij sprak er openlijk over, maar Petrus nam Hem apart en begon Hem te berispen.</verse>
				<verse number="33">Jezus draaide zich om, keek zijn leerlingen aan en berispte Petrus door te zeggen: “Ga weg, uit mijn ogen, jij satan! Het gaat jou niet om Gods belangen, maar om die van de mensen.”</verse>
				<verse number="34">Toen riep Hij de menigte bij zich, samen met zijn leerlingen, en zei: “Als iemand Mij wil volgen, moet hij zichzelf verloochenen, zijn kruis opnemen en Mij volgen.</verse>
				<verse number="35">Want wie zijn leven wil redden, zal het verliezen, maar wie zijn leven loslaat voor Mij en voor het evangelie, zal het redden.</verse>
				<verse number="36">Immers, wat heeft een mens eraan om de hele wereld te winnen als hij zijn leven verliest?</verse>
				<verse number="37">En wat kan een mens geven in ruil voor zijn leven?</verse>
				<verse number="38">Als iemand zich voor Mij en mijn woorden schaamt in deze overspelige en zondige tijd, zal de Mensenzoon zich voor hem schamen wanneer Hij komt met de heilige engelen, in de hemelse pracht die zijn Vader omringt.”</verse>
			</chapter>
			<chapter number="9">
				<verse number="1">Jezus zei tegen hen: “Ik verzeker jullie, sommigen die hier staan zullen niet sterven voordat ze Gods koninkrijk op krachtige wijze hebben zien komen.”</verse>
				<verse number="2">Zes dagen later nam Jezus Petrus, Jakobus en Johannes mee een hoge berg op, waar ze alleen waren. Daar veranderde Hij voor hun ogen.</verse>
				<verse number="3">Zijn kleren werden stralend wit, zo wit als niemand op aarde ze kan maken.</verse>
				<verse number="4">Toen verschenen Elia en Mozes aan hen; ze waren met Jezus in gesprek.</verse>
				<verse number="5">Petrus onderbrak hen en zei tegen Jezus: “Rabbi, het is goed dat wij hier zijn. Laten we drie hutten bouwen: een voor U, een voor Mozes en een voor Elia.”</verse>
				<verse number="6">Hij wist niet hoe te reageren, want ze waren hevig geschrokken.</verse>
				<verse number="7">Toen kwam er een wolk die een schaduw over hen wierp. Vanuit de wolk klonk een stem: “Dit is mijn dierbare Zoon. Luister naar Hem!”</verse>
				<verse number="8">Plots, toen ze om zich heen keken, zagen ze niemand meer en was enkel Jezus nog bij hen.</verse>
				<verse number="9">Tijdens hun afdaling van de berg droeg Jezus hun op, aan niemand te vertellen wat ze hadden gezien zolang de Mensenzoon nog niet uit de dood was verrezen.</verse>
				<verse number="10">Ze hielden het gebeurde voor zich, maar onderling bespraken ze wel wat Hij bedoelde met “uit de dood verrijzen”.</verse>
				<verse number="11">Ook vroegen ze Hem: “Waarom zeggen de Schriftgeleerden dat Elia eerst moet komen?”</verse>
				<verse number="12">Hij antwoordde: “Elia komt inderdaad eerst alles in orde maken. Waarom zou er dan over de Mensenzoon in de Schriften staan dat Hij veel moet lijden en slecht behandeld gaat worden?</verse>
				<verse number="13">Maar Ik zal jullie iets vertellen: Elia is reeds gekomen en ze hebben hem alles aangedaan wat ze wilden, zoals over hem in de Schriften staat.”</verse>
				<verse number="14">Toen ze bij de andere leerlingen kwamen, zagen ze dat er een grote menigte om hen heen stond en er Schriftgeleerden met hen discussieerden.</verse>
				<verse number="15">Zodra alle mensen Jezus zagen, waren ze volkomen verrast en haastten ze zich naar Hem toe om Hem te begroeten.</verse>
				<verse number="16">Hij vroeg hun: “Waarover zijn jullie aan het discussiëren?”</verse>
				<verse number="17">Iemand uit de menigte antwoordde: “Leraar, ik kwam mijn zoon bij U brengen; hij heeft een geest in zich waardoor hij niet kan praten.</verse>
				<verse number="18">Overal waar deze hem overmant, gooit hij hem tegen de grond. Dan staat het schuim op zijn lippen, knarst hij met zijn tanden en verstijft hij. Ik heb uw leerlingen gevraagd om de geest uit te drijven, maar dat lukte hun niet.”</verse>
				<verse number="19">Jezus antwoordde: “O, ongelovige mensen, hoelang zal Ik nog bij jullie zijn? Hoelang zal Ik jullie nog verdragen? Breng hem bij Mij.”</verse>
				<verse number="20">Toen brachten ze de jongen bij Hem. Zodra de geest Jezus zag, zorgde hij dat de jongen begon te stuiptrekken. Hij viel op de grond en rolde heen en weer met het schuim op zijn lippen.</verse>
				<verse number="21">Jezus vroeg aan de vader: “Hoe lang gebeurt dit al met hem?” De vader zei: “Van kleins af aan.</verse>
				<verse number="22">De geest heeft hem zelfs vaak in het vuur of het water gegooid om hem om te brengen. Maar als U iets kan doen, help ons dan, heb medelijden met ons.”</verse>
				<verse number="23">Jezus zei tegen hem: “Waarom zeg je: ‘Als U iets kan doen’? Voor wie gelooft is alles mogelijk.”</verse>
				<verse number="24">De vader van het kind riep meteen uit: “Ik geloof! Kom mijn ongeloof te hulp!”</verse>
				<verse number="25">Toen Jezus zag dat er veel mensen op hen afkwamen, beval Hij de onreine geest: “Jij doofstomme geest, Ik gebied je om uit hem weg te gaan en nooit weer in hem binnen te gaan.”</verse>
				<verse number="26">Met veel stuiptrekkingen en geschreeuw ging de geest uit hem weg. De jongen bleef voor dood liggen. Veel mensen zeiden: “Hij is gestorven.”</verse>
				<verse number="27">Maar Jezus nam hem bij de hand en hielp hem overeind. En hij stond op.</verse>
				<verse number="28">Nadat Jezus ergens naar binnen was gegaan en ze met Hem alleen waren, vroegen zijn leerlingen: “Waarom konden wij die geest niet uitdrijven?”</verse>
				<verse number="29">Hij antwoordde: “Dit soort kan enkel worden uitgedreven door middel van gebed.”</verse>
				<verse number="30">Ze vertrokken uit die plaats en reisden door Galilea, maar Hij wilde niet dat iemand dat wist.</verse>
				<verse number="31">Hij was namelijk zijn leerlingen aan het onderwijzen. Hij zei tegen hen: “De Mensenzoon zal aan de mensen worden uitgeleverd. Hij zal worden gedood en na drie dagen zal Hij verrijzen.”</verse>
				<verse number="32">Maar ze begrepen deze uitspraak niet en durfden Hem niet om uitleg te vragen.</verse>
				<verse number="33">Toen ze in Kafarnaüm waren aangekomen en thuis waren, vroeg Hij hen: “Waarover waren jullie onderweg aan het discussiëren?”</verse>
				<verse number="34">Maar ze zwegen, want ze hadden onderweg gediscussieerd over wie van hen de belangrijkste was.</verse>
				<verse number="35">Hij ging zitten, riep de Twaalf bij zich en zei: “Wie de belangrijkste wil zijn, moet de minste van allen zijn en iedereen dienen.”</verse>
				<verse number="36">Hij nam een kind, zette het tussen hen in, sloeg zijn armen er omheen en zei:</verse>
				<verse number="37">“Wie een kind als dit in mijn naam verwelkomt, verwelkomt Mij; en wie Mij verwelkomt, verwelkomt niet Mij maar Degene die Mij heeft gezonden.”</verse>
				<verse number="38">Johannes zei tegen Hem: “Leraar, wij zagen iemand in uw naam demonen uitdrijven en wij wilden het hem verbieden omdat hij niet bij ons hoort.”</verse>
				<verse number="39">Jezus antwoordde: “Verbied het hem niet, want niemand kan in mijn naam een wonder doen en onmiddellijk daarna iets lelijks over Mij zeggen.</verse>
				<verse number="40">Want wie niet tegen ons is, is voor ons.</verse>
				<verse number="41">Ik verzeker jullie, wie in mijn naam een beker water aan jullie geeft, zal zijn beloning zeker niet mislopen.</verse>
				<verse number="42">En wie een van deze eenvoudige mensen die in Mij geloven tot zonde aanzet, zou beter af zijn als men een zware molensteen om zijn nek zou hangen en hem in zee zou gooien.</verse>
				<verse number="43">En als je hand jou tot zonde aanzet, hak haar dan maar af. Je kan beter verminkt het leven binnengaan dan met twee handen in de hel terechtkomen, in het onuitblusbare vuur.</verse>
				<verse number="44"></verse>
				<verse number="45">En als je voet jou tot zonde aanzet, hak hem dan maar af. Je kan beter gehandicapt het leven binnengaan dan in het bezit van twee voeten in de hel worden gegooid.</verse>
				<verse number="46"></verse>
				<verse number="47">En als je oog jou tot zonde aanzet, haal het dan maar weg. Je kan beter met één oog Gods koninkrijk binnengaan dan in het bezit van twee ogen in de hel worden gegooid,</verse>
				<verse number="48">waar ‘de wormen die aan hen vreten nooit doodgaan en het vuur niet wordt gedoofd’.</verse>
				<verse number="49">Want iedereen zal met vuur worden gezouten.</verse>
				<verse number="50">Zout is goed, maar als het zout smaakloos wordt, hoe kan je het dan zouten? Zorg dat er zout in jullie zit en bewaar de vrede met elkaar.”</verse>
			</chapter>
			<chapter number="10">
				<verse number="1">Toen vertrok Jezus. Via de overkant van de Jordaan kwam Hij aan in het gebied Judea. Opnieuw kwamen er grote aantallen mensen om Hem heen staan en opnieuw onderwees Hij hun, zoals Hij gewoon was.</verse>
				<verse number="2">Enkele farizeeën kwamen Hem op de proef stellen door te vragen: “Mag een man zijn vrouw wegsturen?”</verse>
				<verse number="3">Hij antwoordde: “Wat heeft Mozes jullie geboden?”</verse>
				<verse number="4">Ze zeiden: “Mozes gaf toestemming om een echtscheidingsakte te schrijven en haar weg te sturen.”</verse>
				<verse number="5">Jezus antwoordde: “Het was omdat jullie koppig zijn dat Mozes dat gebod voor jullie opschreef.</verse>
				<verse number="6">Maar vanaf het begin van de schepping heeft God hen ‘mannelijk en vrouwelijk gemaakt.</verse>
				<verse number="7">Daarom zal een man zijn vader en moeder verlaten en zich aan zijn vrouw verbinden,</verse>
				<verse number="8">en ze zullen samen een nieuw lichaam vormen.’ Ze zijn dus niet langer twee lichamen, maar één.</verse>
				<verse number="9">Daarom moet een mens niet scheiden wat God heeft samengevoegd.”</verse>
				<verse number="10">Toen ze weer thuis waren, vroegen zijn leerlingen Hem om uitleg.</verse>
				<verse number="11">Hij zei tegen hen: “Iemand die zijn vrouw wegstuurt en met een ander trouwt, pleegt echtbreuk ten opzichte van zijn vrouw.</verse>
				<verse number="12">En als een vrouw bij haar man weggaat en met een ander trouwt, pleegt zij echtbreuk.”</verse>
				<verse number="13">Er werden kinderen bij Jezus gebracht met de bedoeling dat Hij hen zou aanraken, maar zijn leerlingen berispten de mensen.</verse>
				<verse number="14">Toen Jezus dat zag, zei Hij verontwaardigd tegen hen: “Laat de kinderen bij Mij komen; houd hen niet tegen, want Gods koninkrijk is bestemd voor wie is zoals zij.</verse>
				<verse number="15">Ik verzeker jullie, wie Gods koninkrijk niet aanvaardt als een kind, zal het in geen geval binnengaan.”</verse>
				<verse number="16">Hij nam de kinderen in zijn armen en zegende hen door middel van handoplegging.</verse>
				<verse number="17">Toen Hij aanstalten maakte om te vertrekken, kwam er iemand naar Hem toe, knielde voor Hem neer en vroeg: “Goede leraar, wat moet ik doen om het eeuwig leven te ontvangen?”</verse>
				<verse number="18">Jezus vroeg hem: “Waarom noem je Mij goed? Behalve God is niemand goed.</verse>
				<verse number="19">Je kent toch de geboden? Pleeg geen moord, pleeg geen echtbreuk, steel niet, leg geen leugenachtige verklaring af, bedrieg niemand, eer je vader en moeder.”</verse>
				<verse number="20">De man antwoordde: “Leraar, aan al die dingen heb ik me van jongs af aan gehouden.”</verse>
				<verse number="21">Jezus keek hem aan, kreeg sympathie voor hem en zei: “Eén ding ontbreekt je nog; ga verkopen wat je hebt en geef de opbrengst aan de armen; dan zal je een schat in de hemel hebben. Kom dan terug en volg Mij.”</verse>
				<verse number="22">De man was teleurgesteld over dat antwoord en ging aangeslagen weg, want hij had veel bezittingen.</verse>
				<verse number="23">Jezus keek om zich heen en zei tegen zijn leerlingen: “Wat is het moeilijk voor rijken om Gods koninkrijk binnen te gaan.”</verse>
				<verse number="24">De leerlingen stonden versteld van zijn woorden. Jezus herhaalde: “Mijn kinderen, wat is het moeilijk om Gods koninkrijk binnen te gaan.</verse>
				<verse number="25">Het is gemakkelijker voor een kameel om door het oog van een naald te kruipen dan voor een rijke om Gods koninkrijk binnen te gaan.”</verse>
				<verse number="26">Nu waren ze helemaal ontdaan. Ze zeiden tegen elkaar: “Maar wie kan dan worden gered?”</verse>
				<verse number="27">Jezus keek hen aan en zei: “Bij de mensen is het onmogelijk, maar bij God niet, want bij Hem is alles mogelijk.”</verse>
				<verse number="28">Petrus reageerde: “Kijk eens, wij hebben alles achtergelaten om U te volgen!”</verse>
				<verse number="29">Jezus zei: “Ik verzeker jullie, er is niemand die zijn huis, broers, zussen, moeder, vader, kinderen of akkers heeft achtergelaten voor Mij en het evangelie,</verse>
				<verse number="30">die niet honderdmaal zoveel terugkrijgt: nu in deze tijd huizen, broers, zussen, moeders, kinderen en akkers, maar ook vervolgingen, en in de toekomst het eeuwig leven.</verse>
				<verse number="31">Maar veel eersten zullen de laatsten zijn, en veel laatsten de eersten.”</verse>
				<verse number="32">Nu waren ze onderweg naar Jeruzalem; Jezus wandelde voorop. Zijn leerlingen waren verbijsterd en de mensen die met hen meekwamen waren bang. Opnieuw nam Hij de Twaalf apart en begon Hij hun te vertellen wat er met Hem zou gebeuren.</verse>
				<verse number="33">Hij zei: “Luister, we gaan naar Jeruzalem. Daar zal de Mensenzoon worden uitgeleverd aan de hoofdpriesters en Schriftgeleerden. Zij zullen Hem ter dood veroordelen en Hem aan de niet-Joden uitleveren.</verse>
				<verse number="34">En die zullen Hem bespotten, bespuwen, geselen en doden, maar na drie dagen zal Hij verrijzen.”</verse>
				<verse number="35">Toen kwamen Jakobus en Johannes, de zonen van Zebedeüs, Hem vragen: “Leraar, wij zouden U willen vragen om iets voor ons te doen.”</verse>
				<verse number="36">Hij vroeg: “Wat willen jullie dat Ik voor je doe?”</verse>
				<verse number="37">Zij vroegen Hem: “Zou één van ons rechts en de ander links van U mogen zitten in uw hemel?”</verse>
				<verse number="38">Jezus antwoordde: “Jullie weten niet wat jullie vragen. Kunnen jullie dezelfde beker leegdrinken als Ik, of dezelfde doop ondergaan als Ik?”</verse>
				<verse number="39">Zij antwoordden: “Dat kunnen we.” Jezus zei tegen hen: “Jullie zullen dezelfde beker leegdrinken als Ik, en dezelfde doop ondergaan als Ik.</verse>
				<verse number="40">Maar het is niet aan Mij om te bepalen wie rechts of links van Mij mag zitten. Die plaatsen zijn voor de mensen voor wie ze zijn bestemd.”</verse>
				<verse number="41">Toen de tien andere leerlingen van Jezus hiervan hoorden, werden ze kwaad op Jakobus en Johannes.</verse>
				<verse number="42">Jezus riep hen bij zich en zei: “Jullie weten dat het bij de andere volken zo is dat zij die als leiders worden beschouwd, de baas over hen spelen en dat hun heersers hun gezag over hen laten gelden.</verse>
				<verse number="43">Maar bij jullie is dat niet zo. Integendeel, wie onder jullie belangrijk wil worden, moet jullie dienaar zijn</verse>
				<verse number="44">en wie onder jullie vooraanstaand wil zijn, moet de slaaf van iedereen zijn.</verse>
				<verse number="45">Want zelfs de Mensenzoon is niet gekomen om te worden gediend, maar om te dienen en zijn leven te geven als losgeld voor velen.”</verse>
				<verse number="46">Toen kwamen ze aan in Jericho. En toen Jezus en zijn leerlingen samen met een grote menigte Jericho verlieten, zat er een blinde bedelaar aan de kant van de weg. Hij heette Bartimeüs, wat “zoon van Timeüs” betekent.</verse>
				<verse number="47">Toen hij hoorde dat Jezus van Nazaret er was, begon hij luid te roepen: “Zoon van David, Jezus, heb medelijden met mij!”</verse>
				<verse number="48">Veel mensen snauwden hem toe dat hij moest zwijgen, maar hij riep nog luider: “Zoon van David, heb medelijden met mij!”</verse>
				<verse number="49">Jezus hield halt en zei: “Roep hem maar.” Toen riepen ze naar de blinde man: “Wees gerust en sta op, want Hij roept je.”</verse>
				<verse number="50">De man deed snel zijn mantel uit, sprong overeind en kwam naar Jezus toe.</verse>
				<verse number="51">Jezus vroeg hem: “Wat wil je dat Ik voor je doe?” De blinde man antwoordde: “Rabboeni, ik wil graag weer zien.”</verse>
				<verse number="52">Jezus zei tegen hem: “Ga, je geloof heeft je genezen.” De man kon meteen weer zien en kwam achter Hem aan toen Hij zijn weg vervolgde.</verse>
			</chapter>
			<chapter number="11">
				<verse number="1">Toen ze in de buurt van Jeruzalem kwamen – bij Betfagé en Betanië, die tegen de Olijfberg liggen – stuurde Jezus twee van zijn leerlingen vooruit.</verse>
				<verse number="2">Hij zei tegen hen: “Ga naar het dorp dat voor jullie ligt. Meteen bij het binnengaan zullen jullie een vastgebonden jonge ezel zien, die nog nooit door iemand is bereden. Maak hem los en breng hem hier.</verse>
				<verse number="3">Als iemand jullie vraagt: ‘Wat doen jullie daar?’, zeg dan: ‘De Heer heeft hem nodig en zal hem meteen naar hier terugsturen.’”</verse>
				<verse number="4">Ze vertrokken en troffen een jonge ezel aan op straat, vastgebonden bij een deur. Toen ze hem losmaakten,</verse>
				<verse number="5">vroegen enkele mensen die daar stonden: “Waarom maken jullie die ezel los?”</verse>
				<verse number="6">Ze antwoordden overeenkomstig Jezus' instructies en de mensen lieten hen begaan.</verse>
				<verse number="7">Toen ze de jonge ezel bij Jezus hadden gebracht en hun mantels erop hadden gelegd, ging Hij erop zitten.</verse>
				<verse number="8">Veel mensen spreidden hun mantels uit op de weg, anderen takken met bladeren die ze in de velden hadden gekapt.</verse>
				<verse number="9">De mensen die voor en achter Hem wandelden, riepen: “Hosanna! Gezegend is Hij die komt in de naam van de Heer!</verse>
				<verse number="10">Gezegend is het komende koninkrijk van onze vader David! Hosanna aan de Allerhoogste!”</verse>
				<verse number="11">Jezus ging Jeruzalem binnen, het tempelterrein op. Nadat Hij alles uitgebreid had bekeken en het laat was geworden, ging Hij met de Twaalf naar Betanië.</verse>
				<verse number="12">De volgende ochtend, toen ze Betanië weer verlieten, kreeg Hij honger.</verse>
				<verse number="13">Hij zag in de verte een vijgenboom in blad staan en ging kijken of er iets eetbaars aan zat. Eenmaal bij de boom vond Hij alleen maar bladeren, want het was niet de juiste tijd voor vijgen.</verse>
				<verse number="14">Hij zei tegen de boom: “Laat niemand ooit nog vruchten van jou eten!” Zijn leerlingen hoorden wat Hij zei.</verse>
				<verse number="15">Toen ze in Jeruzalem waren aangekomen, ging Hij het tempelterrein op. Daar begon Hij de mensen weg te jagen die op het tempelterrein aan het kopen of verkopen waren. Hij gooide de tafels van de geldwisselaars en de zitbanken van de duivenverkopers omver</verse>
				<verse number="16">en liet niet toe dat iemand voorwerpen over het tempelterrein droeg.</verse>
				<verse number="17">Hij legde aan hen uit: “Er staat toch in de Schriften: ‘Mijn huis zal een gebedshuis voor alle volken worden genoemd’? Maar jullie hebben er een rovershol van gemaakt.”</verse>
				<verse number="18">De hoofdpriesters en de Schriftgeleerden hoorden het. Ze zochten naar een manier om Hem om te brengen, want ze waren bang voor Hem omdat de hele menigte diep onder de indruk was van zijn onderwijs.</verse>
				<verse number="19">Toen het avond werd, gingen Jezus en zijn leerlingen de stad uit.</verse>
				<verse number="20">Toen ze de volgende ochtend op de terugweg waren, zagen ze dat de vijgenboom vanaf de wortels was verdord.</verse>
				<verse number="21">Petrus herinnerde zich wat er eerder was gebeurd en zei tegen Jezus: “Rabbi, kijk, de vijgenboom die U had vervloekt is verdord.”</verse>
				<verse number="22">Jezus antwoordde: “Geloof maar in God.</verse>
				<verse number="23">Ik verzeker jullie, als iemand tegen deze berg zegt: kom van je plaats en stort jezelf in zee, en in zijn hart niet twijfelt maar gelooft dat wat hij zegt zal gebeuren, dan zal het voor hem worden gedaan.</verse>
				<verse number="24">Daarom zeg Ik jullie: als je ergens om vraagt in je gebed, wat het ook is, geloof dat je het hebt ontvangen en je zal het krijgen.</verse>
				<verse number="25">En wanneer je staat te bidden terwijl je iets tegen iemand hebt, vergeef het hem; dan zal je hemelse Vader ook jouw zonden vergeven.”</verse>
				<verse number="26"></verse>
				<verse number="27">Ze kwamen opnieuw in Jeruzalem en terwijl Jezus over het tempelterrein wandelde, kwamen de hoofdpriesters, de Schriftgeleerden en de oudsten naar Hem toe.</verse>
				<verse number="28">Ze vroegen Hem: “Op grond van welke bevoegdheid doet U deze dingen? En wie heeft de bevoegdheid gegeven om ze te doen?”</verse>
				<verse number="29">Jezus antwoordde: “Ik zal jullie één vraag stellen. Als jullie Mij antwoorden, zal Ik jullie vertellen op grond van welke bevoegdheid Ik deze dingen doe.</verse>
				<verse number="30">De doop van Johannes, kwam die van God of van de mensen? Wat is jullie antwoord?”</verse>
				<verse number="31">Ze overlegden met elkaar: “Als we zeggen: van God, zal Hij zeggen: Waarom geloven jullie hem dan niet?</verse>
				<verse number="32">Maar als we zeggen: van de mensen …” Ze waren bang voor de menigte, want iedereen was ervan overtuigd dat Johannes werkelijk een profeet was.</verse>
				<verse number="33">Daarom antwoordden ze Jezus: “Wij weten het niet.” Toen zei Jezus tegen hen: “Dan vertel Ik jullie ook niet op grond van welke bevoegdheid Ik deze dingen doe.”</verse>
			</chapter>
			<chapter number="12">
				<verse number="1">Toen begon Hij hun parabels te vertellen: “Iemand plantte een wijngaard aan, plaatste een omheining, groef een wijnperskuil en bouwde een wachttoren. Toen verpachtte hij de wijngaard aan wijnbouwers en ging op reis.</verse>
				<verse number="2">In de oogsttijd stuurde hij een knecht naar de wijnbouwers om zijn aandeel in de opbrengst van de wijngaard van hen te ontvangen.</verse>
				<verse number="3">Maar ze grepen hem, sloegen hem in elkaar en stuurden hem met lege handen weg.</verse>
				<verse number="4">Vervolgens stuurde hij een andere knecht naar hen toe, maar ze sloegen hem op het hoofd en vernederden hem.</verse>
				<verse number="5">Hij stuurde nog iemand, maar hem doodden ze. Hij stuurde er nog veel meer, en sommigen daarvan sloegen ze in elkaar, anderen doodden ze.</verse>
				<verse number="6">Toen hij uiteindelijk maar één persoon over had, zijn dierbare zoon, stuurde hij hem, want hij dacht: mijn zoon zullen ze wel respecteren.</verse>
				<verse number="7">Maar de wijnbouwers zeiden tegen elkaar: ‘Dit is de erfgenaam. Kom, laten we hem doden; dan is de erfenis van ons.’</verse>
				<verse number="8">Ze grepen hem, doodden hem en gooiden hem de wijngaard uit.</verse>
				<verse number="9">Wat gaat de eigenaar van de wijngaard nu doen? Hij zal komen, de wijnbouwers ombrengen en de wijngaard aan anderen geven.</verse>
				<verse number="10">Hebben jullie dit Schriftgedeelte niet gelezen: ‘De steen die de bouwers hebben afgekeurd, is de hoeksteen geworden;</verse>
				<verse number="11">de Heer heeft hiervoor gezorgd, het is verbazingwekkend om te zien’?”</verse>
				<verse number="12">Toen wilden de hoofdpriesters, Schriftgeleerden en oudsten Jezus arresteren, want ze beseften dat de parabel over hen ging. Maar ze lieten Hem met rust en vertrokken, omdat ze bang waren voor de menigte.</verse>
				<verse number="13">Later stuurden ze enkele farizeeën en aanhangers van Herodes op Hem af om Hem in zijn eigen woorden te vangen.</verse>
				<verse number="14">Toen ze bij Hem waren gekomen, zeiden ze: “Leraar, wij weten dat U oprecht bent. U laat zich door niemand beïnvloeden en praat niemand naar de mond, maar U onderwijst naar waarheid hoe men Gods weg moet bewandelen. Is het toegestaan om de keizerlijke belasting te betalen, of niet? Moeten we betalen, of mag het niet?”</verse>
				<verse number="15">Maar Jezus doorzag hun hypocrisie. Hij zei: “Waarom stellen jullie Mij op de proef? Breng Mij een denarie en laat Me die zien.”</verse>
				<verse number="16">Ze brachten Hem een munt en Hij vroeg: “Wie staat hierop afgebeeld? En welke naam staat erop?” Ze antwoordden: “Van de keizer.”</verse>
				<verse number="17">Jezus zei tegen hen: “Geef dan aan de keizer wat van de keizer is, en aan God wat van God is.” Toen waren ze stomverbaasd over Hem.</verse>
				<verse number="18">Daarna kwamen er sadduceeën bij Hem. (Sadduceeën beweren dat er geen verrijzenis is.) Zij vroegen Hem:</verse>
				<verse number="19">“Leraar, volgens de geschriften van Mozes moet iemand van wie de broer sterft en een vrouw maar geen kinderen nalaat, met de weduwe trouwen en zo voor nakomelingen zorgen voor zijn gestorven broer.</verse>
				<verse number="20">Maar er waren eens zeven broers. De eerste trouwde, maar hij stierf kinderloos.</verse>
				<verse number="21">De tweede broer trouwde met de weduwe, maar stierf ook zonder nakomelingen. Zo verging het ook de derde.</verse>
				<verse number="22">De zeven broers lieten geen nakomelingen achter en als laatste van allen stierf de vrouw.</verse>
				<verse number="23">Van wie wordt zij de echtgenote bij de verrijzenis? Want ze zijn alle zeven met haar getrouwd geweest!”</verse>
				<verse number="24">Jezus zei tegen hen: “Jullie zitten op een dwaalspoor. Komt dat niet doordat jullie noch de Schriften, noch Gods macht begrijpen?</verse>
				<verse number="25">Wanneer de mensen uit de dood verrijzen, trouwen ze niet, maar zijn ze als engelen in de hemel.</verse>
				<verse number="26">En wat de verrijzenis van de doden betreft, hebben jullie niet in het boek van Mozes gelezen, in het gedeelte over de doornstruik, dat God tegen hem zei: ‘Ik ben de God van Abraham, de God van Isaak en de God van Jakob’?</verse>
				<verse number="27">Hij is niet de God van doden, maar van levenden. Jullie zitten er ver naast.”</verse>
				<verse number="28">Een van de Schriftgeleerden was dichterbij gekomen, had hen horen debatteren, besefte dat Jezus hun een goed antwoord had gegeven, en vroeg Hem: “Welk gebod is het belangrijkste van al?”</verse>
				<verse number="29">Jezus antwoordde: “Het belangrijkste gebod is: Luister, Israël! De Heer is onze God, de Heer is één.</verse>
				<verse number="30">Heb de Heer, je God, lief met heel je hart, met heel je ziel, met heel je verstand en met al je kracht.</verse>
				<verse number="31">Het tweede is: Heb je naaste lief zoals je jezelf liefhebt. Er bestaat geen belangrijker gebod dan deze twee.”</verse>
				<verse number="32">De Schriftgeleerde zei: “Dat is juist, Leraar. Er is inderdaad maar één God; een ander is er niet.</verse>
				<verse number="33">Hem liefhebben met heel je hart, heel je verstand en al je kracht en je naaste liefhebben zoals je jezelf liefhebt is belangrijker dan alle soorten offers.”</verse>
				<verse number="34">Toen Jezus zag dat de Schriftgeleerde een verstandig antwoord had gegeven, zei Hij tegen hem: “U bevindt zich niet ver van Gods koninkrijk.” Nu durfde niemand nog vragen aan Hem te stellen.</verse>
				<verse number="35">Tijdens het onderwijzen op het tempelterrein vroeg Jezus: “Waarom zeggen de Schriftgeleerden dat de Messias de zoon van David is?</verse>
				<verse number="36">David verklaarde toch zelf, aangestuurd door de Heilige Geest: ‘De Heer zei tegen mijn Heer: neem plaats aan mijn rechterzijde, totdat Ik je vijanden aan Je heb onderworpen.’</verse>
				<verse number="37">David zelf noemt Hem zijn Heer. Hoe kan Hij dan zijn zoon zijn?” Het grote publiek luisterde graag naar Hem.</verse>
				<verse number="38">Tijdens het onderwijzen zei Jezus ook: “Pas op voor de Schriftgeleerden. Zij houden ervan, in prachtige gewaden rond te wandelen, met respect te worden begroet op het marktplein,</verse>
				<verse number="39">en de beste plaatsen in te nemen in de synagogen en bij feestmalen.</verse>
				<verse number="40">Maar ze slokken de huizen van weduwen op en bidden lange gebeden voor de schijn. Ze zullen extra zwaar worden gestraft.”</verse>
				<verse number="41">Jezus ging tegenover de offerkist zitten en keek hoe de mensen er geld in staken. Veel rijke mensen gaven grote bedragen,</verse>
				<verse number="42">maar een arme weduwe stak er twee kopermuntjes in ter waarde van een kwadrans.</verse>
				<verse number="43">Jezus riep zijn leerlingen bij zich en zei tegen hen: “Ik verzeker jullie dat deze arme weduwe meer in de offerkist heeft gestoken dan alle anderen.</verse>
				<verse number="44">Want zij gaven allen iets vanuit hun overvloed, maar deze vrouw gaf vanuit haar armoede alles wat ze had, haar hele levensonderhoud.”</verse>
			</chapter>
			<chapter number="13">
				<verse number="1">Bij het verlaten van het tempelterrein zei een van Jezus' leerlingen tegen Hem: “Kijk, Leraar, wat een prachtige stenen en enorme gebouwen!”</verse>
				<verse number="2">Jezus antwoordde: “Zie je al die grote gebouwen? Niet één steen hier zal op de andere worden gelaten; het zal allemaal worden verwoest.”</verse>
				<verse number="3">Later, toen Jezus tegenover het tempelterrein op de Olijfberg zat en alleen was met Petrus, Jakobus, Johannes en Andreas, vroegen zij Hem:</verse>
				<verse number="4">“Kunt U ons vertellen wanneer dat zal zijn en wat het teken zal zijn dat het allemaal op het punt staat te gebeuren?”</verse>
				<verse number="5">Jezus begon hen toe te spreken: “Pas op dat niemand jullie misleidt.</verse>
				<verse number="6">Er zullen veel mensen komen die zich mijn naam toe-eigenen en zich voor Mij uitgeven; zij zullen veel mensen misleiden.</verse>
				<verse number="7">En wanneer jullie horen van oorlogen en oorlogsdreiging, maak je dan niet ongerust. Die dingen moeten gebeuren, maar het einde is dan nog niet aangebroken.</verse>
				<verse number="8">Want volken en koninkrijken zullen tegen elkaar oorlogvoeren, op allerlei plaatsen zullen er aardbevingen plaatsvinden, en er komen hongersnoden. Dat is het begin van de weeën.</verse>
				<verse number="9">Wees dus op je hoede. Jullie zullen aan stadsraden worden uitgeleverd en in synagogen worden gegeseld. Omwille van Mij zullen jullie voor heersers en koningen terechtstaan om tegenover hen te getuigen van Mij.</verse>
				<verse number="10">En eerst moet aan alle volken het evangelie worden verkondigd.</verse>
				<verse number="11">Wanneer jullie worden gearresteerd en overgeleverd, wees dan niet ongerust over wat je zal zeggen. Zeg gewoon wat je op dat moment wordt ingegeven; dan ben je het namelijk niet zelf die spreekt, maar de Heilige Geest.</verse>
				<verse number="12">De ene broer zal de andere uitleveren om te worden omgebracht, en een vader zijn kind; kinderen zullen tegen hun ouders in opstand komen en hen laten ombrengen.</verse>
				<verse number="13">Jullie zullen door iedereen worden gehaat omwille van mijn naam, maar wie standhoudt tot het einde, zal worden gered.</verse>
				<verse number="14">Wanneer jullie dan de ‘verwoestende gruwel’ zien staan waar hij niet hoort – lezer, begrijp wat dit betekent – moeten de mensen in Judea de bergen invluchten.</verse>
				<verse number="15">Wie zich op het dakterras bevindt, moet niet naar beneden of naar binnen gaan om iets uit huis mee te nemen.</verse>
				<verse number="16">Wie zich op het land bevindt, moet niet terugkeren om zijn mantel op te halen.</verse>
				<verse number="17">Het zal verschrikkelijk zijn voor vrouwen die in die periode zwanger zijn of borstvoeding geven.</verse>
				<verse number="18">Bid dat het niet in de winter plaatsvindt,</verse>
				<verse number="19">want tijdens die periode zal er leed zijn zoals er nog nooit is geweest van het begin van Gods schepping tot nu, en zoals er daarna nooit meer zal zijn.</verse>
				<verse number="20">En als de Heer die periode niet zou hebben ingekort, zou geen mens het overleven. Maar Hij heeft die periode ingekort in het belang van de uitverkorenen, de mensen die Hij heeft uitgekozen.</verse>
				<verse number="21">Als iemand dan tegen jullie zegt: ‘Kijk, hier is de Messias!’, of: ‘Kijk, daar is Hij!’, geloof het dan niet.</verse>
				<verse number="22">Want er zullen valse messiassen en valse profeten opstaan, die tekenen en wonderen doen om zo mogelijk de uitverkorenen te misleiden.</verse>
				<verse number="23">Wees dus op je hoede. Ik heb jullie gewaarschuwd.</verse>
				<verse number="24">Maar dan, na dat leed, zal de zon verduisteren en de maan geen licht geven,</verse>
				<verse number="25">zullen de sterren uit de lucht vallen en de hemellichamen uit koers raken.</verse>
				<verse number="26">En dan zal men de Mensenzoon in de wolken zien komen, met veel macht en hemelse pracht.</verse>
				<verse number="27">Dan zal Hij de engelen eropuit sturen om zijn uitverkorenen vanuit de vier windstreken, uit alle uithoeken van de wereld, samen te brengen.</verse>
				<verse number="28">Leer daarom van de volgende vergelijking met de vijgenboom: zodra zijn takken uitlopen en de bladeren verschijnen, weet je dat het bijna zomer is.</verse>
				<verse number="29">Op dezelfde manier kunnen jullie, wanneer je deze dingen ziet gebeuren, weten dat het voor de deur staat.</verse>
				<verse number="30">Ik verzeker jullie, dit volk zal niet vergaan voordat dit alles gebeurt.</verse>
				<verse number="31">De hemel en de aarde zullen vergaan, maar mijn woorden zullen nooit vergaan.</verse>
				<verse number="32">Maar op welke dag en welk tijdstip dat zal gebeuren weet niemand; zelfs de engelen in de hemel niet, ook de Zoon niet, enkel de Vader.</verse>
				<verse number="33">Pas op, wees waakzaam, want jullie weten niet wanneer het zover is.</verse>
				<verse number="34">Het is als bij iemand die op reis gaat: hij draagt het beheer van zijn huis aan zijn dienaren over door aan elk van hen een taak te geven, en hij geeft de portier opdracht om op de uitkijk te staan.</verse>
				<verse number="35">Wees dus waakzaam, want jullie weten niet op welk tijdstip de eigenaar van het huis terugkomt: 's avonds, tegen middernacht, in de kleine uurtjes of vlak voor de ochtend aanbreekt.</verse>
				<verse number="36">Zorg dat hij je niet slapend aantreft wanneer hij plots komt.</verse>
				<verse number="37">Wat Ik jullie zeg, zeg Ik aan iedereen: wees waakzaam.”</verse>
			</chapter>
			<chapter number="14">
				<verse number="1">Het was twee dagen voor Pesach en het Feest van de Ongedesemde Broden. De hoofdpriesters en Schriftgeleerden zonnen op een list om Jezus te kunnen oppakken en doden.</verse>
				<verse number="2">“Maar niet tijdens het feest,” zeiden ze, “anders komt er een volksopstand.”</verse>
				<verse number="3">Toen Jezus in Betanië deelnam aan een maaltijd in het huis van Simon de Melaatse, kwam er een vrouw naar Hem toe met een albasten flesje kostbare zuivere nardusolie. Ze brak het flesje open en goot de geurige olie over zijn hoofd.</verse>
				<verse number="4">Sommige van de aanwezigen zeiden verontwaardigd tegen elkaar: “Waarom werd die geurige olie verspild?</verse>
				<verse number="5">Die olie had verkocht kunnen worden voor meer dan driehonderd denarie en de opbrengst had aan de armen kunnen worden gegeven.” Ze vielen ruw tegen haar uit.</verse>
				<verse number="6">Maar Jezus zei: “Laat haar met rust. Waarom vallen jullie haar lastig? Ze heeft iets goeds voor Mij gedaan.</verse>
				<verse number="7">Er zullen altijd arme mensen bij jullie zijn en jullie kunnen goed voor hen doen wanneer jullie willen. Maar Ik zal niet altijd bij jullie zijn.</verse>
				<verse number="8">Zij heeft gedaan wat ze kon: ze heeft mijn lichaam gezalfd ter voorbereiding van mijn begrafenis.</verse>
				<verse number="9">Ik verzeker jullie, overal in de wereld waar het evangelie zal worden verkondigd, zal ter herinnering aan haar worden verteld wat zij heeft gedaan.”</verse>
				<verse number="10">Toen ging Judas Iskariot, een van de Twaalf, naar de hoofdpriesters om Jezus aan hen uit te leveren.</verse>
				<verse number="11">Ze waren verheugd om dat te vernemen en beloofden dat ze hem geld zouden betalen. Daarom zocht hij naar een gelegenheid om Jezus aan hen uit te leveren.</verse>
				<verse number="12">Op de eerste dag van het Feest van de Ongedesemde Broden, de dag waarop gewoonlijk het Pesachlam wordt geslacht, vroegen Jezus' leerlingen Hem: “Waar wilt U dat we de Pesachmaaltijd voor U gaan klaarmaken?”</verse>
				<verse number="13">Hij stuurde twee van zijn leerlingen eropuit met de woorden: “Ga de stad in. Daar zullen jullie een man tegenkomen die een waterkan draagt. Volg hem en</verse>
				<verse number="14">zeg tegen de eigenaar van het huis waar hij naar binnen gaat: ‘De Leraar vraagt: Waar is het vertrek waar Ik met mijn leerlingen de Pesachmaaltijd kan eten?’</verse>
				<verse number="15">Hij zal jullie een bovenzaal tonen, ingericht en op orde. Maak het daar voor ons klaar.”</verse>
				<verse number="16">De leerlingen vertrokken, gingen de stad in, troffen alles aan volgens zijn beschrijving en maakten de Pesachmaaltijd klaar.</verse>
				<verse number="17">'s Avonds kwam Hij met de Twaalf.</verse>
				<verse number="18">Ze gingen aan tafel en tijdens het eten zei Jezus: “Ik verzeker jullie, één van jullie zal Mij verraden, iemand die met Mij aan het eten is.”</verse>
				<verse number="19">Daar werden ze bedroefd van en ze vroegen Hem, de een na de ander: “Ik ben het toch niet?”</verse>
				<verse number="20">Hij antwoordde: “Het is één van jullie twaalf, iemand die zijn brood samen met Mij in de schaal doopt.</verse>
				<verse number="21">Want de Mensenzoon zal heengaan, zoals over Hem in de Schriften staat, maar wee degene door wie de Mensenzoon wordt verraden: voor die persoon zou het beter zijn geweest als hij niet was geboren.”</verse>
				<verse number="22">Tijdens de maaltijd nam Jezus een brood, sprak een zegengebed uit, brak het in stukken, verdeelde die onder hen en zei: “Neem dit aan; dit is mijn lichaam.”</verse>
				<verse number="23">Ook nam Hij een beker, sprak een dankgebed uit en reikte hun de beker aan. Ze dronken er allen uit.</verse>
				<verse number="24">Hij zei tegen hen: “Dit is mijn bloed, het bloed van het verbond, dat voor veel mensen wordt vergoten.</verse>
				<verse number="25">Ik verzeker jullie, Ik zal niet meer drinken van de vrucht van de druivelaar tot de dag waarop Ik nieuwe wijn drink in Gods koninkrijk.”</verse>
				<verse number="26">Na het zingen van een danklied vertrokken ze naar de Olijfberg.</verse>
				<verse number="27">Jezus zei tegen hen: “Jullie zullen Mij allemaal in de steek laten, want in de Schriften staat: ‘Ik zal de herder doodslaan en de schapen zullen worden uiteengedreven.’</verse>
				<verse number="28">Maar nadat Ik ben verrezen, zal Ik voor jullie uit naar Galilea gaan.”</verse>
				<verse number="29">Petrus zei tegen Hem: “Al zou iedereen U in de steek laten, ik niet!”</verse>
				<verse number="30">Jezus antwoordde: “Ik verzeker je, vandaag, ja vannacht nog, voordat de haan tweemaal kraait, zal jij Mij driemaal verloochenen.”</verse>
				<verse number="31">Petrus hield vol: “Al moet ik met U sterven, ik zal U nooit verloochenen.” Alle anderen zeiden hetzelfde.</verse>
				<verse number="32">Toen ze bij een plaats aankwamen die Getsemane heet, zei Jezus tegen zijn leerlingen: “Gaan jullie hier zitten terwijl Ik ga bidden.”</verse>
				<verse number="33">Hij nam Petrus, Jakobus en Johannes met zich mee en begon ontdaan en onrustig te worden.</verse>
				<verse number="34">Hij zei tegen hen: “Ik ben dodelijk bedroefd. Blijf hier en waak.”</verse>
				<verse number="35">Hij stapte iets verder, liet zich op de grond vallen en bad dat, indien mogelijk, dit tijdstip aan Hem zou mogen voorbijgaan.</verse>
				<verse number="36">Hij zei: “Abba, Vader, U kan alles. Neem deze beker van Mij weg! laat echter niet gebeuren wat Ik wil, maar wat U wil.”</verse>
				<verse number="37">Toen Hij terugkwam, trof Hij hen slapend aan. Hij zei tegen Petrus: “Simon, slaap je? Was je zelfs niet in staat om één uur te waken?</verse>
				<verse number="38">Waak en bid, opdat jullie niet in verzoeking komen, want de geest is wel bereidwillig maar het lichaam is zwak.”</verse>
				<verse number="39">Hij ging weg en bad opnieuw hetzelfde gebed.</verse>
				<verse number="40">Toen Hij opnieuw terugkwam, trof Hij hen slapend aan, want hun ogen waren dichtgevallen. Ze wisten niet wat ze Hem konden antwoorden.</verse>
				<verse number="41">Toen Hij voor de derde keer terugkwam, zei Hij tegen hen: “Zijn jullie nog altijd aan het slapen en rusten? Het is genoeg geweest, het tijdstip is aangebroken waarop de Mensenzoon aan de zondaars wordt uitgeleverd.</verse>
				<verse number="42">Sta maar op, laten we vertrekken; mijn verrader is bijna hier.”</verse>
				<verse number="43">Terwijl Hij nog sprak, arriveerde Judas, een van de Twaalf, met een groep mensen met zwaarden en knuppels. Ze waren gestuurd door de hoofdpriesters, Schriftgeleerden en oudsten.</verse>
				<verse number="44">Jezus' verrader had een teken met hen afgesproken: “Het is degene die ik met een kus begroet; Hem moeten jullie arresteren en onder bewaking wegleiden.”</verse>
				<verse number="45">Hij stapte recht op Jezus af, zei “Rabbi!” en gaf Hem een kus.</verse>
				<verse number="46">Ze grepen Jezus en arresteerden Hem.</verse>
				<verse number="47">Maar een van de omstaanders trok zijn zwaard, viel de dienaar van de hogepriester aan en hakte zijn oor af.</verse>
				<verse number="48">Jezus zei tegen de mensen: “Zijn jullie Mij hier als een misdadiger met zwaarden en knuppels komen arresteren?</verse>
				<verse number="49">Ik was toch elke dag bij jullie op het tempelterrein aan het onderwijzen? Toen hebben jullie Mij niet opgepakt. Maar de Schriften moeten in vervulling gaan.”</verse>
				<verse number="50">Toen liet iedereen Jezus in de steek en vluchtte weg.</verse>
				<verse number="51">Een jongeman die een linnen kledingstuk op het naakte lichaam droeg, volgde Jezus en werd door hen gegrepen.</verse>
				<verse number="52">Hij maakte zich uit het kledingstuk los en vluchtte naakt weg.</verse>
				<verse number="53">Jezus werd weggeleid, naar de hogepriester, waar alle hoofdpriesters, oudsten en Schriftgeleerden bijeenkwamen.</verse>
				<verse number="54">Petrus volgde Hem op een afstand, helemaal tot op de binnenplaats van het huis van de hogepriester. Daar ging hij bij de bewakers zitten om zich aan het vuur te warmen.</verse>
				<verse number="55">De hoofdpriesters en de hele Joodse raad zochten naar een getuigenverklaring op grond waarvan ze Jezus ter dood zouden kunnen veroordelen, maar ze vonden die niet.</verse>
				<verse number="56">Veel mensen legden valse verklaringen tegen Hem af, maar de getuigenissen stemden niet met elkaar overeen.</verse>
				<verse number="57">Toen kwamen er mensen naar voren met de volgende valse bezwarende verklaring:</verse>
				<verse number="58">“Wij hebben Hem horen zeggen: Ik zal deze door mensen gebouwde tempel verwoesten en in drie dagen een andere, niet door mensenhanden gemaakte, tempel bouwen.”</verse>
				<verse number="59">Maar zelfs hun getuigenissen stemden niet met elkaar overeen.</verse>
				<verse number="60">Toen ging de hogepriester in het midden staan en vroeg aan Jezus: “Hebt U geen antwoord op de verklaring van deze getuigen tegen U?”</verse>
				<verse number="61">Maar Hij zweeg en gaf helemaal geen antwoord. De hogepriester vroeg verder: “Bent U de Messias, de Zoon van de Gezegende?”</verse>
				<verse number="62">Jezus zei: “Dat ben Ik. En u zal de Mensenzoon aan de rechterzijde van de Machtige zien zitten, en Hem zien komen met de wolken.”</verse>
				<verse number="63">De hogepriester scheurde zijn kleren en zei: “Waarom hebben we nog getuigen nodig?</verse>
				<verse number="64">U heeft de godslastering gehoord. Wat is uw besluit?” Ze oordeelden allemaal dat Jezus de doodstraf verdiende.</verse>
				<verse number="65">Sommigen begonnen naar Hem te spuwen, Hem te blinddoeken en Hem te slaan, terwijl ze riepen: “Profeteer dan!” De bedienden namen Hem over en ook zij sloegen Hem.</verse>
				<verse number="66">Terwijl Petrus beneden op de binnenplaats was, kwam er een dienstmeisje van de hogepriester voorbij.</verse>
				<verse number="67">Toen ze Petrus zag, die zich aan het warmen was, keek ze hem aan en zei ze: “U was ook bij die Jezus van Nazaret.”</verse>
				<verse number="68">Maar hij ontkende het. “Ik heb geen idee waarover je het hebt”, zei hij en ging naar het voorportaal. Toen kraaide er een haan.</verse>
				<verse number="69">Maar toen het dienstmeisje hem daar zag, herhaalde ze het tegenover de omstaanders: “Die man is één van hen.”</verse>
				<verse number="70">Opnieuw ontkende Petrus. Na een tijdje zeiden de omstaanders tegen Petrus: “Jij bent toch echt één van hen, want je bent een Galileeër.”</verse>
				<verse number="71">Hij begon vloeken over zichzelf af te roepen en te zweren: “Ik ken die Man niet over Wie jullie het hebben.”</verse>
				<verse number="72">Meteen kraaide voor de tweede keer een haan. Toen herinnerde Petrus zich wat Jezus tegen hem had gezegd: “Voordat de haan tweemaal kraait, zal jij Mij driemaal verloochenen.” Hij barstte in tranen uit en weende.</verse>
			</chapter>
			<chapter number="15">
				<verse number="1">Zodra het ochtend werd, kwamen de hoofdpriesters met de oudsten, Schriftgeleerden en de hele Joodse raad tot een gezamenlijk besluit. Ze leidden Jezus gebonden weg en leverden Hem over aan Pilatus.</verse>
				<verse number="2">Pilatus vroeg Hem: “Bent U de koning van de Joden?” Jezus antwoordde: “U zegt het zelf.”</verse>
				<verse number="3">De hoofdpriesters brachten allerlei beschuldigingen tegen Hem in.</verse>
				<verse number="4">Pilatus vroeg verder: “Geeft U geen antwoord? U hoort toch waarvan ze U beschuldigen!”</verse>
				<verse number="5">Maar Jezus gaf nog altijd geen antwoord, wat Pilatus verwonderde.</verse>
				<verse number="6">Gewoonlijk liet Pilatus tijdens het feest een gevangene vrij op verzoek van het volk.</verse>
				<verse number="7">Iemand die Barabbas heette, zat gevangen met de opstandelingen die zich tijdens het oproer aan moord hadden schuldig gemaakt.</verse>
				<verse number="8">Toen de menigte naar Pilatus toe ging met het verzoek om te doen wat hij gewoonlijk deed,</verse>
				<verse number="9">stelde Pilatus voor: “Willen jullie dat ik de koning van de Joden vrijlaat?”</verse>
				<verse number="10">Hij besefte namelijk dat de hoofdpriesters Jezus hadden uitgeleverd uit afgunst.</verse>
				<verse number="11">Maar de hoofdpriesters hitsten de menigte op om te eisen dat Barabbas zou worden vrijgelaten.</verse>
				<verse number="12">Daarom vroeg Pilatus hen: “Wat willen jullie dat ik doe met de Man die jullie de koning van de Joden noemen?”</verse>
				<verse number="13">De mensen riepen terug: “Kruisig Hem!”</verse>
				<verse number="14">Pilatus vroeg: “Wat heeft Hij dan misdaan?” Toen riepen ze nog luider: “Kruisig Hem!”</verse>
				<verse number="15">Pilatus besloot om de menigte tevreden te stellen. Daarom liet hij Barabbas vrij, maar Jezus liet hij geselen en vervolgens wegleiden om te worden gekruisigd.</verse>
				<verse number="16">De soldaten leidden Jezus het paleis – dat wil zeggen: het hoofdkwartier – binnen en riepen hun gehele legerafdeling bijeen.</verse>
				<verse number="17">Vervolgens trokken ze Jezus een paarse mantel aan en vlochten ze een krans van doorntakken die ze Hem als een kroon opzetten.</verse>
				<verse number="18">Ze begonnen Hem te “begroeten”: “Gegroet, koning van de Joden!”</verse>
				<verse number="19">Ze sloegen Hem op het hoofd met een rietstok, bespuwden Hem en knielden om Hem te ‘eren’.</verse>
				<verse number="20">Nadat ze zo de spot met Jezus hadden gedreven, trokken ze Hem de paarse mantel uit en zijn eigen kleren aan. Vervolgens leidden ze Hem naar buiten om Hem te kruisigen.</verse>
				<verse number="21">Er was een voorbijganger die van het land kwam, Simon van Cyrene, de vader van Alexander en Rufus. Hem dwongen ze, Jezus' kruis te dragen.</verse>
				<verse number="22">Ze brachten Hem naar de plaats die Golgota heet. Dat betekent: Schedelplaats.</verse>
				<verse number="23">Daar reikten ze Jezus wijn met mirre aan, maar Hij weigerde die.</verse>
				<verse number="24">Toen kruisigden ze Hem. Zijn kleren verdeelden ze onder elkaar door middel van verloting.</verse>
				<verse number="25">Het was negen uur 's ochtends toen ze Hem kruisigden.</verse>
				<verse number="26">Op het bordje met de aanklacht tegen Hem stond: “De koning van de Joden.”</verse>
				<verse number="27">Samen met Jezus werden twee misdadigers gekruisigd: de ene rechts en de andere links van Hem.</verse>
				<verse number="28"></verse>
				<verse number="29">De voorbijgangers beledigden Jezus door hoofdschuddend te roepen: “Ha, Jij die de tempel verwoest en binnen drie dagen herbouwt!</verse>
				<verse number="30">Red Jezelf en kom van het kruis af!”</verse>
				<verse number="31">Ook de hoofdpriesters en de Schriftgeleerden bespotten Hem, door tegen elkaar te zeggen: “Anderen heeft Hij gered, maar zichzelf redden kan Hij niet.</verse>
				<verse number="32">Laat die Messias, die koning van Israël, maar van het kruis afkomen. Als we dat zien, zullen we geloven.” Zelfs zij die samen met Jezus werden gekruisigd, bespotten Hem.</verse>
				<verse number="33">Om twaalf uur werd het donker in het hele land, tot drie uur 's middags.</verse>
				<verse number="34">Om drie uur 's middags riep Jezus luid: “Eloï, Eloï, lama sabachtani?” Dat betekent: Mijn God, Mijn God, waarom heeft U Mij verlaten?</verse>
				<verse number="35">Sommigen die dichtbij stonden, hoorden dat en zeiden: “Hoor je dat? Hij roept Elia.”</verse>
				<verse number="36">Iemand haalde snel een spons, vulde die met zure wijn en stak hem op een stok om Jezus te drinken te geven, terwijl hij zei: “Wacht, laten we kijken of Elia Hem van het kruis komt halen.”</verse>
				<verse number="37">Maar Jezus slaakte een luide kreet en stierf.</verse>
				<verse number="38">Toen scheurde het tempelgordijn van boven naar beneden in tweeën.</verse>
				<verse number="39">Toen de centurio die tegenover Jezus stond, zag dat Hij op die wijze was gestorven, zei hij: “Deze man was werkelijk de Zoon van God.”</verse>
				<verse number="40">Er waren vrouwen die vanop een afstand toekeken, waaronder Maria van Magdala, Maria de moeder van Jakobus de Jongere en van Joses, en Salome.</verse>
				<verse number="41">Zij hadden Jezus gevolgd en gediend toen Hij in Galilea was. Er waren ook veel andere vrouwen bij, die met Hem naar Jeruzalem waren meegekomen.</verse>
				<verse number="42">Het was Voorbereidingsdag, de dag voor de sabbat. Toen het avond werd,</verse>
				<verse number="43">vatte Jozef van Arimatea, een vooraanstaand lid van de Joodse raad die zelf ook Gods koninkrijk verwachtte, moed en ging hij Pilatus vragen om Jezus' lichaam.</verse>
				<verse number="44">Pilatus verbaasde zich erover dat Jezus al gestorven zou zijn en ontbood de centurio om hem te vragen of Hij al gestorven was.</verse>
				<verse number="45">Pas toen hij het van de centurio zelf had vernomen, gaf hij het lichaam vrij aan Jozef.</verse>
				<verse number="46">Jozef kocht een stuk linnen, haalde Jezus van het kruis, wikkelde Hem in het linnen, legde Hem in een graf dat in de rots was uitgehouwen en rolde een steen voor de ingang van dat graf.</verse>
				<verse number="47">Maria van Magdala en Maria de moeder van Joses zagen waar Jezus was neergelegd.</verse>
			</chapter>
			<chapter number="16">
				<verse number="1">Toen de sabbat voorbij was, kochten Maria van Magdala, Maria de moeder van Jakobus, en Salome geurige oliën om Jezus' lichaam te zalven.</verse>
				<verse number="2">Op de eerste dag van de week waren ze al vroeg, vlak na zonsopgang, onderweg naar het graf.</verse>
				<verse number="3">Ze vroegen zich af: “Wie zal de steen voor de ingang voor ons wegrollen?”</verse>
				<verse number="4">Maar toen ze keken, zagen ze dat de steen, die zeer groot was, reeds was weggerold.</verse>
				<verse number="5">Ze gingen het graf binnen en zagen aan de rechterkant een jongeman zitten die een lang wit gewaad droeg. Ze schrokken hevig.</verse>
				<verse number="6">Hij zei tegen hen: “Schrik maar niet. Jullie zoeken Jezus van Nazaret, die gekruisigd was. Hij is verrezen; Hij is hier niet. Kijk maar waar ze Hem hadden neergelegd.</verse>
				<verse number="7">Ga nu en zeg tegen zijn leerlingen, ook Petrus: ‘Hij gaat voor jullie uit naar Galilea en daar zullen jullie Hem zien, zoals Hij jullie had verteld.’”</verse>
				<verse number="8">De vrouwen gingen bevend van schrik naar buiten en vluchtten bij het graf vandaan. Ze waren zo van slag, dat ze tegen niemand iets zeiden.</verse>
				<verse number="9">Nadat Jezus 's morgens vroeg op de eerste dag van de week verrezen was, vertoonde Hij zich eerst aan Maria van Magdala, bij wie Hij zeven demonen had uitgedreven.</verse>
				<verse number="10">Zij ging het verkondigen aan de mensen die Hem hadden vergezeld en die nu aan het rouwen en wenen waren.</verse>
				<verse number="11">Toen die hoorden dat Jezus leefde en dat zij Hem had gezien, geloofden ze het niet.</verse>
				<verse number="12">Daarna vertoonde Hij zich in een andere gedaante aan twee van hen, die naar het platteland gingen.</verse>
				<verse number="13">Zij keerden terug om het aan de anderen te vertellen, maar die geloofden het nog altijd niet.</verse>
				<verse number="14">Nog later vertoonde Jezus zich aan de Elf toen die aan het eten waren. Hij verweet hen hun ongeloof en hun koppige weigering om de mensen te geloven die Hem hadden gezien nadat Hij was verrezen.</verse>
				<verse number="15">Hij zei tegen hen: “Ga de hele wereld in en verkondig het evangelie aan de hele schepping.</verse>
				<verse number="16">Wie gelooft en zich laat dopen, zal worden gered, maar wie niet gelooft, zal worden veroordeeld.</verse>
				<verse number="17">Bij de gelovigen zullen de volgende tekenen gebeuren: in mijn naam zullen ze demonen uitdrijven, ze zullen in tongentaal spreken,</verse>
				<verse number="18">met hun handen zullen ze slangen opnemen en als ze dodelijk gif drinken zal het hun geen kwaad doen, ze zullen zieke mensen de handen opleggen en die zullen gezond worden.”</verse>
				<verse number="19">Nadat de Heer Jezus hen toegesproken had, werd Hij in de hemel opgenomen en nam Hij plaats aan Gods rechterzijde.</verse>
				<verse number="20">Zijn leerlingen gingen eropuit om overal het evangelie te verkondigen. De Heer werkte door hen en bevestigde hun boodschap door middel van de tekenen die ermee gepaard gingen.</verse>
			</chapter>
		</book>
		<book number="42">
			<chapter number="1">
				<verse number="1">Velen hebben geprobeerd een verslag te maken over de gebeurtenissen die bij ons hebben plaatsgevonden,</verse>
				<verse number="2">en die aan ons zijn overgeleverd door de mensen die vanaf het begin ooggetuigen zijn geweest en het nieuws hebben doorgegeven.</verse>
				<verse number="3">Daarom leek het ook mij goed om – nadat ik alles vanaf het begin nauwkeurig heb onderzocht – een ordelijk verslag voor u te schrijven, geachte Theofilus,</verse>
				<verse number="4">zodat u er zeker van kan zijn dat hetgeen men u geleerd heeft, waar is.</verse>
				<verse number="5">In de tijd van Herodes, koning van Judea, was er een priester die Zacharias heette. Hij behoorde tot de afdeling van Abia. Zijn vrouw heette Elisabet; ook zij stamde af van Aäron.</verse>
				<verse number="6">Ze waren allebei rechtvaardig in Gods ogen; ze hielden zich nauwgezet aan alle geboden en voorschriften van de Heer.</verse>
				<verse number="7">Ze hadden geen kinderen, omdat Elisabet onvruchtbaar was, en ze waren allebei op leeftijd.</verse>
				<verse number="8">Op een dag dat het de beurt van Zacharias' afdeling was om de priestertaken in Gods aanwezigheid uit te voeren,</verse>
				<verse number="9">werd hij, door een loting die volgens de priesterlijke gebruiken werd uitgevoerd, aangewezen om het tempelgebouw van de Heer binnen te gaan en daar wierook te branden.</verse>
				<verse number="10">Op het tijdstip dat het wierookoffer zou worden gebracht, stond een groot aantal Joodse mensen buiten te bidden.</verse>
				<verse number="11">Toen verscheen aan Zacharias een engel van de Heer; hij stond rechts van het wierookaltaar.</verse>
				<verse number="12">Toen Zacharias de engel zag, schrok hij hevig en werd hij door angst bevangen.</verse>
				<verse number="13">De engel zei echter tegen hem: “Wees niet bang, Zacharias, want je gebed is verhoord. Jij en je vrouw Elisabet zullen een zoon krijgen en je moet hem de naam Johannes geven.</verse>
				<verse number="14">Hij zal een bron van grote vreugde en blijdschap voor je zijn en veel mensen zullen zich over zijn geboorte verheugen,</verse>
				<verse number="15">want hij zal een groot man zijn in de ogen van de Heer. Hij mag geen wijn of andere alcoholische dranken nuttigen en hij zal worden vervuld van de Heilige Geest terwijl hij nog in de moederschoot is.</verse>
				<verse number="16">Hij zal veel Israëlieten terugleiden naar de Heer, hun God.</verse>
				<verse number="17">Hij zal voor de Heer uit gaan, onder leiding van dezelfde Geest en met dezelfde kracht als Elia. Hij zal het hart van vaders terugleiden naar hun kinderen en het denken van zondaars naar de rechtvaardigheid; zo zal hij een volk voorbereiden dat gereed is voor de Heer.”</verse>
				<verse number="18">Zacharias vroeg de engel: “Hoe kan ik weten of dit waar is? Ik ben immers een oude man en mijn vrouw is op leeftijd.”</verse>
				<verse number="19">De engel antwoordde: “Ik ben Gabriël. Ik sta in Gods dienst en ik ben gezonden om jou dit goede nieuws te vertellen.</verse>
				<verse number="20">Mijn woorden zullen op het juiste moment in vervulling gaan. Maar omdat je ze niet gelooft, zal je stom zijn en niet kunnen spreken tot het tijdstip waarop deze dingen plaatsvinden.”</verse>
				<verse number="21">Intussen wachtte het volk op Zacharias; men vroeg zich af waarom hij zo lang in het tempelgebouw bleef.</verse>
				<verse number="22">Toen hij uiteindelijk naar buiten kwam, was hij niet in staat om hen toe te spreken. Daaruit maakten ze op dat hij in het tempelgebouw een visioen had gehad, want hij bleef gebaren naar hen maken zonder te kunnen spreken.</verse>
				<verse number="23">Toen zijn dienstperiode als priester voorbij was, ging Zacharias naar huis.</verse>
				<verse number="24">Enige tijd later werd zijn vrouw Elisabet zwanger. Vijf maanden lang zonderde ze zich af. Ze zei:</verse>
				<verse number="25">“Dit heeft de Heer voor mij gedaan: Hij heeft zich over mij ontfermd en de schande weggenomen die ik in de ogen van de mensen droeg.”</verse>
				<verse number="26">In de zesde maand van de zwangerschap van Elisabet zond God de engel Gabriël naar een stad in Galilea die Nazaret heette,</verse>
				<verse number="27">naar een jonge vrouw die maagd was. Zij was verloofd met een man die Jozef heette en afstammeling van David was. De jonge vrouw heette Maria.</verse>
				<verse number="28">De engel kwam bij haar thuis en zei: “Gegroet, jij bevoorrechte vrouw, de Heer is bij je.”</verse>
				<verse number="29">Zij stond perplex van deze woorden en vroeg zich af wat de begroeting te betekenen had.</verse>
				<verse number="30">De engel zei tegen haar: “Wees niet bang, Maria, God is je gunstig gezind.</verse>
				<verse number="31">Je zal zwanger worden en een zoon krijgen. Je moet Hem de naam Jezus geven.</verse>
				<verse number="32">Hij zal een groot man zijn en de Zoon van de Allerhoogste worden genoemd. De Heer God zal Hem de troon van zijn voorvader David schenken.</verse>
				<verse number="33">Hij zal voor eeuwig over de afstammelingen van Jakob regeren en zijn heerschappij zal nooit eindigen.”</verse>
				<verse number="34">Maria vroeg aan de engel: “Maar hoe kan dat? Ik heb nog nooit met een man geslapen.”</verse>
				<verse number="35">De engel antwoordde: “De Heilige Geest zal naar je toe komen en de kracht van de Allerhoogste zal je als een schaduw bedekken. Daarom zal het kindje heilig zijn en de Zoon van God worden genoemd.</verse>
				<verse number="36">Bovendien is je bloedverwante Elisabet ook zwanger van een zoon, hoewel ze oud is. Ze werd als onvruchtbaar beschouwd, maar is nu in de zesde maand.</verse>
				<verse number="37">Voor God is namelijk niets onmogelijk.”</verse>
				<verse number="38">Maria zei: “Ik stel mij ten dienste van de Heer. Laat het gebeuren zoals u gezegd hebt.” Toen ging de engel bij haar vandaan.</verse>
				<verse number="39">Kort daarna maakte Maria zich klaar en begaf ze zich haastig naar een stad in het bergland van Juda.</verse>
				<verse number="40">Daar ging ze naar het huis van Zacharias en begroette ze Elisabet.</verse>
				<verse number="41">Toen Elisabet de begroeting van Maria hoorde, trappelde het kindje in haar buik en raakte ze vervuld van de Heilige Geest.</verse>
				<verse number="42">Ze riep luid: “Jij bent gezegend onder de vrouwen! Ook het kindje in je buik is gezegend!</verse>
				<verse number="43">Hoe is het mogelijk dat het mij overkomt dat de moeder van mijn Heer bij mij komt?</verse>
				<verse number="44">Zodra ik je begroeting hoorde, trappelde het kindje in mijn buik van vreugde.</verse>
				<verse number="45">Zij die gelooft dat hetgeen de Heer haar had beloofd zou gebeuren, is gezegend!”</verse>
				<verse number="46">Toen zei Maria: “Mijn ziel prijst de Heer</verse>
				<verse number="47">en mijn geest verheugt zich in God, mijn redder,</verse>
				<verse number="48">want Hij heeft omgekeken naar zijn dienares in haar geringheid. Voortaan zullen alle generaties mij gezegend noemen,</verse>
				<verse number="49">want de Machtige heeft grote dingen voor mij gedaan en zijn naam is heilig.</verse>
				<verse number="50">Zijn mededogen geldt voor wie ontzag voor Hem hebben, de ene generatie na de andere.</verse>
				<verse number="51">Met zijn sterke arm heeft Hij zijn kracht getoond, Hij heeft uiteengejaagd wie arrogante gedachten koesterden.</verse>
				<verse number="52">Heersers heeft Hij onttroond, aan eenvoudigen gaf Hij een eervolle plaats.</verse>
				<verse number="53">Hongerigen heeft Hij verzadigd met het goede, rijken stuurde Hij met lege handen weg.</verse>
				<verse number="54">Hij heeft zijn dienaar Israël geholpen; Hij had mededogen,</verse>
				<verse number="55">overeenkomstig Zijn eeuwige belofte aan onze voorouders, aan Abraham en zijn afstammelingen.”</verse>
				<verse number="56">Maria bleef ongeveer drie maanden bij Elisabet en ging toen terug naar huis.</verse>
				<verse number="57">Toen voor Elisabet de tijd was aangebroken om haar kind te baren, kreeg ze een zoon.</verse>
				<verse number="58">Haar buren en familieleden hoorden dat de Heer mededogen met haar had gehad en haar had gezegend, en ze kwamen dat met haar vieren.</verse>
				<verse number="59">Toen ze op de achtste dag het kind kwamen besnijden, wilden ze hem de naam Zacharias geven, naar zijn vader.</verse>
				<verse number="60">Maar zijn moeder reageerde: “Nee, hij moet Johannes heten.”</verse>
				<verse number="61">Ze vroegen haar: “Maar er is toch niemand in je familie die zo heet?”</verse>
				<verse number="62">Ze gebaarden naar de vader van het kind, om te vragen hoe hij wilde dat het zou heten.</verse>
				<verse number="63">Hij vroeg om een schrijfplankje en schreef: “Zijn naam is Johannes.” Iedereen was verbaasd.</verse>
				<verse number="64">Onmiddellijk kon Zacharias zijn mond en tong weer gebruiken. Hij sprak weer en hij prees God.</verse>
				<verse number="65">Alle buren waren vol ontzag en al deze dingen waren onderwerp van gesprek in het hele bergland van Judea.</verse>
				<verse number="66">Allen die ervan hoorden, dachten erover na en vroegen zich af: “Wat zal er van dit kind terechtkomen?” Het was namelijk duidelijk dat de zegen van de Heer op hem rustte.</verse>
				<verse number="67">Toen werd zijn vader Zacharias vervuld van de Heilige Geest en profeteerde hij:</verse>
				<verse number="68">“Ik prijs de Heer, de God van Israël, want Hij heeft naar zijn volk omgekeken en het verlost.</verse>
				<verse number="69">Uit het nageslacht van zijn dienaar David heeft Hij een machtige redder doen opstaan,</verse>
				<verse number="70">zoals Hij lang geleden had beloofd bij monde van zijn heilige profeten.</verse>
				<verse number="71">Hij is het die ons redt van onze vijanden en uit de greep van allen die ons verachten.</verse>
				<verse number="72">Zo betoont Hij ons het mededog en dat Hij ook aan onze voorouders heeft betoond. En zo bevestigt Hij zijn heilig verbond,</verse>
				<verse number="73">en de eed die Hij aan Abraham, onze voorvader, heeft gezworen.</verse>
				<verse number="74">Bevrijd uit de greep van onze vijanden, mogen wij Hem nu onbevreesd vereren,</verse>
				<verse number="75">in heiligheid en rechtvaardigheid, terwijl Hij op ons toekijkt, ons leven lang.</verse>
				<verse number="76">En jij, kind, zal een profeet van de Allerhoogste worden genoemd, want je zal voor de Heer uitgaan om de weg voor Hem gereed te maken,</verse>
				<verse number="77">om de redding, de vergeving van hun zonden, aan zijn volk bekend te maken.</verse>
				<verse number="78">Wegens Gods grote mededogen voor ons, zal vanuit de hemel de zon voor ons opgaan.</verse>
				<verse number="79">Zij zal schijnen op de mensen die in het duister en in de schaduw van de dood leven, en zij zal onze voeten naar de weg van de vrede leiden.”</verse>
				<verse number="80">Het kind groeide op en zijn geest werd steeds sterker. Hij leefde op afgelegen plaatsen tot de dag waarop hij zich publiekelijk aan Israël vertoonde.</verse>
			</chapter>
			<chapter number="2">
				<verse number="1">In die tijd vaardigde keizer Augustus het bevel uit dat iedereen in het Romeinse rijk moest worden geregistreerd.</verse>
				<verse number="2">Deze volkstelling was de eerste in de periode dat Quirinius gouverneur van Syrië was.</verse>
				<verse number="3">Iedereen reisde naar zijn thuisstad, om daar te worden ingeschreven.</verse>
				<verse number="4">Ook Jozef begaf zich vanuit de stad Nazaret in Galilea naar Judea, naar de stad van David, Betlehem genaamd. Hij was namelijk een afstammeling van David.</verse>
				<verse number="5">Hij ging zich inschrijven met Maria, zijn verloofde. Zij was zwanger.</verse>
				<verse number="6">Toen ze daar waren, brak de tijd aan dat haar kind geboren zou worden.</verse>
				<verse number="7">Ze baarde haar zoon, haar eerste, wikkelde hem in doeken en legde hem in een voederbak, omdat er geen plaats voor hen was in het gastenverblijf.</verse>
				<verse number="8">Er waren in die omgeving herders, die buiten de stad verbleven en 's nachts over hun kudde waakten.</verse>
				<verse number="9">Opeens stond er een engel van de Heer voor hen en werden ze door de hemelse pracht van de Heer beschenen. Ze werden heel bang.</verse>
				<verse number="10">De engel zei tegen hen: “Wees niet bang, want ik breng jullie goed nieuws, dat grote vreugde brengt voor het hele volk.</verse>
				<verse number="11">Vandaag is in de stad van David een redder voor jullie geboren: de Messias, de Heer.</verse>
				<verse number="12">Als teken hiervan zullen jullie een Kindje vinden dat in doeken is gewikkeld en in een voederbak ligt.”</verse>
				<verse number="13">Plots bevond zich bij de engel een groot hemels leger, dat God prees met de woorden:</verse>
				<verse number="14">“Alle glorie aan God in de hoogste hemel en vrede op aarde voor de mensen die Hij begunstigt.”</verse>
				<verse number="15">Nadat de engelen bij hen vandaan waren gegaan, terug naar de hemel, zeiden de herders tegen elkaar: “Laten we naar Betlehem gaan om te zien wat daar gebeurd is en door de Heer aan ons bekend gemaakt is.”</verse>
				<verse number="16">Ze haastten zich erheen en vonden Maria, Jozef en het kindje dat in de voederbak lag.</verse>
				<verse number="17">Toen ze hen hadden gezien, maakten ze bekend wat hun over dit kind was verteld.</verse>
				<verse number="18">Alle mensen die het hoorden, verbaasden zich over hetgeen de herders hun vertelden,</verse>
				<verse number="19">maar Maria onthield hun woorden zorgvuldig en dacht er nog lang over na.</verse>
				<verse number="20">De herders keerden terug, terwijl ze God verheerlijkten en prezen voor alles wat ze hadden gehoord en gezien; het kwam precies overeen met hetgeen hun verteld was.</verse>
				<verse number="21">Acht dagen later was het tijd om het kindje te besnijden. Hij ontving de naam Jezus, de naam die de engel had gegeven voordat Maria zwanger van Hem was geworden.</verse>
				<verse number="22">Toen de tijd was aangebroken dat ze zich volgens de Wet van Mozes moesten reinigen, gingen ze met Jezus naar Jeruzalem om Hem aan de Heer voor te stellen.</verse>
				<verse number="23">In de Wet van de Heer staat namelijk dat iedere eerste zoon aan de Heer moet worden gewijd.</verse>
				<verse number="24">Ook brachten ze een offer, overeenkomstig de bepalingen in de Wet van de Heer: een paar tortelduiven of twee jonge duiven.</verse>
				<verse number="25">Er was in Jeruzalem iemand die Simeon heette. Hij was een oprecht mens met veel eerbied voor God. Hij keek uit naar de tijd dat Israël getroost zou worden en de Heilige Geest rustte op hem.</verse>
				<verse number="26">De Heilige Geest had aan hem onthuld dat hij niet zou sterven voordat hij de Messias van de Heer had gezien.</verse>
				<verse number="27">Door de Geest geleid kwam hij naar het tempelterrein. Toen de ouders de kleine Jezus binnen brachten om met Hem de gebruiken uit te voeren die de Wet voorschrijft,</verse>
				<verse number="28">nam Simeon Hem in zijn armen en prees hij God met de woorden:</verse>
				<verse number="29">“Machtige Heer, nu kan U in vrede uw dienaar laten gaan, zoals U had beloofd,</verse>
				<verse number="30">want mijn ogen hebben uw redding gezien,</verse>
				<verse number="31">die U in de aanwezigheid van alle volken hebt gereedgemaakt:</verse>
				<verse number="32">een licht dat openbaring brengt voor de vreemde volken, en glorie voor uw volk Israël.”</verse>
				<verse number="33">Jezus' vader en moeder verbaasden zich over de dingen die Simeon over Hem zei.</verse>
				<verse number="34">Simeon sprak een zegen over hen uit en zei tegen Maria, Jezus' moeder: “Dit Kind is bestemd om velen in Israël ten val te brengen of te doen opstaan, en om een waarschuwingsteken te zijn dat controverse zal oproepen.</verse>
				<verse number="35">Zo zal duidelijk worden wat er in veel mensen omgaat. Ook jouw ziel zal worden doorstoken als met een zwaard.”</verse>
				<verse number="36">Er was ook een profetes: Anna, dochter van Fanuel, van de stam Aser. Ze was al op hoge leeftijd. Nadat ze was getrouwd had ze zeven jaar lang met haar man geleefd;</verse>
				<verse number="37">daarna leefde ze als weduwe en nu was ze 84 jaar. Ze week nooit van het tempelterrein, maar diende God dag en nacht door te vasten en te bidden.</verse>
				<verse number="38">Op dat moment kwam ze naar hen toe en begon ze God te danken en over Jezus te vertellen aan iedereen die de verlossing van Jeruzalem verwachtte.</verse>
				<verse number="39">Nadat Jozef en Maria alles hadden gedaan wat de Wet van de Heer voorschrijft, keerden ze terug naar Galilea, naar hun woonplaats Nazaret.</verse>
				<verse number="40">Het Kind groeide op en werd steeds sterker en wijzer; Gods genade rustte op Hem.</verse>
				<verse number="41">Ieder jaar gingen Jezus' ouders naar Jeruzalem voor het Pesachfeest.</verse>
				<verse number="42">Toen Hij twaalf jaar oud was en ze zoals gebruikelijk naar het feest gingen, ging Hij mee.</verse>
				<verse number="43">Maar na afloop, toen zij terugkeerden, bleef de jonge Jezus in Jeruzalem achter zonder dat zijn ouders het wisten.</verse>
				<verse number="44">Ze dachten dat Hij zich in de groep reizigers bevond en legden een dagreis af, terwijl ze onder hun familieleden en bekenden naar Hem zochten.</verse>
				<verse number="45">Toen ze Hem niet vonden, keerden ze naar Jeruzalem terug om Hem daar te zoeken.</verse>
				<verse number="46">Pas op de derde dag vonden ze Hem bij de leraars op het tempelterrein; Hij zat naar hen te luisteren en stelde hun vragen.</verse>
				<verse number="47">Allen die Hem hoorden, stonden versteld van zijn inzicht en zijn antwoorden.</verse>
				<verse number="48">Toen zijn ouders Hem zagen, waren ze aangeslagen. Zijn moeder zei tegen Hem: “Kind, hoe kon Je ons dit aandoen? Je vader en ik waren diep ongerust naar Je op zoek.”</verse>
				<verse number="49">Jezus antwoordde: “Waarom zochten jullie naar Mij? Weten jullie niet dat Ik in het huis van mijn Vader moet zijn?”</verse>
				<verse number="50">Maar ze begrepen niet wat Hij tegen hen zei.</verse>
				<verse number="51">Hij kwam met hen mee naar Nazaret en was hun gehoorzaam. Zijn moeder onthield al deze dingen zorgvuldig.</verse>
				<verse number="52">Jezus werd steeds wijzer en volwassener en stond steeds meer in de gunst bij God en bij de mensen.</verse>
			</chapter>
			<chapter number="3">
				<verse number="1">In het vijftiende regeringsjaar van keizer Tiberius, toen Pontius Pilatus gouverneur van Judea was, en Herodes tetrarch van Galilea, zijn broer Filippus tetrarch van het gebied van Iturea en Trachonitis, en Lysanias tetrarch van Abilene,</verse>
				<verse number="2">en toen Annas en Kajafas de hogepriesters waren, ontving Johannes, de zoon van Zacharias, in de wildernis een boodschap van God.</verse>
				<verse number="3">Daarom ging hij naar het gebied rondom de Jordaan, waar hij overal de doop van inkeer verkondigde, die tot vergeving van zonden leidt.</verse>
				<verse number="4">Zo ging in vervulling wat in het boek met de uitspraken van de profeet Jesaja staat: “Er roept een stem in de wildernis: Maak de weg van de Heer gereed, maak paden voor Hem vrij!</verse>
				<verse number="5">Iedere kloof zal worden gevuld en elke berg en heuvel verlaagd; kronkelende paden zullen worden rechtgemaakt, en hobbelige wegen geëffend.</verse>
				<verse number="6">Alle mensen zullen Gods redding zien.”</verse>
				<verse number="7">Johannes zei tegen de vele mensen die naar hem toekwamen om door hem te worden gedoopt: “Addergebroed, wie heeft jullie gewaarschuwd om te vluchten voor de naderende straf?</verse>
				<verse number="8">Zorg dat de gevolgen van jullie inkeer zichtbaar zijn en zeg niet tegen jezelf: wij hebben Abraham als voorvader. Want ik zeg jullie: God is in staat om uit deze stenen afstammelingen van Abraham voort te brengen.</verse>
				<verse number="9">De bijl ligt reeds klaar onderaan de bomen en elke boom die geen goede vruchten voortbrengt, wordt omgehakt en in het vuur gegooid.”</verse>
				<verse number="10">De mensen vroegen hem: “Wat moeten we dan doen?”</verse>
				<verse number="11">Johannes antwoordde: “Wie twee hemden heeft, moet delen met wie er geen heeft en wie voedsel heeft, moet hetzelfde doen.”</verse>
				<verse number="12">Er kwamen ook belastinginners om te worden gedoopt. Zij vroegen hem: “Leraar, wat moeten wij doen?”</verse>
				<verse number="13">Johannes zei tegen hen: “Vorder geen hoger bedrag dan jullie is opgedragen.”</verse>
				<verse number="14">Ook de soldaten vroegen hem: “Wat moeten wij doen?” Tegen hen zei hij: “Beroof niemand en pers niemand af, maar wees tevreden met je soldij.”</verse>
				<verse number="15">Omdat het volk grote verwachtingen had en zich afvroeg of Johannes misschien de Messias was,</verse>
				<verse number="16">gaf hij hun allen het volgende antwoord: “Ik doop jullie met water, maar er komt Iemand die machtiger is dan ik en ik ben het niet waard om zijn schoenriem los te maken. Hij zal jullie dopen met de Heilige Geest en met vuur.</verse>
				<verse number="17">Hij heeft de vork om het kaf van het koren te scheiden al in zijn hand. Daarmee zal Hij zijn dorsvloer leegmaken; het graan zal Hij in de schuur onderbrengen en het kaf zal Hij verbranden in onblusbaar vuur.”</verse>
				<verse number="18">Zo, en met veel andere waarschuwingen, verkondigde Johannes het evangelie aan het volk.</verse>
				<verse number="19">Hij vermaande ook de tetrarch Herodes – wegens Herodias, de vrouw van zijn broer, en al het andere kwaad dat hij had gedaan.</verse>
				<verse number="20">Maar Herodes maakte alles nog erger door Johannes in de gevangenis op te sluiten.</verse>
				<verse number="21">Toen heel het volk zich liet dopen, werd ook Jezus gedoopt. Terwijl Hij in gebed was, ging de hemel open.</verse>
				<verse number="22">De Heilige Geest daalde op Hem neer in de gedaante van een duif en er klonk een stem uit de hemel: “Jij bent mijn dierbare Zoon, Ik verheug Mij over Jou.”</verse>
				<verse number="23">Aan het begin van zijn optreden was Jezus ongeveer dertig jaar oud. Hij was, zo werd verondersteld, de zoon van Jozef, de zoon van Eli,</verse>
				<verse number="24">de zoon van Mattat, de zoon van Levi, de zoon van Melchi, de zoon van Jannai, de zoon van Jozef,</verse>
				<verse number="25">de zoon van Mattatias, de zoon van Amos, de zoon van Naüm, de zoon van Hesli, de zoon van Naggai,</verse>
				<verse number="26">de zoon van Maät, de zoon van Mattatias, de zoon van Semeïn, de zoon van Josech, de zoon van Joda,</verse>
				<verse number="27">de zoon van Joanan, de zoon van Resa, de zoon van Zerubbabel, de zoon van Sealtiël, de zoon van Neri,</verse>
				<verse number="28">de zoon van Melchi, de zoon van Addi, de zoon van Kosam, de zoon van Elmadan, de zoon van Er,</verse>
				<verse number="29">de zoon van Jozua, de zoon van Eliëzer, de zoon van Jorim, de zoon van Mattat, de zoon van Levi,</verse>
				<verse number="30">de zoon van Simeon, de zoon van Juda, de zoon van Jozef, de zoon van Jonan, de zoon van Eljakim,</verse>
				<verse number="31">de zoon van Melea, de zoon van Menna, de zoon van Mattatta, de zoon van Natan, de zoon van David,</verse>
				<verse number="32">de zoon van Isaï, de zoon van Obed, de zoon van Boaz, de zoon van Selach, de zoon van Nachson,</verse>
				<verse number="33">de zoon van Amminadab, de zoon van Admin, de zoon van Arni, de zoon van Chesron, de zoon van Peres, de zoon van Juda,</verse>
				<verse number="34">de zoon van Jakob, de zoon van Isaak, de zoon van Abraham, de zoon van Terach, de zoon van Nachor,</verse>
				<verse number="35">de zoon van Serug, de zoon van Reü, de zoon van Peleg, de zoon van Eber, de zoon van Selach,</verse>
				<verse number="36">de zoon van Kenan, de zoon van Arpachsad, de zoon van Sem, de zoon van Noach, de zoon van Lamech,</verse>
				<verse number="37">de zoon van Metuselach, de zoon van Henoch, de zoon van Jered, de zoon van Mahalalel, de zoon van Kenan,</verse>
				<verse number="38">de zoon van Enos, de zoon van Set, de zoon van Adam, de zoon van God.</verse>
			</chapter>
			<chapter number="4">
				<verse number="1">Vol van de Heilige Geest keerde Jezus terug van de Jordaan. Hij werd door de Geest naar de wildernis geleid,</verse>
				<verse number="2">waar Hij veertig dagen lang door de duivel op de proef werd gesteld. Al die tijd at Hij niet en na afloop kreeg Hij honger.</verse>
				<verse number="3">De duivel zei tegen Hem: “Als U de Zoon van God bent, zeg dan dat deze steen een brood moet worden.”</verse>
				<verse number="4">Maar Jezus antwoordde: “In de Schriften staat: ‘De mens leeft niet alleen van brood.’”</verse>
				<verse number="5">Toen leidde de duivel Hem naar een hoge plaats en toonde hij Hem in een oogwenk alle koninkrijken van de wereld.</verse>
				<verse number="6">De duivel zei tegen Hem: “Ik zal U het gezag over dit alles geven, in al zijn pracht, want het is aan mij overhandigd en ik geef het aan wie ik wil.</verse>
				<verse number="7">Dus als U mij aanbidt, zal het allemaal van U zijn.”</verse>
				<verse number="8">Maar Jezus antwoordde: “In de Schriften staat: ‘Aanbid de Heer, je God, en dien alleen Hem.’”</verse>
				<verse number="9">Toen leidde hij Hem naar Jeruzalem, naar de hoogste plaats op het tempelterrein, en zei: “Als U de Zoon van God bent, spring dan van hier naar beneden,</verse>
				<verse number="10">want in de Schriften staat: ‘Hij zal zijn engelen bevelen jou te beschermen’,</verse>
				<verse number="11">en: ‘Zij zullen je op hun handen dragen, zodat je je voet niet aan een steen stoot.’”</verse>
				<verse number="12">Jezus antwoordde: “Er staat ook: ‘Stel de Heer, je God, niet op de proef.’”</verse>
				<verse number="13">Na afloop van al die verzoekingen bleef de duivel een tijdlang bij Jezus vandaan.</verse>
				<verse number="14">Jezus keerde naar Galilea terug, dankzij de kracht die de Geest Hem gaf. Het nieuws over Hem verspreidde zich in de hele omgeving.</verse>
				<verse number="15">Hij begon te onderwijzen in de synagogen en werd door iedereen geprezen.</verse>
				<verse number="16">Toen Jezus in Nazaret kwam, waar Hij was opgegroeid, ging Hij zoals Hij gewoon was op de sabbat naar de synagoge. Hij stond op om voor te lezen</verse>
				<verse number="17">en het boek van de profeet Jesaja werd Hem aangereikt. Hij rolde het open om het gedeelte op te zoeken waar staat:</verse>
				<verse number="18">“De Geest van de Heer rust op mij, omdat Hij mij heeft gezalfd om goed nieuws te brengen aan de armen. Hij heeft mij gezonden om kwijtschelding te verkondigen aan de gevangenen en herstel van zicht aan de blinden, om vrijheid te brengen aan de verdrukten</verse>
				<verse number="19">en het jaar aan te kondigen waarin de Heer zijn genegenheid toont.”</verse>
				<verse number="20">Hij rolde de boekrol dicht, gaf die terug aan de koster en ging zitten. Alle ogen in de synagoge waren op Hem gericht</verse>
				<verse number="21">en Hij sprak hen toe: “Vandaag is dit Schriftgedeelte in vervulling gegaan terwijl jullie ernaar luisterden.”</verse>
				<verse number="22">Iedereen sprak lovend over Hem en men verbaasde zich over zijn welsprekendheid. Ze vroegen: “Is dit niet de zoon van Jozef?”</verse>
				<verse number="23">Jezus zei tegen hen: “Jullie zullen ongetwijfeld de spreuk ‘Dokter, genees jezelf’ aanhalen en tegen Mij zeggen: doe de dingen waarvan wij hebben gehoord dat ze in Kafarnaüm zijn gebeurd, ook hier in uw thuisstad.</verse>
				<verse number="24">Maar Ik verzeker jullie: geen enkele profeet is welkom in zijn thuisstad.</verse>
				<verse number="25">Ik verzeker jullie: er waren veel weduwen in Israël in de tijd van Elia, toen het drie jaar en zes maanden niet regende en er grote hongersnood heerste in het hele land.</verse>
				<verse number="26">Elia werd naar geen van die vrouwen gestuurd, maar wel naar een weduwe in Sarepta bij Sidon.</verse>
				<verse number="27">En in de tijd van de profeet Elisa waren er in Israël veel mensen met een huidziekte die hen onrein maakte. Niemand van hen werd rein gemaakt, maar wel de Syriër Naäman.”</verse>
				<verse number="28">Alle mensen in de synagoge werden woedend toen ze dat hoorden.</verse>
				<verse number="29">Ze sprongen op, sleurden Hem de stad uit en brachten Hem naar een richel op de berghelling waarop de stad was gebouwd. Ze wilden Hem in de afgrond duwen,</verse>
				<verse number="30">maar Hij wandelde midden tussen hen door en vertrok.</verse>
				<verse number="31">Jezus ging naar Kafarnaüm, een stad in Galilea. Daar onderwees Hij de mensen telkens op de sabbat.</verse>
				<verse number="32">Ze waren diep onder de indruk van zijn leer, want Hij sprak met gezag.</verse>
				<verse number="33">Er was in de synagoge iemand met een demon, een onreine geest, in zich. Hij schreeuwde luid:</verse>
				<verse number="34">“Wat wilt U van ons, Jezus van Nazaret? Bent U gekomen om ons te vernietigen? Ik weet wie U bent: Gods Heilige.”</verse>
				<verse number="35">Jezus sprak hem echter berispend toe: “Zwijg en ga uit hem weg.” De demon gooide de man op de grond, midden tussen de mensen, en ging uit de man weg zonder hem te kwetsen.</verse>
				<verse number="36">Iedereen stond versteld en de mensen zeiden tegen elkaar: “Wat een woorden! Hij geeft vol gezag en macht bevelen aan de onreine geesten en ze gaan weg!”</verse>
				<verse number="37">Het nieuws over Jezus verspreidde zich naar alle plaatsen in de omgeving.</verse>
				<verse number="38">Jezus verliet de synagoge en ging naar het huis van Simon. Simons schoonmoeder had hoge koorts en men vroeg Jezus om iets voor haar te doen.</verse>
				<verse number="39">Hij boog zich over haar heen en sprak de koorts bestraffend toe. Die verdween op hetzelfde moment en de vrouw stond op om hen te bedienen.</verse>
				<verse number="40">Bij zonsondergang brachten alle mensen hun zieken bij Hem; ze hadden allerlei verschillende aandoeningen. Hij legde elk van hen de handen op en genas hen.</verse>
				<verse number="41">Bij veel mensen gingen ook de demonen uit hen weg, terwijl ze schreeuwden: “U bent de Zoon van God!” Jezus sprak hen bestraffend toe en liet niet toe dat ze spraken, want ze wisten dat Hij de Messias was.</verse>
				<verse number="42">Toen het ochtend werd, vertrok Jezus naar een eenzame plaats. De mensen zochten Hem en toen ze eindelijk bij Hem waren, probeerden ze te verhinderen dat Hij weg zou gaan.</verse>
				<verse number="43">Maar Hij zei tegen hen: “Ik moet het evangelie van Gods koninkrijk ook verkondigen in de andere steden, want daarvoor ben Ik gezonden.”</verse>
				<verse number="44">Vanaf toen preekte Hij in de synagogen van Judea.</verse>
			</chapter>
			<chapter number="5">
				<verse number="1">Op een dag, toen Jezus bij het Meer van Gennesaret stond en de menigte zich rondom Hem verdrong om naar de boodschap van God te luisteren,</verse>
				<verse number="2">zag Hij twee boten bij de oever liggen. De vissers waren uitgestapt om de netten te spoelen.</verse>
				<verse number="3">Hij stapte in een van de boten, die van Simon, en vroeg hem een eindje het meer op te varen. Hij ging zitten en onderwees de menigte vanuit de boot.</verse>
				<verse number="4">Toen Hij was uitgesproken, zei Hij tegen Simon: “Vaar naar het diepe water en laat jullie netten zakken om iets te vangen.”</verse>
				<verse number="5">Simon antwoordde: “Heer, we hebben de hele nacht gezwoegd en niets gevangen. Maar omdat U het zegt, zal ik de netten laten zakken.”</verse>
				<verse number="6">Toen ze dat hadden gedaan, vingen ze zo'n grote hoeveelheid vis, dat de netten begonnen te scheuren.</verse>
				<verse number="7">Ze wuifden naar de vissers in de andere boot, om duidelijk te maken dat die hen moesten komen helpen. Dat deden ze, en beide boten raakten zo vol dat ze begonnen te zinken.</verse>
				<verse number="8">Toen Simon Petrus dat zag, viel hij voor Jezus op zijn knieën en zei hij: “Ga bij mij weg, Heer, want ik ben een zondig mens.”</verse>
				<verse number="9">Petrus en iedereen die bij hem was, waren namelijk verbijsterd over de hoeveelheid vis die ze hadden gevangen.</verse>
				<verse number="10">Hetzelfde gold voor Jakobus en Johannes, zonen van Zebedeüs die met Simon samenwerkten. Toen zei Jezus tegen Simon: “Wees niet bang. Vanaf nu zal je mensen vangen.”</verse>
				<verse number="11">Ze brachten de boten aan land, lieten alles achter en volgden Jezus.</verse>
				<verse number="12">Op een dag, toen Jezus in een van de steden was, was er een man die volledig bedekt was met een huidziekte die hem onrein maakte. Toen hij Jezus zag, liet hij zich voor Hem neervallen en smeekte hij Hem: “Heer, als U wil, kan U mij rein maken.”</verse>
				<verse number="13">Jezus stak zijn hand uit, raakte hem aan en zei: “Ik wil het, word rein.” Meteen verdween de huidziekte.</verse>
				<verse number="14">Jezus droeg hem op: “Vertel het aan niemand, maar ga je aan de priester tonen en breng het reinigingsoffer dat Mozes heeft opgelegd, bij wijze van getuigenis voor de mensen.”</verse>
				<verse number="15">Het nieuws over Jezus verspreidde zich echter nog meer en de mensen kwamen in drommen naar Hem toe om te luisteren en zich van hun aandoeningen te laten genezen.</verse>
				<verse number="16">Hij trok zich echter dikwijls naar eenzame plaatsen terug om te bidden.</verse>
				<verse number="17">Op een dag was Jezus aan het onderwijzen in het bijzijn van farizeeën en Wetgeleerden, die uit alle dorpen in Galilea en Judea en uit Jeruzalem waren gekomen. De kracht van de Heer om mensen te genezen rustte op Jezus</verse>
				<verse number="18">en er kwamen mannen met een verlamde op een draagbed. Ze probeerden hem naar binnen te brengen en voor Jezus neer te leggen.</verse>
				<verse number="19">Maar er waren zoveel mensen, dat ze geen manier vonden om hem naar binnen te brengen. Daarom gingen ze het dak op en lieten ze hem op zijn draagberrie door een opening in het tegeldak naar beneden zakken, tot vlak voor Jezus en tussen de mensen in.</verse>
				<verse number="20">Jezus zag hun geloof en zei: “Vriend, je zonden zijn je vergeven.”</verse>
				<verse number="21">De farizeeën en Schriftgeleerden begonnen zich af te vragen: “Wie is dit, dat Hij zo godslasterlijk spreekt? De enige die zonden kan vergeven is God!”</verse>
				<verse number="22">Jezus wist wat ze dachten en vroeg hun: “Waarom denken jullie deze dingen?</verse>
				<verse number="23">Wat is gemakkelijker, zeggen: je zonden zijn vergeven, of zeggen: sta op en wandel?</verse>
				<verse number="24">Maar, opdat jullie beseffen dat de Mensenzoon het gezag heeft om op aarde zonden te vergeven …” Toen zei Hij tegen de verlamde man: “Tegen jou zeg Ik: sta op, neem je draagberrie op en ga naar huis!”</verse>
				<verse number="25">Op hetzelfde moment stond de man voor hun ogen op. Hij nam zijn bed op en vertrok naar huis terwijl hij God verheerlijkte.</verse>
				<verse number="26">Ze waren allemaal buiten zichzelf van verbazing en verheerlijkten God. Ze werden vervuld van ontzag en zeiden: “Vandaag hebben we wonderlijke dingen gezien!”</verse>
				<verse number="27">Daarna ging Jezus de stad uit en zag Hij een belastinginner die Levi heette bij het tolhuis zitten. Jezus zei tegen hem: “Volg Mij.”</verse>
				<verse number="28">Levi stond op, liet alles achter en volgde Hem.</verse>
				<verse number="29">Levi hield in zijn huis een groot feestmaal voor Jezus. Er nam ook een grote groep belastinginners en anderen aan de maaltijd deel.</verse>
				<verse number="30">De farizeeën en hun Schriftgeleerden mopperden tegen Jezus' leerlingen: “Waarom eten en drinken jullie met belastinginners en zondaars?”</verse>
				<verse number="31">Jezus antwoordde: “Het zijn niet de gezonde mensen die een dokter nodig hebben, maar de zieken.</verse>
				<verse number="32">Ik ben niet gekomen om rechtvaardigen op te roepen om tot inkeer te komen, maar zondaars.”</verse>
				<verse number="33">Er werd tegen Jezus gezegd: “De leerlingen van Johannes vasten en bidden dikwijls, en ook de leerlingen van de farizeeën, maar die van U eten en drinken er maar op los.”</verse>
				<verse number="34">Jezus antwoordde: “Je kan de gasten van de bruidegom toch niet laten vasten terwijl de bruidegom bij hen is?</verse>
				<verse number="35">Er komt echter een tijd dat de bruidegom bij hen wordt weggehaald en dan zullen ze vasten.”</verse>
				<verse number="36">Ook vertelde Hij hun een parabel: “Niemand scheurt een stuk van een nieuwe mantel af om het op een oude mantel te naaien, want dan is de nieuwe mantel beschadigd en zit op de oude mantel een stuk stof dat er niet bij past.</verse>
				<verse number="37">Ook giet niemand nieuwe wijn in oude wijnzakken, want dan doet de nieuwe wijn de wijnzakken barsten, stroomt de wijn weg en zijn de wijnzakken kapot.</verse>
				<verse number="38">Nee, nieuwe wijn moet in nieuwe wijnzakken worden gegoten.</verse>
				<verse number="39">En niemand die oude wijn heeft gedronken, wil de nieuwe, want hij zal zeggen dat de oude beter is.”</verse>
			</chapter>
			<chapter number="6">
				<verse number="1">Op een sabbat, toen Jezus tussen de graanvelden door wandelde, plukten zijn leerlingen enkele aren, wreven die fijn tussen hun handen, en aten ze op.</verse>
				<verse number="2">Sommige van de farizeeën zeiden: “Waarom doen jullie iets dat op de sabbat niet is toegestaan?”</verse>
				<verse number="3">Jezus antwoordde: “Hebben jullie niet gelezen wat David deed toen hij en zijn mannen honger hadden?</verse>
				<verse number="4">Hij ging het huis van God binnen, nam de gewijde broden waarvan enkel de priesters mochten eten, at en gaf ervan aan zijn mannen.”</verse>
				<verse number="5">Hij zei tegen hen: “De Mensenzoon is baas over de sabbat.”</verse>
				<verse number="6">Op een andere sabbat, toen Hij naar de synagoge ging om te onderwijzen, was daar iemand met een verlamde rechterhand.</verse>
				<verse number="7">De Schriftgeleerden en de farizeeën hielden Jezus in de gaten om te zien of Hij op de sabbat zou genezen. Ze zochten namelijk iets waarvan ze Hem konden beschuldigen.</verse>
				<verse number="8">Hij wist echter wat ze dachten en zei tegen de man met de verlamde hand: “Kom in het midden staan.” De man kwam daar staan.</verse>
				<verse number="9">Jezus zei tegen hen: “Ik zal jullie eens iets vragen. Wat is toegestaan op de sabbat: goed doen of kwaad doen, een leven redden of het vernietigen?”</verse>
				<verse number="10">Hij keek om zich heen, naar hen allen, en zei tegen de man: “Steek je hand uit.” Dat deed de man en zijn hand genas.</verse>
				<verse number="11">Zij werden echter woedend en bespraken onder elkaar wat ze met Jezus zouden doen.</verse>
				<verse number="12">Het was in die periode dat Jezus de berg op ging om te bidden en de hele nacht doorbracht in gebed tot God.</verse>
				<verse number="13">Toen het dag werd, riep Hij zijn leerlingen bij zich. Hij koos twaalf van hen uit en noemde hen apostelen:</verse>
				<verse number="14">Simon, die ook Petrus wordt genoemd, zijn broer Andreas, Jakobus, Johannes, Filippus, Bartolomeüs,</verse>
				<verse number="15">Matteüs, Tomas, Jakobus, de zoon van Alfeüs, Simon die de Zeloot wordt genoemd,</verse>
				<verse number="16">Judas, de zoon van Jakobus, en Judas Iskariot, die een verrader werd.</verse>
				<verse number="17">Jezus daalde met hen de berg af en ging op een vlak terrein staan, samen met een grote groep van zijn leerlingen en een groot aantal mensen uit heel Judea, Jeruzalem en de kuststrook van Tyrus en Sidon.</verse>
				<verse number="18">Zij waren gekomen om naar Hem te luisteren en van hun ziekten te worden genezen. Ook wie werd gekweld door onreine geesten, werd genezen.</verse>
				<verse number="19">Iedereen in de menigte probeerde Hem aan te raken, omdat er kracht van Hem uitging en Hij hen allen genas.</verse>
				<verse number="20">Hij keek zijn leerlingen aan en zei: “Jullie die arm zijn, zijn gezegend, want Gods koninkrijk behoort jullie toe.</verse>
				<verse number="21">Jullie die nu honger hebben, zijn gezegend, want je zal verzadigd worden. Jullie die nu wenen, zijn gezegend, want je zal lachen.</verse>
				<verse number="22">Jullie zijn gezegend wanneer de mensen je haten en wanneer ze je buitensluiten en bespotten en je naam bezoedelen omwille van de Mensenzoon.</verse>
				<verse number="23">Wanneer dat gebeurt, verheug je dan en spring op van blijdschap, want jullie beloning in de hemel zal groot zijn. De profeten werden namelijk ook zo behandeld door de voorouders van deze mensen.</verse>
				<verse number="24">Maar wee jullie rijken, want jullie hebben je troost reeds ontvangen.</verse>
				<verse number="25">Wee jullie die nu voldoende te eten hebben, want je zal hongerlijden. Wee jullie die nu lachen, want je zal rouwen en wenen.</verse>
				<verse number="26">Wee jullie wanneer alle mensen positief over je spreken, want hun voorouders deden dat met de valse profeten.</verse>
				<verse number="27">Maar tegen jullie die luisteren, zeg Ik: heb je vijanden lief, doe goed aan wie jullie haten.</verse>
				<verse number="28">Zegen wie jullie verwensen, bid voor wie jullie beledigen.</verse>
				<verse number="29">Als iemand jou op de wang slaat, bied hem dan ook je andere wang aan; als iemand je mantel afneemt, ontzeg hem dan niet je hemd.</verse>
				<verse number="30">Geef aan iedereen die iets van je wil hebben en als iemand iets van je afneemt, eis het dan niet terug.</verse>
				<verse number="31">Behandel de mensen op de manier waarop jullie door hen behandeld willen worden.</verse>
				<verse number="32">Als jullie liefdevol behandelen wie jullie liefdevol behandelt, is dat toch geen verdienste? Zelfs de zondaars hebben lief wie hen liefheeft.</verse>
				<verse number="33">En als jullie goed behandelen wie jullie goed behandelt, is dat toch geen verdienste? Zelfs de zondaars doen dat.</verse>
				<verse number="34">En als je leent aan diegenen van wie jullie hopen terug te krijgen, dan is dat toch geen verdienste? Zelfs de zondaars lenen aan zondaars om hetzelfde bedrag terug te krijgen.</verse>
				<verse number="35">Heb je vijanden lief en doe goed en leen aan anderen zonder tegenprestaties te verwachten. Dan zal je beloning groot zijn en zullen jullie kinderen van de Allerhoogste zijn, want Hij is goed voor de mensen die ondankbaar en slecht zijn.</verse>
				<verse number="36">Toon medeleven, zoals jullie Vader medeleven toont.</verse>
				<verse number="37">Oordeel niet over anderen, dan zal er over jou niet worden geoordeeld. Veroordeel anderen ook niet, dan zal je zelf niet worden veroordeeld. Vergeef, dan zal jou worden vergeven.</verse>
				<verse number="38">Geef, dan zal aan jou worden gegeven. Een maatbak vol – aangedrukt, geschud en overvol – zal je worden toebedeeld, want de maat die jij hanteert, zal op jou worden toegepast.”</verse>
				<verse number="39">Hij vertelde hun nog een parabel: “Een blinde kan toch geen blinde leiden? Dan vallen ze toch allebei in een kuil?</verse>
				<verse number="40">Een leerling staat niet boven zijn leraar, maar ieder die volleerd is, zal zijn zoals zijn leraar.</verse>
				<verse number="41">Hoe is het mogelijk dat je wel de splinter in het oog van je naaste ziet, maar de balk in je eigen oog niet opmerkt?</verse>
				<verse number="42">Hoe kan je tegen je naaste zeggen: broer, laat mij die splinter uit je oog verwijderen, terwijl je de balk in jouw oog niet ziet? Hypocriet, verwijder eerst de balk uit je eigen oog. Dan zal je goed genoeg zien om de splinter uit het oog van je naaste te verwijderen.</verse>
				<verse number="43">Er is geen goede boom die slechte vruchten oplevert, en ook geen slechte boom die goede vruchten oplevert.</verse>
				<verse number="44">Want elke boom is herkenbaar aan zijn vruchten. Men kan toch geen vijgen oogsten van een doornstruik, of druiven plukken van een stekelplant?</verse>
				<verse number="45">Een goed mens haalt uit de voorraad goedheid in zijn hart goede dingen tevoorschijn, en een slecht mens haalt slechte dingen tevoorschijn uit zijn voorraad slechtheid. Want waar het hart vol van is, daarvan spreekt de mond.</verse>
				<verse number="46">Waarom spreken jullie Mij aan met ‘Heer, Heer’, maar doen jullie niet wat Ik zeg?</verse>
				<verse number="47">Ieder die naar Mij toe komt, mijn woorden hoort en ze in praktijk brengt – Ik zal jullie uitleggen waarop hij lijkt.</verse>
				<verse number="48">Hij lijkt op iemand die een huis bouwde en eerst een diepe sleuf groef om het fundament op rotsgrond te leggen. Toen er een overstroming kwam en het water tegen dat huis beukte, konden die het huis niet doen wankelen, omdat het stevig was gebouwd.</verse>
				<verse number="49">Maar wie mijn woorden hoort en ze niet in praktijk brengt, is als iemand die een huis bouwde zonder fundament, los op de aarde. Toen het water ertegenaan beukte, stortte het meteen in en was het volledig verwoest.”</verse>
			</chapter>
			<chapter number="7">
				<verse number="1">Nadat Jezus dit alles aan het luisterende volk had verteld, ging Hij Kafarnaüm binnen.</verse>
				<verse number="2">Daar was een centurio met een slaaf die veel voor hem betekende en die ernstig ziek was en op sterven lag.</verse>
				<verse number="3">Toen de centurio het nieuws over Jezus hoorde, stuurde hij oudsten van het Joodse volk naar Hem toe om Hem te vragen, zijn slaaf te komen genezen.</verse>
				<verse number="4">Toen die oudsten bij Jezus waren gekomen, drongen ze sterk bij Hem aan: “Hij is het waard dat U dit voor hem doet,</verse>
				<verse number="5">want hij houdt van ons volk en heeft zelfs onze synagoge laten bouwen.”</verse>
				<verse number="6">Jezus ging met hen mee, maar toen Hij dicht bij het huis was, stuurde de centurio vrienden met de boodschap: “Heer, doe geen moeite, want ik ben het niet waard dat U mijn huis binnengaat.</verse>
				<verse number="7">Daarom durfde ik niet zelf naar U toe te gaan, maar op uw bevel zal mijn knecht genezen.</verse>
				<verse number="8">Ik ben namelijk ook iemand die onder gezag staat en zelf soldaten heeft. Als ik tegen de ene ‘ga’ zeg, dan gaat hij, en tegen een andere ‘kom’, dan komt hij, en als ik tegen mijn slaaf zeg: ‘doe dit’, dan doet hij het.”</verse>
				<verse number="9">Toen Jezus dat hoorde, verbaasde Hij zich over hem. Hij draaide zich om naar de menigte die Hem volgde en zei: “Ik zeg jullie: bij niemand in Israël heb Ik zo'n groot geloof gevonden.”</verse>
				<verse number="10">De vrienden die de centurio had gestuurd, keerden naar het huis terug en troffen de slaaf in goede gezondheid aan.</verse>
				<verse number="11">Niet lang daarna ging Jezus naar een stad die Naïn heet. Zijn leerlingen en een grote menigte kwamen met Hem mee.</verse>
				<verse number="12">Toen Jezus de stadspoort naderde, werd er een dode naar buiten gedragen om te worden begraven. Hij was de enige zoon van zijn moeder en zij was weduwe. Er kwam een grote menigte uit de stad met haar mee.</verse>
				<verse number="13">Toen de Heer de vrouw zag, kreeg Hij medelijden met haar. Hij zei tegen haar: “Ween maar niet.”</verse>
				<verse number="14">Hij ging naar de lijkbaar toe en raakte die aan. De dragers hielden stil en Jezus zei: “Jongeman, Ik zeg je, verrijs.”</verse>
				<verse number="15">De dode ging overeind zitten, begon te praten en werd door Jezus aan de moeder overgedragen.</verse>
				<verse number="16">Iedereen werd vervuld van ontzag en verheerlijkte God door te zeggen: “Er is een groot profeet onder ons opgestaan”, en: “God heeft acht geslagen op zijn volk.”</verse>
				<verse number="17">Dit nieuws over Jezus verspreidde zich in heel Judea en de wijde omtrek.</verse>
				<verse number="18">De leerlingen van Johannes brachten hem over al deze dingen verslag uit. Daarom riep Johannes twee van zijn leerlingen bij zich</verse>
				<verse number="19">en hij stuurde hen naar de Heer met de vraag: “Bent U degene die zou komen, of moeten we iemand anders verwachten?”</verse>
				<verse number="20">De mannen kwamen bij Jezus en zeiden: “Johannes de Doper heeft ons gestuurd om U te vragen: Bent U degene die zou komen, of moeten we iemand anders verwachten?”</verse>
				<verse number="21">Jezus was op dat moment veel mensen aan het genezen van ziekten, aandoeningen en onreine geesten en Hij gaf veel blinden het zicht.</verse>
				<verse number="22">Hij zei tegen Johannes' leerlingen: “Ga Johannes vertellen wat jullie hebben gezien en gehoord: blinde mensen kunnen weer zien, verlamde mensen beginnen te stappen, mensen met een huidziekte worden rein, dove mensen kunnen weer horen, dode mensen verrijzen, en aan arme mensen wordt het evangelie verkondigd.</verse>
				<verse number="23">Wie zich niet aan Mij ergert, is gezegend.”</verse>
				<verse number="24">Toen de boodschappers waren vertrokken, zei Jezus over Johannes tegen de mensenmassa: “Wat zijn jullie gaan bekijken in de wildernis? Riet dat wuift in de wind?</verse>
				<verse number="25">Nee! Wat gingen jullie bekijken: een man in mooie kleren? Nee, zij die dure kledij dragen en in luxe leven, bevinden zich in paleizen.</verse>
				<verse number="26">Wat gingen jullie dan wel bekijken? Een profeet? Jazeker, zeg Ik jullie, iemand die meer is dan een profeet.</verse>
				<verse number="27">Hij is het over wie werd geschreven: ‘Ik stuur mijn boodschapper voor Je uit, die de weg voor Je zal banen.’</verse>
				<verse number="28">Ik zeg jullie: onder hen die uit een vrouw zijn geboren, is niemand belangrijker dan Johannes de Doper, maar in Gods koninkrijk is de geringste belangrijker dan Hij.</verse>
				<verse number="29">Door zich te laten dopen met de doop van Johannes erkende heel het volk dat naar hem had geluisterd, ook de belastinginners, dat Gods eisen juist zijn.</verse>
				<verse number="30">De farizeeën en Wetgeleerden lieten zich echter niet door hem dopen en weigerden te doen wat God van hen wilde.</verse>
				<verse number="31">Waarmee zal Ik dit soort mensen vergelijken, waar lijken ze op?</verse>
				<verse number="32">Ze zijn als kinderen die op het marktplein zitten en naar elkaar roepen: ‘Wij hebben voor jullie op de fluit gespeeld en jullie hebben niet gedanst; we hebben een klaaglied gezongen en jullie hebben niet geweend!’</verse>
				<verse number="33">Want toen Johannes de Doper was gekomen, die geen brood at en geen wijn dronk, zeiden jullie: ‘Hij heeft een demon in zich.’</verse>
				<verse number="34">En nu de Mensenzoon is gekomen, die wel eet en drinkt, zeggen jullie: ‘Kijk, een veelvraat en een dronkaard, een vriend van belastinginners en zondaars!’</verse>
				<verse number="35">Maar de juistheid van wijsheid wordt aangetoond door allen die wijze daden doen.”</verse>
				<verse number="36">Eén van de farizeeën nodigde Jezus uit voor een maaltijd bij hem thuis. Jezus ging naar het huis van die farizeeër en nam plaats aan tafel.</verse>
				<verse number="37">Er was een vrouw die in die stad bekendstond als een zondares. Zij kwam te weten dat Jezus aan de maaltijd deelnam in het huis van de farizeeër en ging erheen met een albasten flesje geurige olie.</verse>
				<verse number="38">Ze ging wenend achter Jezus staan, bij zijn voeten. Door haar tranen werden zijn voeten nat en zij droogde ze met haar haren. Ook kuste ze zijn voeten en zalfde deze met de olie.</verse>
				<verse number="39">Toen de farizeeër die Jezus had uitgenodigd dit zag, dacht hij: “Als Jezus een profeet was, zou Hij weten wie het is die Hem aanraakt en wat voor vrouw zij is. Ze is een zondares.”</verse>
				<verse number="40">Daarom zei Jezus tegen hem: “Simon, Ik heb je iets te vertellen.” Hij antwoordde: “Leraar, zegt U het maar.”</verse>
				<verse number="41">“Twee mensen stonden in de schuld bij een geldschieter; de een voor vijfhonderd denarie, de ander voor vijftig.</verse>
				<verse number="42">Toen ze niet konden betalen, schold hij hun allebei hun schuld kwijt. Wie van hen zou het meest van hem houden?”</verse>
				<verse number="43">Simon antwoordde: “Ik veronderstel de persoon aan wie het grootste bedrag was kwijtgescholden.” Jezus zei tegen hem: “Je hebt het juiste antwoord gegeven.”</verse>
				<verse number="44">Hij keerde zich naar de vrouw toe en zei: “Simon, zie je deze vrouw? Ik ben naar je huis gekomen en je hebt Mij geen water gegeven voor mijn voeten. Maar zij heeft mijn voeten gewassen met haar tranen en ze gedroogd met haar haren.</verse>
				<verse number="45">Jij hebt Mij niet met een kus verwelkomd, maar sinds Ik ben binnengekomen heeft zij zonder ophouden mijn voeten gekust.</verse>
				<verse number="46">Jij hebt mijn hoofd niet met olijfolie gezalfd, maar zij heeft mijn voeten gezalfd met geurige olie.</verse>
				<verse number="47">Daarom zeg Ik je: haar vele zonden zijn vergeven; ze heeft namelijk veel liefde betoond. Maar wie weinig werd vergeven, betoont weinig liefde.”</verse>
				<verse number="48">Toen zei Hij tegen haar: “Je zonden zijn vergeven.”</verse>
				<verse number="49">De andere gasten begonnen onder elkaar te zeggen: “Wie is dit, dat Hij zelfs zonden vergeeft?”</verse>
				<verse number="50">Jezus zei tegen de vrouw: “Je geloof heeft je gered. Ga in vrede.”</verse>
			</chapter>
			<chapter number="8">
				<verse number="1">Kort daarna reisde Jezus langs steden en dorpen, om daar het goede nieuws van Gods koninkrijk te verkondigen. De Twaalf waren bij Hem,</verse>
				<verse number="2">en ook enkele vrouwen die Hij had genezen van boze geesten en van aandoeningen: Maria die ‘van Magdala’ werd genoemd, bij wie zeven demonen waren uitgedreven;</verse>
				<verse number="3">Johanna, de vrouw van Chusas, het hoofd van de hofhouding van Herodes; Susanna en nog veel anderen. Met gebruik van eigen middelen voorzagen deze vrouwen in het onderhoud van Jezus en de Twaalf.</verse>
				<verse number="4">Toen er een grote menigte was bijeengekomen en mensen uit allerlei steden naar Jezus toe waren gekomen, vertelde Hij een parabel:</verse>
				<verse number="5">“Er was eens een zaaier die ging zaaien. Tijdens het zaaien viel er wat zaad naast het pad; het werd vertrappeld en de vogels pikten het op.</verse>
				<verse number="6">Ander zaad viel op de rots en toen het opkwam, verschroeide het omdat het geen vocht had.</verse>
				<verse number="7">Nog ander zaad viel tussen het onkruid, en toen het opkwam werd het door het onkruid verstikt.</verse>
				<verse number="8">Het overige zaad viel in goede aarde, en toen het was opgekomen, leverde het een honderdvoudige oogst op.” Toen Hij dit had gezegd, riep Hij: “Als je oren hebt om te horen, luister dan!”</verse>
				<verse number="9">Jezus' leerlingen vroegen Hem wat de parabel betekende.</verse>
				<verse number="10">Hij zei: “Het is jullie gegeven de geheimen van Gods koninkrijk te kennen, maar tot de anderen spreek Ik in parabels, zodat ze ‘wel zien maar niet begrijpen, en wel horen maar niet verstaan.’</verse>
				<verse number="11">De parabel betekent het volgende: Het zaad is de boodschap van God aan de mensen.</verse>
				<verse number="12">Het zaad naast het pad zijn de mensen die de boodschap hebben gehoord. Maar dan komt de duivel die uit hun hart wegnemen, zodat ze niet tot geloof komen en gered worden.</verse>
				<verse number="13">Het zaad op de rots zijn de mensen die de boodschap horen en met vreugde aanvaarden. Ze hebben echter geen wortels en ze geloven wel een tijdlang, maar zodra ze op de proef worden gesteld, geven ze op.</verse>
				<verse number="14">Het zaad dat tussen het onkruid viel, zijn de mensen die de boodschap hebben gehoord, maar bij wie deze verstikt raakt door de zorgen, rijkdom en geneugten van het leven, zodat ze geen rijpe oogst opleveren.</verse>
				<verse number="15">En het zaad in de goede aarde zijn de mensen die de boodschap met een eerlijk en goed hart hebben beluisterd, haar in zich opnemen, en vruchtdragen doordat ze standvastig zijn.</verse>
				<verse number="16">Niemand die een olielamp heeft aangestoken, verbergt haar onder een pot of zet haar onder een bed. Integendeel, hij zet haar op een standaard, zodat zij die binnenkomen het licht zien.</verse>
				<verse number="17">Er is niets geheim dat niet zichtbaar zal worden gemaakt, en niets verhuld dat niet zal worden bekendgemaakt en aan het licht zal komen.</verse>
				<verse number="18">Denk dus zorgvuldig na over wat jullie horen. Want aan wie heeft, zal nog meer worden gegeven, maar van wie niets heeft, zal zelfs hetgeen hij denkt te hebben worden afgenomen.”</verse>
				<verse number="19">Jezus' moeder en broers kwamen naar Hem toe, maar wegens de menigte lukte het hun niet om bij Hem te komen.</verse>
				<verse number="20">Er werd aan Hem verteld: “Uw moeder en uw broers staan buiten en ze willen U zien.”</verse>
				<verse number="21">Maar Jezus antwoordde: “Mijn moeder en mijn broers zijn zij die Gods evangelie horen en in praktijk brengen.”</verse>
				<verse number="22">Op een dag zei Jezus tegen zijn leerlingen: “Laten we naar de overkant van het meer varen.” Ze stapten in een boot en voeren weg.</verse>
				<verse number="23">Tijdens het varen viel Jezus in slaap. Er raasde een zware storm over het meer, de boot maakte water en ze raakten in gevaar.</verse>
				<verse number="24">Jezus' leerlingen gingen naar Hem toe, maakten Hem wakker en riepen: “Heer, Heer, we vergaan!” Jezus werd wakker en berispte de wind en de woeste golven. De storm ging liggen en het werd stil.</verse>
				<verse number="25">Jezus vroeg hun: “Waar was jullie geloof?” Bang en verwonderd zeiden ze tegen elkaar: “Wie is Hij toch, dat Hij zelfs bevelen aan de wind en het water geeft en dat die Hem gehoorzamen?”</verse>
				<verse number="26">Ze voeren naar het gebied van de Gerasenen; dat ligt tegenover Galilea.</verse>
				<verse number="27">Toen Jezus aan wal stapte, kwam er een man naar Hem toe, die demonen in zich had. Hij was uit de stad afkomstig, maar woonde tussen de graven in plaats van in een huis en hij droeg sinds lang geen kleren meer.</verse>
				<verse number="28">Toen hij Jezus zag, viel hij voor Hem op zijn knieën en riep hij: “Waarom bemoeit U zich met mij, Jezus, Zoon van de Allerhoogste God? Ik smeek U, folter mij alstublieft niet!”</verse>
				<verse number="29">Jezus had de onreine geest namelijk bevolen om uit de man weg te gaan. De man was al vele malen door de onreine geest overmand en hoewel hij geketend aan handen en voeten werd bewaakt, brak hij dan zijn boeien stuk en werd hij door de demon naar eenzame plaatsen gedreven.</verse>
				<verse number="30">Jezus vroeg hem: “Hoe heet je?” Hij antwoordde: “Legio”, want er waren veel demonen in hem komen wonen.</verse>
				<verse number="31">Ze smeekten Hem om hen niet naar de hel te verbannen.</verse>
				<verse number="32">Nu was er op de berg een grote kudde varkens aan het grazen. De demonen smeekten Jezus, toe te laten dat ze die varkens zouden binnendringen, en Hij liet het toe.</verse>
				<verse number="33">De demonen kwamen uit de man naar buiten en drongen de varkens binnen; de kudde stormde de helling af, het meer in, en ze verdronken.</verse>
				<verse number="34">Toen de varkenshoeders zagen wat er was gebeurd, renden ze weg en brachten ze verslag uit in de stad en de omliggende dorpen.</verse>
				<verse number="35">Daarom kwamen de mensen kijken wat er gebeurd was. Toen ze bij Jezus kwamen, zagen ze de man uit wie de demonen naar buiten waren gekomen, gekleed en bij zijn volle verstand aan Jezus' voeten zitten en ze werden bang.</verse>
				<verse number="36">Zij die hadden gezien hoe de bezeten man was genezen, vertelden het hun.</verse>
				<verse number="37">Alle mensen uit het gebied van de Gerasenen smeekten Jezus, bij hen weg te gaan, want ze waren door grote angst bevangen. Daarom stapte Hij in de boot en keerde Hij terug.</verse>
				<verse number="38">De man uit wie de demonen waren weggegaan, smeekte om met Hem te mogen meekomen. Maar Jezus stuurde hem weg met de woorden:</verse>
				<verse number="39">“Ga naar huis en vertel daar wat God voor jou heeft gedaan.” De man trok door de hele stad en verkondigde wat Jezus voor hem had gedaan.</verse>
				<verse number="40">Toen Jezus terugkwam, werd Hij door de menigte verwelkomd. Iedereen had op Hem gewacht.</verse>
				<verse number="41">Toen kwam er iemand die Jaïrus heette en synagogebestuurder was. Hij liet zich aan Jezus' voeten neervallen en smeekte Hem, naar zijn huis te komen.</verse>
				<verse number="42">Zijn enige dochter, die ongeveer twaalf jaar oud was, lag namelijk op sterven. Onderweg verdrong de mensenmassa zich rondom Jezus.</verse>
				<verse number="43">Er was ook een vrouw die al twaalf jaar last had van bloedingen, en hoewel ze haar hele levensonderhoud aan dokters had uitgegeven, was er niemand die haar had kunnen genezen.</verse>
				<verse number="44">Zij benaderde Jezus van achteren en raakte de kwast onderaan zijn mantel aan. Op dat moment stopte het bloeden.</verse>
				<verse number="45">Jezus vroeg: “Wie heeft Mij aangeraakt?” Iedereen ontkende en Petrus zei: “Heer, de menigte staat om U heen en dringt tegen U aan!”</verse>
				<verse number="46">Maar Jezus zei: “Iemand heeft Mij aangeraakt, want Ik heb gemerkt dat er kracht van Mij uitging.”</verse>
				<verse number="47">Toen de vrouw inzag dat ze niet onopgemerkt kon blijven, kwam ze bevend naar Hem toe en liet ze zich voor Hem neervallen. Ze verklaarde waar iedereen bij stond waarom ze Hem had aangeraakt en hoe ze op dat moment was genezen.</verse>
				<verse number="48">Jezus zei tegen haar: “Mijn dochter, je geloof heeft je genezen; ga in vrede.”</verse>
				<verse number="49">Terwijl Hij nog sprak, kwam iemand van het huishouden van de synagogebestuurder zeggen: “Uw dochtertje is gestorven, val de Leraar niet meer lastig.”</verse>
				<verse number="50">Toen Jezus dat hoorde, zei Hij tegen Jaïrus: “Wees niet bang, je moet enkel geloven; dan zal ze genezen.”</verse>
				<verse number="51">Toen Jezus bij het huis aankwam, liet Hij niet toe dat er iemand met Hem naar binnen ging, behalve Petrus, Johannes, Jakobus en de vader en moeder van het kind.</verse>
				<verse number="52">Iedereen was om haar aan het wenen en treuren, maar Jezus zei: “Stop met wenen, want ze is niet dood; ze slaapt.”</verse>
				<verse number="53">De mensen lachten Hem uit, want ze wisten dat ze was gestorven.</verse>
				<verse number="54">Maar Jezus nam haar hand vast en riep: “Kind, sta op!”</verse>
				<verse number="55">Haar geest keerde naar haar terug en ze stond meteen op. Hij zei dat men haar iets te eten moest geven.</verse>
				<verse number="56">Haar ouders waren buiten zichzelf van verbazing, maar Hij droeg hun op aan niemand te vertellen wat er was gebeurd.</verse>
			</chapter>
			<chapter number="9">
				<verse number="1">Jezus riep de Twaalf bijeen en gaf hun macht en gezag over alle demonen en ook om ziekten te genezen.</verse>
				<verse number="2">Hij stuurde hen op pad om Gods koninkrijk te verkondigen en zieken te genezen.</verse>
				<verse number="3">Hij zei tegen hen: “Neem niets mee voor onderweg; geen wandelstok, geen reistas, geen brood, geen geld, zelfs geen extra kledij.</verse>
				<verse number="4">Wanneer jullie bij iemand te gast zijn, blijf dan bij die persoon logeren totdat je uit die plaats vertrekt.</verse>
				<verse number="5">Uit elke stad waar men jullie niet verwelkomt, moet je vertrekken en het stof van je voeten schudden als een teken van je afkeuring.”</verse>
				<verse number="6">Ze gingen op pad en trokken langs de dorpen, terwijl ze overal het evangelie verkondigden en mensen genazen.</verse>
				<verse number="7">De tetrarch Herodes hoorde wat er allemaal gebeurde en was zeer verbaasd, want er werd door sommigen beweerd dat Johannes uit de dood was verrezen.</verse>
				<verse number="8">Anderen zeiden dat Elia was verschenen, nog anderen dat een van de profeten uit vroeger tijden was verrezen.</verse>
				<verse number="9">Herodes zei echter: “Johannes heb ik laten onthoofden. Wie is dit dan, over Wie ik deze verhalen hoor?” Hij probeerde Jezus te ontmoeten.</verse>
				<verse number="10">Toen de apostelen terugkwamen, vertelden ze Jezus wat ze hadden gedaan. Hij trok zich terug naar een stadje dat Betsaïda heet en nam hen mee, zodat ze onder elkaar waren.</verse>
				<verse number="11">De massa kwam het echter te weten en volgde Hem. Hij verwelkomde de mensen en sprak hen toe over Gods koninkrijk. Ook genas Hij wie nood aan genezing had.</verse>
				<verse number="12">Tijdens de late namiddag kwamen de Twaalf naar Hem toe. Ze zeiden: “Stuur de mensen toch weg, zodat ze naar de dorpen en gehuchten in de omgeving kunnen gaan om onderdak en eten te zoeken, want we zijn hier op een afgelegen plaats.”</verse>
				<verse number="13">Jezus zei tegen hen: “Geven jullie hun maar te eten.” Zij antwoordden: “We hebben slechts vijf broden en twee vissen, tenzij we eropuit gaan om eten voor al deze mensen te kopen.”</verse>
				<verse number="14">Er waren ongeveer vijfduizend mannen. Jezus zei tegen zijn leerlingen: “Zeg dat ze in groepen van vijftig moeten plaatsnemen.”</verse>
				<verse number="15">Dat deden de leerlingen en iedereen nam plaats.</verse>
				<verse number="16">Jezus nam de vijf broden en de twee vissen, keek omhoog naar de hemel, sprak een zegengebed uit, brak de broden in stukken en gaf die aan zijn leerlingen. Zij deelden ze uit aan de mensen,</verse>
				<verse number="17">en ze aten allen totdat ze voldaan waren. Het overschot werd verzameld: twaalf manden vol met brokken.</verse>
				<verse number="18">Op een dag, toen Jezus aan het bidden was, met alleen zijn leerlingen bij zich, vroeg Hij hun: “Wie zeggen de mensen dat Ik ben?”</verse>
				<verse number="19">Ze antwoordden: “Johannes de Doper; anderen zeggen Elia, en nog anderen dat een profeet uit vroeger tijden verrezen is.”</verse>
				<verse number="20">Hij vroeg hun: “En jullie, wie zeggen jullie dat Ik ben?” Petrus antwoordde: “De door God gestuurde Messias.”</verse>
				<verse number="21">Jezus beval hun nadrukkelijk, dit aan niemand te vertellen.</verse>
				<verse number="22">Hij vervolgde: “De Mensenzoon zal veel lijden moeten doorstaan en door de oudsten en hoofdpriesters en Schriftgeleerden worden verworpen en gedood, en op de derde dag zal Hij weer tot leven worden gewekt.”</verse>
				<verse number="23">Hij zei tegen hen allen: “Als iemand met Mij wil meekomen, moet hij zichzelf verloochenen, dagelijks zijn kruis opnemen en Mij volgen.</verse>
				<verse number="24">Wie zijn leven wil redden, zal het verliezen, maar wie zijn leven loslaat voor Mij, zal het redden.</verse>
				<verse number="25">Wat heeft een mens eraan als hij de hele wereld wint maar zichzelf verliest of te gronde richt?</verse>
				<verse number="26">Als iemand zich voor Mij en mijn woorden schaamt, zal de Mensenzoon zich voor hem schamen wanneer Hij komt in de hemelse pracht die Hem, de Vader en de heilige engelen omringt.</verse>
				<verse number="27">Maar Ik verzeker jullie, sommigen die hier staan zullen niet sterven voordat ze Gods koninkrijk hebben gezien.”</verse>
				<verse number="28">Ongeveer acht dagen nadat Hij dit had gezegd, nam Hij Petrus, Johannes en Jakobus met zich mee om op een berg te gaan bidden.</verse>
				<verse number="29">Terwijl Hij bad, veranderde de aanblik van zijn gezicht en zijn kledij werd verblindend wit.</verse>
				<verse number="30">Plots waren er twee mannen met Hem in gesprek; het waren Mozes en Elia.</verse>
				<verse number="31">Ze waren verschenen in hemelse pracht en spraken over Jezus' heengaan – de taak die Hij binnenkort in Jeruzalem zou uitvoeren.</verse>
				<verse number="32">Petrus en zijn vrienden raakten door slaap overmand en toen ze wakker werden, zagen ze Jezus' hemelse pracht en de mannen die bij Hem stonden.</verse>
				<verse number="33">Toen die aanstalten maakten om bij Hem weg te gaan, zei Petrus tegen Jezus: “Heer, het is goed dat wij hier zijn. Laten we drie hutten bouwen, een voor U, een voor Mozes en een voor Elia.” Hij wist niet wat hij zei.</verse>
				<verse number="34">Terwijl hij nog sprak, kwam er een wolk die hen overdekte. Toen de wolk hen omhulde, werden ze bang.</verse>
				<verse number="35">Vanuit de wolk klonk een stem die zei: “Dit is mijn Zoon, de Uitverkorene. Luister naar Hem.”</verse>
				<verse number="36">Nadat de stem had gesproken, zagen Jezus' leerlingen dat Hij weer alleen was. Ze bewaarden het stilzwijgen en vertelden in die tijd aan niemand wat ze hadden gezien.</verse>
				<verse number="37">De volgende dag, toen ze van de berg afdaalden, ging een grote menigte Jezus tegemoet.</verse>
				<verse number="38">Een man riep vanuit de mensenmassa: “Leraar, ik smeek U om naar mijn zoon te kijken; hij is mijn enig kind.</verse>
				<verse number="39">Hij wordt steeds door een geest overmand en dan schreeuwt hij plots; dan laat hij hem stuiptrekken met een schuimende mond, en hij laat hem pas met rust wanneer hij hem volledig heeft uitgeput.</verse>
				<verse number="40">Ik heb uw leerlingen gesmeekt om hem uit te drijven, maar ze konden het niet.”</verse>
				<verse number="41">Jezus antwoordde: “O ongelovige en tegendraadse mensen, hoelang zal Ik nog bij jullie zijn en zal Ik jullie verdragen? Breng je zoon hier.”</verse>
				<verse number="42">Terwijl het kind naar Hem toekwam, gooide de demon hem stuiptrekkend op de grond. Jezus sprak de onreine geest bestraffend toe, genas het kind en droeg hem over aan zijn vader.</verse>
				<verse number="43">Iedereen was diep onder de indruk van Gods grootheid. Terwijl iedereen ontdaan was over alles wat Jezus deed, zei Hij tegen zijn leerlingen:</verse>
				<verse number="44">“Laat deze woorden goed tot jullie doordringen: binnenkort zal de Mensenzoon aan de mensen worden uitgeleverd.”</verse>
				<verse number="45">Maar ze begrepen deze uitspraak niet en de betekenis bleef voor hen verhuld, zodat ze het niet konden bevatten. Ze durfden Hem niet te vragen wat Hij bedoelde.</verse>
				<verse number="46">Onder Jezus' leerlingen ontstond een discussie over wie van hen de belangrijkste was.</verse>
				<verse number="47">Toen Jezus merkte wat er in hun hart omging, nam Hij een kind, zette het naast zich neer,</verse>
				<verse number="48">en zei Hij tegen hen: “Wie in mijn naam dit kind verwelkomt, verwelkomt Mij. En wie Mij verwelkomt, verwelkomt Degene die Mij heeft gezonden. Want wie van jullie de geringste is, is de belangrijkste.”</verse>
				<verse number="49">Johannes reageerde: “Heer, wij zagen iemand in uw naam demonen uitdrijven en wij wilden het hem verbieden omdat hij niet bij ons hoort.”</verse>
				<verse number="50">Jezus zei tegen hem: “Verbied het hem niet, want wie niet tegen jullie is, is voor jullie.”</verse>
				<verse number="51">Toen de tijd naderde dat Jezus in de hemel zou worden opgenomen, ging Hij vastberaden op weg naar Jeruzalem.</verse>
				<verse number="52">Hij stuurde boodschappers voor zich uit en zij gingen onderweg een Samaritaans dorp binnen om voorbereidingen te treffen voor zijn komst.</verse>
				<verse number="53">De dorpelingen weigerden echter Jezus te ontvangen, omdat Hij naar Jeruzalem onderweg was.</verse>
				<verse number="54">Toen Jakobus en Johannes, leerlingen van Jezus, dat zagen, vroegen ze: “Heer, wilt U dat we zeggen dat er vuur uit de hemel moet komen om hen te vernietigen?”</verse>
				<verse number="55">Jezus draaide zich echter naar hen toe en berispte hen.</verse>
				<verse number="56">Toen gingen ze naar een ander dorp.</verse>
				<verse number="57">Terwijl ze onderweg waren, zei iemand tegen Jezus: “Ik zal U volgen, waarheen U ook gaat.”</verse>
				<verse number="58">Jezus antwoordde: “Vossen hebben holen en vogels hebben nesten, maar de Mensenzoon heeft geen plaats om zijn hoofd te laten rusten.”</verse>
				<verse number="59">Tegen iemand anders zei Jezus: “Volg Mij”, maar die persoon zei: “Heer, laat mij eerst gaan zodat ik mijn vader kan begraven.”</verse>
				<verse number="60">Jezus antwoordde: “Laat de doden hun doden begraven; jij moet op pad gaan om Gods koninkrijk te verkondigen.”</verse>
				<verse number="61">Nog iemand anders zei: “Ik zal U volgen, Heer, maar laat me eerst afscheid nemen van mijn familie.”</verse>
				<verse number="62">Tegen hem zei Jezus: “Niemand die begint te ploegen en dan achterom kijkt, is geschikt om dienst te doen in Gods koninkrijk.”</verse>
			</chapter>
			<chapter number="10">
				<verse number="1">Later stelde Jezus nog 72 personen aan. Hij stuurde hen twee aan twee voor zich uit, naar elke stad en plaats waarheen Hij zelf wilde gaan.</verse>
				<verse number="2">Hij zei tegen hen: “De oogst is wel groot, maar er zijn weinig arbeiders. Smeek daarom de Heer van de oogst om arbeiders naar zijn oogst te zenden.</verse>
				<verse number="3">Ga, Ik stuur jullie eropuit als lammeren onder de wolven.</verse>
				<verse number="4">Neem geen geldbuidel, geen reistas en geen extra schoenen mee, en stop nooit onderweg om iemand te begroeten.</verse>
				<verse number="5">Telkens wanneer jullie bij iemand te gast zijn, zeg dan bij het binnengaan van hun huis: ‘Ik wens de mensen in dit huis vrede toe.’</verse>
				<verse number="6">Als daar iemand is die jullie vredeswens waard is, zal hij de vrede ontvangen die je hem toewenst, maar anders zal je vredeswens geen effect op hem hebben.</verse>
				<verse number="7">Blijf in dat huis logeren en eet en drink wat je wordt voorgezet, want de arbeider is zijn loon waard. Trek niet van het ene huis naar het andere.</verse>
				<verse number="8">Wanneer je een stad binnenkomt en men je daar verwelkomt, eet dan wat je wordt voorgezet.</verse>
				<verse number="9">Genees er wie ziek is, en zeg tegen de mensen: ‘Gods koninkrijk is bijna bij jullie.’</verse>
				<verse number="10">Maar wanneer je een stad binnenkomt en men je daar niet verwelkomt, ga dan de straten van die stad op en zeg:</verse>
				<verse number="11">‘Het stof van jullie stad dat nog aan onze voeten kleeft, vegen wij af als een teken van onze afkeuring. Maar jullie moeten weten dat Gods koninkrijk in aantocht is.’</verse>
				<verse number="12">Ik zeg jullie dat het op de Oordeelsdag draaglijker zal zijn voor Sodom dan voor die stad.</verse>
				<verse number="13">Wee jou, Chorazin, wee jou, Betsaïda, want als de wonderen die bij jullie zijn gebeurd, zouden hebben plaatsgevonden in Tyrus en Sidon, dan zou men daar allang in zak en as hebben gezeten en tot inkeer zijn gekomen.</verse>
				<verse number="14">Bij het Oordeel zal het draaglijker zijn voor de mensen van Tyrus en Sidon dan voor jullie.</verse>
				<verse number="15">En jij, Kafarnaüm, zal jij worden verheven naar de hemel? Nee, je zal worden verlaagd naar het dodenrijk.</verse>
				<verse number="16">Wie naar jullie luistert, luistert naar Mij, en wie jullie afwijst, wijst Mij af. En wie Mij afwijst, wijst Hem af die Mij heeft gezonden.”</verse>
				<verse number="17">De 72 kwamen vol vreugde terug. Ze zeiden: “Heer, zelfs de demonen onderwerpen zich aan ons wanneer wij uw naam noemen.”</verse>
				<verse number="18">Hij antwoordde: “Ik heb Satan als een bliksem uit de hemel zien vallen.</verse>
				<verse number="19">Ik heb jullie de macht gegeven om op slangen en schorpioenen te trappen en de vijand te overwinnen. Niets zal jullie kwaad kunnen doen.</verse>
				<verse number="20">Verheug je er echter niet over dat de geesten zich aan jullie onderwerpen, verheug je erover dat jullie namen in de hemel staan genoteerd.”</verse>
				<verse number="21">Op dat moment werd Jezus door de Heilige Geest vervuld met vreugde en Hij juichte: “Ik dank U, Vader, Heer van hemel en aarde, dat U deze dingen hebt verborgen voor wijzen en verstandigen, maar ze hebt onthuld aan eenvoudigen. Ja, Vader, want zo is het goed in uw ogen.</verse>
				<verse number="22">Mijn Vader heeft Mij alles toevertrouwd. Er is niemand die weet wie de Zoon is behalve de Vader, en niemand die weet wie de Vader is behalve de Zoon en zij aan wie de Zoon Hem wenst bekend te maken.”</verse>
				<verse number="23">Jezus richtte zich tot zijn leerlingen toen Hij met hen alleen was. Hij zei: “De ogen die zien wat jullie zien, zijn gezegend.</verse>
				<verse number="24">Want Ik zeg jullie: veel profeten en koningen wilden zien wat jullie zien, maar ze hebben het niet gezien. En ze wilden horen wat jullie horen, maar ze hebben het niet gehoord.”</verse>
				<verse number="25">Er was een Wetgeleerde die Jezus op de proef stelde met de vraag: “Leraar, wat moet ik doen om het eeuwig leven te ontvangen?”</verse>
				<verse number="26">Jezus vroeg hem: “Wat staat er in de Wet? Wilt u dat citeren?”</verse>
				<verse number="27">De man antwoordde: “Heb de Heer, je God, lief met heel je hart, met heel je ziel, met al je kracht en met heel je verstand, en heb je naaste lief zoals je jezelf liefhebt.”</verse>
				<verse number="28">Jezus zei: “U heeft het juiste antwoord gegeven. Doe dat, en u zal leven.”</verse>
				<verse number="29">De Wetgeleerde wilde zichzelf rechtvaardigen en vroeg aan Jezus: “Wie is mijn naaste?”</verse>
				<verse number="30">Jezus antwoordde: “Er was eens een man, die van Jeruzalem naar Jericho reisde en door rovers werd overvallen. Ze namen hem zijn kleren af, sloegen hem in elkaar, lieten hem halfdood achter en gingen weg.</verse>
				<verse number="31">Toevallig kwam er een priester langs diezelfde weg. Toen hij de man zag, ging hij aan de andere kant van de weg voorbij.</verse>
				<verse number="32">Ook was er een Leviet. Toen die langs die plaats kwam en de man zag, ging ook hij aan de andere kant voorbij.</verse>
				<verse number="33">Toen kwam er een Samaritaan voorbij, die op reis was. Toen hij de man zag, kreeg hij medelijden.</verse>
				<verse number="34">Hij ging naar hem toe, goot olie en wijn over zijn wonden en verbond die, zette hem op zijn eigen rijdier, bracht hem naar een herberg en verzorgde hem.</verse>
				<verse number="35">De volgende dag nam hij twee denarie en gaf die aan de herbergier met de woorden: ‘Zorg voor hem, en als het meer kost, zal ik u betalen wanneer ik terugkom.’</verse>
				<verse number="36">Wie van deze drie, denkt u, was een naaste voor de man die door rovers was overvallen?”</verse>
				<verse number="37">De Wetgeleerde antwoordde: “De persoon die mededogen betoonde.” Jezus zei tegen hem: “Ga nu hetzelfde doen.”</verse>
				<verse number="38">Onderweg ging Jezus in een dorp binnen, waar een vrouw die Marta heette Hem thuis verwelkomde.</verse>
				<verse number="39">Zij had een zus die Maria heette en die aan Jezus' voeten ging zitten om te luisteren, terwijl Hij vertelde.</verse>
				<verse number="40">Maar Marta werd in beslag genomen door de bediening van de gasten. Ze kwam Jezus vragen: “Heer, kan het U niet schelen dat mijn zus de bediening aan mij alleen overlaat? Zeg eens tegen haar dat ze mij moet helpen.”</verse>
				<verse number="41">De Heer antwoordde echter: “Marta, Marta, je bent bezorgd en je maakt je druk over allerlei zaken,</verse>
				<verse number="42">terwijl maar één ding nodig is. Maria heeft het juiste gekozen, en dat zal haar niet worden afgenomen.”</verse>
			</chapter>
			<chapter number="11">
				<verse number="1">Op een dag was Jezus ergens aan het bidden. Toen Hij klaar was, vroeg een van zijn leerlingen Hem: “Heer, leer ons bidden, zoals Johannes dat aan zijn leerlingen heeft geleerd.”</verse>
				<verse number="2">Jezus zei tegen hen: “Wanneer jullie bidden, zeg dan: Vader, laat de heiligheid van uw naam worden geëerd. Laat uw koninkrijk komen.</verse>
				<verse number="3">Geef ons elke dag voldoende eten.</verse>
				<verse number="4">Vergeef ons onze zonden, want wij vergeven ieder die zich tegenover ons heeft schuldig gemaakt. En laat niet toe dat we in verzoeking komen.”</verse>
				<verse number="5">Jezus zei tegen hen: “Stel dat een van jullie een vriend heeft naar wie je midden in de nacht toe gaat en zegt: ‘Vriend, wil je mij drie broden geven,</verse>
				<verse number="6">want een kennis van mij die op reis is, is bij mij gekomen en ik heb niets om hem voor te zetten.’</verse>
				<verse number="7">En stel dat die vriend vanuit zijn huis roept: ‘Val me niet lastig, want de deur is al op slot en mijn kinderen en ik liggen al in bed. Ik kan niet opstaan om je iets te geven!’</verse>
				<verse number="8">Ik zeg jullie: zelfs als die vriend niet voor je opstaat en het aan je geeft omdat je zijn vriend bent, zal hij toch opstaan en je zoveel geven als je nodig hebt, omdat je aanhoudt.</verse>
				<verse number="9">Daarom zeg Ik jullie: vraag en het zal je gegeven worden, zoek en je zal vinden, klop en er zal voor je worden opengedaan.</verse>
				<verse number="10">Want ieder die vraagt, zal ontvangen, en wie zoekt, zal vinden, en voor wie klopt, zal worden opengedaan.</verse>
				<verse number="11">Wie van jullie die vader is, zal als zijn zoon om een vis vraagt, hem een slang geven in plaats van een vis?</verse>
				<verse number="12">Of als hij om een ei vraagt, geeft hij hem dan een schorpioen?</verse>
				<verse number="13">Dus als jullie, die slecht zijn, goede geschenken weten te geven aan je kinderen, is het toch veel zekerder dat jullie Vader vanuit de hemel de Heilige Geest zal geven aan wie het Hem vraagt?”</verse>
				<verse number="14">Jezus dreef eens een demon uit die niet kon spreken. Toen de demon was weggegaan, begon die persoon te spreken. De mensen stonden versteld,</verse>
				<verse number="15">maar sommigen zeiden: “Het is Beëlzebul, de heerser over de demonen, die Hem in staat stelt de demonen uit te drijven.”</verse>
				<verse number="16">Anderen stelden Jezus op de proef door Hem te vragen om een teken uit de hemel.</verse>
				<verse number="17">Jezus wist echter wat er in hen omging en zei tegen hen: “Ieder koninkrijk dat innerlijk verdeeld is, gaat te gronde, en verdeelde families komen ten val.</verse>
				<verse number="18">Als Satan innerlijk verdeeld is, hoe zal zijn koninkrijk dan standhouden? Jullie zeggen dat Ik de demonen uitdrijf doordat Beëlzebul Mij daartoe in staat stelt.</verse>
				<verse number="19">Maar als Ik de demonen uitdrijf doordat Beëlzebul Mij daartoe in staat stelt, wie stelt jullie aanhangers dan in staat om demonen uit te drijven? Die aanhangers zijn het bewijs dat jullie ongelijk hebben.</verse>
				<verse number="20">Maar als Ik demonen uitdrijf doordat God Mij daartoe in staat stelt, dan blijkt daaruit dat Gods koninkrijk bij jullie is gekomen.</verse>
				<verse number="21">Wanneer een goed bewapende, sterke man zijn paleis bewaakt, zijn zijn bezittingen veilig.</verse>
				<verse number="22">Maar wanneer er iemand komt die sterker is en hem verslaat, neemt de winnaar hem de wapenrusting af waarop hij had vertrouwd, en verdeelt hij de buit.</verse>
				<verse number="23">Wie niet voor Mij is, is tegen Mij, en wie niet met Mij bijeenbrengt, drijft uiteen.</verse>
				<verse number="24">Wanneer een onreine geest uit een mens is gekomen, trekt hij door dorre plaatsen op zoek naar een rustplaats, zonder die te vinden. Dan zegt hij: ‘Ik ga terug naar het huis waar ik vandaan kom.’</verse>
				<verse number="25">En wanneer hij aankomt, treft hij het huis geveegd en opgeruimd aan.</verse>
				<verse number="26">Dan gaat hij weg om zeven andere geesten op te halen die nog slechter zijn dan hijzelf, en ze nemen er hun intrek. Dan is die persoon er slechter aan toe dan eerst.”</verse>
				<verse number="27">Terwijl Jezus deze dingen zei, riep een vrouw vanuit de menigte: “Gezegend zijn de moederschoot waaruit U bent geboren en de borsten waarvan U heeft gedronken!”</verse>
				<verse number="28">Maar Jezus zei: “Het zijn veeleer de mensen die Gods boodschap horen en zich eraan houden, die gezegend zijn.”</verse>
				<verse number="29">Toen er nog meer mensen om Jezus heen kwamen staan, sprak Hij hen toe. Hij zei: “Jullie soort mensen is slecht. Jullie soort vraagt om een teken, maar het enige teken dat jullie zal worden gegeven is het teken van Jona.</verse>
				<verse number="30">Want zoals Jona een teken werd voor de mensen van Nineve, zo zal de Mensenzoon een teken zijn voor jullie soort.</verse>
				<verse number="31">Bij het Oordeel zal tegelijk met jullie soort de koningin van het zuiden verrijzen en zij zal jullie veroordelen, want zij kwam van een van de uithoeken van de aarde naar Salomo's wijsheid luisteren en hier is Iemand die groter is dan Salomo.</verse>
				<verse number="32">Bij het Oordeel zullen tegelijk met jullie soort de inwoners van Nineve verrijzen en zij zullen jullie veroordelen, want zij kwamen tot inkeer door Jona's verkondiging, en hier is Iemand die groter is dan Jona.</verse>
				<verse number="33">Niemand die een olielamp heeft aangestoken, zet haar in de kelder of onder een bak. Integendeel, hij zet haar op een standaard, zodat de mensen die binnenkomen het licht zien.</verse>
				<verse number="34">Je oog is de lamp van je lichaam; wanneer je oog helder is, is je hele lichaam verlicht, maar wanneer je oog troebel is, is je lichaam vol duisternis.</verse>
				<verse number="35">Zorg dus dat het licht binnenin jou geen duisternis wordt.</verse>
				<verse number="36">Als je hele lichaam verlicht is, en geen enkel deel ervan is duister, dan is het even goed verlicht als wanneer je door het licht van een lamp wordt beschenen.”</verse>
				<verse number="37">Nadat Jezus had gesproken, werd Hij door een farizeeër uitgenodigd voor een maaltijd. Jezus ging met hem mee naar huis en nam plaats.</verse>
				<verse number="38">De farizeeër was verbaasd toen hij zag dat Jezus zijn handen niet waste voor het eten.</verse>
				<verse number="39">Maar de Heer zei tegen hem: “Jullie farizeeën reinigen wel de buitenkant van de beker en de schaal, maar vanbinnen zitten jullie vol zelfzucht en slechtheid.</verse>
				<verse number="40">Dwazen, de Maker van de buitenkant heeft toch ook de binnenkant gemaakt?</verse>
				<verse number="41">Geef de inhoud weg als gift voor de armen; dan zal voor jullie alles rein zijn.</verse>
				<verse number="42">Maar wee jullie, farizeeën, want jullie geven God een tiende deel van de munt, de wijnruit en de andere kruiden, maar jullie negeren Gods gerechtigheid en liefde, terwijl dat de dingen zijn die je moet nastreven zonder het andere na te laten.</verse>
				<verse number="43">Wee jullie, farizeeën, want jullie houden ervan de beste plaatsen in de synagogen in te nemen en met respect te worden begroet op het marktplein.</verse>
				<verse number="44">Wee jullie, want jullie zijn als ongemarkeerde graven waar de mensen overheen wandelen zonder het te beseffen.”</verse>
				<verse number="45">Een van de Wetgeleerden reageerde: “Leraar, U beledigt ook ons door dat te zeggen.”</verse>
				<verse number="46">Maar Jezus zei: “Wat jullie Wetgeleerden betreft, wee ook jullie, want jullie leggen moeilijk te dragen lasten aan de mensen op, maar steken zelf geen vinger naar die lasten uit.</verse>
				<verse number="47">Wee jullie, want jullie bouwen grafmonumenten voor de profeten die door jullie voorouders zijn gedood.</verse>
				<verse number="48">Door dat te doen, bewijzen jullie dat je de daden van je voorouders goedkeurt, want zij hebben hen gedood en jullie bouwen graven voor hen.</verse>
				<verse number="49">Daarom heeft God in zijn wijsheid gezegd: ‘Ik zal profeten en apostelen naar hen toe sturen en ze zullen sommigen van hen doden en anderen vervolgen.’</verse>
				<verse number="50">Daarom zal jullie soort mensen verantwoordelijk worden gesteld voor het bloed van alle profeten dat vergoten is sinds de schepping van de wereld,</verse>
				<verse number="51">van het bloed van Abel tot het bloed van Zacharia, die werd omgebracht tussen het altaar en Gods huis. Jazeker, ik zeg jullie, jullie soort zal ervoor verantwoordelijk worden gesteld.</verse>
				<verse number="52">Wee jullie, Wetgeleerden, want jullie hebben de sleutel tot de kennis weggenomen zonder zelf naar binnen te gaan, en jullie houden de mensen tegen die naar binnen willen.”</verse>
				<verse number="53">Toen Jezus naar buiten ging, keerden de Schriftgeleerden en de farizeeën zich tegen Hem en bestookten ze Hem met allerlei vragen</verse>
				<verse number="54">om een strafbare uitspraak bij Hem uit te lokken.</verse>
			</chapter>
			<chapter number="12">
				<verse number="1">Intussen waren er zoveel mensen toegestroomd, dat ze elkaar verdrongen. Jezus begon te spreken, in de eerste plaats tot zijn leerlingen: “Wees op je hoede voor de desem – dat wil zeggen: de hypocrisie – van de farizeeën.</verse>
				<verse number="2">Er is niets verborgen dat niet zal worden onthuld en er is niets geheim dat niet zal worden bekendgemaakt.</verse>
				<verse number="3">Wat jullie in het donker hebben gezegd, zal in het licht worden gehoord, en wat jullie in de binnenkamer hebben gefluisterd, zal van de daken worden verkondigd.</verse>
				<verse number="4">Mijn vrienden, Ik zeg jullie: wees niet bang voor wie wel het lichaam doden maar verder niets kunnen doen.</verse>
				<verse number="5">Ik zal jullie vertellen voor wie jullie wel bang moeten zijn: wees bang voor Degene die de macht heeft om je in de hel te gooien nadat je lichaam is gedood. Jazeker, Ik zeg jullie: voor Hem moeten jullie bang zijn.</verse>
				<verse number="6">Worden mussen niet per vijf verkocht voor twee kopermuntjes? Toch is er niet één die niet door God wordt opgemerkt.</verse>
				<verse number="7">En alle haren op je hoofd zijn geteld. Wees dus niet bang; jullie zijn veel meer waard dan mussen.</verse>
				<verse number="8">Ik zeg jullie: ieder die Mij erkent bij de mensen, zal door de Mensenzoon worden erkend bij Gods engelen.</verse>
				<verse number="9">Maar wie Mij verloochent bij de mensen, zal worden verloochend bij Gods engelen.</verse>
				<verse number="10">Ieder die iets lelijks zegt over de Mensenzoon, kan worden vergeven, maar wie de Heilige Geest belastert, zal niet worden vergeven.</verse>
				<verse number="11">Wanneer jullie voor de synagogen, heersers en gezaghebbers worden gesleept, maak je dan niet bezorgd over hoe je jezelf moet verdedigen of wat je moet zeggen,</verse>
				<verse number="12">want de Heilige Geest zal je op dat moment leren wat je moet zeggen.”</verse>
				<verse number="13">Iemand in de menigte zei tegen Jezus: “Leraar, zeg tegen mijn broer dat hij de erfenis met mij moet delen.”</verse>
				<verse number="14">Maar Jezus antwoordde: “Wie heeft Mij als rechter of bemiddelaar over jullie aangesteld?”</verse>
				<verse number="15">Toen zei Jezus tegen hen: “Pas op; wees op je hoede voor iedere vorm van hebzucht, want zelfs als iemand veel bezittingen heeft, is hij niet meester van zijn leven.”</verse>
				<verse number="16">Jezus vertelde hun een parabel: “Er was eens een rijk man, met land dat een grote oogst had opgeleverd.</verse>
				<verse number="17">Hij begon zich af te vragen: Wat zal ik doen? Ik heb geen plaats om mijn oogst op te slaan.</verse>
				<verse number="18">Toen zei hij: ‘Ik zal het volgende doen: ik zal mijn schuren afbreken en grotere bouwen. Daarin zal ik al mijn graan en mijn voorraden bewaren.</verse>
				<verse number="19">Dan zal ik tegen mezelf zeggen: Jongen, je hebt veel voorraden opgeslagen waar je vele jaren van kan leven. Ontspan je: eet, drink en geniet.’</verse>
				<verse number="20">Maar God zei tegen hem: ‘Jij dwaas, vannacht zal Ik je leven van je opeisen; wie krijgt dan wat je voor jezelf hebt opgespaard?’</verse>
				<verse number="21">Zo zal het de persoon vergaan die rijkdom voor zichzelf vergaart maar in Gods ogen niet rijk is.”</verse>
				<verse number="22">Jezus zei tegen zijn leerlingen: “Daarom zeg Ik jullie: wees niet ongerust over je leven, over wat je zal eten of drinken, of over je lichaam, over hoe je je zal kleden.</verse>
				<verse number="23">Het leven is immers meer dan eten en het lichaam is meer dan kledij.</verse>
				<verse number="24">Kijk naar de raven: zij zaaien of oogsten niet en ze hebben geen opslagruimte of schuur, maar toch geeft God hun te eten. Jullie zijn toch meer waard dan de vogels?</verse>
				<verse number="25">Wie van jullie kan door ongerust te zijn een uur aan zijn leven toevoegen?</verse>
				<verse number="26">Als jullie zelfs zoiets kleins niet kunnen, waarom zouden jullie dan bezorgd zijn over het overige?</verse>
				<verse number="27">Kijk hoe de wilde bloemen groeien: ze spinnen en weven niet en toch, zeg Ik jullie, was zelfs Salomo in al zijn pracht niet zo mooi gekleed als zij.</verse>
				<verse number="28">Als God het gras dat vandaag op het veld staat en morgen in de oven wordt gegooid, zo mooi kleedt, zal Hij jullie, kleingelovigen, dan niet nog beter kleden?</verse>
				<verse number="29">Vraag je niet voortdurend af wat je zal eten en drinken; wees niet bezorgd.</verse>
				<verse number="30">Dat zijn allemaal zaken die de volken van deze wereld najagen; je Vader weet dat je ze nodig hebt.</verse>
				<verse number="31">Geef daarentegen prioriteit aan Gods koninkrijk; dan zullen ook deze dingen aan jullie worden gegeven.</verse>
				<verse number="32">Wees niet bang, kleine kudde, want jullie Vader heeft in zijn goedheid besloten het koninkrijk aan jullie te geven.</verse>
				<verse number="33">Verkoop je bezittingen en geef aan de armen; zo maak je voor jezelf een geldbuidel die niet verslijt, een schat in de hemel die niet opraakt, waar geen dief in de buurt komt en die niet door motten wordt aangetast.</verse>
				<verse number="34">Want waar jullie schat is, daar zal ook jullie hart zijn.</verse>
				<verse number="35">Zorg dat jullie klaarstaan en dat je lamp brandt.</verse>
				<verse number="36">Wees als mensen die hun baas opwachten wanneer hij terugkeert van het huwelijksfeest, zodat ze meteen kunnen opendoen wanneer hij arriveert en aanklopt.</verse>
				<verse number="37">De knechten die de baas bij zijn terugkomst aantreft terwijl ze op de uitkijk staan, zijn gezegend. Ik verzeker jullie dat hij hen aan tafel zal laten plaatsnemen, zich zal klaarmaken en hen zal komen bedienen.</verse>
				<verse number="38">Ze zijn gezegend, of hij nu komt rond middernacht of in de vroege uurtjes.</verse>
				<verse number="39">Dit moeten jullie weten: als de huiseigenaar zou weten hoe laat de dief komt, zou hij niet in zijn huis laten inbreken.</verse>
				<verse number="40">Ook jullie moeten voorbereid zijn, want de Mensenzoon komt op een onverwacht tijdstip.”</verse>
				<verse number="41">Petrus vroeg: “Heer, is deze parabel voor ons bedoeld, of voor iedereen?”</verse>
				<verse number="42">De Heer antwoordde: “Wie is de trouwe en verstandige beheerder die door zijn heer over het personeel is aangesteld om hun op tijd hun portie eten te geven?</verse>
				<verse number="43">De dienaar die door zijn heer bij diens thuiskomst aan het werk wordt aangetroffen, is gezegend.</verse>
				<verse number="44">Ik verzeker jullie dat hij hem over al zijn bezittingen zal aanstellen.</verse>
				<verse number="45">Als de dienaar echter denkt: mijn heer komt nog lang niet, en als hij dan de knechten en dienstbodes begint te mishandelen en zelf eet, drinkt en dronken wordt,</verse>
				<verse number="46">dan zal de heer van die dienaar komen op een dag en een tijdstip die de dienaar niet verwacht of kent, hem de doodstraf opleggen en hem dezelfde bestemming geven als de misdadigers.</verse>
				<verse number="47">De dienaar die weet wat zijn heer wil, en er niet naar handelt en geen voorbereidingen treft, zal veel slaag krijgen.</verse>
				<verse number="48">Maar wie zonder het te beseffen dingen doet waarvoor hij straf verdient, zal weinig slaag krijgen. Want van ieder aan wie veel is gegeven, zal veel worden geëist, en van de mensen aan wie veel is toevertrouwd, zal veel worden gevraagd.</verse>
				<verse number="49">Ik ben gekomen om vuur op de aarde te werpen en Ik zou graag willen dat het nu reeds wordt aangestoken.</verse>
				<verse number="50">Maar er is een doop die Ik moet ondergaan en dat weegt zwaar op Mij zolang het nog niet is gebeurd.</verse>
				<verse number="51">Denken jullie dat Ik ben gekomen om vrede op aarde te brengen? Nee, zeg Ik jullie, Ik breng verdeeldheid.</verse>
				<verse number="52">Voortaan zal het zo zijn dat een familie van vijf personen verdeeld zal zijn: drie tegen twee en twee tegen drie.</verse>
				<verse number="53">Vaders zullen tegen hun zoon zijn en zonen tegen hun vader, moeders tegen hun dochter en dochters tegen hun moeder, schoonmoeders tegen hun schoondochter en schoondochters tegen hun schoonmoeder.”</verse>
				<verse number="54">Jezus zei tegen de mensenmassa: “Als jullie een wolk uit het westen zien komen, zeggen jullie meteen: ‘Er komt een bui.’ En dan gebeurt dat.</verse>
				<verse number="55">En als de wind uit het zuiden komt, zeggen jullie: ‘Vandaag wordt het heet.’ En dan gebeurt dat.</verse>
				<verse number="56">Jullie hypocrieten, jullie kunnen de dingen die jullie op aarde en in de lucht zien wel interpreteren; hoe is het mogelijk dat jullie de huidige tijd niet kunnen interpreteren?</verse>
				<verse number="57">Waarom kunnen jullie niet zelf beoordelen wat rechtvaardig is?</verse>
				<verse number="58">Wanneer je met je tegenstander onderweg bent naar de autoriteiten, probeer dan met hem tot een vergelijk te komen; anders kan je voor de rechter worden gesleept, zodat de rechter je aan de gerechtsdienaar uitlevert en de gerechtsdienaar je in de gevangenis gooit.</verse>
				<verse number="59">Ik verzeker je, je zal daar in geen geval uitkomen voordat je de laatste cent hebt betaald.”</verse>
			</chapter>
			<chapter number="13">
				<verse number="1">In die tijd waren er mensen die Jezus vertelden over de Galileeërs die door Pilatus waren omgebracht tijdens het slachten van hun offerdieren voor God.</verse>
				<verse number="2">Jezus reageerde: “Denken jullie dat deze Galileeërs grotere zondaars waren dan de andere Galileeërs omdat ze dit lijden ondergingen?</verse>
				<verse number="3">Nee, zeg Ik jullie; als jullie niet tot inkeer komen, zullen ook jullie omkomen.</verse>
				<verse number="4">Of denken jullie dat de achttien mensen die omkwamen toen de toren van Siloam op hen viel, meer schuld droegen dan de andere inwoners van Jeruzalem?</verse>
				<verse number="5">Nee, zeg Ik jullie, als jullie niet tot inkeer komen, zullen jullie allen omkomen, net als zij.”</verse>
				<verse number="6">Jezus vertelde de volgende parabel: “Iemand had een vijgenboom in zijn wijngaard staan. Hij kwam kijken of er vijgen aan zaten, maar hij vond er geen.</verse>
				<verse number="7">Hij zei tegen de beheerder van de wijngaard: ‘Ik kom al drie jaar kijken of er vruchten aan deze vijgenboom groeien, zonder dat ik iets vind. Hak hem maar om, hij neemt alleen maar grond in beslag.’</verse>
				<verse number="8">De beheerder antwoordde: ‘Heer, laat hem nog een jaar staan, zodat ik de grond eromheen kan omspitten en bemesten.</verse>
				<verse number="9">Misschien groeien er volgend jaar vruchten aan. Maar zo niet, laten we hem dan omhakken.’”</verse>
				<verse number="10">Op een sabbat was Jezus in een synagoge aan het onderwijzen.</verse>
				<verse number="11">Daar was een vrouw die al achttien jaar ziek was door een geest; ze was krom en kon haar rug in het geheel niet rechten.</verse>
				<verse number="12">Toen Jezus haar zag, riep Hij haar bij zich. Hij zei tegen haar: “Mevrouw, u bent bevrijd van uw aandoening.”</verse>
				<verse number="13">Hij legde haar de handen op en op dat moment werd haar rug recht en ze verheerlijkte God.</verse>
				<verse number="14">De synagogebestuurder reageerde verontwaardigd, omdat Jezus de genezing had verricht op de sabbat. Hij zei tegen de mensen: “Er zijn zes dagen om te werken; kom op die dagen om je te laten genezen, maar niet op de sabbat.”</verse>
				<verse number="15">De Heer reageerde: “Hypocrieten, jullie maken toch allemaal op de sabbat je os of ezel van de voederbak los om hem naar de drinkbak te leiden?</verse>
				<verse number="16">En deze dochter van Abraham, die achttien jaar lang door de satan werd gevangengehouden, zou niet op de sabbat uit haar gevangenschap mogen worden bevrijd?”</verse>
				<verse number="17">Door dit te zeggen bracht Hij al zijn tegenstanders in verlegenheid, maar de hele menigte verheugde zich over de prachtige dingen die Hij had gedaan.</verse>
				<verse number="18">Jezus zei: “Waarop lijkt Gods koninkrijk en waarmee zal Ik het vergelijken?</verse>
				<verse number="19">Het is als een mosterdzaadje dat iemand in zijn tuin zaaide. Het groeide uit tot een boom en de vogels nestelden zich in zijn takken.”</verse>
				<verse number="20">Jezus vervolgde: “Waarmee zal Ik Gods koninkrijk vergelijken?</verse>
				<verse number="21">Het is als desem die door een vrouw werd vermengd met drie porties meel, totdat het deeg volledig doordesemd was.”</verse>
				<verse number="22">Jezus vervolgde zijn reis naar Jeruzalem en onderwees de mensen in de steden en dorpen waar Hij langstrok.</verse>
				<verse number="23">Iemand vroeg Hem: “Heer, zijn er maar weinig mensen die worden gered?” Jezus zei tegen hen:</verse>
				<verse number="24">“Doe alle moeite om door de smalle deur naar binnen te gaan, want Ik zeg jullie: velen zullen proberen naar binnen te gaan en er niet toe in staat zijn.</verse>
				<verse number="25">Wanneer de huiseigenaar de deur gesloten heeft, zullen jullie buiten staan, aankloppen en roepen: ‘Meneer, doe voor ons open!’ Hij zal antwoordden: ‘Ik ken jullie niet. Waar komen jullie vandaan?’</verse>
				<verse number="26">Dan zullen jullie zeggen: ‘We hebben toch bij u gegeten en gedronken en u heeft toch op onze straten onderwijs gegeven?’</verse>
				<verse number="27">Maar hij zal zeggen: ‘Ik weet niet wie jullie zijn of waar jullie vandaan komen. Ga allemaal weg, jullie zondaars!’</verse>
				<verse number="28">Daar zal worden geweend en met de tanden geknarst, wanneer jullie Abraham en Isaak en Jakob en alle profeten in Gods koninkrijk zullen zien, maar zelf zullen worden buitengegooid.</verse>
				<verse number="29">De mensen zullen uit het oosten en het westen komen, uit het noorden en het zuiden, en aan tafel plaatsnemen in Gods koninkrijk.</verse>
				<verse number="30">Er zijn namelijk laatsten die de eersten zullen zijn en er zijn eersten die de laatsten zullen zijn.”</verse>
				<verse number="31">Op dat moment kwamen er enkele farizeeën bij Jezus. Ze zeiden: “U kan beter van hier vertrekken en verder reizen, want Herodes wil U doden.”</verse>
				<verse number="32">Jezus antwoordde: “Ga die vos maar vertellen dat Ik vandaag en morgen nog demonen uitdrijf en mensen genees en dat Ik op de derde dag mijn doel zal bereiken.</verse>
				<verse number="33">Toch moet Ik vandaag, morgen en overmorgen doorreizen, want het is ondenkbaar dat een profeet omkomt buiten Jeruzalem.</verse>
				<verse number="34">Jeruzalem, Jeruzalem, jij die de profeten doodt en stenigt wie naar jou toe gestuurd zijn! Ik heb zo vaak je inwoners willen bijeenbrengen, zoals een hen haar kuikens onder haar vleugels bijeenbrengt. Maar jullie wilden dat niet.</verse>
				<verse number="35">Daarom zal jullie huis verlaten zijn. Ik zeg jullie: jullie zullen Mij niet meer zien totdat jullie uitroepen: ‘Gezegend is Hij die komt in de naam van de Heer.’”</verse>
			</chapter>
			<chapter number="14">
				<verse number="1">Op een sabbat, toen Jezus bij een van de leiders van de farizeeën thuis was gaan eten, werd Hij nauwlettend in de gaten gehouden.</verse>
				<verse number="2">Recht voor Jezus stond iemand die aan oedeem leed.</verse>
				<verse number="3">Jezus reageerde door aan de Wetgeleerden en de farizeeën te vragen: “Is het toegestaan om op de sabbat te genezen? Of mag het niet?”</verse>
				<verse number="4">Zij zwegen. Jezus nam de persoon bij de hand, genas hem en liet hem gaan.</verse>
				<verse number="5">Tegen de anderen zei Hij: “Wie van jullie die een zoon of een os heeft die in een put valt, zou hem er niet meteen uit trekken, zelfs op de sabbat?”</verse>
				<verse number="6">Ook hierop hadden ze geen antwoord.</verse>
				<verse number="7">Jezus had gemerkt dat de gasten de ereplaatsen hadden gekozen en vertelde hun een parabel:</verse>
				<verse number="8">“Wanneer iemand jullie uitnodigt naar een huwelijksfeest, ga dan niet op de ereplaats zitten, want het is mogelijk dat hij iemand heeft uitgenodigd die meer voor hem betekent.</verse>
				<verse number="9">Dan zal de gastheer die jullie beiden had uitgenodigd, naar je toe komen en zeggen: ‘Sta je plaats af aan deze persoon.’ En dan moet je, tot je schaamte, genoegen nemen met de verste plaats aan tafel.</verse>
				<verse number="10">Dus als jullie zijn uitgenodigd, ga dan op de verste plaats zitten. Dan zal je gastheer naar je toe komen en tegen je zeggen: ‘Vriend, kom op een betere plaats zitten’. En dan ontvang je eer in de ogen van al je tafelgenoten.</verse>
				<verse number="11">Want ieder die zichzelf een eervolle plaats toebedeelt, zal een geringe plaats krijgen, en wie zichzelf een geringe plaats toebedeelt, zal een eervolle plaats krijgen.”</verse>
				<verse number="12">Tegen de gastheer zei Jezus: “Wanneer je 's middags of 's avonds een feestmaal geeft, nodig dan niet je vrienden, broers en zussen, familie en rijke buren uit, met de bedoeling dat zij op hun beurt jou zullen uitnodigen en jij op die manier iets zult terugkrijgen.</verse>
				<verse number="13">Nee, wanneer je een feestmaal geeft, nodig dan de armen, de mensen met een handicap, de verlamden en de blinden uit.</verse>
				<verse number="14">Dan zal je gezegend zijn, want hoewel zij jou niets kunnen teruggeven, zal je worden beloond bij de verrijzenis van de mensen die met God in het reine zijn.”</verse>
				<verse number="15">Eén van Jezus' tafelgenoten hoorde dat en zei: “Wat een zegen moet het zijn om te mogen deelnemen aan het feestmaal in Gods koninkrijk!”</verse>
				<verse number="16">Jezus antwoordde: “Iemand gaf eens een groot feestmaal en nodigde veel mensen uit.</verse>
				<verse number="17">Tegen het tijdstip waarop de maaltijd klaar was, stuurde hij zijn dienaar naar de genodigden met het bericht: ‘Kom, het is klaar.’</verse>
				<verse number="18">Ze lieten zich echter allen verontschuldigen. De een zei: ‘Ik heb een akker gekocht en moet die gaan bekijken; wilt u mij verontschuldigen?’</verse>
				<verse number="19">De ander zei: ‘Ik heb vijf paar ossen gekocht en ga ze uitproberen; wilt u mij verontschuldigen?’</verse>
				<verse number="20">Nog een ander zei: ‘Ik ben pas getrouwd en daarom kan ik niet komen.’</verse>
				<verse number="21">De dienaar ging naar zijn baas toe en vertelde het. De heer werd boos en zei tegen zijn dienaar: ‘Ga direct naar de straten en stegen van de stad en breng de armen, de mensen met een handicap, de blinden en de verlamden naar hier.’</verse>
				<verse number="22">De dienaar zei: ‘Meneer, dat bevel is uitgevoerd en er is nog altijd plaats.’</verse>
				<verse number="23">Toen zei de heer tegen de dienaar: ‘Ga naar de wegen en paden buiten de stad en dwing de mensen te komen, zodat mijn huis vol raakt.</verse>
				<verse number="24">Ik zeg jullie dat geen van de mensen die aanvankelijk waren uitgenodigd, van mijn feestmaal zal eten.’”</verse>
				<verse number="25">Er kwam nu een groot aantal mensen met Jezus mee. Hij keerde zich naar hen toe en zei:</verse>
				<verse number="26">“Als iemand bij Mij komt en Mij niet méér liefheeft dan zijn vader, moeder, vrouw, kinderen, broers en zussen en zelfs zijn eigen leven, dan kan hij niet mijn volgeling zijn.</verse>
				<verse number="27">Wie niet zijn kruis draagt en achter Mij aankomt, kan niet mijn volgeling zijn.</verse>
				<verse number="28">Wie van jullie zou een toren bouwen zonder eerst neer te zitten om uit te rekenen of hij voldoende geld heeft om de bouw af te maken?</verse>
				<verse number="29">Want als hij het fundament zou leggen en de bouw vervolgens niet zou kunnen afmaken, zou iedereen die het zag, hem uitlachen</verse>
				<verse number="30">en zeggen: die man is begonnen met bouwen maar kon het niet afmaken.</verse>
				<verse number="31">Of welke koning zou ten strijde trekken tegen een andere koning zonder eerst te overwegen of hij in staat is met tienduizend soldaten zijn tegenstander te verslaan, die met twintigduizend soldaten op hem afkomt?</verse>
				<verse number="32">En als hij weet dat hij zijn tegenstander niet zal kunnen verslaan, zal hij een delegatie sturen wanneer de ander nog ver weg is, en om vrede vragen.</verse>
				<verse number="33">Zo is het ook met jullie: wie niet al zijn bezittingen opgeeft, kan niet mijn volgeling zijn.</verse>
				<verse number="34">Zout is goed, maar als het zout smaakloos wordt, hoe kan het dan op smaak worden gebracht?</verse>
				<verse number="35">Het zout is zelfs ongeschikt geworden voor op de akker of de mesthoop; het wordt weggegooid. Als je oren hebt om te horen, luister dan!”</verse>
			</chapter>
			<chapter number="15">
				<verse number="1">Alle belastinginners en zondaars kwamen naar Jezus luisteren.</verse>
				<verse number="2">De farizeeën en Schriftgeleerden mopperden: “Deze Man ontvangt zondaars en eet samen met hen.”</verse>
				<verse number="3">Daarom vertelde Hij hun de volgende parabel:</verse>
				<verse number="4">“Stel dat iemand van jullie honderd schapen heeft en er een van kwijtraakt. Zou hij dan niet de negenennegentig op het veld achterlaten en het verloren dier achternagaan totdat hij het terugvindt?</verse>
				<verse number="5">En wanneer hij het heeft gevonden, is hij verheugd en legt hij het op zijn schouders.</verse>
				<verse number="6">Dan gaat hij naar huis, roept hij zijn vrienden en buren bijeen en zegt hij tegen hen: ‘Verheug je samen met mij, want ik heb mijn verloren schaap teruggevonden.’</verse>
				<verse number="7">Ik zeg jullie dat het in de hemel ook zo is: daar zal meer vreugde zijn over één zondaar die tot inkeer komt dan over negenennegentig rechtvaardige mensen die geen inkeer nodig hebben.</verse>
				<verse number="8">Stel dat een vrouw tien zilveren munten heeft en er een van kwijtraakt. Zou ze dan niet een lamp aansteken, het huis schoonvegen en grondig zoeken totdat ze hem terugvindt?</verse>
				<verse number="9">En wanneer ze hem heeft gevonden, roept ze haar vriendinnen en buurvrouwen bijeen en zegt ze: ‘Verheug je samen met mij, want ik heb mijn verloren munt teruggevonden.’</verse>
				<verse number="10">Ik zeg jullie dat het met Gods engelen ook zo is: zij verheugen zich over één zondaar die zich bekeert.”</verse>
				<verse number="11">Jezus vertelde: “Een man had twee zonen.</verse>
				<verse number="12">De jongste zei tegen de vader: ‘Vader, geef mij mijn aandeel van de erfenis.’ Daarop verdeelde de vader zijn vermogen tussen de zonen.</verse>
				<verse number="13">Enkele dagen later maakte de jongste zoon alles te gelde en vertrok hij naar een ver land, waar hij zijn erfenis verbraste door losbandig te leven.</verse>
				<verse number="14">Toen hij alles had opgemaakt, brak in heel dat land een zware hongersnood uit en begon hij gebrek te lijden.</verse>
				<verse number="15">Daarom vroeg hij een van de burgers van dat land om werk en die stuurde hem de velden in om de varkens te hoeden.</verse>
				<verse number="16">Hij had graag zijn honger gestild met de schillen die door de varkens werden opgegeten, maar niemand gaf hem iets.</verse>
				<verse number="17">Toen kwam hij tot zichzelf en zei hij: ‘De dagloners van mijn vader hebben eten in overvloed, terwijl ik hier omkom van de honger.</verse>
				<verse number="18">Ik zal naar mijn vader toe gaan en tegen hem zeggen: vader, ik heb gezondigd tegen God en tegen u.</verse>
				<verse number="19">Ik ben het niet langer waard uw zoon genoemd te worden. Stel me aan als een van uw dagloners.’</verse>
				<verse number="20">Hij ging op weg, terug naar zijn vader. Maar zijn vader zag hem al van ver, kreeg medelijden, rende naar hem toe, omarmde hem en gaf hem een kus.</verse>
				<verse number="21">De zoon zei: ‘Vader, ik heb gezondigd tegen God en tegen u. Ik ben het niet langer waard uw zoon te worden genoemd.’</verse>
				<verse number="22">Maar de vader zei tegen zijn knechten: ‘Snel, breng het mooiste feestgewaad, trek hem dat aan en doe een ring aan zijn vinger en schoenen aan zijn voeten.</verse>
				<verse number="23">En haal dan het gemeste kalf, slacht het en laten we eten en feest vieren,</verse>
				<verse number="24">want mijn zoon hier was dood en is weer tot leven gekomen, ik was hem kwijt en hij is teruggevonden.’ Toen begonnen ze feest te vieren.</verse>
				<verse number="25">De oudste zoon was nog op het land, maar toen hij thuiskwam, hoorde hij muziek en feestgeluiden.</verse>
				<verse number="26">Hij riep een van de dienaren en vroeg wat er aan de hand was.</verse>
				<verse number="27">De dienaar zei: ‘Uw broer is thuisgekomen en uw vader heeft het gemeste kalf laten slachten, omdat hij hem veilig en wel heeft teruggekregen.’</verse>
				<verse number="28">De oudste zoon werd kwaad en wilde niet naar binnen. Toen kwam zijn vader naar buiten om hem over te halen.</verse>
				<verse number="29">Maar hij zei tegen zijn vader: ‘Ik heb u jarenlang gediend en ik heb nooit een bevel van u genegeerd, maar u heeft mij nooit een jonge geit gegeven om met mijn vrienden een feestje te houden.</verse>
				<verse number="30">En nu is die zoon van u gekomen, die uw vermogen aan hoeren heeft verkwist, en u heeft het gemeste kalf voor hem geslacht.’</verse>
				<verse number="31">De vader antwoordde: ‘Zoon, jij bent altijd bij mij geweest en alles wat van mij is, is van jou.</verse>
				<verse number="32">We konden toch niet anders dan verheugd zijn en feest vieren? Je broer hier was immers dood en nu leeft hij; hij was verloren en nu is hij teruggevonden.’”</verse>
			</chapter>
			<chapter number="16">
				<verse number="1">Jezus vertelde zijn leerlingen: “Er was eens een rijk man, die werd gewaarschuwd dat de beheerder die hij in dienst had zijn bezittingen verkwanselde.</verse>
				<verse number="2">Hij riep de beheerder bij zich en zei: ‘Wat hoor ik nu over jou? Overhandig de boekhouding van mijn zaken die je beheert, want je mag niet langer mijn beheerder zijn.’</verse>
				<verse number="3">Toen dacht de beheerder: ‘Wat zal ik doen? Mijn baas neemt mij het beheer af. Ik ben niet sterk genoeg om op het land te werken en ik schaam me om te gaan bedelen.</verse>
				<verse number="4">Ik weet wat ik zal doen om te zorgen dat de mensen mij in hun huis zullen verwelkomen wanneer ik als beheerder ben ontslagen.’</verse>
				<verse number="5">Hij riep iedereen die bij zijn baas in de schuld stond, bij zich. Hij vroeg aan de eerste: ‘Hoeveel bent u mijn baas schuldig?’</verse>
				<verse number="6">Die antwoordde: ‘Honderd vaten olijfolie.’ Hij zei tegen hem: ‘Hier is uw schuldbewijs. Ga vlug zitten en maak er vijftig van.’</verse>
				<verse number="7">Hij vroeg aan een ander: ‘Hoeveel bent u hem schuldig?’ Hij antwoordde: ‘Honderd zakken graan.’ Hij zei tegen hem: ‘Neem uw schuldbewijs en maak er tachtig van.’</verse>
				<verse number="8">De heer prees de oneerlijke beheerder, omdat die iets slims had gedaan. De mensen van deze wereld gaan handiger met elkaar om dan de mensen die in het licht leven.</verse>
				<verse number="9">Ik zeg jullie: gebruik rijkdom die op oneerlijke wijze is verkregen, om vrienden te maken; dan zullen jullie wanneer het niets meer waard is, welkom zijn in de eeuwige woning.</verse>
				<verse number="10">Wie betrouwbaar is met weinig, is ook betrouwbaar met veel, en wie oneerlijk is met weinig, is ook oneerlijk met veel.</verse>
				<verse number="11">Als jullie dus niet betrouwbaar zijn geweest in het beheren van rijkdom die op oneerlijke wijze is verkregen, wie zal jullie dan vertrouwen met hetgeen werkelijk rijk maakt?</verse>
				<verse number="12">En als jullie niet betrouwbaar zijn geweest met andermans bezit, wie zal jullie dan geven wat jullie toebehoort?</verse>
				<verse number="13">Een huisknecht kan niet twee meesters dienen: hij zal ofwel een hekel aan de ene hebben en van de andere houden, of de ene trouw zijn en de andere verachten. Jullie kunnen niet God én het geld dienen.”</verse>
				<verse number="14">De farizeeën, die verzot op geld waren, hoorden dit alles en dreven de spot met Hem.</verse>
				<verse number="15">Jezus zei tegen hen: “Jullie doen de mensen denken dat jullie rechtvaardig zijn, maar God kent jullie hart. Wat door de mensen wordt hooggeschat, is weerzinwekkend in Gods ogen.</verse>
				<verse number="16">Tot de tijd van Johannes werden de Wet en de Profeten verkondigd; sindsdien wordt het evangelie van Gods koninkrijk verkondigd en probeert iedereen het met geweld binnen te dringen.</verse>
				<verse number="17">Het is echter gemakkelijker voor de hemel en de aarde om te vergaan, dan voor een pennenstreek in Gods Wet om te vervallen.</verse>
				<verse number="18">Ieder die zijn vrouw wegstuurt en met een ander trouwt, pleegt echtbreuk, en ook wie met een weggestuurde vrouw trouwt, pleegt echtbreuk.</verse>
				<verse number="19">Er was eens een rijk man. Hij kleedde zich in paarse stoffen en fijn linnen en genoot iedere dag van zijn welvaart.</verse>
				<verse number="20">Bij zijn huispoort lag een arme man, die Lazarus heette. Hij zat onder de zweren</verse>
				<verse number="21">en verlangde ernaar te kunnen eten wat er overschoot van de maaltijden van de rijke. Bovendien kwamen de honden aan zijn zweren likken.</verse>
				<verse number="22">Op een dag stierf de arme man en werd hij door de engelen weggedragen naar de plaats naast Abraham. Ook de rijke man stierf en werd begraven.</verse>
				<verse number="23">Terwijl hij in het dodenrijk zware pijn leed, keek hij op en zag hij Abraham, met Lazarus naast zich, in de verte.</verse>
				<verse number="24">Hij riep: ‘Vader Abraham, heb medelijden met mij en stuur Lazarus om zijn vinger in water te dopen en mijn tong af te koelen, want deze vlammen doen verschrikkelijk veel pijn.’</verse>
				<verse number="25">Maar Abraham zei: ‘Mijn kind, weet je nog dat je tijdens je leven het goede hebt ontvangen en Lazarus het slechte? Nu wordt hij hier getroost en lijd jij.</verse>
				<verse number="26">Bovendien gaapt er een grote kloof tussen ons en jou, zodat niemand van hier naar jou kan oversteken, of van daar naar ons.’</verse>
				<verse number="27">De rijke zei: ‘In dat geval smeek ik u, vader, dat u hem naar mijn familie stuurt.</verse>
				<verse number="28">Ik heb namelijk vijf broers. Laat hij hen waarschuwen, zodat zij niet ook op deze plaats van kwelling terechtkomen.’</verse>
				<verse number="29">Maar Abraham zei: ‘Zij hebben Mozes en de profeten; laten ze naar hen luisteren.’</verse>
				<verse number="30">Hij antwoordde: ‘Nee, vader Abraham, als er iemand vanuit het dodenrijk naar hen toe gaat, zullen ze tot inkeer komen.’</verse>
				<verse number="31">Maar Abraham zei: ‘Als ze niet naar Mozes en de profeten luisteren, zullen ze ook niet overtuigd raken als iemand uit de dood verrijst.’”</verse>
			</chapter>
			<chapter number="17">
				<verse number="1">Jezus zei tegen zijn leerlingen: “Het is onvermijdelijk dat er struikelblokken komen, maar wee degene door wie ze komen.</verse>
				<verse number="2">Hij zou beter af zijn als men een molensteen om zijn nek zou hangen en hem in zee zou gooien dan dat hij een van deze eenvoudige mensen tot zonde aanzet.</verse>
				<verse number="3">Let dus goed op. Als je naaste jou onrecht aandoet, wijs hem dan terecht. En als hij tot inkeer komt, vergeef hem dan.</verse>
				<verse number="4">Al doet hij je zevenmaal per dag onrecht aan en komt hij zevenmaal bij je terug om te zeggen: ‘Het spijt me’, je moet hem steeds opnieuw vergeven.”</verse>
				<verse number="5">De apostelen vroegen aan de Heer: “Geef ons meer geloof.”</verse>
				<verse number="6">De Heer zei: “Als jullie geloof zouden hebben ter grootte van een mosterdzaadje, dan zouden jullie tegen deze moerbeiboom zeggen: Maak je uit de grond los en ga in de zee staan, en hij zou je direct gehoorzamen.</verse>
				<verse number="7">Wie van jullie een knecht heeft die voor hem ploegt of zijn schapen hoedt, zal tegen hem zeggen wanneer hij terugkomt van het veld: Kom snel binnen en ga aan tafel zitten?</verse>
				<verse number="8">Welnee, hij zal tegen hem zeggen: Maak wat eten klaar en bereid je voor om mij te bedienen terwijl ik eet en drink; daarna mag jij eten en drinken.</verse>
				<verse number="9">Hij bedankt de knecht toch niet omdat die doet wat hem is opgedragen?</verse>
				<verse number="10">Zo is het ook met jullie; wanneer jullie alles doen wat jullie is opgedragen, moeten jullie zeggen: ‘Wij zijn slechts knechten, we hebben gedaan wat we moesten doen.’”</verse>
				<verse number="11">Tijdens zijn reis naar Jeruzalem kwam Jezus door het grensgebied van Samaria en Galilea.</verse>
				<verse number="12">Toen Hij een dorp binnenging, kwamen er tien mannen naar Hem toe met een huidziekte die hen onrein maakte. Ze bleven op enige afstand staan</verse>
				<verse number="13">en riepen: “Heer Jezus, heb medelijden met ons!”</verse>
				<verse number="14">Toen Jezus hen zag, zei Hij: “Ga je aan de priesters tonen.” Terwijl ze nog onderweg waren, werden ze rein.</verse>
				<verse number="15">Eén van hen keerde terug toen hij zag dat hij genezen was, en hij verheerlijkte God luidkeels.</verse>
				<verse number="16">Hij liet zich aan Jezus' voeten neervallen om Hem te danken. Deze man was een Samaritaan.</verse>
				<verse number="17">Jezus reageerde: “Er zijn toch tien mensen rein gemaakt? Waar zijn de overige negen?</verse>
				<verse number="18">Is er niemand anders teruggekomen om God de eer te geven dan deze vreemdeling?”</verse>
				<verse number="19">En tegen de man zei Hij: “Sta op, je mag vertrekken; je geloof heeft je genezen.”</verse>
				<verse number="20">Toen de farizeeën aan Jezus vroegen wanneer Gods koninkrijk zou komen, antwoordde Hij: “De komst van Gods koninkrijk zal niet gepaard gaan met allerlei zichtbare tekenen.</verse>
				<verse number="21">Er zal niet gezegd worden: ‘kijk hier’ of ‘kijk daar’, want Gods koninkrijk is in jullie midden.”</verse>
				<verse number="22">Tegen zijn leerlingen zei Jezus: “Er zal een tijd komen dat jullie ernaar verlangen een glimp op te vangen van de tijd van de Mensenzoon, maar die niet zullen zien.</verse>
				<verse number="23">Er zal tegen jullie worden gezegd: ‘kijk daar’, of ‘kijk hier’. Ga er niet op af, ren er niet heen,</verse>
				<verse number="24">want zoals de bliksem van de ene naar de andere kant van de lucht flitst, zo zal het zijn met de Mensenzoon wanneer Hij komt.</verse>
				<verse number="25">Eerst moet Hij echter veel lijden doorstaan en door dit volk worden verworpen.</verse>
				<verse number="26">In de tijd van de Mensenzoon zal het zijn als in de tijd van Noach:</verse>
				<verse number="27">De mensen gingen door met eten, drinken en trouwen tot de dag dat Noach de ark binnenging en de zondvloed kwam, waardoor ze allen omkwamen.</verse>
				<verse number="28">Het zal zijn als in de tijd van Lot: de mensen aten en dronken, kochten en verkochten, plantten en bouwden,</verse>
				<verse number="29">maar op de dag dat Lot Sodom verliet, regende het vuur en zwavel uit de hemel, waardoor ze allen omkwamen.</verse>
				<verse number="30">Zo zal het ook zijn op de dag dat de Mensenzoon verschijnt.</verse>
				<verse number="31">Wie zich op die dag op het dakterras bevindt en bezittingen in huis heeft liggen, moet niet naar beneden gaan om ze op te halen. En wie op het land bezig is, moet niet naar huis terugkeren.</verse>
				<verse number="32">Denk maar aan de vrouw van Lot.</verse>
				<verse number="33">Wie zijn leven probeert te behouden, zal het verliezen en wie het loslaat, zal het behouden.</verse>
				<verse number="34">Ik zeg jullie: die nacht zullen twee mannen in een bed slapen, van wie de ene wordt weggenomen en de andere achtergelaten.</verse>
				<verse number="35">Van twee vrouwen die dan tezamen aan het malen zijn, wordt de ene weggenomen en de andere achtergelaten.”</verse>
				<verse number="36"></verse>
				<verse number="37">Men vroeg Jezus: “Waar, Heer?”, en Hij zei tegen hen: “Waar het lijk ligt, daar verzamelen zich de gieren.”</verse>
			</chapter>
			<chapter number="18">
				<verse number="1">Jezus vertelde een parabel om duidelijk te maken dat ze voortdurend moesten bidden zonder op te geven.</verse>
				<verse number="2">Hij zei: “Er was in een stad een rechter die geen ontzag voor God of respect voor de mensen had.</verse>
				<verse number="3">In diezelfde stad was er een weduwe die hem steeds opnieuw kwam vragen: ‘Verschaf mij recht tegenover mijn tegenpartij.’</verse>
				<verse number="4">Een tijdlang wilde hij niet, maar daarna dacht hij: ‘Ik heb geen ontzag voor God en geen respect voor de mensen,</verse>
				<verse number="5">maar deze weduwe valt me zodanig lastig dat ik haar recht zal verschaffen. Anders blijft ze terugkomen totdat ik toegeef.’”</verse>
				<verse number="6">De Heer vervolgde: “Luister naar de woorden van de onrechtvaardige rechter.</verse>
				<verse number="7">Zou God dan geen recht verschaffen aan de mensen die Hij heeft uitverkoren wanneer ze dag en nacht tot Hem roepen, en zou Hij hen lang laten wachten?</verse>
				<verse number="8">Ik zeg jullie dat Hij hun snel recht zal verschaffen. Maar zal de Mensenzoon geloof op aarde vinden wanneer Hij komt?”</verse>
				<verse number="9">Jezus vertelde ook een parabel aan enkele mensen die zichzelf als rechtvaardig beschouwden en op anderen neerkeken.</verse>
				<verse number="10">Hij zei: “Twee mensen gingen naar de tempel om te bidden; de één was farizeeër, de ander belastinginner.</verse>
				<verse number="11">De farizeeër ging rechtop staan en bad: ‘O God, ik dank U dat ik niet ben als de anderen: roofzuchtige, corrupte, overspelige mensen, of zelfs als deze belastinginner.</verse>
				<verse number="12">Ik vast tweemaal per week en ik geef tien procent van al mijn inkomsten weg.’</verse>
				<verse number="13">De belastinginner daarentegen bleef op een afstand staan en durfde zelfs niet omhoog te kijken, naar de hemel. Hij sloeg zichzelf op de borst en zei: ‘O God, schenk mij genade, want ik ben een zondaar.’</verse>
				<verse number="14">Ik zeg jullie: deze man, en niet de andere, was met God in het reine toen hij naar huis ging. Want ieder die zichzelf een eervolle plaats toebedeelt, zal een geringe plaats krijgen, en wie zichzelf een geringe plaats toebedeelt, zal een eervolle plaats krijgen.”</verse>
				<verse number="15">Er werden ook jonge kinderen bij Jezus gebracht met de bedoeling dat Hij hen zou aanraken, maar zijn leerlingen zagen het en ze berispten de mensen.</verse>
				<verse number="16">Jezus riep de kinderen echter bij zich. Hij zei: “Laat de kinderen bij Mij komen en houd hen niet tegen, want Gods koninkrijk is bestemd voor wie is zoals zij.</verse>
				<verse number="17">Ik verzeker jullie: wie Gods koninkrijk niet aanvaardt als een kind, zal het in geen geval binnengaan.”</verse>
				<verse number="18">Een vooraanstaand man vroeg aan Jezus: “Goede leraar, wat moet ik doen om het eeuwig leven te ontvangen?”</verse>
				<verse number="19">Jezus vroeg hem: “Waarom noem je Mij goed? Behalve God is niemand goed.</verse>
				<verse number="20">Je kent toch de geboden? Pleeg geen echtbreuk, pleeg geen moord, steel niet, leg geen leugenachtige verklaring af, eer je vader en moeder.”</verse>
				<verse number="21">De man zei: “Aan al die dingen heb ik me van jongs af aan gehouden.”</verse>
				<verse number="22">Toen Jezus dat hoorde, zei Hij tegen hem: “Er ontbreekt je nog één ding; verkoop alles wat je hebt en geef de opbrengst aan de armen. Dan zal je een schat in de hemel hebben. Kom dan terug en volg Mij.”</verse>
				<verse number="23">Toen de man dat hoorde, werd hij bedroefd, want hij was schatrijk.</verse>
				<verse number="24">Jezus keek hem aan en zei: “Wat is het moeilijk voor rijken om Gods koninkrijk binnen te gaan.</verse>
				<verse number="25">Het is gemakkelijker voor een kameel om door het oog van een naald te kruipen dan voor een rijke om Gods koninkrijk binnen te gaan.”</verse>
				<verse number="26">De mensen die dat hoorden, vroegen: “Maar wie kan dan worden gered?”</verse>
				<verse number="27">Jezus antwoordde: “Wat bij de mensen onmogelijk is, is mogelijk bij God.”</verse>
				<verse number="28">Petrus zei: “Wij hebben achtergelaten wat we hadden, om U te volgen.”</verse>
				<verse number="29">Jezus antwoordde: “Ik verzeker jullie, er is niemand die zijn huis, vrouw, broers, zussen, ouders of kinderen heeft achtergelaten voor Gods koninkrijk,</verse>
				<verse number="30">die niet veel meer terugkrijgt in deze tijd en die niet in de toekomst het eeuwig leven zal ontvangen.”</verse>
				<verse number="31">Jezus nam de Twaalf apart en zei tegen hen: “Luister, we gaan naar Jeruzalem en alles wat de profeten over de Mensenzoon hebben geschreven, zal in vervulling gaan.</verse>
				<verse number="32">Hij zal aan de niet-Joden worden uitgeleverd en worden bespot, beledigd en bespuwd.</verse>
				<verse number="33">Zij zullen Hem geselen en vervolgens doden, maar op de derde dag zal Hij verrijzen.”</verse>
				<verse number="34">De leerlingen begrepen er niets van; zijn uitspraak was onbegrijpelijk voor hen en ze konden niet bevatten wat Hij had gezegd.</verse>
				<verse number="35">Toen Jezus dicht bij Jericho kwam, zat er een blinde man bij de weg te bedelen.</verse>
				<verse number="36">Toen hij hoorde dat er veel mensen voorbij wandelden, vroeg hij wat er aan de hand was.</verse>
				<verse number="37">Men vertelde hem dat Jezus van Nazaret voorbijkwam.</verse>
				<verse number="38">Toen begon hij te roepen: “Jezus, Zoon van David, heb medelijden met mij!”</verse>
				<verse number="39">De mensen die voorop wandelden, snauwden hem toe dat hij moest zwijgen, maar hij riep almaar luider: “Zoon van David, heb medelijden met mij!”</verse>
				<verse number="40">Jezus hield halt en gaf opdracht, de man bij Hem te brengen. Toen hij dichterbij kwam, vroeg Jezus:</verse>
				<verse number="41">“Wat wil je dat Ik voor je doe?” De man zei: “Heer, zorg dat ik weer zie.”</verse>
				<verse number="42">Jezus zei tegen hem: “Zie! Je geloof heeft je genezen.”</verse>
				<verse number="43">Op hetzelfde moment kon de man weer zien. Hij volgde Jezus en verheerlijkte God. Heel het volk zag dat en prees God.</verse>
			</chapter>
			<chapter number="19">
				<verse number="1">Jezus ging Jericho binnen en trok door de stad.</verse>
				<verse number="2">Er was daar een man die Zacheüs heette; hij was hoofd-belastinginner en hij was rijk.</verse>
				<verse number="3">Zacheüs wilde zien wie Jezus was, maar wegens de menigte lukte dat niet. Hij was namelijk klein van gestalte.</verse>
				<verse number="4">Hij rende vooruit en klom in een vijgenboom, om Jezus te kunnen zien wanneer Hij zou voorbijkomen.</verse>
				<verse number="5">Toen Jezus bij die plaats aankwam, keek Hij omhoog en zei Hij: “Zacheüs, kom vlug naar beneden, want vandaag moet Ik bij jou thuis te gast zijn.”</verse>
				<verse number="6">Zacheüs kwam vlug naar beneden en heette Jezus hartelijk welkom in zijn huis.</verse>
				<verse number="7">Allen die het zagen, mopperden: “Jezus is te gast bij een zondaar.”</verse>
				<verse number="8">Maar Zacheüs stond recht en zei tegen de Heer: “Heer, ik zal de helft van mijn bezittingen aan de armen geven en ik zal aan iedereen die ik iets afhandig heb gemaakt, het viervoudige teruggeven.”</verse>
				<verse number="9">Jezus zei tegen hem: “Vandaag is redding aan deze familie geschonken, want ook deze man is een afstammeling van Abraham.</verse>
				<verse number="10">De Mensenzoon is gekomen om te zoeken en te redden wie verloren was.”</verse>
				<verse number="11">Terwijl de mensen nog luisterden, begon Jezus een parabel te vertellen. Hij was nu dicht bij Jeruzalem en de mensen verwachtten dat Gods koninkrijk heel binnenkort zou aanbreken.</verse>
				<verse number="12">Jezus zei: “Een edelman ging naar een ver land om daar het koningschap op zich te nemen en vervolgens terug te komen.</verse>
				<verse number="13">Hij riep tien van zijn dienaren bij zich en gaf hun tien mina. Hij zei tegen hen: ‘Gebruik dit geld om zaken te doen totdat ik terugkom.’</verse>
				<verse number="14">Maar zijn onderdanen hadden een hekel aan hem en stuurden een delegatie achter hem aan met de boodschap: wij willen niet dat deze man onze koning wordt.</verse>
				<verse number="15">Nadat hij het koningschap had ontvangen, kwam hij terug. Hij liet hij de dienaren aan wie hij het geld had gegeven, bij zich roepen om van hen te horen wat ze met het zakendoen hadden verdiend.</verse>
				<verse number="16">De eerste verscheen en zei: ‘Heer, uw mina heeft nog tien mina's opgeleverd.’</verse>
				<verse number="17">Hij zei tegen hem: ‘Goed gedaan, goede dienaar, want je bent betrouwbaar geweest met weinig. Daarom krijg je het gezag over tien steden.’</verse>
				<verse number="18">De tweede kwam zeggen: ‘Heer, uw mina heeft nog vijf mina's opgeleverd.’</verse>
				<verse number="19">Tegen hem zei hij: ‘Jij krijgt het gezag over vijf steden.’</verse>
				<verse number="20">Toen kwam de volgende zeggen: ‘Heer, hier is uw mina terug; ik heb hem in een doek bewaard.</verse>
				<verse number="21">Ik was bang, want ik wist dat u een veeleisend mens bent: u eist terug wat u niet heeft overhandigd en maait wat u niet heeft gezaaid.’</verse>
				<verse number="22">De edelman zei tegen hem: ‘Jij nutteloze dienaar, ik zal je oordelen op grond van je eigen woorden. Je wist dus dat ik een veeleisend mens ben die terugeist wat ik niet heb overhandigd en oogst wat ik niet heb gezaaid?</verse>
				<verse number="23">Waarom heb je mijn geld dan niet naar de bank gebracht? Dan had ik het na mijn terugkomst kunnen opnemen met rente!’</verse>
				<verse number="24">Tegen de omstaanders zei hij: ‘Neem hem zijn mina af en geef die aan de persoon die er tien heeft.’</verse>
				<verse number="25">Ze zeiden tegen hem: ‘Maar meneer, hij heeft er al tien!’</verse>
				<verse number="26">De edelman antwoordde: ‘Ik zeg jullie dat aan ieder die heeft, nog meer zal worden gegeven, maar van wie niets heeft, zal zelfs hetgeen hij heeft worden afgenomen.</verse>
				<verse number="27">En breng mijn vijanden die niet wilden dat ik hun koning zou worden, naar hier en dood hen voor mijn ogen.’”</verse>
				<verse number="28">Nadat Jezus deze dingen had gezegd, vervolgde Hij zijn reis naar Jeruzalem.</verse>
				<verse number="29">Toen Hij bijna bij Betfagé en Betanië was, bij de berg die Olijfberg wordt genoemd, stuurde Hij twee van zijn leerlingen vooruit.</verse>
				<verse number="30">Hij zei: “Ga naar het dorp vóór jullie. Bij het binnengaan zullen jullie een vastgebonden jonge ezel zien, die nog nooit door iemand is bereden. Maak hem los en breng hem hier.</verse>
				<verse number="31">Als iemand jullie vraagt: ‘Waarom maken jullie hem los?’, zeg dan: ‘De Heer heeft hem nodig.’”</verse>
				<verse number="32">De vooruitgestuurde leerlingen vertrokken en troffen alles aan zoals Jezus het hun had verteld.</verse>
				<verse number="33">Toen ze de jonge ezel losmaakten, vroegen de eigenaars hun: “Waarom maken jullie die jonge ezel los?”</verse>
				<verse number="34">Ze antwoordden: “De Heer heeft hem nodig.”</verse>
				<verse number="35">Ze brachten de jonge ezel bij Jezus, legden hun mantels erop en lieten Jezus erop plaatsnemen.</verse>
				<verse number="36">Terwijl Hij erop reed, spreidden de mensen hun mantels uit op de weg.</verse>
				<verse number="37">Toen Hij bijna bij het punt was waar de afdaling van de Olijfberg begint, begon de hele groep leerlingen verheugd en luidkeels God te prijzen voor alle wonderen die ze hadden gezien.</verse>
				<verse number="38">Ze riepen: “Gezegend is de Koning die komt in de naam van de Heer! Vrede in de hemel en eer aan de Allerhoogste!”</verse>
				<verse number="39">Sommige van de farizeeën in de menigte zeiden tegen Hem: “Leraar, wijs uw leerlingen terecht.”</verse>
				<verse number="40">Maar Jezus antwoordde: “Ik zeg jullie dat als zij zouden zwijgen, de stenen zouden roepen.”</verse>
				<verse number="41">Toen Hij nog dichterbij Jeruzalem kwam en de stad zag liggen, begon Hij erom te wenen.</verse>
				<verse number="42">Hij zei: “Had jij, ja jij, vandaag maar geweten welke zaken vrede brengen. Maar nu kan je ze niet zien.</verse>
				<verse number="43">Er komt een tijd dat je vijanden belegeringswerken zullen bouwen om je te omsingelen en je aan alle kanten in te sluiten.</verse>
				<verse number="44">Ze zullen je met de grond gelijk maken en je inwoners uitroeien. Ze zullen geen steen op de andere laten, omdat jij het tijdstip niet hebt erkend waarop God naar je omkeek.”</verse>
				<verse number="45">Jezus ging het tempelterrein op en begon de verkopers weg te jagen.</verse>
				<verse number="46">Hij zei tegen hen: “In de Schriften staat: ‘Mijn huis zal een gebedshuis zijn’, maar jullie hebben er een rovershol van gemaakt.”</verse>
				<verse number="47">Jezus onderwees dagelijks op het tempelterrein, maar de hoofdpriesters, de Schriftgeleerden en de leiders van het volk wilden Hem ombrengen.</verse>
				<verse number="48">Ze konden echter geen manier bedenken om dat te doen, want het hele volk hing aan zijn lippen.</verse>
			</chapter>
			<chapter number="20">
				<verse number="1">Op een dag, toen Jezus op het tempelterrein het volk onderwees en het evangelie verkondigde, kwamen de hoofdpriesters en de Schriftgeleerden samen met de oudsten naar Hem toe.</verse>
				<verse number="2">Ze vroegen Hem: “Vertel ons, op grond van welke bevoegdheid doet U deze dingen en wie is het die U die bevoegdheid heeft gegeven?”</verse>
				<verse number="3">Jezus antwoordde: “Ik zal jullie ook een vraag stellen en dan mogen jullie Mij antwoord geven.</verse>
				<verse number="4">De doop van Johannes, kwam die van God of van de mensen?”</verse>
				<verse number="5">Ze overlegden met elkaar: “Als we zeggen: van God, zal Hij zeggen: Waarom geloven jullie hem dan niet?</verse>
				<verse number="6">Maar als we zeggen: van de mensen, zal heel het volk ons stenigen, want de mensen zijn ervan overtuigd dat Johannes een profeet was.”</verse>
				<verse number="7">Daarom antwoordden ze: “Wij weten niet vanwaar.”</verse>
				<verse number="8">Toen zei Jezus tegen hen: “Dan vertel Ik jullie ook niet op grond van welke bevoegdheid Ik deze dingen doe.”</verse>
				<verse number="9">Jezus vertelde de volgende parabel aan het volk: “Iemand plantte een wijngaard aan, verhuurde deze aan wijnbouwers en ging lange tijd op reis.</verse>
				<verse number="10">In de oogsttijd stuurde hij een knecht naar de wijnbouwers, opdat die hem zijn aandeel van de opbrengst van de wijngaard zouden geven. De wijnbouwers sloegen hem echter in elkaar en stuurden hem met lege handen weg.</verse>
				<verse number="11">Vervolgens zond hij nog een knecht naar hen toe. Ook die werd door hen in elkaar geslagen, vernederd en met lege handen weggestuurd.</verse>
				<verse number="12">Vervolgens zond hij een derde en ook hij werd verwond de wijngaard uitgegooid.</verse>
				<verse number="13">Toen zei de eigenaar van de wijngaard: ‘Wat zal ik doen? Ik zal mijn dierbare zoon sturen; misschien zullen ze hem respecteren.’</verse>
				<verse number="14">Maar toen de wijnbouwers de zoon zagen, overlegden ze met elkaar: ‘Dit is de erfgenaam. Laten we hem doden; dan zal de erfenis van ons zijn.’</verse>
				<verse number="15">Ze gooiden hem de wijngaard uit en doodden hem. Wat gaat de eigenaar van de wijngaard nu met hen doen?</verse>
				<verse number="16">Hij zal naar de wijnbouwers gaan, hen ombrengen en de wijngaard aan anderen geven.” Toen de mensen dat hoorden, zeiden ze: “Zoiets mag absoluut niet gebeuren!”</verse>
				<verse number="17">Jezus keek hen echter aan en zei: “Wat zou dit Schriftgedeelte dan betekenen: ‘De steen die de bouwers hebben afgekeurd, is de hoeksteen geworden’?</verse>
				<verse number="18">Ieder die over deze steen valt, raakt verbrijzeld, en degene op wie hij valt, wordt verpletterd.”</verse>
				<verse number="19">De Schriftgeleerden en de hoofdpriesters probeerden Jezus op dat moment op te pakken, maar ze waren bang voor het volk. Ze beseften dat de parabel die Hij had verteld, over hen ging.</verse>
				<verse number="20">Daarom hielden ze Hem in de gaten en stuurden ze spionnen die zich als integer voordeden, met de bedoeling om Hem in zijn eigen woorden te vangen en Hem dan aan de rechtspraak en het gezag van de gouverneur over te leveren.</verse>
				<verse number="21">De spionnen vroegen Jezus: “Leraar, wij weten dat uw uitspraken en uw onderwijs correct zijn, en dat U niet partijdig bent, maar naar waarheid onderwijst hoe men Gods weg moet bewandelen.</verse>
				<verse number="22">Is het toegestaan dat wij belasting aan de keizer betalen, of niet?”</verse>
				<verse number="23">Jezus merkte dat het een strikvraag was en zei tegen hen:</verse>
				<verse number="24">“Toon Mij een denarie. Wiens afbeelding en naam staan erop?” Ze antwoordden: “Van de keizer.”</verse>
				<verse number="25">Hij zei tegen hen: “Geef dan aan de keizer wat van de keizer is, en aan God wat van God is.”</verse>
				<verse number="26">Ze konden Hem niet in zijn eigen woorden vangen in de aanwezigheid van het volk. Ze verbaasden zich over zijn antwoord en zwegen.</verse>
				<verse number="27">Toen werd Jezus benaderd door enkele van de sadduceeën. (Zij beweren dat er geen verrijzenis is.) Zij vroegen:</verse>
				<verse number="28">“Leraar, volgens de geschriften van Mozes moet iemand van wie de broer sterft en een vrouw maar geen kinderen nalaat, met zijn schoonzus trouwen en zo voor nakomelingen zorgen voor zijn gestorven broer.</verse>
				<verse number="29">Maar er waren eens zeven broers. De eerste trouwde, maar hij stierf kinderloos.</verse>
				<verse number="30">Ook de tweede</verse>
				<verse number="31">en de derde trouwden met die vrouw, en zo verging het alle zeven: ze stierven zonder kinderen achter te laten.</verse>
				<verse number="32">Uiteindelijk stierf ook de vrouw.</verse>
				<verse number="33">Van wie wordt zij de echtgenote bij de verrijzenis? Ze zijn alle zeven met haar getrouwd geweest!”</verse>
				<verse number="34">Jezus zei tegen hen: “De mensen van de huidige wereld trouwen.</verse>
				<verse number="35">Maar de mensen die naar de volgende wereld mogen en uit de dood verrijzen, trouwen niet.</verse>
				<verse number="36">Dan kunnen ze ook niet meer sterven, want ze zijn dan als de engelen. En als verrezen mensen zijn ze kinderen van God.</verse>
				<verse number="37">Zelfs Mozes toont in het gedeelte over de doornstruik aan dat de doden verrijzen, want hij noemt de Heer ‘de God van Abraham, de God van Isaak en de God van Jakob.’</verse>
				<verse number="38">Hij is niet de God van doden maar van levenden, want voor Hem leven alle mensen.”</verse>
				<verse number="39">Sommige Schriftgeleerden antwoordden: “Leraar, U heeft dat goed gezegd.”</verse>
				<verse number="40">Niemand durfde Jezus nog vragen te stellen.</verse>
				<verse number="41">Jezus vroeg hen: “Waarom wordt er gezegd dat de Messias de Zoon van David is?</verse>
				<verse number="42">David zegt toch zelf in het boek Psalmen:</verse>
				<verse number="43">‘De Heer zei tegen mijn Heer: neem plaats aan mijn rechterzijde, totdat Ik je vijanden aan Je heb onderworpen.’</verse>
				<verse number="44">David noemt Hem dus ‘Heer’. Hoe kan Hij dan ook zijn zoon zijn?”</verse>
				<verse number="45">Terwijl heel het volk luisterde, zei Jezus tegen zijn leerlingen:</verse>
				<verse number="46">“Pas op voor de Schriftgeleerden. Zij houden ervan rond te wandelen in prachtige gewaden. Ook zijn ze erop gesteld met respect te worden begroet op het marktplein en de beste plaatsen in te nemen in de synagogen en bij feestmalen.</verse>
				<verse number="47">Maar ze slokken de huizen van weduwen op en bidden lange gebeden voor de schijn. Ze zullen extra zwaar worden gestraft.”</verse>
			</chapter>
			<chapter number="21">
				<verse number="1">Toen Jezus opkeek, zag Hij dat rijke mensen hun giften in de offerkist staken.</verse>
				<verse number="2">Ook zag Hij dat een arme weduwe er twee kopermuntjes in stak.</verse>
				<verse number="3">Hij zei: “Ik verzeker jullie dat deze arme weduwe meer heeft gegeven dan alle anderen,</verse>
				<verse number="4">want zij allen hebben hun gift gegeven vanuit hun overvloed, maar deze vrouw gaf vanuit haar armoede alles wat ze had om van te leven.”</verse>
				<verse number="5">Toen sommigen zeiden dat het tempelterrein met mooie stenen en aan God gewijde geschenken was versierd, zei Jezus:</verse>
				<verse number="6">“Er komt een tijd dat alles wat jullie hier zien verwoest zal worden; geen steen zal op de andere worden gelaten.”</verse>
				<verse number="7">Men vroeg Hem: “Leraar, wanneer zal dat zijn en wat zal het teken zijn dat het op het punt staat te gebeuren?”</verse>
				<verse number="8">Jezus zei: “Pas op, laat je niet misleiden, want er zullen veel mensen komen die zich mijn naam toe-eigenen, zich voor Mij uitgeven en zeggen: ‘Het is bijna zover.’ Loop niet achter hen aan.</verse>
				<verse number="9">Wanneer jullie horen van oorlogen en onlusten, wees dan niet angstig; die dingen moeten eerst gebeuren, maar het einde is dan nog niet meteen aangebroken.”</verse>
				<verse number="10">Jezus vervolgde: “Volken en koninkrijken zullen tegen elkaar oorlog voeren,</verse>
				<verse number="11">er zullen zware aardbevingen zijn, hongersnoden en epidemieën op allerlei plaatsen, en schrikwekkende en grote tekenen in de lucht.</verse>
				<verse number="12">Maar vooraleer dat alles gebeurt, zal men jullie oppakken en vervolgen; men zal jullie aan de synagogen uitleveren en gevangenzetten en jullie voor koningen en heersers leiden omwille van mijn naam.</verse>
				<verse number="13">Voor jullie is dat een kans om van Mij te getuigen.</verse>
				<verse number="14">Neem je daarom voor om geen verdedigingstoespraak voor te bereiden.</verse>
				<verse number="15">Ik zal je namelijk wijze woorden ingeven, die door geen van jullie tegenstanders zal kunnen worden betwist of weerlegd.</verse>
				<verse number="16">Jullie zullen zelfs door je ouders, broers, zussen, familie en vrienden worden verraden en sommigen van jullie zullen door hun toedoen worden gedood.</verse>
				<verse number="17">Iedereen zal jullie haten omwille van mijn naam.</verse>
				<verse number="18">Toch zal er geen haar op je hoofd verloren gaan.</verse>
				<verse number="19">Houd stand; dan zullen jullie het ware leven ontvangen.</verse>
				<verse number="20">Wanneer jullie zien dat Jeruzalem door legers wordt omsingeld, moeten jullie beseffen dat de stad binnenkort zal worden verwoest.</verse>
				<verse number="21">Dan moeten de mensen in Judea de bergen invluchten; zij die in de stad zijn, moeten vertrekken en zij die op het land zijn moeten de stad niet binnengaan.</verse>
				<verse number="22">Want dat is de periode van vergelding, wanneer alles wat in de Schriften staat, in vervulling gaat.</verse>
				<verse number="23">Het zal verschrikkelijk zijn voor vrouwen die in die periode zwanger zijn of borstvoeding geven, want het land zal zwaar lijden en het volk zal worden gestraft.</verse>
				<verse number="24">De mensen zullen met het zwaard worden omgebracht of naar het buitenland worden weggevoerd. Jeruzalem zal door de andere volken worden vertrappeld totdat de tijd van de niet-Joden voorbij is.</verse>
				<verse number="25">Dan zullen er wonderlijke tekenen zijn aan de zon, maan en sterren, en op aarde zullen de volken ontdaan van angst zijn door het bulderen en golven van de zee.</verse>
				<verse number="26">Mensen zullen flauwvallen van angst en bezorgdheid over wat er met de wereld zal gebeuren, want de hemellichamen zullen uit koers raken.</verse>
				<verse number="27">En dan zal men de Mensenzoon zien komen, op een wolk en met macht en grote hemelse pracht.</verse>
				<verse number="28">Wanneer deze dingen beginnen te gebeuren, ga dan op de uitkijk staan, want jullie staan op het punt te worden verlost.”</verse>
				<verse number="29">Hij vertelde hun een parabel: “Kijk eens naar de vijgenboom en naar alle andere bomen.</verse>
				<verse number="30">Zodra ze uitlopen, zien jullie dat en weten jullie dat het bijna zomer is.</verse>
				<verse number="31">Op dezelfde manier kunnen jullie, wanneer je deze dingen ziet gebeuren, weten dat Gods koninkrijk dichtbij is.</verse>
				<verse number="32">Ik verzeker jullie, dit volk zal niet vergaan voordat dit alles gebeurt.</verse>
				<verse number="33">De hemel en de aarde zullen vergaan, maar mijn woorden zullen nooit vergaan.</verse>
				<verse number="34">Pas op, laat je niet in beslag nemen door amusement, dronkenschap en de zorgen van het dagelijks leven, want die dag zal jullie plots overvallen,</verse>
				<verse number="35">zoals een val die dichtklapt. Die dag komt namelijk voor iedereen die op aarde leeft.</verse>
				<verse number="36">Wees dus waakzaam en bid voortdurend dat jullie in staat zullen zijn, te ontkomen aan al deze dingen die op het punt staan te gebeuren, en dat jullie voor de Mensenzoon zullen mogen verschijnen.”</verse>
				<verse number="37">Overdag gaf Jezus steeds onderwijs op het tempelterrein, maar 's avonds ging Hij de stad uit om de nacht door te brengen op de berg die Olijfberg heet.</verse>
				<verse number="38">En 's ochtends vroeg kwam al het volk naar het tempelterrein om naar Hem te luisteren.</verse>
			</chapter>
			<chapter number="22">
				<verse number="1">Het was bijna het Feest van de Ongedesemde Broden, dat ook Pesach wordt genoemd.</verse>
				<verse number="2">De hoofdpriesters en Schriftgeleerden zochten naar een geschikte manier om Jezus uit de weg te ruimen, want ze waren bang voor de reactie van het volk.</verse>
				<verse number="3">Toen nam Satan bezit van Judas, die Iskariot wordt genoemd en een van de Twaalf was.</verse>
				<verse number="4">Hij ging naar de hoofdpriesters en de hoofden van de tempelwacht en besprak met hen hoe hij Jezus aan hen zou uitleveren.</verse>
				<verse number="5">Ze waren verheugd en spraken met hem af dat ze hem geld zouden betalen.</verse>
				<verse number="6">Hij stemde toe en zocht een gelegenheid om Hem aan hen uit te leveren zonder dat er veel volk bij zou zijn.</verse>
				<verse number="7">Toen de Dag van de Ongedesemde Broden aanbrak, waarop het Pesachlam geslacht moest worden,</verse>
				<verse number="8">stuurde Jezus Petrus en Johannes eropuit. Hij zei: “Ga de Pesachmaaltijd voor ons klaarmaken.”</verse>
				<verse number="9">Zij vroegen: “Waar wilt U dat we het klaarmaken?”</verse>
				<verse number="10">Jezus antwoordde: “Wanneer jullie de stad binnenkomen, zullen jullie een man tegenkomen die een kan water draagt. Volg hem en ga het huis binnen dat hij binnengaat.</verse>
				<verse number="11">Zeg dan tegen de eigenaar van dat huis: ‘De Leraar vraagt u: Waar is het vertrek waar Ik met mijn leerlingen de Pesachmaaltijd kan eten?’</verse>
				<verse number="12">Hij zal jullie een ingerichte bovenzaal tonen. Maak het daar klaar.”</verse>
				<verse number="13">Ze vertrokken, troffen alles aan overeenkomstig zijn beschrijving en maakten de Pesachmaaltijd klaar.</verse>
				<verse number="14">Toen het tijd was, ging Jezus met zijn leerlingen aan tafel.</verse>
				<verse number="15">Hij zei tegen hen: “Ik heb er intens naar uitgekeken, deze Pesachmaaltijd met jullie te eten voordat Ik zal lijden.</verse>
				<verse number="16">Want Ik zeg jullie: Ik zal het nooit meer eten voordat het zijn ware betekenis heeft gekregen in Gods koninkrijk.”</verse>
				<verse number="17">Jezus nam een beker, sprak een dankgebed uit, en zei: “Neem deze beker en laat hem onder jullie rondgaan.</verse>
				<verse number="18">Want Ik zeg jullie: vanaf nu zal Ik niet meer drinken van de vrucht van de druivelaar totdat Gods koninkrijk gekomen is.”</verse>
				<verse number="19">Jezus nam een brood, sprak een dankgebed uit, brak het in stukken en deelde die uit aan zijn leerlingen, terwijl Hij zei: “Dit is mijn lichaam, dat voor jullie wordt gegeven. Doe dit om Mij te gedenken.”</verse>
				<verse number="20">Nadat ze hadden gegeten nam Jezus op dezelfde wijze een beker en zei Hij: “Deze beker die voor jullie wordt uitgegoten, is het nieuwe verbond, dat wordt gesloten door middel van mijn bloed.</verse>
				<verse number="21">Toch bevindt mijn verrader zich samen met Mij aan tafel.</verse>
				<verse number="22">Want de Mensenzoon zal wel heengaan, zoals reeds is bepaald, maar wee degene door wie Hij wordt verraden.”</verse>
				<verse number="23">Ze begonnen met elkaar te discussiëren over wie van hen degene zou kunnen zijn die dit zou doen.</verse>
				<verse number="24">Ook ontstond onder hen onenigheid, over wie van hen als de belangrijkste werd beschouwd.</verse>
				<verse number="25">Jezus zei tegen hen: “Bij de andere volken is het zo dat hun koningen de baas over hen spelen en dat zij die macht over hen uitoefenen zich weldoener noemen.</verse>
				<verse number="26">Maar bij jullie is het zo niet. Integendeel, laat hij die de belangrijkste onder jullie is, als de minst belangrijke worden, en de leider als de dienaar.</verse>
				<verse number="27">Immers, wie is er belangrijker, iemand die aan tafel heeft plaatsgenomen of iemand die bedient? Is het niet de persoon die aan tafel heeft plaatsgenomen? Maar Ik gedraag me in jullie midden als iemand die bedient.</verse>
				<verse number="28">Jullie zijn het die in al mijn beproevingen trouw bij Mij zijn gebleven.</verse>
				<verse number="29">En zoals mijn Vader het koningschap aan Mij heeft toegekend, ken Ik dat aan jullie toe.</verse>
				<verse number="30">Daarom zullen jullie in mijn koninkrijk aan mijn tafel mogen eten en drinken en zullen jullie op een troon zitten en over de twaalf stammen van Israël rechtspreken.</verse>
				<verse number="31">Simon, Simon, de satan heeft toestemming gevraagd om jullie te zeven als graan.</verse>
				<verse number="32">Ik heb echter voor jou gebeden dat je geloof niet zal falen. Wanneer jij je herpakt hebt, versterk dan je broeders en zusters.”</verse>
				<verse number="33">Petrus antwoordde: “Heer, ik ben bereid om met U naar de gevangenis te gaan en te worden omgebracht.”</verse>
				<verse number="34">Maar Jezus zei: “Petrus, Ik zeg je, voordat de haan vandaag kraait, zal je driemaal ontkennen dat je Mij kent.”</verse>
				<verse number="35">Jezus vroeg zijn leerlingen: “Toen Ik jullie had uitgezonden zonder geldbuidel, reistas of schoenen, hadden jullie toen ergens gebrek aan?” Ze antwoordden: “Aan niets.”</verse>
				<verse number="36">Hij zei tegen hen: “Laat nu wie een geldbuidel heeft, ook een reistas meenemen, en laat wie geen zwaard heeft, zijn mantel verkopen om er een te kopen.</verse>
				<verse number="37">Want Ik zeg jullie, het volgende citaat uit de Schriften gaat over Mij en moet in vervulling gaan: ‘Hij werd als een misdadiger beschouwd.’ Wat er over Mij staat, gaat nu in vervulling.”</verse>
				<verse number="38">Ze zeiden: “Kijk, Heer, hier zijn twee zwaarden.” Hij antwoordde: “Genoeg hierover.”</verse>
				<verse number="39">Jezus ging de stad uit en begaf zich zoals gewoonlijk naar de Olijfberg. Zijn leerlingen volgden Hem.</verse>
				<verse number="40">Toen Hij daar aankwam, zei Hij tegen hen: “Bid dat jullie niet in verzoeking komen.”</verse>
				<verse number="41">Hij zonderde zich van hen af, ongeveer een steenworp bij hen vandaan, en knielde neer om te bidden.</verse>
				<verse number="42">Hij zei: “Vader, als U het wil, neem dan deze beker van Mij weg; laat echter niet gebeuren wat Ik wil, maar wat U wil.”</verse>
				<verse number="43">Toen verscheen er een engel uit de hemel, die Hem kracht gaf.</verse>
				<verse number="44">Jezus werd doodsbang. Hij bad nog vuriger en Hij zweette bloed, dat op de grond druppelde.</verse>
				<verse number="45">Nadat Hij had gebeden, stond Hij op en ging Hij naar zijn leerlingen toe. Hij zag dat ze van verdriet in slaap waren gevallen,</verse>
				<verse number="46">en zei tegen hen: “Hoe is het mogelijk dat jullie slapen? Sta op en bid, opdat jullie niet in verzoeking komen.”</verse>
				<verse number="47">Terwijl Hij nog sprak, kwam er een grote groep mensen aan, die werd geleid door de man die Judas heette. Hij was een van de Twaalf en ging naar Jezus toe om Hem een kus te geven.</verse>
				<verse number="48">Maar Jezus vroeg hem: “Judas, is het met een kus dat jij de Mensenzoon verraadt?”</verse>
				<verse number="49">Toen de mensen rondom Jezus zagen wat er stond te gebeuren, vroegen ze: “Heer, zullen we hen aanvallen met het zwaard?”</verse>
				<verse number="50">Een van hen viel de dienaar van de hogepriester aan en hakte zijn rechteroor af.</verse>
				<verse number="51">Maar Jezus zei: “Stop daarmee.” Hij raakte de man aan op de plaats van het oor en genas hem.</verse>
				<verse number="52">Toen zei Jezus tegen de hoofdpriesters, de hoofden van de tempelwacht en de oudsten die op Hem waren afgekomen: “Zijn jullie op Mij afgekomen als op een misdadiger, met zwaarden en knuppels?</verse>
				<verse number="53">Toen Ik dagelijks bij jullie op het tempelterrein was, hebben jullie mij niet opgepakt, maar dit is jullie moment – nu regeert de duisternis.”</verse>
				<verse number="54">Jezus werd gearresteerd, weggeleid en naar het huis van de hogepriester gebracht. Petrus volgde op een afstand.</verse>
				<verse number="55">Midden op de binnenplaats was een vuur aangestoken, waarrond mensen waren gaan zitten. Petrus bevond zich onder hen.</verse>
				<verse number="56">In het licht van het vuur zag een dienstmeisje hem zitten. Ze bekeek hem en zei: “Die man was ook bij Jezus.”</verse>
				<verse number="57">Petrus ontkende het: “Ik ken Hem niet.”</verse>
				<verse number="58">Een tijdje later zag iemand anders hem en zei: “Jij bent ook een van hen”, maar Petrus zei: “Nee, dat ben ik niet.”</verse>
				<verse number="59">Na verloop van ongeveer een uur beweerde nog iemand anders: “Die man was toch echt wel bij Hem, want hij is een Galileër.”</verse>
				<verse number="60">Petrus zei echter: “Ik weet niet waar je het over hebt.” Op hetzelfde moment, terwijl hij nog sprak, kraaide er een haan.</verse>
				<verse number="61">De Heer draaide zich om en keek Petrus aan. Toen herinnerde Petrus zich wat de Heer tegen hem had gezegd: “Voordat vandaag de haan kraait, zal jij Mij driemaal verloochenen.”</verse>
				<verse number="62">Hij ging naar buiten en weende bitter.</verse>
				<verse number="63">De mannen die Jezus bewaakten, bespotten en sloegen Hem.</verse>
				<verse number="64">Ook blinddoekten ze Hem en riepen ze: “Profeteer dan, wie heeft Je geslagen?”</verse>
				<verse number="65">Ze zeiden nog veel andere beledigende dingen tegen Hem.</verse>
				<verse number="66">Toen het licht werd, kwam de raad van volksoudsten, hoofdpriesters en Schriftgeleerden bijeen en werd Jezus aan de raad voorgeleid.</verse>
				<verse number="67">Ze zeiden: “Zeg ons of U de Messias bent.” Jezus antwoordde: “Als Ik het u zeg, zal u Mij niet geloven.</verse>
				<verse number="68">En als Ik u iets zou vragen, zou u niet antwoorden.</verse>
				<verse number="69">Maar vanaf nu zal de Mensenzoon aan de rechterzijde van de machtige God zitten.”</verse>
				<verse number="70">Ze vroegen allemaal: “Bent U dan de Zoon van God?” Hij antwoordde: “U zegt dat Ik dat ben.”</verse>
				<verse number="71">Toen zeiden ze: “Meer bewijs hebben we toch niet nodig? Nu hebben we het zelf uit zijn eigen mond gehoord.”</verse>
			</chapter>
			<chapter number="23">
				<verse number="1">De voltallige raad stond op en leidde Jezus voor aan Pilatus.</verse>
				<verse number="2">De raadsleden begonnen hun beschuldiging als volgt: “Wij hebben vastgesteld dat deze Man een slechte invloed op ons volk heeft. Hij verbiedt het betalen van de keizerlijke belasting en beweert dat Hij de Messias is, een koning.”</verse>
				<verse number="3">Pilatus vroeg aan Jezus: “Bent U de koning van de Joden?” Jezus antwoordde: “U zegt het zelf.”</verse>
				<verse number="4">Pilatus zei tegen de hoofdpriesters en de mensenmassa: “Ik vind niets strafbaars aan deze man.”</verse>
				<verse number="5">Ze bleven echter volhouden: “Maar Hij hitst de mensen in heel Judea op met zijn leer; eerst deed Hij dat in Galilea en nu ook hier.”</verse>
				<verse number="6">Toen Pilatus dat hoorde, vroeg hij of Jezus een Galileër was.</verse>
				<verse number="7">En toen hij vernam dat Jezus uit het rechtsgebied van Herodes kwam, stuurde Pilatus Hem naar Herodes, die in die periode ook in Jeruzalem was.</verse>
				<verse number="8">Toen Herodes Jezus zag, was hij verheugd, want hij had er reeds lang naar verlangd Jezus te zien. Hij had namelijk over Hem gehoord en hoopte Hem een wonder te zien doen.</verse>
				<verse number="9">Hij stelde Hem heel veel vragen, maar Jezus gaf geen antwoord.</verse>
				<verse number="10">De hoofdpriesters en Schriftgeleerden stonden erbij en beschuldigden Hem in felle bewoordingen.</verse>
				<verse number="11">Toen vernederden en bespotten Herodes en zijn soldaten Jezus, kleedden ze Hem in een prachtig gewaad en stuurden ze Hem naar Pilatus terug.</verse>
				<verse number="12">Op die dag raakten Herodes en Pilatus met elkaar bevriend; voordien waren ze vijanden van elkaar.</verse>
				<verse number="13">Toen riep Pilatus de hoofdpriesters, leiders en het volk bijeen.</verse>
				<verse number="14">Hij zei tegen hen: “Jullie hebben deze Man aan mij voorgeleid als iemand die het volk misleidt. Ik heb Hem in jullie bijzijn verhoord en heb deze Man niet schuldig bevonden aan hetgeen waarvoor jullie Hem aanklagen.</verse>
				<verse number="15">Ook Herodes denkt niet dat Hij schuldig is, want hij heeft Hem naar ons teruggestuurd. Hij heeft dus niets gedaan waarop de doodstraf staat.</verse>
				<verse number="16">Daarom zal ik Hem geselen en laten gaan.”</verse>
				<verse number="17"></verse>
				<verse number="18">Maar ze schreeuwden allen tezamen: “Weg met Hem! Laat Barabbas vrij.”</verse>
				<verse number="19">Barabbas was iemand die in de stad een opstand had geleid en voor moord in de gevangenis was gegooid.</verse>
				<verse number="20">Pilatus zei nogmaals tegen de mensen dat hij Jezus wilde vrijlaten.</verse>
				<verse number="21">Maar ze bleven schreeuwen: “Kruisig Hem! Kruisig Hem!”</verse>
				<verse number="22">Hij vroeg hun voor de derde keer: “Waarom? Wat heeft deze Man misdaan? Ik heb geen grond voor de doodstraf in Hem gevonden; daarom zal ik Hem laten geselen en vrijlaten.”</verse>
				<verse number="23">Ze bleven echter luidkeels eisen dat Hij gekruisigd zou worden en hun geschreeuw kreeg de overhand.</verse>
				<verse number="24">Hij besloot hun eis in te willigen:</verse>
				<verse number="25">de man die voor opstand en moord in de gevangenis was gegooid en om wiens vrijlating ze vroegen, liet hij vrij, maar met Jezus mochten ze doen wat ze wilden.</verse>
				<verse number="26">Toen de soldaten Jezus wegleidden, grepen ze een zekere Simon van Cyrene, die van het land de stad binnenkwam. Ze legden het kruis op zijn schouder en dwongen hem, het achter Jezus aan te dragen.</verse>
				<verse number="27">Jezus werd gevolgd door een grote groep mensen, waaronder vrouwen die luidruchtig om Hem treurden.</verse>
				<verse number="28">Hij draaide zich om en zei tegen hen: “Dochters van Jeruzalem, stop met wenen om Mij. Ween om jezelf en om je kinderen.</verse>
				<verse number="29">Er komt namelijk een tijd dat men zal zeggen: ‘Gezegend zijn de onvruchtbare vrouwen en zij die nooit kinderen hebben gebaard en gevoed.’</verse>
				<verse number="30">Dan zullen de mensen tegen de bergen zeggen: ‘Val op ons’, en tegen de heuvels: ‘Bedek ons.’</verse>
				<verse number="31">Want als mensen deze dingen doen wanneer de boom nog groen is, wat zal er dan gebeuren wanneer ze is verdord?”</verse>
				<verse number="32">Samen met Jezus werden ook twee misdadigers weggeleid om te worden terechtgesteld.</verse>
				<verse number="33">Toen ze bij de plaats aankwamen die Schedel wordt genoemd, kruisigden ze Jezus en de misdadigers; de ene hing rechts en de andere links van Hem.</verse>
				<verse number="34">Jezus zei: “Vader, vergeef hun, want ze beseffen niet wat ze doen.” Zijn kleren werden door middel van verloting verdeeld.</verse>
				<verse number="35">Het volk stond toe te kijken en de leiders dreven de spot met Hem. Ze zeiden: “Anderen heeft Hij gered, laat Hij nu zichzelf redden als Hij de door God beloofde Messias is, de Uitverkorene.”</verse>
				<verse number="36">Ook de soldaten lachten Hem uit; ze gingen naar Hem toe, boden Hem zure wijn aan</verse>
				<verse number="37">en zeiden: “Als Jij de koning van de Joden bent, red Jezelf dan.”</verse>
				<verse number="38">Boven Hem hing een bordje: “Dit is de koning van de Joden.”</verse>
				<verse number="39">Een van de misdadigers die naast Hem hing, beledigde Hem door te zeggen: “Ben Jij niet de Messias? Red dan Jezelf en ook ons.”</verse>
				<verse number="40">Maar de andere misdadiger wees hem terecht door te reageren: “Ben jij zelfs niet bang voor God? Jij hebt dezelfde veroordeling gekregen als Hij,</verse>
				<verse number="41">en voor ons is dat terecht, want wij krijgen het verdiende loon voor onze daden, maar deze Man heeft niets verkeerds gedaan.”</verse>
				<verse number="42">Ook zei hij: “Jezus, denk aan mij wanneer U uw koninkrijk binnengaat.”</verse>
				<verse number="43">Jezus zei tegen hem: “Ik verzeker je, vandaag zal je bij Mij in het paradijs zijn.”</verse>
				<verse number="44">Het was nu ongeveer twaalf uur en het werd donker in het hele land, tot drie uur 's middags.</verse>
				<verse number="45">De zon was verduisterd en het tempelgordijn scheurde in tweeën.</verse>
				<verse number="46">Toen riep Jezus luid: “Vader, Ik leg mijn geest in uw handen.” Nadat Hij dit had gezegd, stierf Hij.</verse>
				<verse number="47">Toen de centurio zag wat er was gebeurd, verheerlijkte hij God. Hij zei: “Deze man was werkelijk onschuldig.”</verse>
				<verse number="48">De vele mensen die op dit schouwspel waren afgekomen, zagen wat er gebeurde en gingen naar huis. Van verdriet sloegen ze zich op de borst.</verse>
				<verse number="49">Maar allen die Jezus hadden gekend, waaronder de vrouwen die Hem vanuit Galilea waren gevolgd, bleven op een afstand staan kijken.</verse>
				<verse number="50">Er was een man die Jozef heette, een lid van de Joodse raad. Hij was een goed en oprecht man.</verse>
				<verse number="51">Hij kwam uit Arimatea, een stad in Judea, en hij verwachtte Gods koninkrijk. Hij had niet ingestemd met het besluit en de handelwijze van de Joodse raad.</verse>
				<verse number="52">Hij ging naar Pilatus en vroeg om het lichaam van Jezus.</verse>
				<verse number="53">Hij haalde het van het kruis, wikkelde het in een linnen doek en legde het in een uitgehouwen graf waarin nog niemand was begraven.</verse>
				<verse number="54">Het was Voorbereidingsdag en de sabbat zou bijna beginnen.</verse>
				<verse number="55">De vrouwen die vanuit Galilea met Jezus waren meegekomen, volgden Jozef. Ze zagen het graf en hoe Jezus' lichaam erin werd gelegd.</verse>
				<verse number="56">Ze gingen naar huis om geurige oliën en balsem klaar te maken, en op de sabbat namen ze rust, zoals de Wet voorschrijft.</verse>
			</chapter>
			<chapter number="24">
				<verse number="1">Op de eerste dag van de week, zodra het ochtend werd, gingen ze naar het graf met de geurige oliën die ze hadden klaargemaakt.</verse>
				<verse number="2">Ze zagen dat de steen van het graf was weggerold,</verse>
				<verse number="3">en toen ze naar binnen gingen, troffen ze het lichaam van de Heer Jezus niet aan.</verse>
				<verse number="4">Ze wisten zich geen raad met de situatie. Opeens stonden er twee mannen in oogverblindend stralende kleren bij hen.</verse>
				<verse number="5">De vrouwen waren zo bang dat ze naar de grond keken, maar de engelen zeiden tegen hen: “Waarom zoeken jullie bij de doden naar de Levende?</verse>
				<verse number="6">Hij is hier niet, Hij is verrezen. Weten jullie nog wat Hij jullie heeft verteld toen Hij nog in Galilea was?</verse>
				<verse number="7">Hij zei dat de Mensenzoon aan zondige mensen zou worden overgeleverd, zou worden gekruisigd en op de derde dag weer tot leven zou komen.”</verse>
				<verse number="8">Toen herinnerden de vrouwen zich wat Jezus had gezegd.</verse>
				<verse number="9">Ze keerden terug van het graf en rapporteerden dit alles aan de Elf en aan alle anderen.</verse>
				<verse number="10">De vrouwen die het aan de apostelen vertelden waren Maria van Magdala, Johanna, Maria de moeder van Jakobus en de andere vrouwen bij hen.</verse>
				<verse number="11">Hun woorden kwamen echter op de apostelen over als onzinnig gepraat. Ze geloofden hen niet,</verse>
				<verse number="12">maar Petrus rende naar het graf. Toen hij zich voorover boog en naar binnen keek, zag hij enkel de windsels. Hij ging naar huis en vroeg zich af wat er was gebeurd.</verse>
				<verse number="13">Diezelfde dag nog gingen twee van hen naar een dorp dat op elf kilometer van Jeruzalem ligt en Emmaüs heet.</verse>
				<verse number="14">Zij praatten met elkaar over alles wat er was gebeurd.</verse>
				<verse number="15">Terwijl ze aan het praten en discussiëren waren, kwam Jezus zelf naar hen toe en wandelde met hen mee.</verse>
				<verse number="16">Maar ze werden ervan weerhouden Hem te herkennen.</verse>
				<verse number="17">Hij vroeg hun: “Waarover zijn jullie onderweg met elkaar aan het discussiëren?” Ze hielden halt en keken triest.</verse>
				<verse number="18">Een van hen – hij heette Kleopas – zei tegen Hem: “Bent U dan de enige vreemdeling in Jeruzalem die niet op de hoogte is van de dingen die hier onlangs zijn gebeurd?”</verse>
				<verse number="19">Hij vroeg hun: “Welke dingen?” Ze antwoordden: “Wat er is gebeurd met Jezus van Nazaret. In de ogen van God en het hele volk was Hij een profeet, een man die krachtig optrad en sprak.</verse>
				<verse number="20">Maar de hoofdpriesters en onze leiders hebben Hem laten ter dood veroordelen en kruisigen.</verse>
				<verse number="21">Wij hadden zo gehoopt dat Hij Degene was die Israël zou verlossen. En nu is het al de derde dag sinds die dingen zijn gebeurd.</verse>
				<verse number="22">Maar ook hebben enkele van de vrouwen die bij ons zijn ons versteld doen staan toen ze vanochtend vroeg naar het graf waren gegaan,</verse>
				<verse number="23">en zijn lichaam niet aantroffen. Ze kwamen vertellen dat er engelen aan hen waren verschenen, die zeiden dat Hij leeft.</verse>
				<verse number="24">Enkelen van ons zijn naar het graf gegaan en zij troffen het precies zo aan als de vrouwen hadden verteld, maar Hem hebben ze niet gezien.”</verse>
				<verse number="25">Jezus zei tegen de mannen: “Wat zijn jullie onwetend en traag van begrip, dat jullie geen geloof hechten aan alles wat de profeten hebben gezegd!</verse>
				<verse number="26">Het was toch nodig dat de Messias zou lijden en zijn glorie zou binnengaan?”</verse>
				<verse number="27">Toen legde Hij hun uit wat er over Hem in al de Schriften staat, te beginnen met Mozes en verder in alle Profeten.</verse>
				<verse number="28">Toen ze het dorp naderden waarnaar ze onderweg waren, deed Jezus alsof Hij verder wilde gaan.</verse>
				<verse number="29">Zij drongen echter bij Hem aan: “Blijf bij ons logeren, want straks wordt het avond; het is al late namiddag.” Daarom ging Hij met hen naar huis en bleef Hij bij hen.</verse>
				<verse number="30">Toen Jezus met hen aan tafel had plaatsgenomen, nam Hij het brood, sprak Hij een zegengebed uit, brak Hij het brood in stukken en gaf Hij hun daarvan.</verse>
				<verse number="31">Toen gingen hun ogen open en herkenden ze Hem, maar meteen daarna was Hij uit hun zicht verdwenen.</verse>
				<verse number="32">Ze zeiden tegen elkaar: “Klopten onze harten niet sneller toen Hij ons onderweg toesprak en de Schriften aan ons uitlegde?”</verse>
				<verse number="33">Ze stonden meteen op en keerden naar Jeruzalem terug. Daar troffen ze de Elf gezamenlijk aan, samen met hun gasten.</verse>
				<verse number="34">De apostelen zeiden: “De Heer is werkelijk verrezen; Hij is aan Simon verschenen.”</verse>
				<verse number="35">Toen vertelden de twee reizigers wat zij onderweg hadden ervaren en hoe ze Jezus herkenden toen Hij het brood in stukken brak.</verse>
				<verse number="36">Terwijl ze dit aan het vertellen waren, stond Jezus opeens zelf in hun midden. Hij zei tegen hen: “Ik wens jullie vrede toe.”</verse>
				<verse number="37">Ze schrokken en waren erg bang; ze dachten dat ze een geest zagen.</verse>
				<verse number="38">Jezus zei tegen hen: “Waarom zijn jullie zo overstuur en twijfelen jullie zo?</verse>
				<verse number="39">Kijk naar mijn handen en voeten; jullie zien toch dat Ik het ben? Raak Me aan en kijk naar Mij; een geest heeft toch geen lichaam zoals jullie zien dat Ik heb?”</verse>
				<verse number="40">Nadat Hij dat had gezegd, toonde Hij hun zijn handen en voeten.</verse>
				<verse number="41">Toen ze het van vreugde en verbazing nog altijd niet konden geloven, vroeg Hij hun: “Hebben jullie hier iets te eten?”</verse>
				<verse number="42">Ze gaven Hem een stuk geroosterde vis.</verse>
				<verse number="43">Hij nam het aan en at het voor hun ogen op.</verse>
				<verse number="44">Toen zei Jezus tegen hen: “Dit zijn de dingen waarover Ik jullie had verteld toen Ik nog bij jullie was. Alles wat over Mij in de Wet van Mozes en in de Profeten en de Psalmen staat, moest in vervulling gaan.”</verse>
				<verse number="45">Toen schonk Hij hun het inzicht om de Schriften te begrijpen.</verse>
				<verse number="46">Hij zei tegen hen: “Er staat dat de Messias zou lijden en op de derde dag uit de dood zou verrijzen,</verse>
				<verse number="47">en dat in zijn naam de inkeer die tot vergeving van zonden leidt, aan alle volken verkondigd zou worden, te beginnen in Jeruzalem.</verse>
				<verse number="48">Jullie zijn daar getuigen van.</verse>
				<verse number="49">Ik zal het geschenk dat mijn Vader heeft beloofd, naar jullie toe sturen. Jullie moeten echter in de stad blijven totdat jullie worden toegerust met kracht die van boven komt.”</verse>
				<verse number="50">Hij leidde hen de stad uit, naar Betanië. Daar hief Hij zijn handen omhoog en zegende hen.</verse>
				<verse number="51">Terwijl Hij hen zegende, werd Hij in de hemel opgenomen, bij hen vandaan.</verse>
				<verse number="52">Ze aanbaden Jezus en keerden vol vreugde terug naar Jeruzalem.</verse>
				<verse number="53">Daar waren ze voortdurend op het tempelterrein God aan het prijzen.</verse>
			</chapter>
		</book>
		<book number="43">
			<chapter number="1">
				<verse number="1">In het begin was het Woord er al. Het Woord was bij God en het Woord was God.</verse>
				<verse number="2">Het Woord was reeds in het begin bij God.</verse>
				<verse number="3">Alles is door Hem, het Woord, ontstaan en er is niets dat buiten Hem om is ontstaan. Alles wat bestaat</verse>
				<verse number="4">heeft het leven aan Hem te danken en het leven was het licht voor de mensen.</verse>
				<verse number="5">Het licht schijnt in de duisternis en de duisternis heeft het niet kunnen doven.</verse>
				<verse number="6">Er kwam iemand die Johannes heette. Hij was door God gezonden.</verse>
				<verse number="7">Hij kwam om getuige te zijn – om van het licht te getuigen, opdat door hem alle mensen zouden geloven.</verse>
				<verse number="8">Hij was zelf niet het licht; hij kwam van het licht getuigen.</verse>
				<verse number="9">Het ware licht, dat ieder mens verlicht, is naar de wereld gekomen.</verse>
				<verse number="10">Hij was in de wereld – de wereld die dankzij Hem was ontstaan – maar de wereld erkende Hem niet.</verse>
				<verse number="11">Hij kwam naar hetgeen van Hem was, maar zij die van Hem waren, hebben Hem niet aanvaard.</verse>
				<verse number="12">Er zijn er echter die Hem wel hebben aanvaard en die op Hem vertrouwen. Hun heeft Hij het voorrecht geschonken om Gods kinderen te worden,</verse>
				<verse number="13">door middel van een geboorte die niet lichamelijk is, en ook niet het gevolg is van een natuurlijke wens of de wil van een man; het is een geboorte die van God komt.</verse>
				<verse number="14">Het Woord is mens geworden en heeft bij ons gewoond. Wij hebben zijn grootheid gezien, de grootheid van de enige Zoon van de Vader, vol genade en waarheid.</verse>
				<verse number="15">Johannes getuigde van Hem door uit te roepen: “Hij is het van wie ik heb gezegd: Na mij komt Iemand die boven mij staat, want Hij bestond al voordat ik er was.”</verse>
				<verse number="16">En vanuit zijn overvloedige genade hebben wij almaar meer genade ontvangen.</verse>
				<verse number="17">Want de Wet werd gegeven via Mozes, maar genade en waarheid zijn er gekomen door Jezus Christus.</verse>
				<verse number="18">Niemand heeft ooit God gezien, maar de enige God, Hij die zich aan de zijde van de Vader bevindt, Hij is het die ervoor heeft gezorgd dat men God kan kennen.</verse>
				<verse number="19">Toen de Joodse leiders vanuit Jeruzalem priesters en Levieten naar Johannes stuurden om te vragen: “Wie bent u?”, was dit zijn getuigenis.</verse>
				<verse number="20">Hij verklaarde eenduidig en onomwonden: “Ik ben niet de Messias.”</verse>
				<verse number="21">Ze vroegen hem: “Wie bent u dan? Bent u Elia?” Hij zei: “Nee, ook niet.” “Bent u de profeet?” Hij antwoordde: “Nee.”</verse>
				<verse number="22">Toen vroegen ze: “Wie bent u dan? We moeten de mensen die ons hebben gestuurd toch een antwoord geven! Wie zegt u dat u bent?”</verse>
				<verse number="23">Hij zei: “Zoals de profeet Jesaja zei: ‘Ik ben een stem die roept in de wildernis: Maak de weg van de Heer vrij.’”</verse>
				<verse number="24">De mensen die door de farizeeën waren gestuurd,</verse>
				<verse number="25">vroegen verder: “Waarom doopt u dan, als u niet de Messias bent en ook niet Elia, noch de profeet?”</verse>
				<verse number="26">Johannes antwoordde: “Ik doop met water, maar tussen jullie staat Iemand die jullie niet herkennen.</verse>
				<verse number="27">Hij is het, die na mij komt. Ik ben het niet waard om zijn schoenriem los te maken.”</verse>
				<verse number="28">Dit gebeurde in Betanië, aan de overkant van de Jordaan, waar Johannes aan het dopen was.</verse>
				<verse number="29">De volgende dag zag Johannes Jezus naar zich toe komen. Hij zei: “Daar is het lam van God, dat de zonde van de wereld wegneemt.</verse>
				<verse number="30">Hij is het van wie ik heb gezegd: ‘Na mij komt Iemand die boven mij staat, want Hij bestond al voordat ik er was.’</verse>
				<verse number="31">Ik wist niet wie Hij was, maar ik kwam dopen met water zodat Hij aan Israël kon worden geopenbaard.”</verse>
				<verse number="32">Johannes getuigde: “Ik zag dat de Geest uit de hemel neerdaalde als een duif en op Hem bleef rusten.</verse>
				<verse number="33">Ik wist niet wie Hij was, maar Degene die mij had gestuurd om met water te dopen, zei tegen mij: ‘De persoon op wie je de Geest ziet neerdalen en blijven rusten, Hij is het die doopt met de Heilige Geest.’</verse>
				<verse number="34">Ik heb het zelf gezien; ik verklaar: Hij is de Zoon van God.”</verse>
				<verse number="35">De volgende dag stond Johannes er opnieuw met twee van zijn leerlingen.</verse>
				<verse number="36">Hij keek naar Jezus, die daar langs kwam en zei: “Daar is het lam van God.”</verse>
				<verse number="37">De twee leerlingen hoorden wat hij zei en gingen achter Jezus aan.</verse>
				<verse number="38">Jezus draaide zich om, zag dat ze Hem volgden, en vroeg hen: “Wat willen jullie?” Zij antwoordden: “Rabbi” (dat betekent: Leraar), “waar verblijft U?”</verse>
				<verse number="39">Jezus zei tegen hen: “Kom maar mee, dan zullen jullie het zien.” Ze kwamen met Hem mee en zagen waar Hij verbleef. Het was ongeveer vier uur 's middags en ze bleven de rest van die dag bij Hem.</verse>
				<verse number="40">Eén van de twee die Johannes hadden horen spreken en die met Jezus waren meegegaan, was Andreas, de broer van Simon Petrus.</verse>
				<verse number="41">Hij zocht onmiddellijk zijn broer Simon op en zei tegen hem: “Wij hebben de Messias gevonden.” (Messias betekent: Christus, gezalfde.)</verse>
				<verse number="42">Andreas bracht Simon bij Jezus. Jezus keek hem aan en zei: “Jij bent Simon, de zoon van Johannes. Voortaan zal je Kefas genoemd worden.” (Die naam betekent: Petrus, rots.)</verse>
				<verse number="43">De volgende dag besloot Jezus naar Galilea te gaan. Hij zocht Filippus op en zei tegen hem: “Kom met Mij mee.”</verse>
				<verse number="44">Filippus kwam uit Betsaïda, de thuisstad van Andreas en Petrus.</verse>
				<verse number="45">Filippus zocht Natanaël op en zei tegen hem: “We hebben Hem gevonden, over Wie Mozes schreef in de Wet en over wie ook de profeten schreven. Het is Jezus, de zoon van Jozef, uit Nazaret.”</verse>
				<verse number="46">Natanaël vroeg hem: “Kan uit Nazaret iets goeds komen?” Filippus antwoordde: “Kom maar mee, dan zal je het zien.”</verse>
				<verse number="47">Jezus zag Natanaël aankomen en zei: “Daar is een echte Israëliet, iemand die door en door eerlijk is.”</verse>
				<verse number="48">Natanaël vroeg Hem: “Hoe kent U mij?” Jezus antwoordde: “Ik had je al gezien voordat Filippus je riep, toen je onder de vijgenboom zat.”</verse>
				<verse number="49">Natanaël verklaarde: “Rabbi, U bent de Zoon van God, U bent de koning van Israël.”</verse>
				<verse number="50">Jezus antwoordde: “Geloof jij omdat Ik tegen je zei dat Ik je onder de vijgenboom zag zitten? Jij zal grotere dingen zien.”</verse>
				<verse number="51">Jezus vervolgde: “Ik zeg jullie nadrukkelijk, jullie zullen de hemel zien opengaan en Gods engelen zien opstijgen en neerdalen op de Mensenzoon.”</verse>
			</chapter>
			<chapter number="2">
				<verse number="1">Op de derde dag was er in Kana in Galilea een huwelijksfeest en Jezus' moeder was daar.</verse>
				<verse number="2">Jezus en zijn leerlingen waren ook voor het huwelijksfeest uitgenodigd.</verse>
				<verse number="3">Toen de wijn opraakte, zei Jezus' moeder tegen Hem: “Ze hebben geen wijn meer.”</verse>
				<verse number="4">Jezus antwoordde: “Wat hebben wij daarmee te maken? Mijn moment is nog niet gekomen.”</verse>
				<verse number="5">Zijn moeder zei tegen de mensen die opdienden: “Doe wat Hij tegen jullie zegt.”</verse>
				<verse number="6">Nu stonden daar zes stenen watervaten voor het joodse reinigingsritueel, elk met een inhoud van tachtig tot honderd liter.</verse>
				<verse number="7">Jezus zei tegen de mensen die opdienden: “Vul die vaten met water.” Ze vulden ze tot de rand.</verse>
				<verse number="8">Jezus zei tegen hen: “Schep er nu wat uit en breng het naar de ceremoniemeester.” Dat deden ze.</verse>
				<verse number="9">De ceremoniemeester proefde van het water dat wijn was geworden. Hij wist niet waar het vandaan kwam, maar de mensen die opdienden wisten dat wel. De ceremoniemeester riep de bruidegom,</verse>
				<verse number="10">en zei tegen hem: “Iedereen zet eerst de goede wijn voor, en wanneer de gasten dronken zijn, de minder goede. Maar jij hebt de goede wijn bewaard tot nu.”</verse>
				<verse number="11">Dit was het eerste wonderlijke teken dat Jezus verrichtte, in Kana in Galilea. Zo toonde Hij zijn grootheid – en zijn leerlingen geloofden in Hem.</verse>
				<verse number="12">Daarna ging Hij naar Kafarnaüm, met zijn moeder, zijn broers en zijn leerlingen. Daar bleven ze enkele dagen.</verse>
				<verse number="13">Binnenkort zou het Joodse Pesachfeest plaatsvinden en Jezus ging naar Jeruzalem.</verse>
				<verse number="14">Op het tempelterrein trof Hij de verkopers van runderen, schapen en duiven aan en zag Hij de geldwisselaars zakendoen.</verse>
				<verse number="15">Hij maakte een zweep van touw en verjoeg alle mensen van het tempelterrein, en ook de schapen en runderen. Verder duwde Hij de tafels van de geldwisselaars omver, zodat hun geld op de grond viel.</verse>
				<verse number="16">Tegen de verkopers van de duiven zei Hij: “Neem ze hier weg, maak van het huis van mijn Vader geen marktplaats.”</verse>
				<verse number="17">Toen herinnerden zijn leerlingen zich dat in de Schriften staat: “Mijn inzet voor uw huis zal alles van mij vragen.”</verse>
				<verse number="18">De Joodse leiders zeiden tegen Jezus: “Doe eens een wonderlijk teken om te bewijzen dat U het recht hebt om deze dingen te doen!”</verse>
				<verse number="19">Jezus antwoordde: “Breek deze tempel maar af; dan zal Ik hem in drie dagen heropbouwen.”</verse>
				<verse number="20">Toen zeiden de Joodse leiders: “De bouw van deze tempel heeft 46 jaar in beslag genomen, en U gaat hem in drie dagen heropbouwen?”</verse>
				<verse number="21">Met “de tempel” bedoelde Jezus echter zijn lichaam.</verse>
				<verse number="22">Later, toen Hij uit de dood was verrezen, herinnerden zijn leerlingen zich dat Hij dit had gezegd; toen geloofden ze de Schriften en hetgeen Jezus had gezegd.</verse>
				<verse number="23">Tijdens het Pesachfeest, toen Jezus in Jeruzalem was, kwamen velen tot geloof in Hem, omdat ze de wonderlijke tekenen zagen die Hij verrichtte.</verse>
				<verse number="24">Jezus vertrouwde zich echter niet aan hen toe, omdat Hij iedereen doorzag.</verse>
				<verse number="25">Niemand hoefde Hem uitleg over de mens te geven, want Hij wist wat er in de mens omgaat.</verse>
			</chapter>
			<chapter number="3">
				<verse number="1">Een van de Joodse leiders was een man die Nikodemus heette, een farizeeër.</verse>
				<verse number="2">Op een nacht ging hij naar Jezus toe en zei: “Rabbi, wij weten dat U een leraar bent die van God komt, want niemand kan de wonderlijke tekenen verrichten die U verricht, tenzij met Gods hulp.”</verse>
				<verse number="3">Jezus antwoordde: “Ik zeg je nadrukkelijk, niemand kan Gods koninkrijk zien, tenzij hij opnieuw wordt geboren.”</verse>
				<verse number="4">Nikodemus vroeg Hem: “Hoe kan een mens geboren worden als hij reeds volwassen is? Hij kan toch niet in de schoot van zijn moeder terugkeren en een tweede keer geboren worden?”</verse>
				<verse number="5">Jezus antwoordde: “Ik zeg je nadrukkelijk, niemand kan Gods koninkrijk binnengaan, tenzij hij wordt geboren uit water en door de Geest.</verse>
				<verse number="6">Het menselijk lichaam wordt geboren uit de mens, maar het geestelijke wordt geboren door het werk van Gods Geest.</verse>
				<verse number="7">Wees niet verbaasd dat Ik tegen je heb gezegd dat je opnieuw geboren moet worden.</verse>
				<verse number="8">De wind waait waar hij naartoe wil en je kan zijn geluid horen, maar je weet niet waar hij vandaan komt en waar hij naartoe gaat. Zo is het ook met iedereen die door het werk van de Geest is geboren.”</verse>
				<verse number="9">Nikodemus vroeg Hem: “Hoe kan dat?”</verse>
				<verse number="10">Jezus antwoordde: “Jij bent het die Israël onderwijst en jij begrijpt dit niet?</verse>
				<verse number="11">Ik zeg je nadrukkelijk, wij spreken over wat wij weten, en wij getuigen van wat wij hebben gezien. En toch aanvaarden jullie onze getuigenis niet.</verse>
				<verse number="12">Als jullie Mij niet geloven wanneer ik over aardse zaken spreek, hoe zullen jullie Mij dan geloven wanneer ik over hemelse zaken spreek?</verse>
				<verse number="13">Er is nog nooit iemand naar de hemel gegaan; alleen Hij die uit de hemel is gekomen, de Mensenzoon, is er geweest.</verse>
				<verse number="14">En zoals Mozes in de wildernis de slang omhooghief, zo moet de Mensenzoon worden omhooggeheven,</verse>
				<verse number="15">opdat ieder die in Hem gelooft het eeuwig leven zal hebben.</verse>
				<verse number="16">Zo had God de wereld lief: door zijn enige Zoon te geven, opdat ieder die in Hem gelooft het eeuwig leven zou hebben en niet verloren zou gaan.</verse>
				<verse number="17">God heeft de Zoon niet naar de wereld gezonden om de wereld te veroordelen, maar om de wereld te redden.</verse>
				<verse number="18">Wie in Hem gelooft, wordt niet veroordeeld, maar wie niet gelooft, is reeds veroordeeld omdat hij niet zijn vertrouwen op Gods enige Zoon heeft gesteld.</verse>
				<verse number="19">Het zit zo met het Oordeel: het licht is naar de wereld gekomen, maar de mensen hielden meer van het duister dan van het licht, want hun daden waren slecht.</verse>
				<verse number="20">Ieder die kwaad doet, haat het licht; hij weigert naar het licht toe te komen, omdat zijn daden dan worden onthuld.</verse>
				<verse number="21">Maar wie oprecht leeft, komt naar het licht toe, zodat zal blijken dat hij zijn daden heeft verricht uit gehoorzaamheid aan God.”</verse>
				<verse number="22">Later ging Jezus met zijn leerlingen naar het gebied Judea. Hij verbleef daar enige tijd en doopte.</verse>
				<verse number="23">Ook Johannes doopte, in Enon, dicht bij Salim. Daar was veel water en de mensen kwamen ernaartoe om te worden gedoopt.</verse>
				<verse number="24">Johannes was toen nog niet gevangengezet.</verse>
				<verse number="25">Enkele leerlingen van Johannes kregen onenigheid met een Joodse leider over het Joodse reinigingsritueel.</verse>
				<verse number="26">Ze gingen naar Johannes toe en vroegen hem: “Rabbi, de Man die bij u was aan de overkant van de Jordaan, die u heeft aangeduid, Hij is aan het dopen en de mensen gaan allemaal naar Hem toe.”</verse>
				<verse number="27">Johannes antwoordde: “Een mens kan enkel ontvangen wat hem vanuit de hemel wordt geschonken.</verse>
				<verse number="28">Jullie zijn er zelf getuige van dat ik heb gezegd: ‘Ik ben de Messias niet, maar ik ben voor Hem uitgestuurd.’</verse>
				<verse number="29">Wie de bruid krijgt, is de bruidegom, maar de beste vriend van de bruidegom staat naar de bruidegom te luisteren en verheugt zich wanneer hij de stem van de bruidegom hoort. Dat geldt ook voor mij: ik ben vervuld met vreugde.</verse>
				<verse number="30">Hij moet meer aanzien krijgen, en ik minder.”</verse>
				<verse number="31">Hij die van boven komt, staat boven allen; wie uit de aarde voortkomt, is aards en spreekt op aardse wijze. Hij die uit de hemel komt en boven alles staat,</verse>
				<verse number="32">getuigt van hetgeen Hij heeft gezien en gehoord, en niemand aanvaardt zijn getuigenis.</verse>
				<verse number="33">Maar wie zijn getuigenis wel aanvaardt, bevestigt zo dat God betrouwbaar is.</verse>
				<verse number="34">Hij die door God gezonden is, spreekt de woorden van God, want God schenkt de Geest zonder enige beperking.</verse>
				<verse number="35">De Vader heeft de Zoon lief en heeft Hem alle macht gegeven.</verse>
				<verse number="36">Wie in de Zoon gelooft, heeft het eeuwig leven. Wie daarentegen weigert de Zoon te gehoorzamen, zal het leven niet ervaren, maar Gods straf ondervinden.</verse>
			</chapter>
			<chapter number="4">
				<verse number="1">Jezus kwam te weten dat de farizeeën hadden gehoord dat Hij meer volgelingen maakte en doopte dan Johannes.</verse>
				<verse number="2">(Het was echter niet Jezus zelf die doopte, maar zijn leerlingen.)</verse>
				<verse number="3">Daarom verliet Hij Judea en reisde Hij terug naar Galilea.</verse>
				<verse number="4">Hij moest door Samaria heen,</verse>
				<verse number="5">en zo kwam Hij bij de Samaritaanse stad Sichar, dicht bij het stuk grond dat Jakob aan zijn zoon Jozef had nagelaten.</verse>
				<verse number="6">Daar bevond zich de Jakobsbron. Vermoeid van de reis ging Jezus bij de bron zitten. Het was ongeveer twaalf uur 's middags.</verse>
				<verse number="7">Toen er een vrouw uit Samaria water kwam putten, vroeg Jezus haar: “Wilt u Mij wat te drinken geven?”</verse>
				<verse number="8">Zijn leerlingen waren namelijk naar de stad gegaan om eten te kopen.</verse>
				<verse number="9">De Samaritaanse vrouw vroeg: “Hoe kan U, een Jood, mij, een Samaritaanse, om drinken vragen?” Joden gaan namelijk niet om met Samaritanen.</verse>
				<verse number="10">Jezus antwoordde: “Als je zou weten wat God kan geven en Wie het is die jou om drinken vraagt, dan zou jij Hém om drinken vragen en Hij zou je het water geven dat leven geeft.”</verse>
				<verse number="11">De vrouw zei: “Meneer, U hebt geen emmer en de put is diep; hoe komt U dan aan dat water dat leven geeft?</verse>
				<verse number="12">U bent toch niet machtiger dan onze voorvader Jakob, die ons de bron heeft nagelaten? Hij heeft er zelf van gedronken, en ook zijn zonen en zijn vee.”</verse>
				<verse number="13">Jezus antwoordde: “Ieder die van dit water drinkt, zal opnieuw dorst krijgen.</verse>
				<verse number="14">Maar wie van het water drinkt dat Ik hem geef, zal nooit meer dorst krijgen. Integendeel, het water dat Ik geef, zal binnenin hem een bron worden, waaruit water opwelt tot in het eeuwig leven.”</verse>
				<verse number="15">De vrouw vroeg: “Meneer, geef mij dit water! Dan zal ik geen dorst meer krijgen en hoef ik niet meer hierheen te komen om water te putten.”</verse>
				<verse number="16">Jezus zei: “Ga je man roepen en kom dan samen terug.”</verse>
				<verse number="17">De vrouw antwoordde: “Ik heb geen man.” Jezus zei tegen haar: “Het klopt wat je zegt; je hebt geen man.</verse>
				<verse number="18">Je hebt namelijk vijf mannen gehad, en degene die je nu hebt is je man niet. Wat je hebt gezegd, is waar.”</verse>
				<verse number="19">De vrouw antwoordde: “Meneer, ik zie dat U een profeet bent.</verse>
				<verse number="20">Onze voorvaders hebben God aanbeden op deze berg, maar jullie zeggen dat Jeruzalem de plaats is waar men God behoort te aanbidden.”</verse>
				<verse number="21">Jezus zei: “Geloof Mij, mevrouw, er komt een tijd dat jullie de Vader noch op deze berg noch in Jeruzalem zullen aanbidden.</verse>
				<verse number="22">Jullie aanbidden God zonder Hem te kennen, wij kennen de God die wij aanbidden. De redding komt immers van het Joodse volk.</verse>
				<verse number="23">Er komt echter een tijd – en het is nu al zover – dat de ware aanbidders de Vader zullen aanbidden door de kracht van de Geest en in overeenstemming met de waarheid. De Vader wil door dat soort mensen worden aanbeden.</verse>
				<verse number="24">God is Geest en wie Hem aanbidt, moet Hem aanbidden door de kracht van de Geest en in overeenstemming met de waarheid.”</verse>
				<verse number="25">De vrouw zei: “Ik weet dat de Messias komt, Hij die Christus wordt genoemd. Wanneer Hij komt, zal Hij ons alles uitleggen.”</verse>
				<verse number="26">Jezus zei: “Die persoon ben Ik, je spreekt met Hem.”</verse>
				<verse number="27">Op dat moment kwamen zijn leerlingen terug. Ze waren verbaasd dat Jezus met een vrouw praatte. Maar niemand vroeg: “Waarom doet U dat?”, of: “Waarom praat U met haar?”</verse>
				<verse number="28">De vrouw liet haar emmer achter, ging naar de stad, en zei tegen de mensen:</verse>
				<verse number="29">“Kom kijken, er is Iemand die me alles heeft verteld wat ik heb gedaan. Zou Hij de Messias zijn?”</verse>
				<verse number="30">Ze kwamen de stad uit, naar Jezus toe.</verse>
				<verse number="31">Intussen drongen Jezus' leerlingen bij Hem aan: “Rabbi, eet toch iets!”</verse>
				<verse number="32">Maar Hij zei: “Ik leef van voedsel dat jullie niet kennen.”</verse>
				<verse number="33">De leerlingen vroegen elkaar: “Niemand heeft Hem toch eten gebracht?”</verse>
				<verse number="34">Maar Jezus zei tegen hen: “Mijn voedsel is dat Ik doe wat Hij wil, die Mij heeft gestuurd, en dat Ik het werk voltooi dat Hij Mij heeft gegeven.</verse>
				<verse number="35">Zeggen jullie niet: Nog vier maanden en dan komt de oogst? Let op, Ik zeg tegen jullie: als je goed kijkt, zie je dat de velden wit zijn, klaar voor de oogst.</verse>
				<verse number="36">De maaier ontvangt reeds loon; hij verzamelt een opbrengst voor het eeuwig leven. Zo komt het dat de zaaier zich samen met de maaier verheugt.</verse>
				<verse number="37">Hier is het gezegde ‘De één zaait, de ander maait’ van toepassing.</verse>
				<verse number="38">Ik heb jullie uitgezonden om een oogst binnen te halen waarvoor jullie niet hebben gewerkt. Anderen hebben gewerkt, en jullie oogsten de vruchten van hun werk.”</verse>
				<verse number="39">Door de getuigenis van de vrouw die zei: “Hij heeft me alles verteld wat ik ooit heb gedaan”, kwamen veel Samaritanen uit die stad tot geloof in Jezus.</verse>
				<verse number="40">Daarom kwamen de Samaritanen Jezus vragen bij hen te blijven. Hij bleef er twee dagen,</verse>
				<verse number="41">en door hetgeen Hij vertelde kwamen nog meer mensen tot geloof.</verse>
				<verse number="42">Zij zeiden tegen de vrouw: “Wij geloven niet langer omwille van wat jij hebt gezegd; nu we zelf naar Hem hebben geluisterd, beseffen we dat Hij werkelijk de redder van de wereld is.”</verse>
				<verse number="43">Na die twee dagen vervolgde Jezus zijn reis naar Galilea.</verse>
				<verse number="44">Jezus had zelf verklaard dat een profeet in zijn thuisstad geen erkenning krijgt.</verse>
				<verse number="45">Maar toen Hij in Galilea aankwam, verwelkomden de Galileeërs Hem. Ze waren namelijk bij het feest in Jeruzalem geweest en hadden gezien wat Hij tijdens het feest had gedaan.</verse>
				<verse number="46">Hij kwam opnieuw in Kana in Galilea, waar Hij het water in wijn had veranderd. Er was toen in Kapernaüm een koninklijk functionaris, van wie de zoon ernstig ziek was.</verse>
				<verse number="47">Toen hij hoorde dat Jezus vanuit Judea naar Galilea was gekomen, ging hij naar Hem toe en smeekte hij Hem om zijn zoon, die op sterven lag, te komen genezen.</verse>
				<verse number="48">Jezus zei tegen hem: “Willen jullie dan niet geloven tenzij jullie tekenen en wonderen zien?”</verse>
				<verse number="49">Maar de koninklijk functionaris antwoordde: “Heer, kom alstublieft mee, voordat mijn kind sterft.”</verse>
				<verse number="50">Jezus antwoordde: “Ga gerust naar huis, je zoon is gezond.” De man geloofde wat Jezus tegen hem had gezegd en vertrok.</verse>
				<verse number="51">Hij was nog onderweg, toen zijn dienaren hem tegemoetkwamen met het bericht dat zijn kind gezond was.</verse>
				<verse number="52">Hij vroeg wanneer het kind beter was geworden. Ze antwoordden: “Gisteren om één uur 's middags is de koorts verdwenen.”</verse>
				<verse number="53">De vader besefte dat dit het tijdstip was waarop Jezus had gezegd: “Je zoon is gezond.” Hij kwam tot geloof, en ook iedereen die bij hem in huis woonde.</verse>
				<verse number="54">Dit was de tweede keer dat Jezus een wonderlijk teken verrichtte nadat Hij vanuit Judea naar Galilea was teruggekomen.</verse>
			</chapter>
			<chapter number="5">
				<verse number="1">Later reisde Jezus naar Jeruzalem voor een Joods feest.</verse>
				<verse number="2">Nu is er bij de Schaapspoort in Jeruzalem een badhuis met vijf zuilengalerijen; in het Aramees heet het Betzata.</verse>
				<verse number="3">Daar lagen veel mensen met ernstige aandoeningen: ze waren blind, verlamd of hadden een andere handicap.</verse>
				<verse number="4"></verse>
				<verse number="5">Er was daar iemand die al 38 jaar aan zijn aandoening leed.</verse>
				<verse number="6">Jezus zag hem liggen, wist dat hij al lange tijd aan die aandoening leed en vroeg hem: “Wil je gezond worden?”</verse>
				<verse number="7">De man antwoordde: “Meneer, ik heb niemand om me het bad in te helpen wanneer het water in beweging komt. Telkens als ik ga, is een ander mij voor.”</verse>
				<verse number="8">Jezus zei: “Sta op, neem je mat op en wandel.”</verse>
				<verse number="9">De man werd meteen gezond; hij nam zijn mat op en wandelde rond. Dit gebeurde op een sabbat.</verse>
				<verse number="10">Daarom zeiden de Joodse leiders tegen de genezen man: “Het is sabbat, je mag je mat niet dragen.”</verse>
				<verse number="11">Maar hij antwoordde: “Hij die mij gezond gemaakt heeft, zei tegen mij: ‘Neem je draagmat op en wandel.’”</verse>
				<verse number="12">Zij vroegen hem: “Wie is die Man die tegen je zei dat je je draagmat moest opnemen en moest wandelen?”</verse>
				<verse number="13">Maar de man die genezen was, wist niet wie het was, want Jezus had zich teruggetrokken in de menigte die zich daar bevond.</verse>
				<verse number="14">Later trof Jezus hem aan op het tempelterrein. Hij zei tegen hem: “Luister. Je bent nu genezen. Zorg dat je niet meer zondigt; anders zal je iets ergers overkomen.”</verse>
				<verse number="15">De man vertrok en vertelde aan de Joodse leiders dat het Jezus was die hem gezond had gemaakt.</verse>
				<verse number="16">Toen begonnen de Joodse leiders Jezus tegen te werken, omdat Hij dit op een sabbat had gedaan.</verse>
				<verse number="17">Maar Jezus zei tegen hen: “Mijn Vader is altijd al aan het werk; daarom werk Ik ook.”</verse>
				<verse number="18">Dit versterkte de Joodse leiders in hun bedoeling Jezus te doden, omdat Hij niet alleen de Joodse sabbatsregels had overtreden, maar ook God zijn Vader had genoemd en zichzelf dus aan God gelijkstelde.</verse>
				<verse number="19">Jezus reageerde daarop: “Ik zeg jullie nadrukkelijk, de Zoon kan niets uit zichzelf doen, Hij kan enkel doen wat Hij de Vader ziet doen. Alles wat de Vader doet, doet de Zoon ook.</verse>
				<verse number="20">De Vader houdt van de Zoon en toont Hem alles wat Hij doet. Hij zal Hem nog grotere daden tonen dan deze, en jullie zullen versteld staan.</verse>
				<verse number="21">Want zoals de Vader de doden doet verrijzen en hen doet leven, zo doet ook de Zoon leven wie Hij wil.</verse>
				<verse number="22">De Vader oordeelt over niemand; Hij heeft het Oordeel volledig aan de Zoon toevertrouwd.</verse>
				<verse number="23">Daarom zullen alle mensen de Zoon eren zoals ze de Vader eren. Wie de Zoon niet eert, eert ook de Vader niet, die Hem heeft gestuurd.</verse>
				<verse number="24">Ik zeg jullie nadrukkelijk, wie luistert naar hetgeen Ik zeg en gelooft in Degene die Mij heeft gestuurd, heeft het eeuwig leven en valt niet onder het Oordeel. Hij is overgegaan van de dood naar het leven.</verse>
				<verse number="25">Ik zeg jullie nadrukkelijk, er komt een tijd – en het is nu al zover – dat de doden de stem van de Zoon van God zullen horen en zij die Hem horen, zullen leven.</verse>
				<verse number="26">De Vader heeft de macht om leven te geven, en diezelfde macht om leven te geven heeft Hij aan de Zoon geschonken.</verse>
				<verse number="27">Bovendien heeft Hij Hem de macht gegeven om het Oordeel te voltrekken, omdat Hij de aangekondigde Mensenzoon is.</verse>
				<verse number="28">Verbaas je hierover niet. Er komt namelijk een tijd dat alle doden zijn stem zullen horen.</verse>
				<verse number="29">Zij die het goede hebben gedaan, zullen verrijzen om het leven te ontvangen en zij die het verkeerde hebben gedaan, zullen verrijzen om het Oordeel te ondergaan.</verse>
				<verse number="30">Ik kan niets doen uit Mijzelf; Ik oordeel op basis van wat Ik hoor, en mijn oordeel is rechtvaardig, omdat Ik niet gericht ben op mijn eigen wil, maar op de wil van Degene die Mij gestuurd heeft.</verse>
				<verse number="31">Als Ik van Mijzelf getuig, is mijn getuigenis niet rechtsgeldig.</verse>
				<verse number="32">Er is echter iemand anders die van Mij getuigt en Ik weet dat de getuigenis die hij van Mij geeft, betrouwbaar is.</verse>
				<verse number="33">Jullie hebben mensen naar Johannes gestuurd en zijn getuigenis is waar.</verse>
				<verse number="34">Ik heb het niet nodig dat mensen van Mij getuigen, maar Ik zeg dit opdat jullie worden gered.</verse>
				<verse number="35">Johannes was de lamp die brandde en licht gaf, en jullie waren een tijdlang bereid om van zijn licht te genieten.</verse>
				<verse number="36">Ik beschik over een getuigenis die zwaarder doorweegt dan die van Johannes. De daden die de Vader Mij te doen geeft, de daden die Ik doe, die getuigen van Mij dat de Vader Mij heeft gezonden.</verse>
				<verse number="37">En verder getuigt de Vader die Mij heeft gestuurd van Mij, maar jullie hebben nog nooit zijn stem gehoord of zijn gezicht gezien.</verse>
				<verse number="38">Zijn getuigenis is jullie niet bijgebleven, omdat jullie niet geloven in Degene die Hij gezonden heeft.</verse>
				<verse number="39">Jullie bestuderen de Schriften, omdat jullie denken dat zij het eeuwig leven bevatten, maar ook die getuigen van Mij.</verse>
				<verse number="40">En toch willen jullie niet bij Mij komen om het leven te ontvangen.</verse>
				<verse number="41">Ik ben niet uit op goedkeuring van mensen,</verse>
				<verse number="42">maar Ik ken jullie: jullie hebben geen liefde voor God in je hart.</verse>
				<verse number="43">Ik ben gekomen in de naam van mijn Vader en jullie aanvaarden Mij niet, maar als iemand anders op eigen gezag komt, aanvaarden jullie die persoon wel.</verse>
				<verse number="44">Hoe kunnen jullie geloven als jullie graag goedkeuring van elkaar ontvangen in plaats van naar Gods goedkeuring te streven?</verse>
				<verse number="45">Denk niet dat Ik jullie bij de Vader zal aanklagen. Het is Mozes, op wie jullie je hoop stellen, die jullie aanklaagt.</verse>
				<verse number="46">Als jullie Mozes zouden geloven, zouden jullie ook Mij geloven, want hetgeen hij schreef gaat over Mij.</verse>
				<verse number="47">Maar als jullie niet geloven wat hij schreef, hoe zullen jullie dan geloven wat Ik zeg?”</verse>
			</chapter>
			<chapter number="6">
				<verse number="1">Later vertrok Jezus naar de overkant van het Meer van Galilea. (Dit wordt ook het Meer van Tiberias genoemd.)</verse>
				<verse number="2">Een grote menigte volgde Hem, want de mensen hadden de wonderlijke tekenen gezien die Hij had verricht bij mensen met ernstige aandoeningen.</verse>
				<verse number="3">Toen ging Jezus de berg op. Daar ging Hij zitten met zijn leerlingen.</verse>
				<verse number="4">Het was bijna Pesach, het Joodse paasfeest.</verse>
				<verse number="5">Jezus keek om zich heen en zag dat er een grote menigte naar Hem toekwam. Toen vroeg Hij aan Filippus: “Waar zullen we brood kopen, zodat deze mensen kunnen eten?”</verse>
				<verse number="6">Hij zei dit om Filippus op de proef te stellen, want Hij wist wat Hij van plan was.</verse>
				<verse number="7">Filippus antwoordde: “Zelfs tweehonderd denarie zou onvoldoende zijn om ervoor te zorgen dat iedereen wat eten zou krijgen.”</verse>
				<verse number="8">Een van zijn andere leerlingen – Andreas, de broer van Simon Petrus – zei tegen Hem:</verse>
				<verse number="9">“Er is hier een jongen die vijf gerstebroden en twee vissen heeft, maar wat hebben we daar aan voor zoveel mensen?”</verse>
				<verse number="10">Jezus zei: “Zeg tegen de mensen dat ze moeten plaatsnemen.” Er was op die plaats veel gras en de mensen namen plaats. Het aantal mannen bedroeg ongeveer vijfduizend.</verse>
				<verse number="11">Toen nam Jezus de broden. Hij sprak het dankgebed uit en liet aan de mensen die hadden plaatsgenomen zoveel uitdelen als ze wilden. Hetzelfde deed hij met de vissen.</verse>
				<verse number="12">Toen de mensen voldoende hadden gegeten, zei Jezus tegen zijn leerlingen: “Verzamel de overgebleven brokken, zodat er niets verloren gaat.”</verse>
				<verse number="13">Ze verzamelden de brokken van de vijf gerstebroden die waren overgelaten door de mensen die hadden gegeten. Ze vulden er twaalf manden mee.</verse>
				<verse number="14">Bij het zien van het wonderlijke teken dat Jezus had verricht, zeiden de mensen: “Deze Man is werkelijk de profeet die naar de wereld zou komen.”</verse>
				<verse number="15">Jezus merkte dat ze Hem onder dwang wilden meenemen om Hem tot koning uit te roepen. Daarom trok Hij zich weer terug, de berg op, om alleen te zijn.</verse>
				<verse number="16">Toen het avond werd, gingen zijn leerlingen naar het meer.</verse>
				<verse number="17">Ze stapten in een boot om het meer over te steken, naar Kafarnaüm. Het was al donker geworden en Jezus was nog niet naar hen toe gekomen.</verse>
				<verse number="18">Doordat er een harde wind stond, werd het meer woelig.</verse>
				<verse number="19">Toen ze ongeveer vijf of zes kilometer hadden geroeid, zagen ze Jezus over het meer wandelen. Hij kwam dicht bij de boot en ze werden bang.</verse>
				<verse number="20">Maar Hij zei tegen hen: “Ik ben het. Wees niet bang.”</verse>
				<verse number="21">Ze wilden Hem aan boord nemen, maar de boot kwam meteen op hun plaats van bestemming aan wal.</verse>
				<verse number="22">De volgende dag kwam de menigte die aan de overkant van het meer was gebleven tot het besef dat er slechts één bootje was geweest en dat Jezus niet samen met zijn leerlingen in de boot was gestapt, maar dat zijn leerlingen zonder Hem waren vertrokken.</verse>
				<verse number="23">Dicht bij de plaats waar men het brood had gegeten nadat de Heer het dankgebed had uitgesproken, kwamen andere bootjes uit Tiberias aan.</verse>
				<verse number="24">Toen de mensen zagen dat Jezus er niet was en zijn leerlingen ook niet, stapten ze in die bootjes en voeren ze naar Kafarnaüm om naar Hem te zoeken.</verse>
				<verse number="25">Toen ze Jezus aan de overkant van het meer hadden gevonden, vroegen ze Hem: “Rabbi, wanneer bent U hier aangekomen?”</verse>
				<verse number="26">Jezus antwoordde: “Ik zeg jullie nadrukkelijk, jullie zoeken Mij niet omdat jullie wonderlijke tekenen hebben gezien, maar omdat jullie je hebben volgegeten met de broden.</verse>
				<verse number="27">Zet je niet in voor voedsel dat bederft, maar voor het voedsel dat goed blijft tot in het eeuwig leven. De Mensenzoon zal het jullie geven, want God de Vader heeft zijn stempel van goedkeuring op Hem gedrukt.”</verse>
				<verse number="28">De mensen vroegen Hem: “Hoe kunnen we ervoor zorgen dat we doen wat God wil dat we doen?”</verse>
				<verse number="29">Jezus antwoordde: “Wat God wil dat jullie doen is: geloven in Degene die Hij heeft gezonden.”</verse>
				<verse number="30">Ze vroegen Jezus: “Welk wonderlijke teken gaat U verrichten, zodat wij het kunnen zien en U dan geloven? Wat gaat U doen?</verse>
				<verse number="31">Onze voorouders aten het manna toen ze in de wildernis waren. Er staat immers in de Schriften: ‘Hij gaf hun brood uit de hemel te eten.’”</verse>
				<verse number="32">Jezus antwoordde: “Ik zeg jullie nadrukkelijk, het was niet Mozes die jullie het brood uit de hemel gaf, maar mijn Vader. Hij geeft jullie het ware brood uit de hemel.</verse>
				<verse number="33">Want het brood van God is het brood dat uit de hemel neerdaalt en leven aan de wereld geeft.”</verse>
				<verse number="34">Ze zeiden tegen Hem: “Heer, geef ons voortdurend dat brood.”</verse>
				<verse number="35">Jezus zei tegen hen: “Ik ben het brood dat leven geeft. Wie bij Mij komt, zal nooit meer honger hebben, en wie in Mij gelooft, zal nooit meer dorst hebben.</verse>
				<verse number="36">Maar zoals Ik jullie al gezegd heb: jullie hebben Mij gezien en toch geloven jullie niet.</verse>
				<verse number="37">Ieder die de Vader aan Mij toevertrouwt, zal bij Mij komen en wie bij Mij komt, zal niet door Mij worden weggestuurd.</verse>
				<verse number="38">Ik ben namelijk niet uit de hemel neergedaald om te doen wat Ik zelf wil, maar om te doen wat Hij wil, die Mij gestuurd heeft.</verse>
				<verse number="39">En wat Hij die Mij gestuurd heeft wil, is dat Ik geen van de mensen die Hij Mij heeft toevertrouwd, verloren laat gaan, maar dat Ik hen doe verrijzen op de Laatste Dag.</verse>
				<verse number="40">Dit is wat mijn Vader wil: dat ieder die de Zoon ziet en in Hem gelooft, het eeuwig leven zal hebben en dat Ik hem op de Laatste Dag zal doen verrijzen.”</verse>
				<verse number="41">De Joodse leiders begonnen over Jezus te mopperen, omdat Hij had gezegd: “Ik ben het brood dat uit de hemel is neergedaald.”</verse>
				<verse number="42">Ze zeiden: “Is dit niet Jezus de zoon van Jozef? Wij weten wie zijn vader en moeder zijn. Hoe kan Hij dan zeggen: ‘Ik ben uit de hemel neergedaald?’”</verse>
				<verse number="43">Jezus zei tegen hen: “Mopper niet zo onder elkaar.</verse>
				<verse number="44">Niemand kan bij Mij komen tenzij de Vader, die Mij heeft gestuurd, hem naar Mij toe leidt. Dan zal Ik hem op de Laatste Dag doen verrijzen.</verse>
				<verse number="45">In de Profeten staat: ‘Zij zullen allen door God worden onderwezen.’ Ieder die naar de Vader luistert en van Hem heeft geleerd, komt bij Mij.</verse>
				<verse number="46">Niemand heeft de Vader gezien; alleen Hij die door God is gestuurd heeft de Vader gezien.</verse>
				<verse number="47">Ik zeg jullie nadrukkelijk, wie gelooft, heeft het eeuwig leven.</verse>
				<verse number="48">Ik ben het brood dat leven geeft.</verse>
				<verse number="49">Jullie voorouders aten manna toen ze in de wildernis waren, en ze zijn gestorven.</verse>
				<verse number="50">Maar dit is het brood dat uit de hemel is neergedaald; wie ervan eet, zal niet sterven.</verse>
				<verse number="51">Ik ben het brood dat leven geeft en dat uit de hemel is neergedaald; als iemand van dit brood eet, zal hij voor eeuwig leven. Het brood dat Ik geef om de wereld te doen leven is mijn lichaam.”</verse>
				<verse number="52">De Joodse leiders begonnen met elkaar te ruziën. Ze zeiden: “Hoe kan Hij ons zijn lichaam te eten geven?”</verse>
				<verse number="53">Jezus zei tegen hen: “Ik zeg jullie nadrukkelijk, als jullie niet van het lichaam van de Mensenzoon eten en van zijn bloed drinken, kunnen jullie het eeuwig leven niet in je hebben.</verse>
				<verse number="54">Wie van mijn lichaam eet en van mijn bloed drinkt, heeft het eeuwig leven, en op de Laatste Dag zal Ik hem doen verrijzen.</verse>
				<verse number="55">Want mijn lichaam is het ware voedsel en mijn bloed de ware drank.</verse>
				<verse number="56">Wie van mijn lichaam eet en van mijn bloed drinkt, hoort bij Mij en Ik bij hem.</verse>
				<verse number="57">Zoals Ik leef dankzij de Vader die het leven geeft, de Vader die Mij heeft gezonden, zo is het ook met wie van Mij eet: hij zal leven dankzij Mij.</verse>
				<verse number="58">Dit is het brood dat uit de hemel is neergedaald. Het is niet zoals het brood dat de voorouders aten. Zij zijn gestorven, maar wie van dit brood eet, zal voor eeuwig leven.”</verse>
				<verse number="59">Dit is wat Hij zei in de synagoge in Kafarnaüm, toen Hij daar onderwees.</verse>
				<verse number="60">Veel van zijn leerlingen die hiernaar hadden geluisterd, zeiden: “Dit zijn harde woorden; wie kan ernaar luisteren?”</verse>
				<verse number="61">Jezus had door dat zijn leerlingen hierover aan het mopperen waren. Daarom vroeg Hij hen: “Ergeren jullie je hieraan?</verse>
				<verse number="62">Wat als jullie de Mensenzoon zien teruggaan naar waar Hij eerder was?</verse>
				<verse number="63">Het is de Geest die leven geeft; menselijke inspanningen baten niet. Wat Ik jullie heb verteld, is van de Geest en geeft leven.</verse>
				<verse number="64">Maar sommigen van jullie geloven niet.” Jezus wist namelijk vanaf het begin wie er niet geloofden en wie het was die Hem zou verraden.</verse>
				<verse number="65">Hij zei: “Daarom had Ik tegen jullie gezegd dat niemand bij Mij kan komen tenzij de Vader hem ertoe in staat stelt.”</verse>
				<verse number="66">Vanaf toen keerden veel van zijn leerlingen zich van Hem af; ze wilden niet meer met Hem omgaan.</verse>
				<verse number="67">Jezus vroeg aan de Twaalf: “Willen ook jullie niet weggaan?”</verse>
				<verse number="68">Simon Petrus antwoordde: “Heer, naar wie zouden we toe gaan? De woorden die U spreekt, bieden het eeuwig leven.</verse>
				<verse number="69">Wij geloven en beseffen dat U de door God gestuurde Heilige bent.”</verse>
				<verse number="70">Jezus zei tegen Petrus: “Ik heb jullie zelf gekozen, alle twaalf, maar één van jullie is een duivel.”</verse>
				<verse number="71">Hij bedoelde Judas, de zoon van Simon Iskariot. Hij was een van de Twaalf en hij was het die Jezus zou verraden.</verse>
			</chapter>
			<chapter number="7">
				<verse number="1">Later reisde Jezus rond in Galilea. Hij wilde niet in Judea rondreizen, want de Joodse leiders waren van plan Hem te doden.</verse>
				<verse number="2">Binnenkort zou het Joodse Loofhuttenfeest plaatsvinden.</verse>
				<verse number="3">Daarom zeiden Jezus' broers tegen Hem: “Vertrek toch; ga naar Judea. Dan kunnen je leerlingen de bijzondere dingen zien die Jij doet.</verse>
				<verse number="4">Immers, niemand die bekend wil zijn, gaat in het geheim te werk. Als Jij al die bijzondere dingen doet, maak Jezelf dan aan de wereld bekend!”</verse>
				<verse number="5">Zelfs zijn broers geloofden namelijk niet in Hem.</verse>
				<verse number="6">Jezus antwoordde: “Mijn moment is nog niet gekomen, maar voor jullie is elk tijdstip goed.</verse>
				<verse number="7">De wereld kan jullie niet haten, maar ze haat Mij, omdat Ik verklaar dat de dingen die zij doet, slecht zijn.</verse>
				<verse number="8">Gaan jullie maar naar het feest. Ik ga niet naar dit feest omdat mijn moment nog niet is gekomen.”</verse>
				<verse number="9">Nadat Hij dit tegen hen had gezegd, bleef Hij in Galilea.</verse>
				<verse number="10">Maar toen zijn broers naar het feest waren vertrokken, ging Hij zelf ook – onopvallend en in het geheim.</verse>
				<verse number="11">Tijdens het feest zochten de Joodse leiders naar Jezus. Ze vroegen: “Waar is Hij?”</verse>
				<verse number="12">Onder de mensen werd veel over Hem gefluisterd. Sommigen zeiden: “Hij is een goed mens”. Anderen zeiden: “Welnee, Hij misleidt het volk.”</verse>
				<verse number="13">Maar uit angst voor de Joodse leiders sprak niemand openlijk over Jezus.</verse>
				<verse number="14">Halverwege het feest ging Jezus naar het tempelterrein; daar onderwees Hij.</verse>
				<verse number="15">De Joodse leiders verbaasden zich. Ze vroegen: “Hoe weet die Man dat allemaal? Hij heeft geen onderwijs genoten.”</verse>
				<verse number="16">Jezus reageerde: “Mijn onderwijs komt niet van Mijzelf, maar van Degene die Mij heeft gestuurd.</verse>
				<verse number="17">Als iemand ernaar verlangt, te doen wat God wil, zal hij weten of mijn onderwijs van God komt, of dat Ik spreek namens Mijzelf.</verse>
				<verse number="18">Wie namens zichzelf spreekt, is uit op eer voor zichzelf, maar wie wil dat degene die hem heeft gestuurd de eer krijgt, is oprecht en heeft geen kwaad in de zin.</verse>
				<verse number="19">Heeft Mozes jullie niet de Wet gegeven? Maar niemand van jullie houdt zich aan de Wet. Waarom willen jullie Mij doden?”</verse>
				<verse number="20">De menigte antwoordde: “U heeft een demon in U. Wie probeert U te doden?”</verse>
				<verse number="21">Jezus antwoordde: “Ik heb één bijzondere daad verricht en jullie verbazen je allemaal.</verse>
				<verse number="22">Mozes heeft jullie de besnijdenis gegeven – niet dat de besnijdenis van Mozes komt; ze komt van de aartsvaders – en daarom besnijden jullie jongetjes ook op de sabbat.</verse>
				<verse number="23">Maar als iemand op de sabbat wordt besneden om te vermijden dat de Wet van Mozes wordt overtreden, waarom zijn jullie dan boos dat Ik iemand gezond heb gemaakt op de sabbat?</verse>
				<verse number="24">Stop met oordelen op basis van uiterlijkheden, en oordeel op basis van wat rechtvaardig is.”</verse>
				<verse number="25">Sommige inwoners van Jeruzalem vroegen: “Is dit niet de Man die ze willen doden?</verse>
				<verse number="26">Maar kijk, Hij spreekt in het openbaar en ze zeggen er niets van. Zouden de autoriteiten misschien beseffen dat Hij de Messias is?</verse>
				<verse number="27">Van deze Man weten we echter waar Hij vandaan komt, terwijl niemand weet waar de Messias vandaan komt.”</verse>
				<verse number="28">Toen Jezus op het tempelterrein aan het onderwijzen was, riep Hij uit: “Jullie weten wie Ik ben en waar Ik vandaan kom. Maar Ik ben niet namens Mijzelf gekomen. Hij die Mij gestuurd heeft, is de waarheid en jullie kennen Hem niet.</verse>
				<verse number="29">Ik ken Hem, omdat Ik bij Hem vandaan kom; Hij heeft Mij gezonden.”</verse>
				<verse number="30">Toen probeerden ze Hem te arresteren, maar niemand slaagde erin Hem te grijpen, want zijn moment was nog niet gekomen.</verse>
				<verse number="31">Toch geloofden veel mensen in Hem. Zij zeiden: “Wanneer de Messias komt, zal Hij toch niet meer wonderlijke tekenen verrichten dan deze Man?”</verse>
				<verse number="32">De farizeeën hoorden dat de mensen dit over Jezus fluisterden en de hoofdpriesters en farizeeën stuurden tempelwachters om Hem te arresteren.</verse>
				<verse number="33">Toen zei Jezus: “Ik zal nog even bij jullie zijn; dan ga Ik terug naar Degene die Mij heeft gestuurd.</verse>
				<verse number="34">Jullie zullen Mij zoeken zonder Mij te vinden en waar Ik dan zal zijn, kunnen jullie niet komen.”</verse>
				<verse number="35">De Joodse mensen zeiden tegen elkaar: “Waar zou Hij naartoe gaan, dat wij Hem niet zullen vinden? Hij zal toch niet naar de Joodse diaspora in het buitenland gaan, om de Grieken te onderwijzen?</verse>
				<verse number="36">Wat bedoelde Hij toen Hij zei: ‘Jullie zullen Mij zoeken zonder Mij te vinden en waar Ik dan zal zijn, kunnen jullie niet komen’?”</verse>
				<verse number="37">Op de laatste en belangrijkste dag van het feest ging Jezus voor de menigte staan en riep Hij uit: “Als iemand dorst heeft, laat hij dan bij Mij komen en drinken.</verse>
				<verse number="38">Zoals in de Schriften staat over wie in Mij gelooft: uit zijn binnenste zullen rivieren stromen van water dat leven geeft.”</verse>
				<verse number="39">Hij zei dit over de Geest, die de mensen die in Jezus geloofden, zouden ontvangen. De Geest was er echter nog niet, want Jezus was nog niet naar Gods glorie teruggekeerd.</verse>
				<verse number="40">Toen sommige mensen deze woorden hoorden, zeiden ze: “Deze Man is werkelijk de profeet.”</verse>
				<verse number="41">Anderen zeiden: “Hij is de Messias.” Nog anderen zeiden: “De Messias komt toch niet uit Galilea?</verse>
				<verse number="42">Zeggen de Schriften niet dat de Messias een van de afstammelingen van David zal zijn en uit Betlehem, de woonplaats van David, zal komen?”</verse>
				<verse number="43">Zo ontstond er verdeeldheid onder de mensen over Wie Hij was.</verse>
				<verse number="44">Sommigen probeerden Jezus te arresteren, maar niemand slaagde erin Hem te grijpen.</verse>
				<verse number="45">Toen gingen de tempelwachters terug naar de hoofdpriesters en farizeeën. Die vroegen hen: “Waarom hebben jullie Hem niet meegebracht?”</verse>
				<verse number="46">De tempelwachters antwoordden: “Er heeft nog nooit iemand gesproken zoals Hij.”</verse>
				<verse number="47">De farizeeën reageerden: “Heeft Hij jullie misschien ook misleid?</verse>
				<verse number="48">Geen van de leiders en geen van de farizeeën gelooft toch in Hem?</verse>
				<verse number="49">Maar deze massa heeft geen besef van de Wet en zij is vervloekt!”</verse>
				<verse number="50">Nikodemus, die eerder bij Jezus was geweest en die een van de farizeeën was, vroeg hen:</verse>
				<verse number="51">“Volgens onze wetten mag een mens toch niet worden veroordeeld zonder dat hij eerst wordt verhoord en zonder dat wordt onderzocht wat hij heeft gedaan?”</verse>
				<verse number="52">Ze antwoordden: “Kom jij soms ook uit Galilea? Ga het maar na, dan zal je ontdekken dat uit Galilea geen profeet kan komen.”</verse>
				<verse number="53">Toen ging iedereen naar huis.</verse>
			</chapter>
			<chapter number="8">
				<verse number="1">Jezus vertrok naar de Olijfberg.</verse>
				<verse number="2">Toen Hij de volgende ochtend naar het tempelterrein terugkeerde, kwam heel het volk naar Hem toe. Hij ging zitten en onderwees hen.</verse>
				<verse number="3">Toen brachten de Schriftgeleerden en de farizeeën een vrouw naar Hem toe, die op overspel betrapt was. Ze zetten haar in het midden,</verse>
				<verse number="4">en zeiden tegen Jezus: “Leraar, deze vrouw is op heterdaad op overspel betrapt.</verse>
				<verse number="5">Mozes heeft ons in de Wet bevolen dat zo'n vrouw gestenigd moet worden. Wat vindt U?”</verse>
				<verse number="6">Ze zeiden dit om Hem op de proef te stellen, om iets te hebben waarvan ze Hem zouden kunnen beschuldigen. Maar Jezus boog zich voorover en schreef met zijn vinger op de grond.</verse>
				<verse number="7">Toen ze bleven doorvragen, ging Hij rechtop zitten en zei Hij tegen hen: “Wie van jullie heeft nog nooit gezondigd? Laat die persoon de eerste steen naar haar gooien.”</verse>
				<verse number="8">Hij boog zich opnieuw voorover en schreef op de grond.</verse>
				<verse number="9">Toen ze dat hoorden, vertrokken ze een voor een, te beginnen met de oudsten. Jezus bleef alleen achter met de vrouw die in het midden had gestaan.</verse>
				<verse number="10">Jezus ging weer rechtop zitten en vroeg haar: “Waar zijn ze? Heeft niemand je veroordeeld?”</verse>
				<verse number="11">Ze zei: “Niemand, meneer.” Jezus zei: “Ik veroordeel je ook niet. Je mag gaan. Zorg dat je voortaan niet meer zondigt.”</verse>
				<verse number="12">Opnieuw sprak Jezus de mensen toe. Hij zei: “Ik ben het licht voor de wereld. Wie Mij volgt, leeft niet meer in het duister, maar heeft het licht dat leven geeft.”</verse>
				<verse number="13">De farizeeën zeiden tegen Hem: “U getuigt van Uzelf; uw getuigenis is dus niet rechtsgeldig.”</verse>
				<verse number="14">Jezus antwoordde: “Al getuig Ik van Mezelf, mijn getuigenis is rechtsgeldig, omdat Ik weet waar Ik vandaan kom en waar Ik naartoe ga. Jullie daarentegen weten niet waar Ik vandaan kom of waar Ik naartoe ga.</verse>
				<verse number="15">Jullie oordelen aan de hand van menselijke maatstaven; Ik oordeel niemand.</verse>
				<verse number="16">Maar zelfs als Ik oordeel, dan is mijn oordeel rechtsgeldig, want Ik ben niet alleen. Ik ben samen met de Vader, die Mij heeft gestuurd.</verse>
				<verse number="17">Zelfs in jullie Wet staat dat de getuigenis van twee personen rechtsgeldig is.</verse>
				<verse number="18">Van Mij getuigen Ikzelf en de Vader die Mij gestuurd heeft.”</verse>
				<verse number="19">Ze vroegen Hem: “Waar is uw vader dan?” Jezus antwoordde: “Jullie kennen noch Mij, noch mijn Vader. Als jullie Mij zouden kennen, zouden jullie ook mijn Vader kennen.”</verse>
				<verse number="20">Dit is wat Jezus zei toen Hij onderwees in de buurt van de offerkist op het tempelterrein. En niemand arresteerde Hem, want zijn moment was nog niet gekomen.</verse>
				<verse number="21">Opnieuw sprak Jezus de mensen toe. “Ik ga weg, jullie zullen Mij zoeken en jullie zullen sterven in je zondige staat. Waar Ik naartoe ga, kunnen jullie niet komen.”</verse>
				<verse number="22">De Joodse leiders zeiden: “Hij zegt: ‘Waar Ik naartoe ga, kunnen jullie niet komen.’ Hij gaat toch geen zelfmoord plegen?”</verse>
				<verse number="23">Hij zei tegen hen: “Jullie zijn van beneden, Ik ben van boven. Jullie zijn van deze wereld, Ik ben niet van deze wereld.</verse>
				<verse number="24">Ik heb tegen jullie gezegd dat jullie zullen sterven in je zondige staat. Als jullie niet geloven dat Ik ben wie Ik ben, zullen jullie sterven in je zondige staat.”</verse>
				<verse number="25">Ze vroegen Hem: “Wie bent U dan?” Jezus zei tegen hen: “Wat Ik jullie van in het begin heb gezegd.</verse>
				<verse number="26">Er is veel dat Ik over jullie kan zeggen om jullie te veroordelen, maar Hij die Mij heeft gestuurd, spreekt de waarheid en wat Ik de wereld vertel, heb Ik van Hem gehoord.”</verse>
				<verse number="27">Ze beseften niet dat Hij hun over de Vader vertelde.</verse>
				<verse number="28">Jezus zei tegen hen: “Wanneer jullie de Mensenzoon omhoogheffen, zullen jullie weten dat Ik ben wie Ik ben en dat Ik niets namens Mijzelf doe, maar dat Ik zeg wat de Vader Mij heeft geleerd.</verse>
				<verse number="29">Hij die Mij heeft gestuurd, is bij Mij. Hij heeft Mij niet in de steek gelaten, want Ik doe altijd wat Hem bevalt.”</verse>
				<verse number="30">Toen Hij dit zei, kwamen velen tot geloof in Hem.</verse>
				<verse number="31">Jezus zei tegen de Joodse mensen die in Hem geloofden: “Als jullie je houden aan hetgeen Ik zeg, zijn jullie werkelijk leerlingen van Mij.</verse>
				<verse number="32">Dan zullen jullie de waarheid kennen en de waarheid zal jullie bevrijden.”</verse>
				<verse number="33">Ze antwoordden: “Wij zijn afstammelingen van Abraham en wij zijn nooit iemands slaaf geweest. Hoe kan U dan zeggen dat we bevrijd zullen worden?”</verse>
				<verse number="34">Jezus antwoordde: “Ik zeg jullie nadrukkelijk, ieder die zondigt, is slaaf van de zonde.</verse>
				<verse number="35">Een slaaf blijft niet altijd bij de familie, maar de zoon blijft voor altijd.</verse>
				<verse number="36">Als de Zoon jullie bevrijdt, zullen jullie werkelijk vrij zijn.</verse>
				<verse number="37">Ik weet dat jullie Abrahams afstammelingen zijn. Maar toch zoeken jullie naar een mogelijkheid om Mij te doden, omdat jullie in je hart geen ruimte hebben voor hetgeen Ik zeg.</verse>
				<verse number="38">Ik vertel hetgeen Ik bij de Vader heb gezien, terwijl jullie doen wat jullie van jullie vader hebben gehoord.”</verse>
				<verse number="39">Ze antwoordden: “Onze vader is Abraham.” Jezus zei tegen hen: “Als jullie kinderen van Abraham zouden zijn, zouden jullie de dingen doen die Abraham deed.</verse>
				<verse number="40">Maar in plaats daarvan proberen jullie Mij te doden – Mij, een mens die jullie de waarheid vertelt die Hij van God heeft gehoord – en Abraham heeft zoiets niet gedaan.</verse>
				<verse number="41">Jullie doen wat jullie vader doet.” Ze antwoordden: “Wij zijn geen onwettige kinderen, wij hebben één Vader: God.”</verse>
				<verse number="42">Jezus zei tegen hen: “Als God jullie Vader zou zijn, dan zouden jullie liefdevol met Mij omgaan, want Ik kom van God. Ik ben niet namens Mijzelf gekomen; Hij heeft Mij gezonden.</verse>
				<verse number="43">Waarom begrijpen jullie niet wat Ik zeg? Omdat jullie het niet kunnen verdragen om mijn woorden te horen.</verse>
				<verse number="44">Jullie vader is de duivel en jullie doen graag wat hij verlangt. Hij was een moordenaar vanaf het begin en hij houdt zich niet aan de waarheid, omdat er in hem geen waarheid is. Wanneer hij liegt, spreekt hij uit zichzelf. Hij is een leugenaar, de vader van de leugen.</verse>
				<verse number="45">Maar omdat Ik de waarheid spreek, geloven jullie Mij niet.</verse>
				<verse number="46">Wie van jullie kan Mij terechtwijzen voor een zonde die Ik gedaan zou hebben? Als Ik de waarheid spreek, waarom geloven jullie Mij dan niet?</verse>
				<verse number="47">Hij die God als Vader heeft, luistert naar Gods woorden. De reden waarom jullie niet luisteren, is dat God niet jullie Vader is.”</verse>
				<verse number="48">De Joodse leiders antwoordden: “Het is terecht dat wij zeggen dat U een Samaritaan bent en een demon in U heeft.”</verse>
				<verse number="49">Jezus antwoordde: “Ik heb geen demon in Me, Ik eer mijn Vader en jullie eren Mij niet.</verse>
				<verse number="50">Ik wil geen eer voor Mijzelf – er is er Eén die dat voor Mij wil, en Hij is het die beslist.</verse>
				<verse number="51">Ik zeg jullie nadrukkelijk, wie zich houdt aan hetgeen Ik zeg, zal nooit de dood ervaren.”</verse>
				<verse number="52">De Joodse leiders zeiden tegen Hem: “Nu weten wij zeker dat U een demon in U heeft. Abraham is dood, en de profeten ook, maar U zegt dat wie zich houdt aan hetgeen U zegt, nooit de dood zal ervaren.</verse>
				<verse number="53">U bent toch niet beter dan onze voorvader Abraham? Hij is dood, en de profeten ook. Wie denkt U wel dat U bent?”</verse>
				<verse number="54">Jezus antwoordde: “Als Ik Mijzelf eer geef, is die eer niets waard. Maar het is de Vader die Mij eer geeft en jullie zeggen dat Hij jullie God is.</verse>
				<verse number="55">En toch kennen jullie Hem niet. Maar Ik ken Hem wel. Als Ik zou zeggen dat Ik Hem niet ken, zou Ik een leugenaar zijn, net als jullie. Maar Ik ken Hem wel en Ik houd Mij aan hetgeen Hij zegt.</verse>
				<verse number="56">Jullie voorvader Abraham verheugde zich op mijn komst en was blij toen hij die zag.”</verse>
				<verse number="57">De Joodse leiders zeiden tegen Hem: “U bent nog geen vijftig jaar oud en U zegt dat U Abraham heeft gezien?”</verse>
				<verse number="58">Jezus zei tegen hen: “Ik zeg jullie nadrukkelijk, Ik ben er al van voordat Abraham geboren werd.”</verse>
				<verse number="59">Toen raapten ze stenen op om Jezus daarmee te bekogelen. Maar Hij onttrok zich aan hun zicht en verliet het tempelterrein.</verse>
			</chapter>
			<chapter number="9">
				<verse number="1">In het voorbijgaan zag Jezus iemand die reeds vanaf zijn geboorte blind was.</verse>
				<verse number="2">Zijn leerlingen vroegen Hem: “Rabbi, die man is blind geboren. Wie heeft daar schuld aan, hij of zijn ouders?”</verse>
				<verse number="3">Jezus antwoordde: “Het is niet zijn schuld, noch die van zijn ouders; hij is blind geboren opdat de mensen Gods daden zouden zien.</verse>
				<verse number="4">En die daden, waarvoor Hij Mij heeft gestuurd, moeten Wij doen zolang het nog licht is. Straks wordt het nacht en dan kan niemand iets doen.</verse>
				<verse number="5">Zolang Ik in de wereld ben, ben Ik het licht voor de wereld.”</verse>
				<verse number="6">Na dat te hebben gezegd, spuwde Hij op de grond. Met het speeksel maakte Hij slijk, en Hij streek dat slijk op de ogen van de man.</verse>
				<verse number="7">Toen zei Hij tegen hem: “Ga je wassen in het Badhuis van Siloam.” (Siloam betekent: gezonden.) De man vertrok, waste zich en toen hij terugkwam kon hij zien.</verse>
				<verse number="8">De buren en de mensen die hem vroeger altijd hadden zien bedelen, vroegen: “Is dat niet die man die altijd zat te bedelen?”</verse>
				<verse number="9">Sommigen zeiden: “Dat is hem.” Anderen zeiden: “Nee, maar hij lijkt op hem.” Hijzelf zei: “Ik ben het.”</verse>
				<verse number="10">Ze vroegen hem: “Hoe kan het dat je nu kan zien?”</verse>
				<verse number="11">Hij antwoordde: “Iemand die Jezus heet maakte slijk, streek dat op mijn ogen, en zei: ‘Ga naar Siloam om je te wassen.’ Dus ging ik daarheen, waste me, en toen kon ik zien.”</verse>
				<verse number="12">Ze vroegen hem: “Waar is die Man?” Hij antwoordde: “Ik weet het niet.”</verse>
				<verse number="13">Toen werd de man die blind was geweest, bij de farizeeën gebracht.</verse>
				<verse number="14">De dag waarop Jezus slijk had gemaakt en zijn ogen had genezen, was een sabbat.</verse>
				<verse number="15">Ook de farizeeën vroegen hem hoe het kwam dat hij nu kon zien. Hij antwoordde: “Die man streek slijk op mijn ogen. Toen heb ik me gewassen en nu kan ik zien.”</verse>
				<verse number="16">Sommige van de farizeeën zeiden: “Die Man komt niet van God, want Hij houdt zich niet aan de sabbat.” Anderen zeiden: “Hoe zou een zondig mens zulke wonderlijke tekenen kunnen verrichten?” Er ontstond verdeeldheid onder hen.</verse>
				<verse number="17">Ze vroegen verder aan de man die blind was geweest: “Wat zeg jij van Hem? Want jij bent het die door zijn toedoen kan zien.” De man zei: “Hij is een profeet.”</verse>
				<verse number="18">De Joodse leiders weigerden te geloven dat de man blind was geweest en nu kon zien. Daarom lieten ze zijn ouders ophalen</verse>
				<verse number="19">en vroegen hun: “Is dit jullie zoon? Kunnen jullie bevestigen dat hij blind geboren is? Hoe komt het dat hij nu kan zien?”</verse>
				<verse number="20">De ouders antwoordden: “Wij weten dat dit onze zoon is en dat hij blind is geboren.</verse>
				<verse number="21">Maar hoe het komt dat hij nu kan zien, of wie hem heeft genezen, dat weten we niet. Vraag het hem zelf maar. Hij is oud genoeg om voor zichzelf te spreken.”</verse>
				<verse number="22">Zijn ouders zeiden dit omdat ze bang waren voor de Joodse leiders. De Joodse leiders waren namelijk overeengekomen dat wie zou belijden dat Jezus de Messias was, uit de synagoge zou worden verbannen.</verse>
				<verse number="23">Het was daarom dat zijn ouders zeiden: “Hij is oud genoeg. Vraag het hem zelf maar.”</verse>
				<verse number="24">Ze riepen de man die blind was geweest terug en zeiden tegen hem: “Geef God de eer. We weten toch dat die Man een zondaar is?”</verse>
				<verse number="25">Hij antwoordde: “Of Hij een zondaar is, weet ik niet. Maar één ding weet ik wel: ik was blind, en nu kan ik zien.”</verse>
				<verse number="26">Ze vroegen hem: “Wat heeft Hij met je gedaan? Hoe heeft Hij ervoor gezorgd dat je nu kan zien?”</verse>
				<verse number="27">Hij antwoordde: “Dat heb ik u al gezegd en u weigerde te luisteren. Waarom wilt u het opnieuw horen? Of wilt u ook leerlingen van Hem worden?”</verse>
				<verse number="28">Ze verwensten hem en zeiden: “Jij bent zijn leerling, maar wij zijn leerlingen van Mozes.</verse>
				<verse number="29">Van Mozes weten we dat God tot hem sprak, maar van deze Man weten we zelfs niet waar Hij vandaan komt.”</verse>
				<verse number="30">De man antwoordde: “Is dat niet raar? Jullie weten niet waar Hij vandaan komt en toch heeft Hij gezorgd dat ik nu kan zien.</verse>
				<verse number="31">We weten dat God niet luistert naar zondaars, maar wel naar wie Hem vereert en doet wat Hij wil.</verse>
				<verse number="32">Het is nog nooit vertoond dat een blind geboren persoon is genezen.</verse>
				<verse number="33">Als die Man niet van God zou komen, dan zou Hij toch niets kunnen doen?”</verse>
				<verse number="34">Ze antwoordden: “Jij bent altijd al een zondaar geweest, vanaf je geboorte, en jij wil ons de les lezen?” Toen joegen ze hem weg.</verse>
				<verse number="35">Jezus hoorde dat de man was weggejaagd, zocht hem op en vroeg: “Geloof je in de Mensenzoon?”</verse>
				<verse number="36">De man antwoordde: “Wie is Hij, meneer? Als ik dat weet, zal ik in Hem geloven.”</verse>
				<verse number="37">Jezus zei tegen hem: “Je hebt Hem gezien en je spreekt met Hem.”</verse>
				<verse number="38">De man zei: “Ik geloof, Heer”, en knielde voor Hem.</verse>
				<verse number="39">Toen zei Jezus: “Ik ben naar deze wereld gekomen om scheiding te brengen: zij die blind zijn, zullen zien en zij die denken te zien, zullen ontdekken dat ze blind zijn.”</verse>
				<verse number="40">Enkele farizeeën die erbij stonden, hoorden wat Hij zei en vroegen Hem: “Zijn wij dan ook blind?”</verse>
				<verse number="41">Jezus antwoordde: “Als jullie blind zouden zijn, zou jullie geen schuld treffen. Maar omdat jullie beweren dat jullie kunnen zien, blijft jullie schuld bestaan.</verse>
			</chapter>
			<chapter number="10">
				<verse number="1">Ik zeg jullie nadrukkelijk, wie de schaapskooi niet binnengaat door de deur, maar op een andere plaats naar binnen klimt, is een dief, een rover.</verse>
				<verse number="2">Wie echter door de deur naar binnen gaat, is de herder van de schapen.</verse>
				<verse number="3">Voor hem doet de bewaker open en de schapen luisteren naar zijn stem. Hij roept zijn schapen bij hun naam en leidt hen naar buiten.</verse>
				<verse number="4">En wanneer hij al zijn schapen naar buiten heeft geleid, gaat hij voor hen uit. De schapen volgen hem omdat ze zijn stem kennen.</verse>
				<verse number="5">Een vreemde zullen ze zeker niet volgen. Integendeel, ze zullen van hem weglopen, omdat ze de stem van vreemden niet kennen.”</verse>
				<verse number="6">Jezus vertelde hun deze parabel, maar ze begrepen niet wat Hij bedoelde.</verse>
				<verse number="7">Jezus vervolgde: “Ik zeg jullie nadrukkelijk, Ik ben de deur voor de schapen.</verse>
				<verse number="8">Allen die vóór Mij kwamen, waren dieven en rovers, maar naar hen hebben de schapen niet geluisterd.</verse>
				<verse number="9">Ik ben de deur. Als iemand door Mij naar binnen gaat, zal hij gered zijn. Hij zal vrij naar binnen en buiten kunnen gaan en hij zal weidegrond vinden.</verse>
				<verse number="10">De dief komt enkel om te stelen, te slachten en te vernietigen; Ik ben gekomen opdat zij het leven zullen hebben en het hun aan niets zal ontbreken.</verse>
				<verse number="11">Ik ben de goede herder. De goede herder is bereid om voor de schapen zijn leven te geven.</verse>
				<verse number="12">Een loonarbeider is niet de herder en niet de eigenaar van de schapen. Hij ziet de wolf komen, laat de schapen in de steek en slaat op de vlucht. Dan valt de wolf de schapen aan en jaagt hij hen uiteen.</verse>
				<verse number="13">Dat gebeurt omdat de loonarbeider niet om de schapen geeft.</verse>
				<verse number="14">Ik ben de goede herder. Ik ken mijn schapen en mijn schapen kennen Mij.</verse>
				<verse number="15">Precies zo kent de Vader Mij en ken Ik de Vader. Ik geef mijn leven voor de schapen.</verse>
				<verse number="16">Ik heb ook andere schapen, die niet bij deze kudde horen. Ook hen moet Ik leiden en ook zij zullen naar mijn stem luisteren. Ze zullen samen één kudde vormen, met één herder.</verse>
				<verse number="17">De Vader heeft Mij lief omdat Ik mijn leven geef om het later terug te nemen.</verse>
				<verse number="18">Niemand ontneemt Mij het leven; Ik doe er vrijwillig afstand van en Ik heb de bevoegdheid om het terug te nemen. Dat is de opdracht die Ik van mijn Vader heb gekregen.”</verse>
				<verse number="19">Omwille van deze woorden raakten de Joodse leiders opnieuw onderling verdeeld.</verse>
				<verse number="20">Velen van hen zeiden: “Hij heeft een demon in Zich, Hij is gek. Waarom luisteren jullie naar Hem?”</verse>
				<verse number="21">Maar anderen zeiden: “Die woorden komen niet van iemand die bezeten is door een demon; een demon kan geen blindheid genezen.”</verse>
				<verse number="22">Toen werd in Jeruzalem Chanoeka gevierd; het was winter.</verse>
				<verse number="23">Jezus wandelde over het tempelterrein, door de Zuilengalerij van Salomo.</verse>
				<verse number="24">De Joodse leiders kwamen om Hem heen staan en vroegen Hem: “Hoelang houdt U ons nog in het ongewisse? Als U de Messias bent, zeg het dan duidelijk.”</verse>
				<verse number="25">Jezus antwoordde: “Ik heb het jullie al gezegd en jullie geloven het niet. De daden die Ik doe in de naam van mijn Vader, tonen aan wie Ik ben.</verse>
				<verse number="26">Maar jullie geloven het niet omdat jullie niet bij mijn schapen horen.</verse>
				<verse number="27">Mijn schapen luisteren naar Mij. Ik ken hen en zij volgen Mij.</verse>
				<verse number="28">Ik geef hun het eeuwig leven; zij zullen nooit verloren gaan en niemand zal hen uit mijn handen roven.</verse>
				<verse number="29">Wat mijn Vader Mij heeft toevertrouwd, gaat alles te boven en niemand kan hen uit de handen van de Vader roven.</verse>
				<verse number="30">De Vader en Ik vormen een eenheid.”</verse>
				<verse number="31">De Joodse leiders raapten opnieuw stenen op om Hem te stenigen.</verse>
				<verse number="32">Daarom zei Jezus tegen hen: “Ik heb in opdracht van de Vader veel goede dingen gedaan en jullie hebben ze gezien; voor welke daad willen jullie Mij stenigen?”</verse>
				<verse number="33">De Joodse leiders antwoordden: “We willen U niet stenigen voor een goede daad, maar voor godslastering. U beweert dat U God bent, maar U bent slechts een mens.”</verse>
				<verse number="34">Jezus antwoordde: “Er staat toch in jullie Wet: ‘Ik zei: jullie zijn goden’?</verse>
				<verse number="35">De Schriften verliezen nooit hun zeggingskracht. Als mensen tot wie God spreekt goden worden genoemd,</verse>
				<verse number="36">waarom word Ik, die door de Vader ben aangesteld en naar de wereld gezonden, dan door jullie van godslastering beschuldigd omdat Ik zeg dat Ik de Zoon van God ben?</verse>
				<verse number="37">Als de dingen die Ik doe, niet afkomstig zijn van mijn Vader, geloof Mij dan niet.</verse>
				<verse number="38">Maar als de dingen die Ik doe wel van Hem komen, geloof die dan, zelfs als je Mij niet gelooft. Dan zullen jullie weten en beseffen dat de Vader en Ik een volkomen eenheid vormen.”</verse>
				<verse number="39">Ze probeerden nogmaals Hem te arresteren, maar Hij wist aan hen te ontkomen.</verse>
				<verse number="40">Hij vertrok opnieuw naar de overkant van de Jordaan, naar de plaats waar Johannes voorheen had gedoopt, en verbleef daar.</verse>
				<verse number="41">Veel mensen kwamen naar Hem toe. Ze zeiden: “Johannes verrichtte weliswaar geen wonderlijke tekenen, maar alles wat hij over deze Man heeft gezegd, is waar.”</verse>
				<verse number="42">Veel mensen kwamen daar tot geloof in Jezus.</verse>
			</chapter>
			<chapter number="11">
				<verse number="1">Er was iemand ziek: Lazarus van Betanië, de woonplaats van Maria en haar zuster Marta.</verse>
				<verse number="2">Dit was de Maria die de Heer met nardusolie zou zalven en die zijn voeten met haar haren zou drogen. Het was haar broer Lazarus die ziek was.</verse>
				<verse number="3">De zussen stuurden iemand naar Jezus toe om te zeggen: “Heer, uw goede vriend is ziek.”</verse>
				<verse number="4">Toen Jezus dat hoorde, zei Hij: “Deze ziekte zal niet eindigen in de dood, maar in eer voor God: hierdoor zal de grootheid van de Zoon van God zichtbaar worden.”</verse>
				<verse number="5">Jezus was goed bevriend met Marta en haar zus, en met Lazarus.</verse>
				<verse number="6">Nadat Hij had gehoord dat Lazarus ziek was, bleef Hij nog twee dagen waar Hij was.</verse>
				<verse number="7">Daarna zei Hij tegen zijn leerlingen: “Laten we weer naar Judea gaan.”</verse>
				<verse number="8">De leerlingen zeiden tegen Hem: “Rabbi, de mensen in Judea hebben onlangs nog geprobeerd U te stenigen, en U wilt weer daarnaartoe?”</verse>
				<verse number="9">Jezus antwoordde: “Duurt de dag geen twaalf uur? Wie overdag wandelt, struikelt niet, omdat hij ziet door het daglicht.</verse>
				<verse number="10">Maar wie 's nachts wandelt, struikelt omdat hij niet over licht beschikt.”</verse>
				<verse number="11">Nadat Hij dat gezegd had, zei Hij tegen hen: “Onze vriend Lazarus is ingeslapen, maar Ik ga hem wakker maken.”</verse>
				<verse number="12">De leerlingen zeiden tegen Hem: “Heer, als hij is ingeslapen, zal hij genezen.”</verse>
				<verse number="13">Jezus bedoelde dat Lazarus dood was, maar zij dachten dat Hij het had over de gewone slaap.</verse>
				<verse number="14">Toen zei Jezus onomwonden tegen hen: “Lazarus is dood.</verse>
				<verse number="15">Maar Ik ben blij voor jullie dat Ik er niet bij was, want nu kunnen jullie leren geloven. Laten we naar hem toe gaan.”</verse>
				<verse number="16">Tomas, die ook Didymus wordt genoemd, zei tegen de andere leerlingen: “Laten wij ook maar gaan, dan kunnen we met Hem sterven.”</verse>
				<verse number="17">Toen Jezus aankwam, ontdekte Hij dat Lazarus al vier dagen in het graf lag.</verse>
				<verse number="18">Betanië ligt dicht bij Jeruzalem, op ongeveer drie kilometer afstand.</verse>
				<verse number="19">Er waren veel Joodse mensen naar Marta en Maria toe gekomen om hen te troosten na het overlijden van hun broer.</verse>
				<verse number="20">Toen Marta hoorde dat Jezus eraan kwam, ging ze Hem tegemoet. Maria bleef thuis.</verse>
				<verse number="21">Marta zei tegen Jezus: “Heer, als U hier was geweest, zou mijn broer niet zijn gestorven.</verse>
				<verse number="22">Maar zelfs nu weet ik dat God U alles zal geven wat U van Hem vraagt.”</verse>
				<verse number="23">Jezus antwoordde: “Je broer zal verrijzen.”</verse>
				<verse number="24">Marta zei: “Ik weet dat hij zal verrijzen, bij de verrijzenis op de Laatste Dag.”</verse>
				<verse number="25">Jezus antwoordde: “Ik ben de verrijzenis en het leven; wie in Mij gelooft zal leven, ook als hij sterft.</verse>
				<verse number="26">En ieder die leeft en in Mij gelooft, zal nooit sterven. Geloof je dat?”</verse>
				<verse number="27">Ze zei: “Ja, Heer, ik geloof dat U de Messias bent, de Zoon van God die naar de wereld zou komen.”</verse>
				<verse number="28">Nadat ze dat had gezegd, ging ze terug om haar zus Maria te halen. Ze vertelde haar onder vier ogen: “De Leraar is hier en Hij wil je spreken.”</verse>
				<verse number="29">Toen Maria dat hoorde, stond ze snel op om Jezus tegemoet te gaan.</verse>
				<verse number="30">Jezus was hun woonplaats nog niet binnengekomen, maar Hij bevond zich nog op de plaats waar Marta Hem had ontmoet.</verse>
				<verse number="31">De Joodse mensen die bij haar thuis waren om haar te troosten, zagen dat Maria snel opstond en naar buiten ging. Daarom volgden ze haar, in de veronderstelling dat ze naar het graf ging om daar te wenen.</verse>
				<verse number="32">Toen Maria op de plaats kwam waar Jezus was en Hem zag, viel ze aan zijn voeten neer en zei: “Heer, als U hier was geweest, zou mijn broer niet zijn gestorven.”</verse>
				<verse number="33">Toen Jezus zag hoe ze weende en hoe ook de Joodse mensen die met haar waren meegekomen aan het wenen waren, raakte Hij zwaar misnoegd en ontsteld.</verse>
				<verse number="34">Hij vroeg: “Waar hebben jullie Hem neergelegd?” Ze zeiden tegen Hem: “Kom maar kijken, Heer.”</verse>
				<verse number="35">Toen begon Jezus te wenen.</verse>
				<verse number="36">De Joodse mensen zeiden: “Kijk eens hoe goed Hij met hem bevriend was!”</verse>
				<verse number="37">Maar sommigen van hen zeiden: “Die Man heeft een blinde genezen; had Hij niet kunnen voorkomen dat Lazarus stierf?”</verse>
				<verse number="38">Toen Jezus bij het graf kwam – een grot die met een steen was afgesloten – raakte Hij opnieuw zwaar misnoegd.</verse>
				<verse number="39">Jezus zei: “Neem die steen weg.” Marta, de zus van de overledene, zei: “Maar Heer, de stank! Het is al de vierde dag dat hij er ligt.”</verse>
				<verse number="40">Jezus zei: “Heb Ik je niet verteld dat je Gods grootheid zal zien als je gelooft?”</verse>
				<verse number="41">Toen namen ze de steen weg. Jezus keek omhoog en zei: “Vader, Ik dank U dat U mijn gebed heeft verhoord.</verse>
				<verse number="42">Ik weet dat U mijn gebed altijd verhoort, maar Ik zeg dit omwille van de mensen die hier staan, opdat ze zullen geloven dat U Mij heeft gezonden.”</verse>
				<verse number="43">Nadat Jezus dit had gezegd, riep Hij luid: “Lazarus, kom naar buiten!”</verse>
				<verse number="44">De dode kwam naar buiten; zijn handen en voeten waren nog in lijkdoeken gewikkeld en zijn gezicht met een doek omwonden. Jezus zei: “Maak hem uit de doeken los en laat hem gaan.”</verse>
				<verse number="45">Veel van de Joodse mensen die met Maria waren meegekomen en hadden gezien wat Jezus had gedaan, kwamen tot geloof in Hem.</verse>
				<verse number="46">Maar anderen gingen naar de farizeeën en vertelden hun wat Jezus had gedaan.</verse>
				<verse number="47">Daarom riepen de hoofdpriesters en de farizeeën de Joodse Raad bijeen. Ze vroegen: “Wat zullen we doen nu deze Man zoveel wonderlijke tekenen verricht?</verse>
				<verse number="48">Als we Hem zo laten voortdoen, zal iedereen in Hem geloven. En dan zullen de Romeinen ingrijpen door ons heiligdom en ons volk van ons af te nemen.”</verse>
				<verse number="49">Maar één van hen – Kajafas; hij was dat jaar hogepriester – zei tegen hen: “Jullie begrijpen het echt niet!</verse>
				<verse number="50">Beseffen jullie niet dat het beter is dat één mens sterft voor het volk dan dat de hele natie te gronde gaat?”</verse>
				<verse number="51">Deze woorden kwamen niet van hemzelf, maar als de hogepriester van dat jaar profeteerde hij dat Jezus voor het Joodse volk zou sterven.</verse>
				<verse number="52">En niet alleen voor het Joodse volk, maar ook om Gods kinderen die verspreid over de wereld wonen, tot één volk samen te voegen.</verse>
				<verse number="53">Vanaf die dag maakten de Joodse leiders plannen om Hem te doden.</verse>
				<verse number="54">Daarom begaf Jezus zich niet langer in het openbaar onder de Joodse mensen. Hij vertrok daarvandaan naar de rand van de wildernis, naar een stadje dat Efraïm heette. Daar verbleef Hij met zijn leerlingen.</verse>
				<verse number="55">Het Joodse Pesachfeest was bijna aangebroken en veel mensen reisden vóór het Pesachfeest vanuit het hele land naar Jeruzalem, om daar de reinigingsceremonie te ondergaan.</verse>
				<verse number="56">Ze zochten naar Jezus en wanneer ze op het tempelterrein stonden vroegen ze elkaar: “Wat denken jullie? Zou Hij naar het feest komen?”</verse>
				<verse number="57">De hoofdpriesters en de farizeeën hadden bevolen dat als iemand wist waar Jezus was, hij hen moest verwittigen, zodat ze Hem zouden kunnen arresteren.</verse>
			</chapter>
			<chapter number="12">
				<verse number="1">Zes dagen voor het Pesachfeest kwam Jezus naar Betanië. Daar woonde Lazarus, die Hij uit de dood had opgewekt.</verse>
				<verse number="2">Ter ere van Jezus werd een feestmaal gegeven en Marta diende op, terwijl Lazarus met Jezus en de andere gasten aan de maaltijd deelnam.</verse>
				<verse number="3">Toen nam Maria dure, zuivere nardusolie met een gewicht van ruim driehonderd gram en zalfde daarmee Jezus' voeten. Ze droogde ze af met haar haren en het hele huis rook naar de olie.</verse>
				<verse number="4">Maar Judas Iskariot – hij was een van Jezus' leerlingen en zou Hem later uitleveren – zei:</verse>
				<verse number="5">“Deze olie had verkocht kunnen worden voor driehonderd denarie en de opbrengst had aan de armen kunnen worden gegeven. Waarom is dat niet gebeurd?”</verse>
				<verse number="6">Hij zei dit niet omdat hij zich om de armen bekommerde, maar omdat hij een dief was. Hij beheerde de kas en stal van de inkomsten.</verse>
				<verse number="7">Jezus zei: “Laat haar met rust; ze wil het gebruiken om mijn lichaam te zalven ter voorbereiding van mijn begrafenis.</verse>
				<verse number="8">Er zullen altijd arme mensen bij jullie zijn, maar Ik zal niet altijd bij jullie zijn.”</verse>
				<verse number="9">Toen bekend raakte dat Jezus daar was, kwam een grote groep Joodse mensen naar hen toe; niet alleen voor Jezus maar ook om Lazarus te zien, die door Hem uit de dood was opgewekt.</verse>
				<verse number="10">De hoofdpriesters daarentegen maakten plannen om ook Lazarus te doden,</verse>
				<verse number="11">want wegens hem waren er veel Joodse mensen die zich van hen afkeerden en tot geloof in Jezus kwamen.</verse>
				<verse number="12">De volgende dag hoorde de grote menigte die naar het feest was gekomen dat Jezus naar Jeruzalem onderweg was.</verse>
				<verse number="13">Ze namen de takken van palmbomen en gingen de stad uit, Hem tegemoet, terwijl ze uitriepen: “Hosanna! Gezegend is Hij die komt in de naam van de Heer, de koning van Israël.”</verse>
				<verse number="14">Jezus leende een jonge ezel en ging erop zitten, zoals in de Schriften staat:</verse>
				<verse number="15">“Wees niet bang, dochter van Sion, je koning is in aantocht en Hij zit op een jonge ezel.”</verse>
				<verse number="16">Zijn leerlingen begrepen dit aanvankelijk niet, maar nadat Jezus naar Gods glorie was teruggekeerd, herinnerden zij zich dat dit over Hem in de Schriften staat en dat het zo met Hem was gebeurd.</verse>
				<verse number="17">De vele mensen die erbij waren geweest toen Jezus Lazarus uit het graf had geroepen en uit de dood had opgewekt, waren daarvan blijven getuigen.</verse>
				<verse number="18">Daarom kwam de menigte Hem tegemoet; men had gehoord dat Hij dit wonderlijke teken had verricht.</verse>
				<verse number="19">De farizeeën zeiden tegen elkaar: “Jullie zien dat jullie niets hebben bereikt. Kijk, de hele wereld loopt achter Hem aan.”</verse>
				<verse number="20">Onder de mensen die naar het feest gingen om God te aanbidden, bevonden zich enkele Grieken.</verse>
				<verse number="21">Zij benaderden Filippus uit Betsaïda in Galilea met het verzoek: “Meneer, wij zouden Jezus graag willen ontmoeten.”</verse>
				<verse number="22">Filippus ging het aan Andreas vertellen, en Andreas en Filippus gingen het aan Jezus vertellen.</verse>
				<verse number="23">Jezus antwoordde: “Het moment waarop de grootheid van de Mensenzoon zichtbaar wordt, is gekomen.</verse>
				<verse number="24">Ik zeg jullie nadrukkelijk, als een graankorrel niet in de aarde valt en sterft, blijft het één korrel. Maar wanneer hij sterft, levert hij veel nieuwe graankorrels op.</verse>
				<verse number="25">Wie aan zijn leven verknocht is, zal het verliezen, maar wie in deze wereld zijn leven veracht, zal het behouden voor het eeuwig leven.</verse>
				<verse number="26">Wie Mij wil dienen, moet Mij volgen; dan zal mijn dienaar daar zijn waar Ik ben. En als iemand Mij dient, zal hij door de Vader worden geëerd.</verse>
				<verse number="27">Nu ben Ik hevig ontsteld. Zal Ik bidden: Vader, red Mij uit deze situatie? Nee! Ik ben immers gekomen om deze situatie te doorstaan.</verse>
				<verse number="28">Vader, toon uw grootheid!” Toen kwam er een stem uit de hemel: “Ik heb tot nu toe steeds mijn grootheid getoond en Ik zal ook nu mijn grootheid tonen.”</verse>
				<verse number="29">De menigte die erbij stond en die de stem had gehoord, zei dat het had gedonderd. Anderen zeiden dat een engel Jezus had toegesproken.</verse>
				<verse number="30">Maar Jezus zei: “Die stem heeft niet gesproken voor Mij, maar voor jullie.</verse>
				<verse number="31">Nu zal het oordeel over deze wereld worden geveld, nu zal de heerser van deze wereld worden onttroond.</verse>
				<verse number="32">En wanneer Ik vanaf de aarde ben omhooggeheven, zal Ik alle mensen naar Mij toe halen.”</verse>
				<verse number="33">Hij zei dit om aan te geven welke dood Hij zou sterven.</verse>
				<verse number="34">Toen antwoordden de mensen: “Wij hebben uit de Wet begrepen dat de Messias voor eeuwig zal blijven. Hoe kan U zeggen dat de Mensenzoon omhooggeheven moet worden? En wie is die Mensenzoon?”</verse>
				<verse number="35">Jezus zei tegen hen: “Het licht zal nog even bij jullie zijn. Wandel terwijl het nog licht is en laat je niet door het donker overvallen. Wie in het donker wandelt, weet niet waar hij heengaat.</verse>
				<verse number="36">Geloof in het licht zolang jullie het licht nog bij jullie hebben; dan zijn jullie kinderen van het licht.” Nadat Jezus dit had gezegd, ging Hij weg en trok Hij zich terug uit het openbare leven.</verse>
				<verse number="37">Ondanks dat Jezus voor hun ogen veel wonderlijke tekenen had verricht, geloofden de mensen niet in Hem.</verse>
				<verse number="38">Zo zijn de volgende woorden van de profeet Jesaja in vervulling gegaan: “Heer, wie geloofde wat hij van ons heeft gehoord? En aan wie heeft de Heer zijn macht geopenbaard?”</verse>
				<verse number="39">De reden dat ze niet konden geloven is dat Jesaja ook heeft gezegd:</verse>
				<verse number="40">“Hij heeft hun ogen verblind en hun hart verstard. Zo komt het dat hun ogen niet zien, hun hart niet begrijpt en zij zich niet bekeren om zich door Mij te laten genezen.”</verse>
				<verse number="41">Jesaja had dat gezegd omdat hij Jezus' grootheid had gezien; daarom sprak hij over Hem.</verse>
				<verse number="42">Toch geloofden ook veel van de Joodse leiders in Jezus. Maar omwille van de farizeeën zeiden ze dat niet openlijk, want ze wilden niet uit de synagoge verbannen worden.</verse>
				<verse number="43">Ze stelden meer prijs op goedkeuring van mensen dan op goedkeuring van God.</verse>
				<verse number="44">Jezus sprak luid en duidelijk: “Wie in Mij gelooft, gelooft niet in Mij maar in Degene die Mij heeft gestuurd.</verse>
				<verse number="45">En wie Mij ziet, ziet Degene die Mij heeft gestuurd.</verse>
				<verse number="46">Ik ben het licht dat naar de wereld is gekomen, opdat ieder die in Mij gelooft, niet in de duisternis hoeft te blijven.</verse>
				<verse number="47">En als iemand hoort wat Ik zeg en het negeert, ben Ik het niet die hem veroordeelt. Ik ben niet gekomen om de wereld te veroordelen, maar om de wereld te redden.</verse>
				<verse number="48">Wie Mij afwijst en niet aanvaardt wat Ik zeg, heeft reeds een rechter: op de Laatste Dag zal hij worden veroordeeld door de woorden die Ik heb gesproken.</verse>
				<verse number="49">Ik heb namelijk niet namens Mijzelf gesproken. De Vader die Mij heeft gestuurd, Hij heeft Mij opgedragen wat Ik precies moet zeggen.</verse>
				<verse number="50">En Ik weet dat hetgeen Hij Mij opdraagt, het eeuwig leven brengt. Daarom zeg Ik precies wat de Vader tegen Mij heeft gezegd.”</verse>
			</chapter>
			<chapter number="13">
				<verse number="1">Het was vlak voor het Pesachfeest. Jezus wist dat zijn moment was gekomen: Hij zou vanuit deze wereld naar de Vader toe gaan. Hij had de mensen in deze wereld die bij Hem horen lief en heeft hen tot het einde liefgehad.</verse>
				<verse number="2">Na de maaltijd gebeurde het volgende: de duivel had het idee om Jezus te verraden al in het hart van Judas, zoon van Simon van Iskariot, gelegd.</verse>
				<verse number="3">Jezus wist dat de Vader Hem alle macht had gegeven en dat Hij van God kwam en naar God zou terugkeren.</verse>
				<verse number="4">Hij stond op van tafel, trok zijn bovenkleed uit en sloeg een handdoek om.</verse>
				<verse number="5">Toen goot Hij water in het waskruikje en begon Hij de voeten van zijn leerlingen te wassen. Hij droogde ze met de handdoek die Hij had omgeslagen.</verse>
				<verse number="6">Toen Hij bij Simon Petrus kwam, protesteerde deze: “Heer, U wil mijn voeten wassen?”</verse>
				<verse number="7">Jezus antwoordde: “Je begrijpt nu nog niet wat Ik doe, maar je zal het later begrijpen.”</verse>
				<verse number="8">Petrus zei: “U mijn voeten wassen? Dat nooit!” Maar Jezus antwoordde: “Als Ik je niet was, kan je niet bij Mij horen.”</verse>
				<verse number="9">Toen zei Simon Petrus: “Heer, was in dat geval niet enkel mijn voeten, maar ook mijn handen en hoofd.”</verse>
				<verse number="10">Jezus antwoordde: “Wie reeds in bad is geweest, hoeft enkel zijn voeten nog te wassen, maar is verder helemaal schoon. Jullie zijn dus schoon, maar niet allemaal.”</verse>
				<verse number="11">Hij wist namelijk wie Hem zou uitleveren; het was daarom dat Hij zei: “Jullie zijn niet allemaal schoon.”</verse>
				<verse number="12">Toen Hij hun voeten had gewassen, trok Hij zijn bovenkleed weer aan, nam weer plaats aan tafel, en vroeg: “Begrijpen jullie wat Ik heb gedaan?</verse>
				<verse number="13">Jullie noemen Mij Leraar en Heer, en dat is terecht, want dat is wat Ik ben.</verse>
				<verse number="14">En als Ik, de Heer en Leraar, jullie voeten heb gewassen, dan moeten jullie ook elkaars voeten wassen.</verse>
				<verse number="15">Ik heb jullie het voorbeeld gegeven; hetgeen Ik bij jullie heb gedaan, moeten jullie ook doen.</verse>
				<verse number="16">Ik zeg jullie nadrukkelijk, een slaaf staat niet boven zijn meester en een afgezant staat niet boven degene die hem heeft gestuurd.</verse>
				<verse number="17">Je bent gezegend als je dit niet alleen begrijpt, maar het ook in praktijk brengt.”</verse>
				<verse number="18">“Ik heb het niet over jullie allen. Ik weet wie Ik heb uitgekozen, maar in de Schriften staat: ‘Hij die samen met mij brood at, heeft zich tegen Mij gekeerd’, en dat moet in vervulling gaan.</verse>
				<verse number="19">Ik zeg het jullie reeds nu, voordat het zover is, opdat jullie wanneer het gebeurt, zullen geloven dat Ik het ben.</verse>
				<verse number="20">Ik zeg jullie nadrukkelijk, wie iemand verwelkomt die door Mij is gezonden, verwelkomt Mij en wie Mij verwelkomt, verwelkomt Degene die Mij heeft gezonden.”</verse>
				<verse number="21">Nadat Hij dit had gezegd, raakte Jezus hevig ontsteld. Hij verklaarde: “Ik zeg jullie nadrukkelijk, een van jullie zal Mij verraden.”</verse>
				<verse number="22">Zijn leerlingen keken elkaar aan en vroegen zich vertwijfeld af wie Hij bedoelde.</verse>
				<verse number="23">Eén van zijn leerlingen, de leerling van wie Jezus veel hield, bevond zich naast Jezus aan tafel.</verse>
				<verse number="24">Simon Petrus gaf die leerling een teken dat die Jezus moest vragen wie Hij bedoelde.</verse>
				<verse number="25">De leerling boog zich dicht naar Jezus toe en vroeg: “Heer, wie is het?”</verse>
				<verse number="26">Jezus antwoordde: “Ik zal een stuk brood in de schaal dopen en de persoon aan wie Ik het geef, die is het.” Daarop doopte Jezus een stuk brood in de schotel en gaf het aan Judas, zoon van Simon Iskariot.</verse>
				<verse number="27">Zodra deze het stuk brood had aangenomen, drong Satan in hem binnen. Jezus zei tegen hem: “Ga nu doen wat je van plan bent.”</verse>
				<verse number="28">Niemand aan tafel begreep waarom Hij dit tegen hem zei.</verse>
				<verse number="29">Omdat Judas de kas beheerde, meenden sommigen dat Jezus hem opdroeg om iets te kopen dat nodig was voor het feest, of om iets te geven aan de armen.</verse>
				<verse number="30">Meteen nadat Judas het stuk brood had aangenomen, ging hij naar buiten, de nacht in.</verse>
				<verse number="31">Toen Judas weg was, zei Jezus: “Nu wordt de grootheid van de Mensenzoon zichtbaar en wordt in Hem ook Gods grootheid zichtbaar.</verse>
				<verse number="32">En wanneer de Mensenzoon Gods grootheid zichtbaar heeft gemaakt, zal God zelf ook de grootheid van de Mensenzoon zichtbaar maken. Dat zal heel binnenkort gebeuren.</verse>
				<verse number="33">Lieve kinderen, Ik zal nog even bij jullie zijn. Dan zullen jullie Mij zoeken, en wat Ik tegen iedereen heb gezegd, zeg Ik nu ook tegen jullie: waar Ik naartoe ga, kunnen jullie niet komen.</verse>
				<verse number="34">Ik geef jullie een nieuw gebod: ga liefdevol met elkaar om. Zoals Ik jullie heb liefgehad, moeten jullie elkaar liefhebben.</verse>
				<verse number="35">Hieraan zal iedereen jullie herkennen als mijn leerlingen: aan jullie liefde voor elkaar.”</verse>
				<verse number="36">Simon Petrus vroeg Hem: “Heer, waar gaat U naartoe?” Jezus antwoordde: “Waar Ik naartoe ga, kan jij Mij nu niet volgen, maar later zal je Me daarheen volgen.”</verse>
				<verse number="37">Petrus vroeg Hem: “Heer, waarom kan ik U nu nog niet volgen? Ik ben bereid om mijn leven voor U te geven.”</verse>
				<verse number="38">Jezus antwoordde: “Jij bent bereid om voor Mij je leven te geven? Ik zeg je nadrukkelijk, voordat er een haan kraait, zal jij Mij driemaal hebben verloochend.</verse>
			</chapter>
			<chapter number="14">
				<verse number="1">Raak niet ontsteld; vertrouw op God en vertrouw op Mij.</verse>
				<verse number="2">In het paleis van mijn Vader is veel woonruimte. Anders zou Ik toch niet tegen jullie hebben gezegd dat Ik erheen ga om te zorgen dat er plaats voor jullie zal zijn?</verse>
				<verse number="3">En nadat Ik erheen ben gegaan om te zorgen dat er plaats voor jullie zal zijn, kom Ik terug om jullie op te halen, zodat jullie zullen zijn waar Ik ook ben.</verse>
				<verse number="4">Waar Ik naartoe ga, daarheen kennen jullie de weg.”</verse>
				<verse number="5">Tomas zei tegen Hem: “Heer, wij weten niet waar U naartoe gaat. Hoe kunnen we dan de weg kennen?”</verse>
				<verse number="6">Jezus zei tegen hem: “Ik ben de weg, de waarheid en het leven. Niemand kan bij de Vader komen, tenzij door Mij.</verse>
				<verse number="7">Als jullie Mij kennen, kennen jullie ook de Vader. Daarom kennen jullie Hem en jullie hebben Hem zelfs gezien.”</verse>
				<verse number="8">Filippus zei tegen Jezus: “Heer, toon ons de Vader; dat is alles wat we vragen.”</verse>
				<verse number="9">Jezus antwoordde: “Ik ben al zo lang bij jullie, Filippus, en je kent Mij nog altijd niet? Wie Mij heeft gezien, heeft de Vader gezien. Hoe kan je dan vragen: ‘Toon ons de Vader’?</verse>
				<verse number="10">Geloof je niet dat de Vader en Ik een volkomen eenheid vormen? De woorden die Ik tot jullie spreek, heb Ik niet van Mijzelf, ze zijn het werk van de Vader met Wie Ik een volkomen eenheid vorm.</verse>
				<verse number="11">Geloof Me wanneer Ik tegen jullie zeg dat de Vader en Ik een volkomen eenheid vormen, of geloof anders omwille van de dingen die de Vader heeft gedaan.</verse>
				<verse number="12">Ik zeg jullie nadrukkelijk, wie op Mij vertrouwt, zal dezelfde dingen doen die Ik heb gedaan. Hij zal zelfs grotere dingen doen, want Ik ga naar de Vader,</verse>
				<verse number="13">en wat jullie ook vragen in mijn naam, zal Ik doen, opdat de grootheid van de Vader zichtbaar zal zijn in de Zoon.</verse>
				<verse number="14">Wat jullie Mij ook vragen in mijn naam, Ik zal het doen.</verse>
				<verse number="15">Als jullie Mij liefhebben, houden jullie je aan mijn geboden.</verse>
				<verse number="16">En Ik zal de Vader vragen om jullie een andere Raadgever te geven, die voor altijd bij jullie zal zijn:</verse>
				<verse number="17">de Geest die de waarheid brengt. De wereld kan Hem niet ontvangen, omdat ze Hem niet ziet en Hem niet kent. Maar jullie kennen Hem wel, omdat Hij bij jullie blijft en in jullie zal wonen.</verse>
				<verse number="18">Ik zal jullie niet verweesd achterlaten, Ik kom bij jullie terug.</verse>
				<verse number="19">Nog even en dan zal de wereld Mij niet meer zien. Maar jullie zullen Mij wel zien en omdat Ik leef, zullen ook jullie leven.</verse>
				<verse number="20">Dan zullen jullie begrijpen dat mijn Vader en Ik een eenheid vormen en dat jullie een eenheid vormen met Mij.</verse>
				<verse number="21">Wie mijn geboden kent en zich eraan houdt, die heeft Mij werkelijk lief. En als iemand Mij liefheeft, zal de Vader hem liefdevol behandelen. En ook Ik zal hem liefdevol behandelen en Ik zal hem tonen wie Ik ben.”</verse>
				<verse number="22">Toen vroeg Judas (niet Judas Iskariot): “Heer, hoe komt het dat U wel aan ons zal tonen wie U bent, maar niet aan de wereld?”</verse>
				<verse number="23">Jezus antwoordde: “Wie Mij liefheeft, houdt zich aan hetgeen Ik zeg. Mijn Vader zal hem liefhebben en wij zullen bij hem komen en voor altijd bij hem zijn.</verse>
				<verse number="24">Maar wie Mij niet liefheeft, houdt zich niet aan hetgeen Ik zeg. En wat jullie Mij horen zeggen, komt niet van Mij, maar van Degene die Mij heeft gestuurd, mijn Vader.</verse>
				<verse number="25">Ik zeg dit tegen jullie nu Ik nog bij jullie ben.</verse>
				<verse number="26">Maar de Raadgever, de Heilige Geest, die de Vader in mijn naam naar jullie zal sturen – Hij is het die jullie al het overige zal leren en jullie alles in herinnering zal brengen wat Ik tegen jullie heb gezegd.</verse>
				<verse number="27">Ik laat jullie mijn vrede na; Ik geef jullie vrede. De vrede die Ik geef, is niet als de vrede die de wereld geeft. Raak niet ontsteld, wees niet bang.</verse>
				<verse number="28">Jullie hebben gehoord wat Ik tegen jullie heb gezegd: Ik ga weg en Ik zal bij jullie terugkomen. Als jullie Mij zouden liefhebben, zouden jullie je verheugen omdat Ik naar de Vader ga, want de Vader staat boven Mij.</verse>
				<verse number="29">Ik zeg het jullie nu reeds, voordat het zover is, opdat jullie zullen geloven dat Ik het ben wanneer het gebeurt.</verse>
				<verse number="30">Ik zal niet lang meer met jullie spreken, want de heerser van de wereld is in aantocht. Hij heeft weliswaar niets over Mij te zeggen,</verse>
				<verse number="31">maar dit gebeurt opdat de wereld zal weten dat Ik de Vader liefheb en doe wat de Vader Mij heeft opgedragen. Kom, laten we hier weggaan.</verse>
			</chapter>
			<chapter number="15">
				<verse number="1">Ik ben de ware wijnstok en mijn Vader is de wijnbouwer.</verse>
				<verse number="2">Hij verwijdert elke rank aan Mij die geen vrucht draagt. En elke rank die wel vrucht draagt, snoeit Hij, opdat deze meer vrucht zou dragen.</verse>
				<verse number="3">Jullie zijn reeds gesnoeid door de woorden die Ik tot jullie heb gesproken.</verse>
				<verse number="4">Blijf met Mij verbonden; dan blijf Ik met jullie verbonden. De rank kan uit zichzelf geen vrucht dragen; dat kan enkel als hij met de wijnstok verbonden blijft. Precies zo kunnen jullie enkel vrucht dragen als je met Mij verbonden blijft.</verse>
				<verse number="5">Ik ben de wijnstok; jullie zijn de ranken. Als iemand met Mij verbonden blijft – en Ik met hem – draagt hij veel vrucht, want los van Mij kunnen jullie niets doen.</verse>
				<verse number="6">Wie niet met Mij verbonden blijft, is als een rank die wordt weggegooid en die verdort. De weggegooide ranken worden verzameld, in het vuur gegooid en verbrand.</verse>
				<verse number="7">Maar als jullie met Mij verbonden blijven en jullie je houden aan hetgeen Ik jullie heb verteld, mogen jullie vragen wat je wil, en het zal gebeuren.</verse>
				<verse number="8">De grootheid van mijn Vader wordt zichtbaar wanneer jullie veel vrucht dragen en daardoor laten zien dat jullie mijn leerlingen zijn.</verse>
				<verse number="9">Ik heb jullie lief zoals de Vader Mij liefheeft. Blijf verbonden met mijn liefde.</verse>
				<verse number="10">Jullie blijven verbonden met mijn liefde door je aan mijn geboden te houden, net zoals Ik met de liefde van mijn Vader verbonden blijf door Me aan zijn geboden te houden.</verse>
				<verse number="11">Ik heb deze dingen tegen jullie gezegd opdat de vreugde die Ik heb, ook in jullie aanwezig zal zijn en opdat jullie vreugde volkomen zal zijn.</verse>
				<verse number="12">Mijn gebod voor jullie is: heb elkaar lief op dezelfde manier als Ik jullie heb liefgehad.</verse>
				<verse number="13">Er is geen grotere liefde dan dat je je leven geeft voor je vrienden.</verse>
				<verse number="14">En jullie zijn mijn vrienden als jullie doen wat Ik jullie opdraag.</verse>
				<verse number="15">Ik noem jullie niet langer dienaren, want een dienaar weet niet wat zijn meester doet. Nee, Ik noem jullie vrienden, want Ik heb alles wat Ik van mijn Vader heb vernomen, aan jullie bekendgemaakt.</verse>
				<verse number="16">Jullie hebben Mij niet uitgekozen, Ik heb jullie uitgekozen en jullie aangesteld om eropuit te gaan en vrucht te dragen, blijvende vrucht. Dan zal de Vader jullie alles geven wat jullie in mijn naam van Hem vragen.</verse>
				<verse number="17">Ik beveel jullie dus: ga liefdevol met elkaar om.</verse>
				<verse number="18">Als de wereld jullie haat, besef dan dat ze Mij haatte voordat ze jullie haatte.</verse>
				<verse number="19">Als jullie bij de wereld zouden horen, zou de wereld van jullie houden omdat jullie van haar zouden zijn. Maar omdat Ik jullie uit de wereld heb uitgekozen, zijn jullie niet van de wereld en haat de wereld jullie.</verse>
				<verse number="20">Onthoud wat Ik jullie heb verteld: een slaaf staat niet boven zijn meester. Als de mensen Mij hebben vervolgd, zullen ze ook jullie vervolgen, maar als ze zich hielden aan hetgeen Ik zei, dan zullen ze zich ook houden aan hetgeen jullie zeggen.</verse>
				<verse number="21">Dit alles zullen ze jullie aandoen omwille van mijn naam, omdat ze Degene die Mij heeft gestuurd niet kennen.</verse>
				<verse number="22">Ze zouden niet schuldig zijn geweest als Ik niet was gekomen om hen toe te spreken, maar nu hebben ze geen excuus voor hun schuld.</verse>
				<verse number="23">Wie Mij haat, haat ook mijn Vader.</verse>
				<verse number="24">Ze zouden niet schuldig zijn geweest als Ik niet te midden van hen de dingen had gedaan die niemand anders ooit heeft gedaan. Maar ze hebben die daden gezien en ze haten zowel Mij als mijn Vader.</verse>
				<verse number="25">Zo gaat in vervulling wat in hun Wet staat: ‘Ze haatten Mij zonder reden.’</verse>
				<verse number="26">Wanneer de Raadgever komt die Ik van bij de Vader naar jullie zal sturen – de Geest die van de Vader afkomstig is en die de waarheid brengt – dan zal Hij van Mij getuigen.</verse>
				<verse number="27">En ook jullie zullen getuigen, omdat jullie vanaf het begin bij Mij zijn geweest.</verse>
			</chapter>
			<chapter number="16">
				<verse number="1">Ik vertel jullie deze dingen opdat jullie niet zullen struikelen.</verse>
				<verse number="2">Men zal jullie uit de synagoge verbannen en er komt een tijd dat iedereen die jullie ter dood brengt, zal denken dat hij God een dienst bewijst.</verse>
				<verse number="3">De reden dat de mensen dat zullen doen is dat ze noch de Vader, noch Mij kennen.</verse>
				<verse number="4">Maar Ik vertel jullie deze dingen, zodat wanneer ze gebeuren, jullie je zullen herinneren dat Ik het heb gezegd. Ik heb ze jullie niet eerder verteld omdat Ik toen nog bij jullie was.</verse>
				<verse number="5">Nu ga ik naar Degene die Mij heeft gestuurd. Toch vraagt niemand van jullie: ‘Waar gaat U naartoe?’</verse>
				<verse number="6">Maar nu Ik dit tegen jullie heb gezegd, is jullie hart vol verdriet.</verse>
				<verse number="7">Maar Ik zeg jullie de waarheid: het is beter voor jullie dat Ik ga. Want als Ik niet ga, zal de Raadgever niet bij jullie komen, maar als Ik wel ga, zal Ik Hem naar jullie toe sturen.</verse>
				<verse number="8">En wanneer Hij gekomen is, zal Hij de wereld overtuigen van zonde, rechtvaardigheid en veroordeling.</verse>
				<verse number="9">Hij zal de mensen overtuigen van hun zonde, namelijk dat ze niet in Mij geloven.</verse>
				<verse number="10">Hij zal hen overtuigen van Gods rechtvaardigheid, want Ik ga naar de Vader en dan zien jullie Mij niet meer.</verse>
				<verse number="11">En Hij zal hen overtuigen van veroordeling, want de heerser van de huidige wereld is veroordeeld.</verse>
				<verse number="12">Ik heb jullie nog veel meer te vertellen, maar jullie kunnen het nu nog niet aan.</verse>
				<verse number="13">Echter, wanneer de Geest die de waarheid brengt is gekomen, zal Hij jullie leiden naar het inzicht in de volkomen waarheid. Want hetgeen Hij zal zeggen, zal niet van Hemzelf komen; Hij zal zeggen wat Hij te horen krijgt. En Hij zal jullie vertellen welke dingen zullen gebeuren.</verse>
				<verse number="14">Hij zal mijn grootheid zichtbaar maken door hetgeen Hij van Mij ontvangt aan jullie door te geven.</verse>
				<verse number="15">Alles wat van de Vader is, is ook van Mij. Daarom heb Ik gezegd: Hij zal van Mij ontvangen en aan jullie doorgeven.</verse>
				<verse number="16">Nog even en dan zien jullie Mij niet meer, en kort daarna zien jullie Mij terug.”</verse>
				<verse number="17">Toen vroegen enkele van zijn leerlingen aan elkaar: “Wat zou Hij bedoelen met: ‘Nog even en dan zien jullie Mij niet meer, en kort daarna zien jullie Mij terug’, en: ‘Omdat Ik naar de Vader ga?’”</verse>
				<verse number="18">Ook vroegen ze: “Wat bedoelt Hij met ‘even’? We begrijpen niet wat Hij zegt.”</verse>
				<verse number="19">Jezus besefte dat ze het Hem wilden vragen. Daarom vroeg Hij hun: “Proberen jullie te begrijpen wat Ik bedoelde toen Ik zei: ‘Nog even en dan zien jullie Mij niet meer, en kort daarna zien jullie Mij terug’?</verse>
				<verse number="20">Ik zeg jullie nadrukkelijk, jullie zullen wenen en rouwen, maar de wereld zal zich verheugen. Jullie zullen bedroefd zijn, maar jullie verdriet zal in vreugde veranderen.</verse>
				<verse number="21">Een vrouw lijdt pijn tijdens de geboorte van haar kind, wanneer haar moment is gekomen. Maar zodra het kind er is, denkt ze niet meer aan de pijn, wegens de vreugde dat er een kind ter wereld is gekomen.</verse>
				<verse number="22">Ook jullie lijden pijn, maar Ik zal jullie terugzien. En dan zal er vreugde in je hart zijn en niemand zal die vreugde van je afnemen.</verse>
				<verse number="23">Op die dag hoeven jullie niets meer aan Mij te vragen. Ik zeg jullie nadrukkelijk, de Vader zal jullie alles geven wat jullie van Hem vragen in mijn naam.</verse>
				<verse number="24">Tot nu toe hebben jullie niets gevraagd in mijn naam. Vraag en je zal ontvangen, en dan zal je vreugde volkomen zijn.</verse>
				<verse number="25">Ik heb deze dingen tegen jullie gezegd in de vorm van beeldspraak. Er komt echter een tijd dat Ik niet langer in beelden tot jullie zal spreken; dan zal Ik jullie onomwonden over de Vader vertellen.</verse>
				<verse number="26">Dan zullen jullie vragen in mijn naam en hoef Ik niet te zeggen dat Ik het voor jullie aan de Vader zal vragen.</verse>
				<verse number="27">De Vader zelf houdt van jullie omdat jullie van Mij houden en geloven dat Ik van de Vader afkomstig ben.</verse>
				<verse number="28">Ik ben inderdaad van de Vader afkomstig. Ik ben naar de wereld gekomen, maar nu vertrek Ik uit de wereld, terug naar de Vader.”</verse>
				<verse number="29">Zijn leerlingen zeiden: “Kijk, nu spreekt U onomwonden en niet in beelden.</verse>
				<verse number="30">Nu weten wij dat U alles weet en dat niemand U vragen hoeft te stellen. Daarom geloven wij dat U van God afkomstig bent.”</verse>
				<verse number="31">Jezus antwoordde: “Geloven jullie nu?</verse>
				<verse number="32">Er komt een tijd – en het is nu al zover – dat jullie zullen worden uiteengejaagd, elk een andere kant uit, en dat jullie Mij alleen zullen laten. Ik ben echter niet alleen, de Vader is bij Mij.</verse>
				<verse number="33">Ik heb deze dingen tegen jullie gezegd opdat jullie bij Mij vrede zullen vinden. In de wereld zullen jullie verdrukking lijden, maar houd moed, Ik heb de wereld overwonnen.”</verse>
			</chapter>
			<chapter number="17">
				<verse number="1">Nadat Jezus dit had gezegd, keek Hij omhoog, naar de hemel, en bad Hij: “Vader, nu is het moment gekomen. Maak de grootheid van uw Zoon zichtbaar, dan zal de Zoon uw grootheid zichtbaar maken.</verse>
				<verse number="2">U heeft Hem immers de macht over de hele mensheid gegeven, opdat Hij het eeuwig leven zou schenken aan de mensen die U aan Hem heeft toevertrouwd.</verse>
				<verse number="3">Het eeuwig leven, dat is dat zij U kennen, de enige, ware God, en ook Degene die U heeft gezonden: Jezus Christus.</verse>
				<verse number="4">Ik heb op aarde Uw grootheid zichtbaar gemaakt door het werk uit te voeren dat U Mij heeft gegeven.</verse>
				<verse number="5">En nu, Vader, bekleed Mij bij U opnieuw met de grootheid die Ik bij U had voordat de wereld bestond.</verse>
				<verse number="6">Ik heb de mensen die U Mij vanuit de wereld heeft gegeven, getoond wie U bent. Zij waren van U en U heeft hen aan Mij toevertrouwd. Ze hebben zich gehouden aan hetgeen U heeft gezegd.</verse>
				<verse number="7">Nu beseffen zij dat alles wat U Mij gegeven heeft, van U komt,</verse>
				<verse number="8">want Ik heb de woorden die U Mij had gegeven, aan hen doorgegeven. En omdat zij die hebben aanvaard, beseffen ze dat Ik werkelijk van U kom en geloven ze dat U Mij heeft gezonden.</verse>
				<verse number="9">Ik bid voor hen. Ik bid niet voor de wereld, maar voor de mensen die U Mij heeft toevertrouwd, want ze zijn van U.</verse>
				<verse number="10">Ja, alles wat van Mij is, is van U, en alles wat van U is, is van Mij. In hen is mijn grootheid zichtbaar geworden.</verse>
				<verse number="11">Binnenkort zal Ik niet meer in de wereld zijn; Ik kom naar U toe. Maar zij zijn dan nog wel in de wereld. Heilige Vader, bescherm hen met uw macht, de macht die U Mij heeft gegeven, zodat zij een eenheid zullen vormen zoals U en Ik een eenheid vormen.</verse>
				<verse number="12">Zolang Ik bij hen was, heb Ik hen beschermd met uw macht, de macht die U Mij heeft verleend. Ik heb over hen gewaakt en geen van hen is verloren gegaan, behalve hij die voor de ondergang bestemd was. Zo is hetgeen in de Schriften staat in vervulling gegaan.</verse>
				<verse number="13">Nu kom Ik naar U toe en Ik zeg dit terwijl Ik nog in de wereld ben, opdat zij vol zullen zijn van mijn vreugde.</verse>
				<verse number="14">Ik heb uw boodschap aan hen doorgegeven. En nu haat de wereld hen, omdat zij niet meer bij de wereld horen, net zoals Ik niet bij de wereld hoor.</verse>
				<verse number="15">Ik vraag U niet hen uit de wereld weg te nemen, maar hen te beschermen tegen de duivel.</verse>
				<verse number="16">Ze zijn niet van de wereld, net zoals Ik niet van de wereld ben.</verse>
				<verse number="17">Maak van hen, door middel van de waarheid, mensen die aan U zijn toegewijd. Hetgeen U zegt, is de waarheid.</verse>
				<verse number="18">Ik heb hen naar de wereld gezonden, net zoals U Mij naar de wereld had gezonden.</verse>
				<verse number="19">En omwille van hen geef Ik Mij aan U over, opdat ook zij, door middel van de waarheid, aan U toegewijd zullen zijn.</verse>
				<verse number="20">Ik bid niet alleen voor hen, maar ook voor de mensen die door hun getuigenis tot geloof in Mij komen.</verse>
				<verse number="21">Ik bid dat zij allen een eenheid mogen vormen, zoals U, Vader, en Ik met elkaar verbonden zijn. Laat hen een eenheid vormen door hun verbondenheid met Ons, opdat de wereld zal geloven dat U Mij heeft gezonden.</verse>
				<verse number="22">De grootheid die U Mij heeft gegeven, heb Ik aan hen doorgegeven, opdat zij een eenheid mogen vormen, zoals Wij een eenheid vormen –</verse>
				<verse number="23">Ik met hen en U met Mij. Ik bid dat ze een volkomen eenheid mogen vormen. Dan zal de wereld weten dat U Mij heeft gezonden en dat U hen liefheeft, net zoals U Mij liefheeft.</verse>
				<verse number="24">Vader, Ik wil graag dat de mensen die U Mij heeft toevertrouwd bij Mij zullen zijn daar waar Ik ben, en dat zij mijn grootheid zullen zien – de grootheid die U Mij heeft gegeven omdat U Mij reeds liefhad vóór de schepping van de wereld.</verse>
				<verse number="25">Rechtvaardige Vader, de wereld kent U niet, maar Ik ken U en zij beseffen dat U Mij heeft gezonden.</verse>
				<verse number="26">Ik heb hun duidelijk gemaakt Wie U bent, en Ik zal dat blijven doen; dan zal uw liefde voor Mij ook hen vervullen en zal Ik in hen wonen.”</verse>
			</chapter>
			<chapter number="18">
				<verse number="1">Nadat Jezus dit had gebeden, ging Hij met zijn leerlingen naar de overkant van de Kidronbeek. Daar was een tuin, die Hij met zijn leerlingen binnenging.</verse>
				<verse number="2">Judas, die Hem wilde uitleveren, kende die plaats ook, want Jezus was er vaak met zijn leerlingen samengekomen.</verse>
				<verse number="3">Judas ging er ook heen, met een eenheid soldaten en met de tempelwachters die door de hoofdpriesters en de farizeeën waren gestuurd. Ze hadden lantaarns, fakkels en wapens bij zich.</verse>
				<verse number="4">Jezus, die precies wist wat er met Hem zou gebeuren, ging naar hen toe en vroeg: “Wie zoeken jullie?”</verse>
				<verse number="5">Ze antwoordden: “Jezus van Nazaret.” Jezus zei: “Dat ben Ik.” Judas, die Hem wilde uitleveren, stond bij hen.</verse>
				<verse number="6">Toen Jezus zei: “dat ben Ik”, deinsden de mannen achteruit en vielen ze op de grond.</verse>
				<verse number="7">Hij vroeg nogmaals: “Wie zoeken jullie?” Ze zeiden: “Jezus van Nazaret.”</verse>
				<verse number="8">Jezus reageerde: “Ik heb jullie al verteld dat Ik het ben. Dus als jullie Mij zoeken, laat deze mensen dan gaan.”</verse>
				<verse number="9">Zo ging in vervulling wat Hij eerder had gezegd: “Ik heb geen van de mensen verloren die U Mij had toevertrouwd.”</verse>
				<verse number="10">Toen trok Simon Petrus het zwaard dat hij bij zich had, haalde ermee uit naar de dienaar van de hogepriester en hakte zijn rechteroor af. De dienaar heette Malchus.</verse>
				<verse number="11">Maar Jezus zei tegen Petrus: “Steek dat zwaard weer in zijn schede. Zou Ik niet drinken van de beker die de Vader Mij heeft gegeven?”</verse>
				<verse number="12">De eenheid soldaten, de tribuun en de Joodse tempelwachters arresteerden Jezus en boeiden Hem.</verse>
				<verse number="13">Ze brachten Hem eerst naar Annas, de schoonvader van Kajafas. Kajafas was dat jaar hogepriester,</verse>
				<verse number="14">en hij was het die de Joodse leiders de raad had gegeven dat het beter is dat één mens sterft voor het volk.</verse>
				<verse number="15">Simon Petrus en een andere leerling volgden Jezus. Die andere leerling kende de hogepriester en ging met Jezus mee, de binnenplaats van het huis van de hogepriester op.</verse>
				<verse number="16">Maar Petrus bleef buiten staan, bij de poort. De andere leerling, die de hogepriester kende, ging terug, sprak met de portierster en nam Petrus mee naar binnen.</verse>
				<verse number="17">Dit dienstmeisje, de portierster, vroeg aan Petrus: “Ben jij niet ook een van de leerlingen van die Man?” Petrus zei: “Nee, dat ben ik niet.”</verse>
				<verse number="18">De dienaren en de tempelwachters stonden zich te warmen bij een vuur dat ze hadden aangelegd tegen de kou. Petrus ging bij hen staan om zich te warmen.</verse>
				<verse number="19">De hogepriester ondervroeg Jezus over zijn leerlingen en over zijn leer.</verse>
				<verse number="20">Jezus antwoordde: “Ik heb altijd in het openbaar tot de wereld gesproken; Ik onderwees in synagogen en in de tempel, waar alle Joodse mensen bijeenkomen. Ik heb nooit in het geheim gesproken.</verse>
				<verse number="21">Waarom stelt u Mij die vragen? Vraag het maar aan de mensen die hebben gehoord wat Ik hun vertelde; zij weten heel goed wat Ik heb gezegd.”</verse>
				<verse number="22">Toen Hij dat zei, gaf een van de tempelwachters die bij Jezus stond, Hem een klap en zei: “Is dat hoe je de hogepriester antwoordt?”</verse>
				<verse number="23">Jezus antwoordde: “Als Ik iets verkeerds heb gezegd, vertel dan wat er verkeerd aan is. Maar als hetgeen Ik zei de waarheid is, waarom sla je me dan?”</verse>
				<verse number="24">Toen stuurde Annas Jezus geboeid naar hogepriester Kajafas.</verse>
				<verse number="25">Intussen stond Simon Petrus zich te warmen. Iemand vroeg hem: “Ben jij misschien ook een van zijn leerlingen?” Maar hij ontkende het: “Nee, dat ben ik niet.”</verse>
				<verse number="26">Een van de dienaren van de hogepriester was familie van de persoon van wie Petrus het oor had afgehakt. Hij vroeg: “Heb ik jou niet bij Hem gezien in die tuin?”</verse>
				<verse number="27">Petrus ontkende het opnieuw en meteen kraaide er een haan.</verse>
				<verse number="28">Toen brachten ze Jezus van het huis van Kajafas naar het paleis van de gouverneur. Het was vroeg in de ochtend. Om te voorkomen dat ze onrein zouden worden en dus niet van de Pesachmaaltijd zouden mogen eten, gingen ze het paleis niet binnen.</verse>
				<verse number="29">Daarom kwam Pilatus naar buiten om hen te woord te staan. Hij vroeg: “Welke beschuldiging brengen jullie tegen deze persoon in?”</verse>
				<verse number="30">Ze antwoordden: “Als Hij geen boosdoener zou zijn, zouden we Hem niet aan u uitleveren.”</verse>
				<verse number="31">Pilatus antwoordde: “Nemen jullie Hem mee, en oordeel zelf over Hem volgens jullie Wet.” Maar de Joodse leiders antwoordden: “Wij mogen niemand ter dood brengen.”</verse>
				<verse number="32">En zo is in vervulling gegaan wat Jezus had gezegd over de wijze waarop Hij zou sterven.</verse>
				<verse number="33">Pilatus ging het paleis weer binnen en liet Jezus voorleiden. Hij vroeg Hem: “Bent U de koning van de Joden?”</verse>
				<verse number="34">Jezus antwoordde: “Komt die vraag van uzelf of hebben anderen u dat over Mij verteld?”</verse>
				<verse number="35">Pilatus reageerde: “Ik ben toch geen Jood? Uw eigen volk en de hoofdpriesters hebben U aan mij uitgeleverd. Wat hebt U gedaan?”</verse>
				<verse number="36">Jezus antwoordde: “Mijn koningschap hoort niet bij deze wereld. Als mijn koningschap bij deze wereld zou horen, dan zouden mijn mensen zich hebben ingespannen om te voorkomen dat Ik aan de Joden werd uitgeleverd. Maar mijn koningschap is niet van hier.”</verse>
				<verse number="37">Pilatus vroeg Hem: “U bent dus koning?” Jezus antwoordde: “Ik ben koning, zoals u zegt. Hiervoor ben Ik geboren en hiervoor ben ik naar de wereld gekomen: om van de waarheid te getuigen. Ieder die zich op de waarheid richt, luistert naar hetgeen Ik zeg.”</verse>
				<verse number="38">Pilatus vroeg Hem: “Wat is waarheid?” Nadat hij dat had gezegd, ging hij weer naar buiten, naar de Joodse leiders. Hij zei tegen hen: “Ik heb niets gevonden waarvoor Hij veroordeeld zou moeten worden.</verse>
				<verse number="39">Maar volgens jullie gewoonte laat ik ter gelegenheid van het Pesachfeest op jullie verzoek iemand vrij. Willen jullie dat ik de koning van de Joden vrijlaat?”</verse>
				<verse number="40">Toen begonnen ze te schreeuwen: “Niet Hem, maar Barabbas!” Barabbas was een misdadiger.</verse>
			</chapter>
			<chapter number="19">
				<verse number="1">Toen liet Pilatus Jezus wegleiden en geselen.</verse>
				<verse number="2">De soldaten vlochten een kroon van doorntakken en zetten die op zijn hoofd. Ook trokken ze Hem een paarse mantel aan.</verse>
				<verse number="3">Keer op keer stapten ze naar Hem toe, zeiden dan: “gegroet, koning van de Joden”, en sloegen Hem in het gezicht.</verse>
				<verse number="4">Pilatus kwam nogmaals naar buiten en zei: “Kijk, ik breng Hem naar buiten. Zo weten jullie dat ik niets heb gevonden waarvoor Hij veroordeeld zou moeten worden.”</verse>
				<verse number="5">Toen kwam Jezus naar buiten; Hij droeg de kroon van doorntakken en de paarse mantel. Pilatus zei: “Kijk naar die Mens.”</verse>
				<verse number="6">Zodra de hoofdpriesters en tempelwachters Jezus zagen, riepen ze: “Kruisig Hem, kruisig Hem!” Pilatus zei: “Neem Hem mee en kruisig Hem zelf. Ik heb niets gevonden waarvoor Hij veroordeeld zou moeten worden.”</verse>
				<verse number="7">De Joodse leiders antwoordden: “Maar wij hebben een Wet die stipuleert dat Hij moet sterven omdat Hij beweert dat Hij de Zoon van God is.”</verse>
				<verse number="8">Toen Pilatus die woorden hoorde, schrok hij hevig.</verse>
				<verse number="9">Hij ging het paleis weer binnen en vroeg Jezus: “Waar komt U vandaan?” Maar Jezus gaf geen antwoord.</verse>
				<verse number="10">Toen zei Pilatus: “Zegt U niets tegen mij? Weet U niet dat ik het gezag heb om U vrij te laten, maar ook het gezag om U te laten kruisigen?”</verse>
				<verse number="11">Jezus antwoordde: “U zou geen enkel gezag over Mij hebben als het u niet van boven zou zijn geschonken. Daarom draagt degene die Mij aan u heeft uitgeleverd meer schuld dan u.”</verse>
				<verse number="12">Pilatus probeerde nogmaals Jezus vrij te laten, maar de Joodse mensen schreeuwden: “Als u die Man vrijlaat, bent u geen vriend van de keizer. Want ieder die zichzelf tot koning uitroept, is een tegenstander van de keizer.”</verse>
				<verse number="13">Toen Pilatus die woorden hoorde, liet hij Jezus naar buiten leiden en ging hij op de rechterstoel zitten, op een plaats die het Mozaïekterras genoemd wordt, of Gabbata in het Aramees.</verse>
				<verse number="14">Het was Voorbereidingsdag, de dag voor Pesach. Het was ongeveer twaalf uur. Pilatus zei tegen de Joodse mensen: “Dit is jullie koning.”</verse>
				<verse number="15">Maar ze schreeuwden: “Weg met Hem! Weg met Hem! Kruisig Hem!” Pilatus vroeg hun: “Moet ik jullie koning dan laten kruisigen?” De hoofdpriesters antwoordden: “De enige koning die wij hebben is de keizer!”</verse>
				<verse number="16">Toen droeg Pilatus Jezus aan hen over om te worden gekruisigd en zij leidden Hem weg.</verse>
				<verse number="17">Jezus droeg zelf zijn kruis toen Hij de stad verliet, naar de zogeheten Schedelplaats, die in het Aramees Golgota wordt genoemd.</verse>
				<verse number="18">Daar werd Hij gekruisigd, samen met twee anderen, één aan elke kant met Jezus in het midden.</verse>
				<verse number="19">Pilatus had een bordje laten maken dat op het kruis werd aangebracht; er stond op: “Jezus van Nazaret, de koning van de Joden.”</verse>
				<verse number="20">Het was geschreven in het Aramees, het Latijn en het Grieks. Omdat de plaats waar Jezus werd gekruisigd dicht bij de stad lag, werd dit opschrift door veel van de Joodse mensen gelezen.</verse>
				<verse number="21">De Joodse hoofdpriesters protesteerden bij Pilatus: “Er moet niet staan: ‘de koning van de Joden’, maar: ‘Hij beweerde: Ik ben de koning van de Joden.’”</verse>
				<verse number="22">Pilatus antwoordde: “Wat ik heb laten schrijven, blijft er staan.”</verse>
				<verse number="23">Nadat ze Jezus hadden gekruisigd, namen de soldaten zijn kledij in beslag. De bovenkledij werd in vieren gedeeld en elke soldaat kreeg een deel. Maar zijn onderkleed was naadloos, in een stuk van boven naar onder geweven.</verse>
				<verse number="24">Daarom zeiden ze tegen elkaar: “Laten we het niet in stukken scheuren, maar onder elkaar verloten.” Zo ging in vervulling wat in de Schriften staat: “Mijn kleren hebben ze onder elkaar verdeeld en mijn kledij hebben ze verloot.” Dat was precies wat de soldaten deden.</verse>
				<verse number="25">Dicht bij het kruis van Jezus stonden zijn moeder, de zuster van zijn moeder, Maria de vrouw van Klopas, en Maria van Magdala.</verse>
				<verse number="26">Toen Jezus zijn moeder zag staan, en naast haar de leerling van wie Hij veel hield, zei Hij tegen zijn moeder: “Kijk, hij is je zoon.”</verse>
				<verse number="27">Daarna zei Hij tegen die leerling: “Kijk, zij is je moeder.” Toen nam de leerling haar bij zich in huis.</verse>
				<verse number="28">Daarna zei Jezus, omdat Hij wist dat Hij zijn werk had voltooid: “Ik heb dorst.” Hij zei dit opdat de Schriften in vervulling zouden gaan.</verse>
				<verse number="29">Er stond daar een vat met zure wijn. Iemand doopte een spons in die zure wijn, stak de spons op een hyssopstengel en bracht die omhoog naar Jezus' lippen.</verse>
				<verse number="30">Nadat Jezus er wat van had gedronken, zei Hij: “Het is voltooid.” Toen boog Hij zijn hoofd en stierf Hij.</verse>
				<verse number="31">Omdat het Voorbereidingsdag was en de Joodse mensen niet wilden dat de lichamen tijdens de sabbat – en dan nog wel een bijzondere sabbat – aan het kruis zouden blijven hangen, verzochten ze Pilatus dat de benen van de gekruisigden gebroken zouden worden en de lichamen verwijderd.</verse>
				<verse number="32">Toen kwamen de soldaten de benen breken van de ene en van de andere man die samen met Jezus waren gekruisigd.</verse>
				<verse number="33">Maar toen ze bij Jezus kwamen, zagen ze dat Hij reeds was gestorven en braken ze zijn benen niet.</verse>
				<verse number="34">Wel stak een van de soldaten met een speer in zijn zij. Er kwam meteen bloed en water uit.</verse>
				<verse number="35">Dit is de getuigenis van iemand die het zelf heeft gezien en zijn getuigenis is betrouwbaar. Hij weet dat hij de waarheid spreekt en hij doet dat opdat ook jullie het geloven.</verse>
				<verse number="36">Dit is gebeurd als vervulling van hetgeen in de Schriften staat: “Geen van zijn beenderen zal worden verbrijzeld.”</verse>
				<verse number="37">En op een andere plaats in de Schriften staat: “Ze zullen naar Hem kijken die ze hadden doorstoken.”</verse>
				<verse number="38">Daarna verzocht Jozef van Arimatea – hij was een leerling van Jezus, maar in het geheim, omdat hij bang was voor de Joodse leiders – Pilatus om toelating om Jezus' lichaam op te halen. Pilatus liet het toe en dus kwam Jozef Jezus' lichaam ophalen.</verse>
				<verse number="39">Ook kwam Nikodemus – de man die ooit 's nachts bij Jezus was gekomen – een mengsel van mirre en aloë brengen, dat ongeveer dertig kilo woog.</verse>
				<verse number="40">Ze wikkelden Jezus' lichaam met de balsem in linnen doeken, zoals gebruikelijk is bij een Joodse begrafenis.</verse>
				<verse number="41">Vlak bij de plaats waar Jezus was gekruisigd, bevond zich een tuin met daarin een nieuw graf, waarin nog niemand was bijgezet.</verse>
				<verse number="42">Omdat het voor de Joodse mensen Voorbereidingsdag was en het graf dichtbij was, legden ze Jezus daarin.</verse>
			</chapter>
			<chapter number="20">
				<verse number="1">Vroeg op de eerste dag van de week, toen het nog donker was, ging Maria van Magdala naar het graf. Ze zag dat de steen voor de ingang van het graf was verwijderd.</verse>
				<verse number="2">Ze rende naar Simon Petrus en naar een andere leerling van Jezus, de leerling van wie Hij veel hield, en zei tegen hen: “De Heer is uit het graf weggenomen en we weten niet waar Hij is neergelegd.”</verse>
				<verse number="3">Toen gingen Petrus en die andere leerling naar het graf.</verse>
				<verse number="4">Ze renden samen, maar de andere leerling was sneller dan Petrus en kwam als eerste bij het graf aan.</verse>
				<verse number="5">Hij boog zich voorover, keek naar binnen en zag de windsels liggen, maar ging niet naar binnen.</verse>
				<verse number="6">Toen kwam ook Simon Petrus, die achter hem had gelopen. Hij ging het graf binnen en zag de doeken liggen.</verse>
				<verse number="7">De doek die om Jezus' hoofd gewikkeld was geweest, bevond zich niet bij de andere doeken maar lag opgerold apart.</verse>
				<verse number="8">Nu ging de andere leerling, die als eerste bij het graf was aangekomen, ook naar binnen. Hij keek en hij geloofde.</verse>
				<verse number="9">Maar ze begrepen nog niet dat in de Schriften staat dat Jezus uit de dood moest verrijzen.</verse>
				<verse number="10">Zijn leerlingen gingen terug naar huis,</verse>
				<verse number="11">terwijl Maria bij het graf stond te wenen. Al wenend boog ze voorover om in het graf te kijken.</verse>
				<verse number="12">Daar zag ze twee in het wit geklede engelen zitten op de plaats waar Jezus' lichaam had gelegen, de ene aan het hoofdeinde en de andere aan het voeteneinde.</verse>
				<verse number="13">Ze vroegen haar: “Waarom huil je?” Ze antwoordde: “Mijn Heer is weggenomen en ik weet niet waar Hij is neergelegd.”</verse>
				<verse number="14">Nadat ze dat had gezegd, keek ze om en zag ze Jezus staan, maar ze besefte niet dat Hij het was.</verse>
				<verse number="15">Jezus vroeg haar: “Waarom huil je? Wie zoek je?” Ze dacht dat Hij de tuinman was en antwoordde: “Meneer, als u hem hebt verplaatst, vertel me dan waar u Hem hebt neergelegd. Dan zal ik Hem laten ophalen.”</verse>
				<verse number="16">Jezus zei tegen haar: “Maria”. Toen keerde ze zich naar Hem toe en zei in het Aramees: “Rabboeni”. Dat betekent: Leraar.</verse>
				<verse number="17">Jezus zei tegen haar: “Laat Me los, want Ik ben nog niet naar mijn Vader opgestegen. Maar ga naar mijn broeders toe en zeg tegen hen: ‘Ik ga terug naar mijn Vader, die ook jullie Vader is, naar mijn God die ook jullie God is.’”</verse>
				<verse number="18">Maria van Magdala ging naar Jezus' leerlingen en verkondigde: “Ik heb de Heer gezien.” Ook vertelde ze wat Hij tegen haar had gezegd.</verse>
				<verse number="19">Op de avond van diezelfde dag, de eerste dag van de week, toen Jezus' leerlingen bijeenkwamen en de deur op slot hadden gedaan uit angst voor de Joodse leiders, kwam Hij in hun midden staan. Hij zei tegen hen: “Ik wens jullie vrede toe.”</verse>
				<verse number="20">Nadat Hij dat had gezegd, toonde Hij hun zijn handen en zijn zij. De leerlingen waren verheugd om de Heer te zien.</verse>
				<verse number="21">Jezus vervolgde: “Ik wens jullie vrede toe. Zoals de Vader Mij heeft gezonden, zend Ik jullie.”</verse>
				<verse number="22">Nadat Hij dat had gezegd, blies Hij over hen en zei Hij: “Ontvang de Heilige Geest.</verse>
				<verse number="23">Als jullie iemands zonden vergeven, dan zijn ze vergeven. Maar als jullie iemands zonden niet vergeven, dan blijven die zonden hem toegerekend.”</verse>
				<verse number="24">Een van de Twaalf, Tomas bijgenaamd Didymus, was er niet toen Jezus bij hen was gekomen.</verse>
				<verse number="25">Toen de andere leerlingen hem vertelden: “Wij hebben de Heer gezien”, antwoordde hij: “Zolang ik de wonden van de spijkers in zijn handen niet heb gezien, de plaats waar de spijkers hebben gezeten niet met mijn vinger heb aangeraakt en met mijn hand niet zijn zij heb gevoeld, geloof ik het niet.”</verse>
				<verse number="26">Een week later waren Jezus' leerlingen opnieuw bijeen en was ook Tomas erbij. Hoewel de deuren op slot waren, kwam Hij in hun midden staan. Hij zei: “Ik wens jullie vrede toe.”</verse>
				<verse number="27">Toen zei Hij tegen Tomas: “Geef je vinger hier en bekijk mijn handen; geef Me je hand en leg die in mijn zij. Wees niet langer ongelovig, maar geloof.”</verse>
				<verse number="28">Tomas antwoordde: “Mijn Heer, mijn God!”</verse>
				<verse number="29">Jezus vervolgde: “Je gelooft omdat je Mij hebt gezien? Gezegend zijn zij die geloven zonder te hebben gezien.”</verse>
				<verse number="30">Jezus heeft in het bijzijn van zijn leerlingen nog veel meer wonderlijke tekenen verricht, maar die staan niet in dit boek vermeld.</verse>
				<verse number="31">Wat wel in dit boek staat, is op schrift gesteld met de bedoeling dat jullie geloven dat Jezus de Messias is, de Zoon van God, en dat jullie, door te geloven, leven zullen bezitten omdat jullie bij Hem horen.</verse>
			</chapter>
			<chapter number="21">
				<verse number="1">Later vertoonde Jezus zich nogmaals aan zijn leerlingen, bij het Meer van Tiberias. Dat gebeurde als volgt:</verse>
				<verse number="2">Simon Petrus, Tomas die Didymus wordt genoemd, Natanaël uit Kana in Galilea, de zonen van Zebedeüs en nog twee van Jezus' leerlingen waren bijeen.</verse>
				<verse number="3">Simon Petrus zei: “Ik ga vissen.” De anderen zeiden: “Wij komen met je mee.” Ze gingen naar de boot en stapten in, maar die nacht vingen ze niets.</verse>
				<verse number="4">Toen de ochtend aanbrak, stond Jezus op de oever, maar de leerlingen beseften niet dat het Jezus was.</verse>
				<verse number="5">Jezus vroeg hen: “Hebben jullie niets gevangen?” Ze antwoordden: “Nee.”</verse>
				<verse number="6">Hij zei tegen hen: “Werp het net uit aan de rechterkant van de boot. Dan zullen jullie wél vis vangen.” Ze wierpen het net uit en toen zat er zoveel vis in dat ze het niet terug aan boord konden krijgen.</verse>
				<verse number="7">Toen zei de leerling van wie Jezus veel hield tegen Petrus: “Het is de Heer.” Toen Simon Petrus hoorde dat het de Heer was, trok hij zijn bovenkleed aan – want hij was nauwelijks gekleed – en sprong in het water.</verse>
				<verse number="8">De andere leerlingen voeren erheen in het bootje, terwijl ze het net met de vissen meesleepten. Ze bevonden zich namelijk niet ver van de oever, op bijna honderd meter afstand.</verse>
				<verse number="9">Toen ze uitstapten, de oever op, zagen ze dat daar een vuur was aangelegd. Er lag vis op en er was ook brood.</verse>
				<verse number="10">Jezus zei tegen hen: “Breng wat van de vissen die jullie hebben gevangen.”</verse>
				<verse number="11">Simon Petrus ging weer aan boord en trok het net aan land. Het zat vol grote vissen: wel 153, en toch scheurde het niet.</verse>
				<verse number="12">Jezus zei tegen hen: “Kom eten.” Geen van zijn leerlingen durfde Hem te vragen: “Wie bent U?”, want ze beseften dat het de Heer was.</verse>
				<verse number="13">Jezus kwam dichterbij, nam het brood en gaf hun ervan. Hetzelfde deed Hij met de vis.</verse>
				<verse number="14">Dit was de derde keer dat Jezus zich aan zijn leerlingen vertoonde nadat Hij uit de dood was verrezen.</verse>
				<verse number="15">Nadat ze hadden gegeten, zei Jezus tegen Simon Petrus: “Simon, zoon van Johannes, heb jij Mij meer lief dan de anderen hier?” Hij antwoordde: “Ja Heer, U weet dat ik van U hou.” Jezus zei: “Weid mijn lammeren.”</verse>
				<verse number="16">Jezus vroeg hem een tweede keer: “Simon, zoon van Johannes, heb jij Mij lief?” Hij antwoordde: “Ja Heer, U weet dat ik van U hou.” Jezus zei tegen hem: “Weid mijn schapen.”</verse>
				<verse number="17">Jezus vroeg hem voor de derde keer: “Simon, zoon van Johannes, hou jij van Mij?” Petrus werd bedroefd omdat Jezus hem voor de derde keer vroeg: “Hou jij van Mij?” Hij antwoordde: “Heer, U weet alles. U weet dat ik van U hou.” Jezus zei tegen hem: “Weid mijn schapen.</verse>
				<verse number="18">Ik zeg je nadrukkelijk, toen je jonger was, deed je zelf je gordel om en ging je naar de plaats waar je wilde zijn. Maar wanneer je oud bent geworden, zal je je handen uitstrekken en een ander zal jou je gordel omdoen en je naar een plaats brengen waar je niet wil zijn.”</verse>
				<verse number="19">Jezus zei dit om aan te geven hoe Petrus zou sterven tot eer van God. Vervolgens zei Hij tegen hem: “Volg Mij.”</verse>
				<verse number="20">Petrus draaide zich om en zag dat de leerling van wie Jezus veel hield hen volgde. Dit was ook de leerling die zich tijdens het Pesachmaal naast Jezus aan tafel had bevonden en die zich naar Hem toe gebogen had om te vragen: “Heer, wie is het die U zal verraden?”</verse>
				<verse number="21">Toen Petrus hem zag, vroeg hij aan Jezus: “Heer, wat zal er met hem gebeuren?”</verse>
				<verse number="22">Jezus antwoordde: “Als Ik wil dat hij hier blijft totdat Ik terugkom, is dat jouw zaak toch niet? Zorg jij maar dat je Mij volgt.”</verse>
				<verse number="23">Zo ontstond onder de christenen het gerucht dat die leerling niet zou sterven. Jezus had echter niet tegen Petrus gezegd dat hij niet zou sterven, maar: “Als Ik wil dat hij hier blijft totdat Ik terugkom, is dat jouw zaak toch niet?”</verse>
				<verse number="24">Dat was dezelfde leerling die deze dingen verklaart en ze op schrift heeft gesteld. En zoals wij weten is deze getuigenis betrouwbaar.</verse>
				<verse number="25">Jezus heeft nog veel andere dingen gedaan. Als die allemaal op schrift gesteld zouden worden, zou de wereld volgens mij te klein zijn voor de boeken die dan geschreven zouden worden.</verse>
			</chapter>
		</book>
		<book number="44">
			<chapter number="1">
				<verse number="1">Aan Theofilus. In mijn eerste werk beschreef ik alles wat Jezus heeft gedaan en onderwezen, vanaf het begin</verse>
				<verse number="2">tot de dag dat Hij in de hemel werd opgenomen, nadat Hij door de kracht van de Heilige Geest instructies had gegeven aan de apostelen die Hij had gekozen.</verse>
				<verse number="3">Na zijn lijden had Jezus de apostelen veertig dagen lang getoond dat Hij leefde, door dikwijls aan hen te verschijnen en hun te vertellen over Gods koninkrijk.</verse>
				<verse number="4">Terwijl ze een keer samen de maaltijd gebruikten, gaf Hij hun de opdracht: “Vertrek niet uit Jeruzalem, maar wacht op de vervulling van de belofte van mijn Vader waarover Ik jullie heb verteld.</verse>
				<verse number="5">Want Johannes doopte met water, maar jullie zullen over enkele dagen worden gedoopt met de Heilige Geest.”</verse>
				<verse number="6">Zij die waren samengekomen, vroegen Hem: “Heer, gaat U ongeveer nu het koningschap van Israël herstellen?”</verse>
				<verse number="7">Hij antwoordde: “Jullie hoeven de tijden en momenten niet te kennen die de Vader op grond van zijn eigen gezag heeft bepaald.</verse>
				<verse number="8">Maar wanneer de Heilige Geest over jullie komt, zullen jullie kracht ontvangen en mijn getuigen worden, zowel in Jeruzalem als in heel Judea en Samaria, zelfs tot in de uithoeken van de aarde.”</verse>
				<verse number="9">Na dit te zeggen werd Hij voor hun ogen weggenomen naar omhoog, en een wolk nam Hem uit hun zicht.</verse>
				<verse number="10">Terwijl Hij bij hen vandaan ging en ze nog naar de hemel tuurden, stonden er opeens twee mannen in witte kleren bij hen.</verse>
				<verse number="11">Ze zeiden: “Galileeërs, wat staan jullie naar de hemel te kijken? Deze Jezus, die van bij jullie in de hemel is opgenomen, zal op dezelfde wijze terugkomen als jullie Hem naar de hemel hebben zien gaan.”</verse>
				<verse number="12">Toen keerden de apostelen naar Jeruzalem terug, vanaf de berg die Olijfberg heet en dicht bij Jeruzalem ligt – op een sabbatsreis verwijderd.</verse>
				<verse number="13">Daar aangekomen gingen ze naar de bovenzaal waar ze verbleven. Dit waren Petrus, Johannes, Jakobus en Andreas, Filippus, Tomas, Bartolomeüs en Matteüs, Jakobus, de zoon van Alfeüs, Simon de Zeloot en Judas, de zoon van Jakobus.</verse>
				<verse number="14">Zij waren allen voortdurend en eensgezind aan het bidden, samen met een aantal vrouwen, waaronder Jezus' moeder Maria, en met zijn broers.</verse>
				<verse number="15">Het was in die periode dat Petrus te midden van de gelovigen – een groep van ongeveer 120 personen – opstond en zei:</verse>
				<verse number="16">“Geloofsgenoten, het Schriftgedeelte moest in vervulling gaan, waarin de Heilige Geest bij monde van David profeteerde over Judas, die de mensen die Jezus arresteerden naar Hem toe geleid heeft.</verse>
				<verse number="17">Judas werd als een van ons beschouwd en had een aandeel in onze dienende taak gekregen.</verse>
				<verse number="18">Hij kocht een stuk grond met het loon voor het kwaad dat hij had gedaan. Daar viel hij voorover, zijn lichaam scheurde open en zijn ingewanden puilden naar buiten.</verse>
				<verse number="19">Dat raakte bekend onder alle inwoners van Jeruzalem. Daarom heet dat stuk grond in hun taal Akeldama, wat ‘bloedgrond’ betekent.</verse>
				<verse number="20">Want in het boek Psalmen staat: ‘Laat zijn woonplaats verlaten zijn en laat er niemand wonen’ en ‘Laat een ander zijn positie als verantwoordelijke overnemen’.</verse>
				<verse number="21">Daarom moet iemand anders, die de hele tijd bij ons is geweest toen de Heer Jezus onder ons leefde –</verse>
				<verse number="22">te beginnen met zijn doop door Johannes tot de dag dat Hij bij ons is weggenomen naar omhoog – samen met ons getuige van zijn verrijzenis zijn.”</verse>
				<verse number="23">Er werden twee kandidaten voorgesteld: Jozef Barsabbas die ook wel Justus werd genoemd, en Mattias.</verse>
				<verse number="24">De gelovigen baden: “Heer, U kent de harten van alle mensen, wilt U aanwijzen wie van deze twee U heeft uitgekozen</verse>
				<verse number="25">om de dienende taak als apostel over te nemen van Judas, die deze positie heeft verlaten en nu op de plaats is die hem toekomt.”</verse>
				<verse number="26">Er werd tussen hen geloot en het lot viel op Mattias. Zo werd hij een apostel, samen met de andere elf.</verse>
			</chapter>
			<chapter number="2">
				<verse number="1">Toen de dag van Pinksteren was aangebroken, waren ze allen op één plaats bij elkaar.</verse>
				<verse number="2">Plots kwam uit de hemel een geluid dat leek op dat van een hevige windvlaag. Het vulde het hele huis waar ze zich bevonden.</verse>
				<verse number="3">Toen verscheen bij hen iets dat leek op vlammen die zich verspreidden en op elk van hen bleven rusten.</verse>
				<verse number="4">Ze raakten allen vervuld van de Heilige Geest en begonnen te spreken in vreemde talen, zoals de Geest het hun ingaf om uit te spreken.</verse>
				<verse number="5">Nu woonden er in Jeruzalem Joodse mensen die God respecteerden en die uit alle landen in de wereld afkomstig waren.</verse>
				<verse number="6">Toen dit gebeurde, kwamen velen van hen op het geluid af; ze waren verbaasd dat iedereen hen in zijn eigen taal hoorde spreken.</verse>
				<verse number="7">Verwonderd en perplex vroegen ze: “Maar die mensen die daar spreken zijn toch allen Galileeërs?</verse>
				<verse number="8">Hoe kan het dan dat ieder van ons hen hoort in de taal van zijn geboortestreek?</verse>
				<verse number="9">Parten, Meden, Elamieten, inwoners van Mesopotamië, Judea, Kappadocië, Pontus, Asia,</verse>
				<verse number="10">Frygië, Pamfylië, Egypte en de streek rondom Cyrene in Libië, maar ook bezoekers uit Rome</verse>
				<verse number="11">– zowel Joden als mensen die zich tot het jodendom hadden bekeerd – en Kretenzen en Arabieren, we horen hen in onze eigen talen spreken over Gods machtige daden!”</verse>
				<verse number="12">Verwonderd en verward vroegen ze elkaar: “Wat zou dit toch betekenen?”</verse>
				<verse number="13">Anderen zeiden echter spottend: “Ze hebben te veel zoete wijn gedronken.”</verse>
				<verse number="14">Toen stond Petrus op, samen met de andere apostelen, en sprak hen op luide toon toe: “Joden en alle inwoners van Jeruzalem, luister en laat mijn woorden goed tot jullie doordringen.</verse>
				<verse number="15">Deze mensen zijn niet dronken zoals jullie denken, want het is nog maar negen uur in de ochtend!</verse>
				<verse number="16">Wat hier gebeurt, is wat door de profeet Joël werd aangekondigd:</verse>
				<verse number="17">‘Tegen het einde van de tijd, zegt God, zal Ik mijn Geest uitstorten over alle mensen. Jullie zonen en dochters zullen profeteren; jullie jongeren zullen visioenen krijgen en jullie ouderen dromen.</verse>
				<verse number="18">In die dagen stort Ik mijn Geest uit over mijn dienaren en dienaressen en zij zullen profeteren.</verse>
				<verse number="19">Ik zal wonderen doen in de hemel boven en tekenen op de aarde beneden: bloed, vuur en rookpluimen.</verse>
				<verse number="20">De zon zal duister worden en de maan bloedrood, voordat de grote en glorierijke Dag van de Heer aanbreekt.</verse>
				<verse number="21">En het zal zo zijn dat ieder die de Heer aanroept, gered zal worden.’</verse>
				<verse number="22">Israëlieten, luister naar dit nieuws: God heeft jullie gewezen op Jezus van Nazaret. Zoals jullie weten heeft God immers door deze Man machtige daden, wonderen en tekenen gedaan waar jullie zelf bij waren.</verse>
				<verse number="23">En overeenkomstig Gods onveranderlijke plan en voorkennis werd Jezus aan jullie overgeleverd. Jullie hebben Hem door slechte mensen laten kruisigen en doden.</verse>
				<verse number="24">God heeft Hem echter tot leven gewekt en Hem zo bevrijd van de kwelling van de dood, want het was onmogelijk dat Hij in zijn greep zou blijven.</verse>
				<verse number="25">David schreef namelijk over Hem: ‘Ik hield de Heer voortdurend voor ogen. Omdat Hij aan mijn zijde is, wankel ik niet.</verse>
				<verse number="26">Daarom is mijn hart blij en jubelt mijn tong. Mijn hele lichaam leeft in hoop,</verse>
				<verse number="27">want U laat mijn ziel niet in het dodenrijk achter en U laat uw toegewijde niet tot ontbinding overgaan.</verse>
				<verse number="28">U maakt de paden van het leven aan mij bekend, U vervult mij met vreugde door uw aanwezigheid.’</verse>
				<verse number="29">Volksgenoten, wat onze voorvader David betreft kan ik jullie met stelligheid zeggen dat hij gestorven en begraven is en dat zijn graf vandaag nog bij ons is.</verse>
				<verse number="30">Maar hij was een profeet en hij wist dat God hem had gezworen dat een van zijn afstammelingen op zijn troon zou zitten.</verse>
				<verse number="31">Hij voorzag de verrijzenis van de Messias en zei dat Hij niet in het dodenrijk zou worden achtergelaten en dat zijn lichaam niet tot ontbinding zou overgaan.</verse>
				<verse number="32">Deze Jezus is door God weer tot leven gewekt; wij allen zijn daar getuige van.</verse>
				<verse number="33">Hij is verheven naar Gods rechterzijde, ontving de Heilige Geest die de Vader had beloofd, en heeft geschonken wat jullie nu zien en horen.</verse>
				<verse number="34">Want David is niet naar de hemel gegaan, maar toch zegt hij: ‘De Heer zei tegen mijn Heer: Neem plaats aan Mijn rechterzijde,</verse>
				<verse number="35">totdat Ik je vijanden aan je heb onderworpen.’</verse>
				<verse number="36">Daarom mogen alle Israëlieten er zeker van zijn dat God deze Jezus, die jullie hadden gekruisigd, tot zowel Heer als Messias heeft aangesteld.”</verse>
				<verse number="37">Toen de mensen dit hoorden, werden ze diep in hun harten geraakt en vroegen ze Petrus en de andere apostelen: “Vrienden, wat moeten we doen?”</verse>
				<verse number="38">Petrus antwoordde: “Jullie moeten allemaal tot inkeer komen en je laten dopen in de naam van Jezus Christus, opdat jullie zonden worden vergeven en jullie als geschenk de Heilige Geest ontvangen.</verse>
				<verse number="39">Want de belofte geldt voor jullie, voor jullie kinderen en voor alle mensen ver weg, voor iedereen die de Heer onze God zal roepen.”</verse>
				<verse number="40">Hij vervolgde zijn getuigenis met nog meer argumenten en spoorde hen aan: “Laat je redden uit deze corrupte wereld!”</verse>
				<verse number="41">De mensen die Petrus' boodschap aanvaardden, werden gedoopt. Die dag werd hun aantal uitgebreid met ongeveer drieduizend personen.</verse>
				<verse number="42">Ze wijdden zich aan het onderwijs van de apostelen, het onderling samenzijn, de gezamenlijke maaltijd en de gebeden.</verse>
				<verse number="43">De vele wonderen en tekenen die door de apostelen werden gedaan, vervulden iedereen met ontzag.</verse>
				<verse number="44">Alle gelovigen bleven bijeen en hadden alles gemeenschappelijk.</verse>
				<verse number="45">Ze verkochten eigendommen en bezittingen en verdeelden de opbrengst naar behoefte onder iedereen.</verse>
				<verse number="46">Elke dag kwamen ze trouw en eensgezind bijeen op het tempelterrein; thuis braken ze het brood en aten ze gezamenlijk met een blij en oprecht hart.</verse>
				<verse number="47">Ze loofden God en het hele volk was hen gunstig gezind. En elke dag werden meer mensen gered en door de Heer aan hen toegevoegd.</verse>
			</chapter>
			<chapter number="3">
				<verse number="1">Op een dag waren Petrus en Johannes onderweg naar het tempelterrein. Het was 3 uur 's middags, de tijd van het gebed.</verse>
				<verse number="2">Ook werd er een man daarheen gedragen, die vanaf zijn geboorte aan zijn voeten verlamd was. Hij werd elke dag naar de tempelpoort gebracht die Schone Poort heet, zodat hij om aalmoezen kon vragen aan de mensen die het tempelterrein opgingen.</verse>
				<verse number="3">Toen hij zag dat Petrus en Johannes het tempelterrein zouden opgaan, vroeg hij hen om een aalmoes.</verse>
				<verse number="4">Petrus en Johannes keken hem in de ogen en Petrus zei: “Kijk ons eens aan.”</verse>
				<verse number="5">Hij vestigde zijn aandacht op hen in de verwachting iets van hen te krijgen.</verse>
				<verse number="6">Toen zei Petrus: “Goud of zilver heb ik niet, maar ik geef je wat ik wel heb. In naam van Jezus Christus van Nazaret: sta op en wandel!”</verse>
				<verse number="7">Hij greep hem bij zijn rechterhand en hielp hem overeind. Op hetzelfde moment werden zijn voeten en enkels gezond.</verse>
				<verse number="8">Hij sprong op, ging overeind staan en begon te stappen. Toen ging hij met hen het tempelterrein op, waar hij rondwandelde, sprong en God prees.</verse>
				<verse number="9">Alle mensen die daar waren, zagen hem wandelen en God prijzen.</verse>
				<verse number="10">Ze herkenden hem als de man die altijd om aalmoezen vroeg bij de Schone Poort van de tempel, en ze waren vol verwondering en verbijstering over wat er met hem was gebeurd.</verse>
				<verse number="11">Terwijl hij zich aan Petrus en Johannes vastklampte, stroomden alle mensen die daar waren nieuwsgierig naar hen toe, op de plaats die de Zuilengalerij van Salomo heet.</verse>
				<verse number="12">Toen Petrus dat zag, sprak hij de mensen toe: “Israëlieten, waarom verbazen jullie je hierover en waarom staren jullie ons aan alsof het door onze kracht of godsdienstigheid is dat deze man nu kan wandelen?</verse>
				<verse number="13">De God van Abraham, Isaak en Jakob, de God van onze voorvaders, heeft zijn dienaar Jezus verheerlijkt, die door jullie was uitgeleverd en afgewezen voor de ogen van Pilatus, zelfs toen die Hem wilde vrijlaten.</verse>
				<verse number="14">Jullie hebben de Heilige en Rechtvaardige afgewezen en vroegen om gratie voor een moordenaar.</verse>
				<verse number="15">Jullie hebben de Gever van het leven vermoord, maar God heeft Hem uit de dood doen verrijzen, en wij zijn daarvan getuige.</verse>
				<verse number="16">Op basis van het geloof in de kracht van Jezus is deze man, die jullie zien en kennen, sterk geworden. Het is dankzij de kracht van Jezus en het geloof dat Hij schenkt, dat deze man volkomen gezond is geworden in het bijzijn van jullie allen.</verse>
				<verse number="17">Volksgenoten, ik weet dat jullie – en ook jullie leiders – uit onwetendheid hebben gehandeld.</verse>
				<verse number="18">Maar zo heeft God vervuld wat Hij vooraf had aangekondigd bij monde van alle profeten, namelijk dat zijn Messias zou lijden.</verse>
				<verse number="19">Kom dus tot inkeer en bekering, opdat jullie zonden worden uitgewist</verse>
				<verse number="20">en opdat de Heer tijden van rust zal geven en Hij de Messias zal zenden, die reeds voor jullie is aangesteld: Jezus.</verse>
				<verse number="21">Jezus moet in de hemel blijven tot het tijdstip waarop God alle dingen herstelt, zoals Hij lang geleden bij monde van de heilige profeten heeft beloofd.</verse>
				<verse number="22">Mozes zei immers al: ‘De Heer jullie God zal uit jullie eigen mensen een profeet voor jullie doen opstaan die is zoals ik; luister naar alles wat Hij jullie vertelt.</verse>
				<verse number="23">Ieder die niet naar die profeet luistert, zal uit het volk worden verwijderd.’</verse>
				<verse number="24">En inderdaad hebben alle profeten, vanaf Samuel en zijn opvolgers, in hun uitspraken de huidige periode aangekondigd.</verse>
				<verse number="25">Jullie zijn de erfgenamen van de profeten en van het verbond dat God met jullie voorouders heeft gesloten. Hij zei tegen Abraham: ‘Door jouw afstammelingen zullen alle volken op aarde worden gezegend.’</verse>
				<verse number="26">Nu God zijn dienaar heeft doen verrijzen, heeft Hij Hem eerst naar jullie gezonden om jullie te zegenen door elk van jullie van zijn slechte levenswandel af te brengen.”</verse>
			</chapter>
			<chapter number="4">
				<verse number="1">Terwijl Petrus en Johannes het volk toespraken, kwamen de priesters, de sadduceeën en het hoofd van de tempelwacht op hen af.</verse>
				<verse number="2">Ze ergerden zich omdat Petrus en Johannes, door het volk over Jezus te onderwijzen, de verrijzenis uit de dood verkondigden.</verse>
				<verse number="3">Ze arresteerden hen en omdat het al avond was, zetten ze hen gevangen tot de volgende dag.</verse>
				<verse number="4">Maar veel van de mensen die de toespraak hadden gehoord, kwamen tot geloof en het aantal gelovigen nam toe tot ongeveer vijfduizend.</verse>
				<verse number="5">De volgende dag kwamen de Joodse leiders, oudsten en Schriftgeleerden in Jeruzalem bijeen.</verse>
				<verse number="6">Annas de hogepriester was erbij, en ook Kajafas, Johannes, Alexander en de overige leden van de familie van de hogepriester.</verse>
				<verse number="7">Ze lieten Petrus en Johannes voorleiden en vroegen hen: “Door welke kracht of in wiens naam hebben jullie dit gedaan?”</verse>
				<verse number="8">Petrus raakte vervuld van de Heilige Geest en zei tegen hen: “Leiders en oudsten van het volk,</verse>
				<verse number="9">als wij vandaag worden verhoord vanwege een goede daad die wij hebben verricht voor een persoon met een handicap, zodat hij daarvan is genezen,</verse>
				<verse number="10">dan moet u allen – en ook het hele volk Israël – weten dat deze persoon gezond voor u staat door de kracht van Jezus Christus van Nazaret, die u heeft gekruisigd maar die God uit de dood heeft doen verrijzen.</verse>
				<verse number="11">Jezus is de steen die door u, de bouwers, werd afgekeurd maar die de hoeksteen is geworden.</verse>
				<verse number="12">Het is door Hem dat we gered moeten worden; de redding is bij niemand anders te vinden. Er is in de hele wereld geen enkele andere redder voor de mensen.”</verse>
				<verse number="13">Toen ze de vrijmoedigheid van Petrus en Johannes zagen en beseften dat dit niet-opgeleide, gewone mannen waren, waren ze verbijsterd. Ze herkenden hen als mensen die met Jezus hadden opgetrokken.</verse>
				<verse number="14">En omdat ze de genezen persoon bij hen zagen staan, hadden ze geen weerwoord.</verse>
				<verse number="15">Ze stuurden hen de zaal uit en overlegden met elkaar.</verse>
				<verse number="16">Ze zeiden: “Wat zullen we met deze mensen doen? Voor alle inwoners van Jeruzalem is het duidelijk dat er door hen een opmerkelijk teken is verricht. Dat kunnen we niet ontkennen.</verse>
				<verse number="17">Laten we, om te voorkomen dat dit verder onder het volk bekend raakt, hen waarschuwen dat ze in geen geval nog iemand in zijn naam mogen toespreken.”</verse>
				<verse number="18">Ze riepen hen binnen en verboden hun streng om in de naam van Jezus te spreken of te onderwijzen.</verse>
				<verse number="19">Maar Petrus en Johannes antwoordden: “Is het correct tegenover God om naar u te luisteren in plaats van naar Hem? Oordeelt u zelf!</verse>
				<verse number="20">Wij kunnen echter niet zwijgen over wat we hebben gezien en gehoord.”</verse>
				<verse number="21">Nadat ze Petrus en Johannes verder dreigend hadden toegesproken, lieten ze hen vrij, omdat ze geen manier konden vinden om hen te straffen. Dat kwam door het volk: iedereen verheerlijkte God voor wat er was gebeurd.</verse>
				<verse number="22">De man die door dit wonder was genezen, was meer dan veertig jaar oud.</verse>
				<verse number="23">Na hun vrijlating gingen Petrus en Johannes naar hun eigen mensen om verslag uit te brengen van wat de hoofdpriesters en oudsten tegen hen hadden gezegd.</verse>
				<verse number="24">Toen zij het hoorden, baden ze eensgezind luidop tot God: “Machtige Heer, U bent de Maker van de hemel, de aarde en de zee met alles wat daarin.</verse>
				<verse number="25">Door de Heilige Geest sprak U bij monde van uw dienaar en onze voorvader David: ‘Waarom gaan de vreemde volken tekeer en smeden ze dwaze plannen?</verse>
				<verse number="26">De koningen van de aarde stellen zich op en de heersers verzamelen zich tegen de Heer en zijn Messias.’</verse>
				<verse number="27">Want inderdaad hebben Herodes, Pontius Pilatus, de niet-Joden en het volk Israël zich in deze stad tegen uw heilige Dienaar Jezus, uw Gezalfde, verzameld</verse>
				<verse number="28">om te doen wat U, in uw macht en volgens uw wil, reeds had besloten dat er zou gebeuren.</verse>
				<verse number="29">En nu, Heer, kijk naar hun dreigementen en stel uw nederige dienaren in staat om in alle vrijmoedigheid uw Woord te verkondigen.</verse>
				<verse number="30">Strek uw hand uit om te genezen en doe tekenen en wonderen door de kracht van uw heilige dienaar Jezus.”</verse>
				<verse number="31">Nadat ze hadden gebeden, beefde de plaats waar ze bijeen waren. Ze raakten allen vervuld van de Heilige Geest en verkondigden vrijmoedig het Woord van God.</verse>
				<verse number="32">De groep gelovigen was volkomen eensgezind en niemand beschouwde zijn eigendommen als zijn eigen bezit, maar ze hadden alles gemeenschappelijk.</verse>
				<verse number="33">De apostelen bleven met grote kracht getuigen over de verrijzenis van de Heer Jezus, en Zijn rijke genade rustte op hen allen.</verse>
				<verse number="34">Ook leed niemand onder hen gebrek. Er waren namelijk eigenaars die hun land of huizen verkochten en de opbrengst daarvan</verse>
				<verse number="35">ter beschikking van de apostelen stelden; het werd naar behoefte onder iedereen verdeeld.</verse>
				<verse number="36">Er was een leviet die uit Cyprus afkomstig was, Jozef, die door de apostelen Barnabas werd genoemd, wat “zoon van bemoediging” betekent.</verse>
				<verse number="37">Hij bezat een akker en verkocht die. De opbrengst bracht hij bij de apostelen en stelde het hun ter beschikking.</verse>
			</chapter>
			<chapter number="5">
				<verse number="1">Iemand die Ananias heette, verkocht samen met zijn vrouw Saffira een stuk grond.</verse>
				<verse number="2">Met medeweten van zijn vrouw hield hij een deel van de opbrengst achter. De rest bracht hij naar de apostelen en stelde het hun ter beschikking.</verse>
				<verse number="3">Maar Petrus zei: “Ananias, hoe is het mogelijk dat de satan je hart heeft vervuld, zodat je de Heilige Geest probeert te bedriegen door een deel van de opbrengst van het stuk grond achter te houden?</verse>
				<verse number="4">Vóór de verkoop was het toch jouw eigendom? En erna beschikte je toch zelf over de opbrengst? Hoe is het mogelijk dat je tot het besluit was gekomen om dit te doen? Je hebt niet tegen mensen gelogen, maar tegen God.”</verse>
				<verse number="5">Toen Ananias deze woorden hoorde, viel hij neer en stierf. En ieder die ervan hoorde, schrok hevig.</verse>
				<verse number="6">De jonge mannen wikkelden hem in doeken, droegen hem weg en begroeven hem.</verse>
				<verse number="7">Ongeveer drie uur later kwam zijn vrouw binnen. Zij wist niet wat er gebeurd was.</verse>
				<verse number="8">Petrus vroeg haar: “Vertel eens, hebben jullie het stuk grond voor dit bedrag verkocht?” Zij antwoordde: “Ja, voor dit bedrag.”</verse>
				<verse number="9">Toen zei Petrus tegen haar: “Hoe is het mogelijk dat jullie met elkaar hebben afgesproken om de Geest van de Heer op de proef te stellen? De voetstappen van de mensen die je man hebben begraven zijn al te horen bij de deur. En ook jou zullen ze wegdragen.”</verse>
				<verse number="10">Op hetzelfde moment viel ze voor zijn voeten neer en stierf. Toen de jongemannen binnenkwamen, troffen ze haar dood aan. Ze droegen haar weg en begroeven haar bij haar man.</verse>
				<verse number="11">De hele kerkgemeenschap en ieder die ervan hoorde, werd erg bang.</verse>
				<verse number="12">De apostelen verrichtten veel tekenen en wonderen onder het volk. Alle gelovigen kwamen eensgezind bijeen in de Zuilengalerij van Salomo.</verse>
				<verse number="13">Van de anderen durfde niemand zich bij hen aan te sluiten, maar het volk sprak lovend over hen.</verse>
				<verse number="14">Toch kwamen nog meer mannen én vrouwen tot het geloof in de Heer.</verse>
				<verse number="15">Men droeg zelfs de zieken de straat op en legde hen daar op bedden en matten, in de hoop dat ten minste Petrus' schaduw in het voorbijgaan op sommigen van hen zou vallen.</verse>
				<verse number="16">Ook uit de plaatsen rondom Jeruzalem kwamen grote aantallen mensen naar hen toe. Ze brachten zieken en door onreine geesten gekwelden mee en die werden allen genezen.</verse>
				<verse number="17">Toen kwam de hogepriester in actie met al zijn medestanders; dat waren de sadduceeën. Vervuld van afgunst</verse>
				<verse number="18">arresteerden ze de apostelen en sloten ze hen op in de gevangenis.</verse>
				<verse number="19">Maar 's nachts opende een engel van de Heer de gevangenisdeuren en leidde hen naar buiten.</verse>
				<verse number="20">Hij zei: “Ga op het tempelterrein staan en vertel al het nieuws over dit nieuwe leven aan de mensen.”</verse>
				<verse number="21">De apostelen luisterden; rond zonsopgang gingen ze het tempelterrein op en onderwezen verder. Inmiddels kwamen de hogepriester en zijn medestanders aan. Ze riepen de hele Joodse raad – de voltallige raad van oudsten van de Israëlieten – bijeen en gaven opdracht om de apostelen op te halen uit de gevangenis.</verse>
				<verse number="22">Maar toen de tempelwachters in de gevangenis aankwamen, vonden ze hen daar niet. Ze gingen terug en brachten verslag uit:</verse>
				<verse number="23">“We stelden vast dat de gevangenis zorgvuldig afgesloten was, en de bewakers stonden bij de deuren, maar toen we die openden, troffen we binnen niemand aan.”</verse>
				<verse number="24">Toen het hoofd van de tempelwacht en de hoofdpriesters die woorden hoorden, vroegen ze zich vertwijfeld af wat er aan de hand was.</verse>
				<verse number="25">Toen kwam iemand hen verwittigen: “De mannen die u gevangen had gezet, staan op het tempelterrein het volk te onderwijzen.”</verse>
				<verse number="26">Het hoofd van de tempelwacht ging er met zijn agenten op af en haalde de apostelen op zonder gebruik van geweld, want ze waren bang dat het volk hen anders zou stenigen.</verse>
				<verse number="27">De opgehaalde apostelen werden voor de Joodse raad geleid. De hogepriester vroeg hun:</verse>
				<verse number="28">“Wij hebben jullie toch streng verboden om in de naam van die Man te onderwijzen? Maar nu zijn jullie bezig om jullie leer in heel Jeruzalem te verspreiden en willen jullie ons aansprakelijk stellen voor zijn dood!”</verse>
				<verse number="29">Petrus en de andere apostelen antwoordden: “Men moet God meer gehoorzamen dan de mensen.</verse>
				<verse number="30">De God van onze voorouders heeft Jezus doen verrijzen, nadat u Hem had omgebracht door Hem aan een kruis te hangen.</verse>
				<verse number="31">God heeft Hem verheven naar de plaats aan zijn rechterzijde, als heerser en redder, opdat Hij inkeer en vergeving van zonden aan Israël zou schenken.</verse>
				<verse number="32">Daarvan zijn wij getuigen, evenals de Heilige Geest, die door God wordt geschonken aan de mensen die Hem gehoorzamen.”</verse>
				<verse number="33">Toen de leden van de Joodse raad dat hoorden, werden ze woedend en wilden ze de apostelen ombrengen.</verse>
				<verse number="34">Maar een farizeeër die Gamaliël heette, een Wetgeleerde die door het hele volk werd gerespecteerd, stond op in de vergadering en liet de apostelen kort naar buiten sturen.</verse>
				<verse number="35">Vervolgens sprak hij de vergadering toe: “Israëlieten, overweeg zorgvuldig wat u met deze mannen gaat doen.</verse>
				<verse number="36">Want enige tijd geleden trad Teudas op. Hij beweerde dat hij een bijzonder man was en ongeveer vierhonderd mensen sloten zich bij hem aan. Hij werd omgebracht en zijn aanhang viel uiteen; er bleef niets van over.</verse>
				<verse number="37">Verder trad Judas de Galileeër op, in de dagen van de volkstelling. Hij leidde een aantal mensen in een opstand. Ook hij is omgekomen en zijn aanhang werd uiteengedreven.</verse>
				<verse number="38">En wat de voorliggende zaak betreft zeg ik u: laat deze mensen met rust. Laat hen gaan. Want als dit plan en deze activiteiten mensenwerk zijn, zullen ze worden vernietigd.</verse>
				<verse number="39">Maar als dit van God is, kan u het niet vernietigen en kan zelfs blijken dat u God aan het tegenwerken bent.” De leden van de Joodse raad lieten zich door hem overtuigen.</verse>
				<verse number="40">Ze riepen de apostelen naar binnen, geselden hen, verboden hun streng om in de naam van Jezus te spreken en lieten hen vrij.</verse>
				<verse number="41">De apostelen verlieten de Joodse raad, vol vreugde omdat ze waardig waren geacht om vernedering te ondergaan omwille van Jezus.</verse>
				<verse number="42">En elke dag waren ze zonder ophouden op het tempelterrein en aan huis aan het onderwijzen en verkondigen dat Jezus de Messias is.</verse>
			</chapter>
			<chapter number="6">
				<verse number="1">Terwijl het aantal volgelingen van Jezus in die tijd almaar toenam, begonnen de Griekstaligen te klagen over de Arameestaligen, omdat de Griekstalige weduwen over het hoofd werden gezien bij de dagelijkse voedselbedeling.</verse>
				<verse number="2">Daarom riepen de Twaalf de hele groep volgelingen van Jezus bijeen en zeiden: “Het zou ongepast zijn als wij de verkondiging van het Woord van God zouden verwaarlozen om maaltijden uit te delen.</verse>
				<verse number="3">Daarom, geloofsgenoten: kies uit jullie midden zeven mannen die een goede reputatie hebben en die vervuld van de Geest en vol wijsheid zijn. Hen zullen wij voor deze taak aanstellen.</verse>
				<verse number="4">En wij zullen ons blijven bezighouden met het gebed en het verkondigen van de boodschap van God.”</verse>
				<verse number="5">De hele gemeenschap was tevreden met dit voorstel. Men koos Stefanus, een man vol van geloof en de Heilige Geest, en ook Filippus, Prochorus, Nikanor, Timon, Parmenas en Nikolaüs uit Antiochië, een bekeerling tot het jodendom.</verse>
				<verse number="6">Ze stelden hen aan de apostelen voor en die baden voor hen en legden hun de handen op.</verse>
				<verse number="7">Het Woord van God bleef zich verspreiden en het aantal volgelingen van Jezus in Jeruzalem nam sterk toe. Ook een grote groep priesters aanvaardde het geloof.</verse>
				<verse number="8">Stefanus was vol genade en kracht en deed grote wonderen en tekenen onder het volk.</verse>
				<verse number="9">Maar sommige leden van de zogeheten Synagoge van de Vrijgelaten Slaven – ze waren afkomstig uit Cyrene, Alexandrië, Cilicië en Asia – gingen met Stefanus in discussie.</verse>
				<verse number="10">Ze konden echter niet op tegen de wijsheid die de Geest hem gaf bij het spreken.</verse>
				<verse number="11">Daarom zetten ze enkele mannen ertoe aan te beweren: “Wij hebben hem lasterlijke taal horen spreken tegen Mozes en God.”</verse>
				<verse number="12">Ze hitsten zowel het volk als de oudsten en de Schriftgeleerden op. Vervolgens pakten ze Stefanus op. Ze leidden hem voor de Joodse raad.</verse>
				<verse number="13">Ook lieten ze valse getuigen naar voren komen, die zeiden: “Deze man spreekt zich zonder ophouden uit tegen dit heiligdom en tegen de Wet.</verse>
				<verse number="14">Want we hebben hem horen zeggen dat die Jezus van Nazaret deze plaats zal afbreken en de gebruiken zal veranderen die Mozes aan ons heeft overgeleverd.”</verse>
				<verse number="15">Iedereen die in de Joodse raad zitting had, keek naar Stefanus en zag dat zijn gezicht eruitzag als dat van een engel.</verse>
			</chapter>
			<chapter number="7">
				<verse number="1">De hogepriester vroeg: “Is dat waar?”</verse>
				<verse number="2">Stefanus antwoordde: “Volksgenoten en leiders, luister. De hemelse God verscheen aan onze voorvader Abraham toen die nog in Mesopotamië was, voordat hij zich in Haran vestigde.</verse>
				<verse number="3">God zei tegen hem: ‘Verlaat je land en je familie en ga naar het land dat Ik je zal tonen.’</verse>
				<verse number="4">Toen vertrok Abraham uit het land van de Chaldeeën en vestigde hij zich in Haran. Nadat zijn vader was gestorven, stuurde God hem naar dit land, waar u nu woont.</verse>
				<verse number="5">God gaf hem hier geen grond in eigendom, zelfs geen klein stukje. Wel beloofde God dat Hij het land later aan hem en zijn afstammelingen in bezit zou geven, hoewel Abraham toen nog geen kinderen had.</verse>
				<verse number="6">God zei dat zijn afstammelingen als vreemdelingen in het land van anderen zouden verblijven, die hen tot slaven zouden maken en hen vierhonderd jaar lang slecht zouden behandelen.</verse>
				<verse number="7">‘Maar Ik zal het volk dat zij als slaven dienen veroordelen’, zei God, ‘en daarna zullen ze wegtrekken en Mij hier vereren.’</verse>
				<verse number="8">Toen gaf God Abraham het verbond van de besnijdenis. Later kreeg Abraham een zoon, Isaak, en hij besneed hem op de achtste dag na zijn geboorte. Isaak werd vader van Jakob en Jakob van de twaalf stamvaders.</verse>
				<verse number="9">De stamvaders werden afgunstig op Jozef en verkochten hem naar Egypte. Maar God was bij hem</verse>
				<verse number="10">en bevrijdde hem uit al zijn ellende. God schonk Jozef wijsheid en zorgde dat hij in de gunst kwam bij Farao, de koning van Egypte. Die stelde hem aan als bestuurder van Egypte en hoofd van zijn hofhouding.</verse>
				<verse number="11">Er brak echter hongersnood uit in heel Egypte en Kanaän. De ellende was groot en onze voorouders konden geen eten meer vinden.</verse>
				<verse number="12">Toen Jakob hoorde dat er graan was in Egypte, stuurde hij onze voorvaders daar een eerste keer heen.</verse>
				<verse number="13">Bij het tweede bezoek maakte Jozef zich aan zijn broers bekend en kwam Farao Jozefs afkomst te weten.</verse>
				<verse number="14">Toen stuurde Jozef hen terug om zijn vader Jakob en zijn hele familie op te halen, 75 personen.</verse>
				<verse number="15">En zo kwam Jakob in Egypte terecht, waar hij en onze voorouders zijn gestorven.</verse>
				<verse number="16">Ze werden naar Sichem overgebracht en bijgezet in het graf dat Abraham voor een geldbedrag had gekocht van de Chamorieten in Sichem.</verse>
				<verse number="17">En naarmate het tijdstip naderde waarop God de belofte zou vervullen die Hij aan Abraham gedaan had, werd het volk Israël in Egypte groter en talrijker.</verse>
				<verse number="18">Later werd iemand anders koning van Egypte, iemand die niet wist wie Jozef was.</verse>
				<verse number="19">Hij ging bedrieglijk met ons volk om en behandelde onze voorouders slecht: hij dwong hen hun baby's buiten achter te laten, zodat ze zouden sterven.</verse>
				<verse number="20">In die tijd werd Mozes geboren. Hij was bijzonder mooi. Drie maanden lang werd voor hem gezorgd door zijn eigen familie.</verse>
				<verse number="21">Maar toen hij buiten werd achtergelaten, werd hij door de dochter van Farao geadopteerd en als haar eigen zoon opgevoed.</verse>
				<verse number="22">Mozes werd opgeleid in alle wijsheid van de Egyptenaren en was krachtig in woord en daad.</verse>
				<verse number="23">Toen hij veertig jaar oud werd, besloot hij zijn verwanten, de Israëlieten, te bezoeken.</verse>
				<verse number="24">Hij zag dat een van hen werd mishandeld, schoot hem te hulp en zorgde voor vergelding door de Egyptenaar dood te slaan.</verse>
				<verse number="25">Hij dacht dat zijn volksgenoten wel zouden beseffen dat God hem zou gebruiken om hen te bevrijden, maar ze begrepen het niet.</verse>
				<verse number="26">De volgende dag zag hij Israëlieten met elkaar vechten. Hij probeerde hen met elkaar te verzoenen door te zeggen: ‘Mannen, jullie zijn volksgenoten. Waarom doen jullie elkaar kwaad?’</verse>
				<verse number="27">De man die zijn volksgenoot mishandelde, duwde Mozes weg en zei: ‘Wie heeft jou als leider en rechter over ons aangesteld?</verse>
				<verse number="28">Wil je mij ombrengen zoals je gisteren die Egyptenaar hebt omgebracht?’</verse>
				<verse number="29">Toen Mozes dat hoorde, vluchtte hij. Hij woonde als vreemdeling in het land Midian en kreeg daar twee zonen.</verse>
				<verse number="30">Na verloop van veertig jaar verscheen in de wildernis bij de berg Sinaï een engel aan Mozes, in de vlammen van een brandende doornstruik.</verse>
				<verse number="31">Mozes verwonderde zich over wat hij zag. Toen hij dichterbij kwam om het beter te bekijken, klonk de stem van de Heer:</verse>
				<verse number="32">‘Ik ben de God van je voorvaders, de God van Abraham, Isaak en Jakob.’ Mozes begon te beven en durfde niet te kijken.</verse>
				<verse number="33">Toen zei de Heer tegen hem: ‘Trek je schoenen uit, want de plaats waar je staat is heilige grond.</verse>
				<verse number="34">Ik heb gezien dat mijn volk wordt mishandeld in Egypte, Ik heb hun zuchten gehoord en Ik ben gekomen om hen te bevrijden. Kom hier, dan zend Ik je naar Egypte.’</verse>
				<verse number="35">Dit is de Mozes die de mensen hadden afgewezen door te zeggen: ‘Wie heeft jou als leider en rechter aangesteld?’ Maar God gebruikte een engel die in de doornstruik aan hem verscheen om hem naar hen toe te sturen als leider en verlosser.</verse>
				<verse number="36">Hij leidde hen weg en deed wonderen en tekenen in het land Egypte, bij de Rode Zee en in de woestijn, veertig jaar lang.</verse>
				<verse number="37">Dit is de Mozes die tegen de Israëlieten zei: ‘God zal uit jullie eigen mensen een profeet zoals ik voor jullie doen opstaan.’</verse>
				<verse number="38">Hij was bij ons volk in de woestijn, bij onze voorouders en bij de engel die tot hem sprak op de berg Sinaï. Hij ontving levende woorden om aan ons door te geven.</verse>
				<verse number="39">Onze voorouders weigerden hem echter te gehoorzamen; ze wezen hem af en verlangden terug naar Egypte.</verse>
				<verse number="40">Ze zeiden tegen Aäron: ‘Maak goden die de weg voor ons zullen leiden. Want we weten niet wat er gebeurd is met die Mozes, die ons het land Egypte heeft uitgeleid.’</verse>
				<verse number="41">Het was in die periode dat ze een afgodsbeeld in de vorm van een kalf maakten, er offers aan brachten en zich verheugden over iets dat ze eigenhandig gemaakt hadden.</verse>
				<verse number="42">Maar God keerde zich van hen af en gaf hen over aan de verering van de hemellichamen, zoals in het boek van de profeten staat: ‘Hebben jullie Mij veertig jaar lang in de woestijn offers en slachtoffers gebracht, Israëlieten?</verse>
				<verse number="43">Nee, jullie hebben de tent voor de verering van Moloch meegedragen en de ster van de god Refan, en de afgodsbeelden die jullie hebben gemaakt om te aanbidden. Daarom zal ik jullie wegvoeren tot voorbij Babylon.’</verse>
				<verse number="44">Onze voorouders in de woestijn hadden de tent bij zich die op Gods aanwezigheid wees – gemaakt volgens de instructies die Hij aan Mozes had gegeven en volgens het voorbeeld dat Mozes had gezien.</verse>
				<verse number="45">Onze latere voorouders brachten de tent mee toen ze onder leiding van Jozua het land veroverden op de volken die God voor hen verdreef. De tent bleef in het land tot de tijd van David.</verse>
				<verse number="46">David vond genade bij God en hij wilde graag voorzien in een heiligdom voor Jakobs God.</verse>
				<verse number="47">Het was echter Salomo die een tempel voor Hem bouwde.</verse>
				<verse number="48">Toch woont de Allerhoogste niet in heiligdommen die door mensen zijn gebouwd. Zoals de profeet zegt:</verse>
				<verse number="49">‘De hemel is mijn troon en de aarde mijn voetenbank. Wat voor huis ga je dan voor Mij bouwen, zegt de Heer, of op welke plaats zal Ik verblijven?</verse>
				<verse number="50">Heb Ik dit alles niet zelf gemaakt?’</verse>
				<verse number="51">Koppige mensen, onbesneden van hart en oren, jullie verzetten je altijd tegen de Heilige Geest, net als jullie voorouders!</verse>
				<verse number="52">Wie van de profeten hebben jullie voorouders niet vervolgd? Zij hebben zelfs de mensen gedood die de komst van de Rechtvaardige hebben aangekondigd. En nu zijn jullie zijn verraders en moordenaars geworden,</verse>
				<verse number="53">jullie die de Wet door de tussenkomst van engelen hebben ontvangen, maar er niet naar leven!”</verse>
				<verse number="54">Toen de leden van de Joodse raad dat hoorden, werden ze zo kwaad op hem dat ze begonnen te knarsetanden.</verse>
				<verse number="55">Maar Stefanus, vervuld van de Heilige Geest, tuurde naar de hemel. Hij zag Gods hemelse pracht en Jezus die aan Gods rechterzijde stond.</verse>
				<verse number="56">“Kijk”, zei hij, “ik zie dat de hemel is geopend en dat de Mensenzoon aan Gods rechterzijde staat.”</verse>
				<verse number="57">Toen begonnen ze luid te schreeuwen, bedekten hun oren en stormden met zijn allen op hem af.</verse>
				<verse number="58">Ze sleurden hem de stad uit en begonnen hem te stenigen. De getuigen gaven hun mantels in bewaring bij een jongeman die Saulus heette.</verse>
				<verse number="59">Terwijl ze hem stenigden, bad Stefanus: “Heer Jezus, ontvang mijn geest.”</verse>
				<verse number="60">Hij viel op zijn knieën en schreeuwde: “Heer, reken hun deze zonde niet aan.” Na die woorden stierf hij.</verse>
			</chapter>
			<chapter number="8">
				<verse number="1">Saulus stemde in met de moord op Stefanus. Diezelfde dag barstte er een grote vervolging van de kerkgemeenschap in Jeruzalem los; met uitzondering van de apostelen raakten allen verspreid over de gebieden Judea en Samaria.</verse>
				<verse number="2">Stefanus werd begraven door mensen die God respecteerden en er werd diep om hem gerouwd.</verse>
				<verse number="3">Maar Saulus begon de kerkgemeenschap te gronde te richten: hij drong het ene huis na het andere binnen, sleurde zowel mannen als vrouwen weg en liet hen gevangenzetten.</verse>
				<verse number="4">Zij die verspreid raakten, trokken rond en verkondigden het evangelie.</verse>
				<verse number="5">Filippus ging naar de stad Samaria en verkondigde daar de Messias.</verse>
				<verse number="6">Toen de mensenmassa Filippus hoorde spreken en de wonderlijke tekenen zag die hij deed, luisterde iedereen geboeid naar zijn boodschap.</verse>
				<verse number="7">Bij veel mensen met onreine geesten kwamen die luid schreeuwend naar buiten en velen die verlamd of slecht ter been waren, werden genezen.</verse>
				<verse number="8">Daarom was er veel vreugde in die stad.</verse>
				<verse number="9">Nu was er iemand die Simon heette en die al enige tijd magie had bedreven in de stad. Hij deed de mensen van Samaria versteld staan en beweerde dat hij een bijzonder persoon was.</verse>
				<verse number="10">Alle mensen, van de geringste tot de aanzienlijkste, luisterden geboeid naar hem en zeiden: “Hij is de god die de Grote Macht wordt genoemd.”</verse>
				<verse number="11">Ze luisterden zo geboeid naar hem omdat zijn magie lange tijd indruk op hen had gemaakt.</verse>
				<verse number="12">Maar toen ze Filippus gingen geloven, die het goede nieuws over Gods koninkrijk en over Jezus Christus verkondigde, werden ze gedoopt, zowel mannen als vrouwen.</verse>
				<verse number="13">Ook Simon zelf kwam tot geloof. Hij werd gedoopt en bleef voortdurend bij Filippus in de buurt, want hij was onder de indruk van de tekenen en grote wonderen die hij zag.</verse>
				<verse number="14">Toen de apostelen in Jeruzalem hoorden dat Samaria het Woord van God had aanvaard, stuurden ze Petrus en Johannes naar de nieuwe gelovigen.</verse>
				<verse number="15">Eenmaal aangekomen baden ze voor hen, dat ze de Heilige Geest mochten ontvangen,</verse>
				<verse number="16">want Hij was op nog geen van hen neergedaald; ze waren enkel gedoopt in de naam van de Heer Jezus.</verse>
				<verse number="17">Toen legden Petrus en Johannes hun de handen op en ontvingen zij de Heilige Geest.</verse>
				<verse number="18">Toen Simon zag dat de Geest werd gegeven via handoplegging door de apostelen, bood hij hun geld aan en zei:</verse>
				<verse number="19">“Geef mij ook deze macht, zodat iedereen bij wie ik de handen opleg, de Heilige Geest zal ontvangen.”</verse>
				<verse number="20">Maar Petrus zei tegen hem: “Laat jouw geld samen met jou ten onder gaan als je denkt dat je Gods gave met geld kan kopen.</verse>
				<verse number="21">Jij krijgt geen enkel aandeel in wat wij doen, want je houding tegenover God is niet oprecht.</verse>
				<verse number="22">Bekeer je dus van dit kwaad en bid de Heer om je te vergeven voor de slechte bedoelingen in je hart,</verse>
				<verse number="23">want ik zie dat je vol afgunst bent en in het kwaad verstrikt zit.”</verse>
				<verse number="24">Simon antwoordde: “Bid voor mij tot de Heer, dat niets van wat jullie hebben gezegd mij zal overkomen.”</verse>
				<verse number="25">Nadat Petrus en Johannes hadden gepredikt en het Woord van de Heer hadden gesproken, keerden ze terug naar Jeruzalem. Onderweg verkondigden ze in veel Samaritaanse dorpen het evangelie.</verse>
				<verse number="26">En tegen Filippus zei een engel van de Heer: “Ga op reis in zuidelijke richting, naar de weg van Jeruzalem naar Gaza.” Dit is een verlaten weg.</verse>
				<verse number="27">Daarom ging hij op pad. Daar bevond zich een Ethiopiër, een eunuch van de hofhouding van de kandake, de Ethiopische koningin. Hij beheerde haar hele schatkist en was naar Jeruzalem geweest om God te aanbidden.</verse>
				<verse number="28">Op de terugweg zat hij in zijn wagen het boek van de profeet Jesaja te lezen.</verse>
				<verse number="29">Toen zei de Geest tegen Filippus: “Ga naar die wagen toe en blijf erbij.”</verse>
				<verse number="30">Toen Filippus erheen ging, hoorde hij de Ethiopiër uit de profeet Jesaja voorlezen. Hij vroeg hem: “Begrijpt u wat u aan het lezen bent?”</verse>
				<verse number="31">Hij antwoordde: “Hoe zou ik dat kunnen zonder dat iemand mij uitleg geeft?” En hij stond erop dat Filippus zou instappen en bij hem zou komen zitten.</verse>
				<verse number="32">Hij was het volgende Schriftgedeelte aan het lezen: “Hij werd als een schaap naar de slacht geleid, als een lam dat stil is bij zijn scheerder deed hij zijn mond niet open.</verse>
				<verse number="33">In zijn vernedering werd zijn recht hem ontnomen. Wie kan over zijn afstammelingen vertellen? Want zijn leven werd van de aarde weggenomen.”</verse>
				<verse number="34">De eunuch vroeg aan Filippus: “Mag ik u vragen over wie de profeet het hier heeft? Over zichzelf of iemand anders?”</verse>
				<verse number="35">Filippus begon te vertellen en met dit Schriftgedeelte als uitgangspunt verkondigde hij hem het evangelie van Jezus.</verse>
				<verse number="36">Terwijl ze nog onderweg waren, kwamen ze bij water. De eunuch zei: “Kijk, water! Wat zou mij ervan weerhouden om gedoopt te worden?”</verse>
				<verse number="37"></verse>
				<verse number="38">Hij liet de wagen tot stilstand brengen, ze gingen allebei het water in en Filippus doopte de eunuch.</verse>
				<verse number="39">En toen ze uit het water kwamen, nam de Geest van de Heer Filippus weg. De eunuch zag hem niet meer, en hij vervolgde zijn reis vol vreugde.</verse>
				<verse number="40">Filippus bleek in Azotus te zijn. Hij verkondigde het evangelie in alle steden waar hij langstrok, totdat hij in Caesarea aankwam.</verse>
			</chapter>
			<chapter number="9">
				<verse number="1">Saulus ging nog altijd tegen de volgelingen van de Heer tekeer door hen met de dood te bedreigen. Hij ging naar de hogepriester</verse>
				<verse number="2">en vroeg hem om brieven voor de synagogen in Damascus, opdat hij, als hij daar mensen zou vinden die bij de Weg hoorden, hen zou kunnen gevangennemen en naar Jeruzalem brengen, zowel mannen als vrouwen.</verse>
				<verse number="3">Maar terwijl hij onderweg was – hij was al bijna bij Damascus – werd hij plots beschenen door een licht uit de hemel.</verse>
				<verse number="4">Hij viel op de grond en hoorde een stem tegen hem zeggen: “Saul, Saul, waarom vervolg je Mij?”</verse>
				<verse number="5">Hij vroeg: “Wie bent U, Heer?” De stem zei: “Ik ben Jezus, degene die jij vervolgt.</verse>
				<verse number="6">Maar kom overeind en ga de stad in. Dan zal aan je worden verteld wat je moet doen.”</verse>
				<verse number="7">Zijn medereizigers stonden sprakeloos: ze hoorden wel de stem, maar zagen niemand.</verse>
				<verse number="8">Saulus stond op van de grond en hoewel hij zijn ogen open had, zag hij niets. Ze namen hem bij de hand en leidden hem zo Damascus binnen.</verse>
				<verse number="9">Drie dagen lang kon hij niet zien en at en dronk hij niet.</verse>
				<verse number="10">Nu bevond zich in Damascus een volgeling van Jezus die Ananias heette. In een visioen zei de Heer tegen hem: “Ananias!” Hij antwoordde: “Hier ben ik, Heer!”</verse>
				<verse number="11">De Heer zei tegen hem: “Sta op, ga naar de straat die de Rechte Straat heet en vraag bij het huis van Judas naar iemand uit Tarsus die Saulus heet. Hij is aan het bidden</verse>
				<verse number="12">en heeft in een visioen een man zien binnenkomen die Ananias heet en die hem de handen oplegde om hem weer te laten zien.”</verse>
				<verse number="13">Ananias antwoordde echter: “Heer, ik heb van veel mensen over deze man gehoord, dat hij de mensen in Jeruzalem die bij U horen veel kwaad heeft aangedaan.</verse>
				<verse number="14">En hij heeft van de hoofdpriesters de volmacht gekregen om iedereen hier gevangen te nemen die U aanbidt.”</verse>
				<verse number="15">Maar de Heer zei tegen Ananias: “Ga, want Ik heb deze man uitverkoren om aan de niet-Joden en hun leiders, maar ook aan het volk Israël, te verkondigen wie Ik ben.</verse>
				<verse number="16">Ik zal hem tonen hoezeer hij zal moeten lijden omwille van Mij.”</verse>
				<verse number="17">Ananias vertrok, ging het huis binnen, legde Saulus de handen op en zei: “Saul, broeder, de Heer die aan jou is verschenen toen je naar hier onderweg was – Jezus – heeft mij gestuurd opdat je weer zal zien en met de Heilige Geest wordt vervuld.”</verse>
				<verse number="18">Meteen was het alsof er vliezen van Saulus' ogen vielen. Hij kon weer zien, stond op en werd gedoopt.</verse>
				<verse number="19">Nadat hij had gegeten, kwam Saulus weer op krachten. Hij bleef enkele dagen bij de volgelingen van Jezus in Damascus</verse>
				<verse number="20">en begon meteen in de synagogen te verkondigen dat Jezus de Zoon van God is.</verse>
				<verse number="21">Alle mensen die hem hoorden spreken, waren perplex en zeiden: “Is dit niet de man die in Jeruzalem de mensen die Jezus aanroepen vervolgde en die hier is gekomen om hen gevangen te nemen en aan de hoofdpriesters voor te leiden?”</verse>
				<verse number="22">Saulus' optreden werd steeds krachtiger en hij bracht de Joodse mensen die in Damascus woonden in verwarring door aan te tonen dat Jezus de Messias is.</verse>
				<verse number="23">Na een aantal dagen spanden enkele Joodse mensen samen om hem te doden.</verse>
				<verse number="24">Hun plan raakte echter bij Saulus bekend. Dag en nacht bewaakten ze de stadspoorten om hem te kunnen doden.</verse>
				<verse number="25">Maar Saulus' volgelingen namen hem 's nachts mee en lieten hem in een korf door een opening in de stadsmuur naar beneden zakken.</verse>
				<verse number="26">In Jeruzalem aangekomen, probeerde Saulus zich bij de volgelingen van Jezus aan te sluiten. Maar iedereen was bang voor hem, men geloofde niet dat hij een volgeling van Jezus was geworden.</verse>
				<verse number="27">Barnabas nam hem echter onder zijn hoede en bracht hem bij de apostelen. Hij vertelde hun hoe Saulus onderweg de Heer had gezien en Hij tot hem had gesproken, en hoe Saulus in Damascus vrijmoedig in de naam van Jezus had gesproken.</verse>
				<verse number="28">Saulus bleef bij hen en bewoog zich vrij binnen Jeruzalem, terwijl hij vrijmoedig sprak in de naam van de Heer.</verse>
				<verse number="29">Hij praatte en discussieerde ook met de Griekstalige Joden, maar zij probeerden hem om te brengen.</verse>
				<verse number="30">Toen de gelovigen dat te weten kwamen, brachten ze hem naar Caesarea en stuurden hem verder naar Tarsus.</verse>
				<verse number="31">De kerkgemeenschap in heel Judea, Galilea en Samaria kende vrede, werd opgebouwd, leefde in ontzag voor de Heer, werd bemoedigd door de Heilige Geest en groeide in aantal.</verse>
				<verse number="32">Petrus reisde door het hele land en kwam zo bij de gelovigen die in Lydda woonden.</verse>
				<verse number="33">Hij trof daar iemand aan die Eneas heette en al acht jaar verlamd en bedlegerig was.</verse>
				<verse number="34">Petrus zei tegen hem: “Eneas, Jezus Christus geneest je. Sta op en maak je bed op.” Eneas stond meteen op.</verse>
				<verse number="35">Alle inwoners van Lydda en Saron zagen hem en bekeerden zich tot de Heer.</verse>
				<verse number="36">Nu was er in Joppe een volgelinge van Jezus die Tabita heette. Dat wordt vertaald als Dorkas. Zij deed veel goede daden en gaf aan de armen.</verse>
				<verse number="37">Het was in die tijd dat zij ziek werd en stierf. Ze werd gewassen en in een bovenzaal opgebaard.</verse>
				<verse number="38">Lydda is dicht bij Joppe en toen de volgelingen van Jezus hoorden dat Petrus daar was, stuurden ze twee mannen naar hem toe met het verzoek: “Kom zonder uitstel bij ons.”</verse>
				<verse number="39">Petrus ging meteen met hen mee. Eenmaal aangekomen brachten ze hem naar de bovenzaal. Alle weduwen kwamen huilend om hem heen staan en toonden hem de tunieken en mantels die Dorkas had gemaakt toen ze nog leefde.</verse>
				<verse number="40">Petrus stuurde iedereen naar buiten, knielde neer en bad. Vervolgens keerde hij zich tot het lichaam en zei: “Tabita, sta op.” Ze opende haar ogen en toen ze Petrus zag, ging ze overeind zitten.</verse>
				<verse number="41">Hij nam haar bij de hand en hielp haar opstaan. En nadat hij de gelovigen, inclusief de weduwen, had geroepen, toonde hij hun dat ze leefde.</verse>
				<verse number="42">Dit raakte in heel Joppe bekend en velen kwamen tot geloof in de Heer.</verse>
				<verse number="43">Petrus bleef enige tijd in Joppe, bij een leerlooier die Simon heette.</verse>
			</chapter>
			<chapter number="10">
				<verse number="1">Er was in Caesarea iemand die Cornelius heette, een centurio van wat de Italiaanse legerafdeling werd genoemd.</verse>
				<verse number="2">Hij en zijn hele huishouden hadden eerbied en ontzag voor God, en hij gaf veel aan de armen van het volk en bad aanhoudend tot God.</verse>
				<verse number="3">Op een dag, rond drie uur 's middags, had Cornelius een visioen waarin hij duidelijk zag dat er een engel van God bij hem binnenkwam en tegen hem zei: “Cornelius!”</verse>
				<verse number="4">Hij keek hem verschrikt aan en vroeg: “Wat is er, meneer?” De engel antwoordde: “Je gebeden en je giften voor de armen hebben God bereikt en Hij heeft er acht op geslagen.</verse>
				<verse number="5">Stuur dus mannen naar Joppe om een zekere Simon op te halen, die Petrus wordt genoemd.</verse>
				<verse number="6">Hij logeert bij een zekere Simon de leerlooier, die in een huis aan zee woont.”</verse>
				<verse number="7">Zodra de engel die met hem had gesproken was vertrokken, riep Cornelius twee van zijn huisslaven en een soldaat die in zijn dienst was en ontzag voor God had.</verse>
				<verse number="8">Nadat hij hun alles had uitgelegd, stuurde hij hen naar Joppe.</verse>
				<verse number="9">De volgende dag, toen ze onderweg waren en in de buurt van de stad kwamen, was Petrus het dakterras opgegaan om te bidden. Het was ongeveer twaalf uur.</verse>
				<verse number="10">Hij kreeg honger en wilde iets eten. Terwijl men iets voor hem klaarmaakte, kreeg hij een visioen.</verse>
				<verse number="11">Hij zag dat de hemel openging en er een voorwerp naar beneden kwam dat op een groot laken leek en aan de vier hoeken naar de aarde werd neergelaten.</verse>
				<verse number="12">Er zaten allerlei viervoetige dieren en wilde reptielen en vogels in.</verse>
				<verse number="13">Hij hoorde een stem tegen hem zeggen: “Ga je gang, Petrus, slacht en eet.”</verse>
				<verse number="14">Maar Petrus antwoordde: “Dat nooit, Heer, want ik heb nog nooit iets gegeten dat verwerpelijk of onrein is.”</verse>
				<verse number="15">Petrus hoorde de stem nogmaals: “Wat God rein heeft verklaard, mag jij niet als onrein behandelen.”</verse>
				<verse number="16">Dit gebeurde driemaal. Meteen daarna werd het voorwerp naar de hemel opgetrokken.</verse>
				<verse number="17">Terwijl Petrus zich verwonderd afvroeg wat het visioen dat hij had gezien betekende, stonden de mannen die door Cornelius waren gestuurd en die naar het huis van Simon hadden gevraagd, al voor de poort.</verse>
				<verse number="18">Ze riepen: “Logeert Simon die Petrus wordt genoemd hier?”</verse>
				<verse number="19">Terwijl Petrus nog over het visioen nadacht, zei de Geest tegen hem: “Luister, er zijn drie mannen naar je op zoek.</verse>
				<verse number="20">Sta op, ga naar beneden en ga zonder aarzelen met hen mee, want Ik heb hen gestuurd.”</verse>
				<verse number="21">Petrus ging naar beneden en zei tegen de mannen: “Ik ben degene die jullie zoeken. Wat is de reden van jullie komst?”</verse>
				<verse number="22">Ze zeiden: “Cornelius, een centurio, een integere man met ontzag voor God, en die een goede reputatie heeft bij het hele Joodse volk, heeft van een engel van God de opdracht ontvangen om u naar zijn huis uit te nodigen en te luisteren naar wat u te zeggen hebt.”</verse>
				<verse number="23">Petrus liet hen binnen en verleende hun onderdak. De volgende ochtend ging hij met hen op pad. Enkele gelovigen uit Joppe reisden mee.</verse>
				<verse number="24">De dag erna kwamen ze in Caesarea aan. Cornelius was Petrus aan het opwachten en had zijn familie en beste vrienden bijeengeroepen.</verse>
				<verse number="25">Toen Petrus op het punt stond om naar binnen te gaan, kwam Cornelius naar hem toe en liet zich aan Petrus' voeten vallen om hem te eren.</verse>
				<verse number="26">Maar die deed hem opstaan door te zeggen: “Ga maar staan, ik ben slechts een mens.”</verse>
				<verse number="27">Terwijl hij met hem praatte, ging Petrus mee naar binnen, waar hij zag dat er een groot aantal mensen was bijeengekomen.</verse>
				<verse number="28">Hij zei tegen hen: “Zoals u weet is het voor een Jood verboden om met vreemdelingen om te gaan of hen te bezoeken. Maar God heeft mij getoond dat ik geen enkel mens verwerpelijk of onrein moet noemen.</verse>
				<verse number="29">Dus toen ik werd uitgenodigd, ben ik zonder bezwaar gekomen. Daarom vraag ik u, om welke reden hebt u mij laten ophalen?”</verse>
				<verse number="30">Cornelius antwoordde: “Drie dagen geleden was ik rond deze tijd, rond drie uur 's middags, thuis aan het bidden, toen er plots een man in blinkende kleren voor me stond.</verse>
				<verse number="31">Hij zei: ‘Cornelius, God heeft je gebed gehoord en Hij heeft acht geslagen op je giften voor de armen.</verse>
				<verse number="32">Stuur daarom iemand naar Joppe om Simon op te halen, die Petrus wordt genoemd. Hij logeert in het huis van Simon de leerlooier, bij de zee.’</verse>
				<verse number="33">Ik heb u meteen laten ophalen en u hebt er goed aan gedaan om te komen. Wij allen zijn hier in Gods tegenwoordigheid aanwezig om te luisteren naar alles wat de Heer u beveelt aan ons te zeggen.”</verse>
				<verse number="34">Toen nam Petrus het woord. Hij zei: “Nu begrijp ik werkelijk dat er bij God geen favoritisme is,</verse>
				<verse number="35">maar dat iedereen, uit welk volk ook, die ontzag voor Hem heeft en een rechtvaardig leven leidt, welkom bij Hem is.</verse>
				<verse number="36">De boodschap die Hij aan de Israëlieten heeft gezonden, de verkondiging van het evangelie van vrede door Jezus Christus, is als volgt: Hij is Heer over alle mensen.</verse>
				<verse number="37">U weet wat er in heel Judea is gebeurd, vanaf het begin in Galilea na de doop die Johannes verkondigde,</verse>
				<verse number="38">hoe God Jezus van Nazaret met de Heilige Geest en met macht heeft gezalfd en hoe Jezus al rondtrekkende goede daden deed en mensen genas die in de macht van de duivel waren, omdat God met Hem was.</verse>
				<verse number="39">Wij zijn ooggetuigen van alles wat Hij heeft gedaan in het Joodse land en in Jeruzalem. Hij werd gedood door kruisiging,</verse>
				<verse number="40">maar God heeft Hem op de derde dag doen verrijzen en heeft ervoor gezorgd dat Hij werd gezien.</verse>
				<verse number="41">Niet door het hele volk, maar door ooggetuigen die reeds door God waren uitgekozen, door ons die met Jezus hebben gegeten en gedronken nadat Hij uit de dood was verrezen.</verse>
				<verse number="42">Hij heeft ons opgedragen, aan het volk te verkondigen en te getuigen dat Hij degene is die door God is aangesteld tot rechter van de levenden en de doden.</verse>
				<verse number="43">Alle profeten getuigen over Hem dat ieder die in Hem gelooft, dankzij Hem vergeving van zonden ontvangt.”</verse>
				<verse number="44">Terwijl Petrus nog sprak, kwam de Heilige Geest over alle mensen die naar zijn woorden luisterden.</verse>
				<verse number="45">De besneden gelovigen die met Petrus waren meegekomen, stonden ervan versteld dat de Heilige Geest nu ook als een geschenk over niet-Joden was uitgestort.</verse>
				<verse number="46">Ze hoorden hen namelijk in tongentaal spreken en God de hoogste eer geven. Toen zei Petrus:</verse>
				<verse number="47">“Wie zou deze mensen, die net als wij de Heilige Geest hebben ontvangen, ervan kunnen weerhouden om in water te worden gedoopt?”</verse>
				<verse number="48">Hij droeg hun op, zich in de naam van Jezus Christus te laten dopen. Toen vroegen ze hem om enkele dagen te blijven.</verse>
			</chapter>
			<chapter number="11">
				<verse number="1">De apostelen en de gelovigen in heel Judea hoorden dat ook niet-Joden het Woord van God hadden aanvaard.</verse>
				<verse number="2">Maar toen Petrus naar Jeruzalem ging, namen de besneden gelovigen hem dat kwalijk.</verse>
				<verse number="3">Ze zeiden: “Jij bent bij onbesneden mensen thuis geweest en hebt met hen gegeten.”</verse>
				<verse number="4">Petrus legde hun echter het hele verhaal uit, vanaf het begin. Hij zei:</verse>
				<verse number="5">“Ik was in de stad Joppe aan het bidden en werd overvallen door een visioen. Ik zag een voorwerp dat op een groot laken leek en dat aan de vier hoeken uit de hemel werd neergelaten. Het kwam vlak voor mij terecht.</verse>
				<verse number="6">Toen ik erin keek, zag ik viervoetige landdieren en wilde beesten en reptielen en vogels.</verse>
				<verse number="7">En ik hoorde een stem, die tegen mij zei: ‘Ga je gang, Petrus, slacht en eet.’</verse>
				<verse number="8">Maar ik zei: ‘Dat nooit, Heer, want ik heb nog nooit iets gegeten dat verwerpelijk of onrein is.’</verse>
				<verse number="9">De stem uit de hemel sprak nogmaals: ‘Wat God rein heeft verklaard, mag jij niet als onrein behandelen.’</verse>
				<verse number="10">Dit gebeurde driemaal; daarna werd alles opgetrokken, terug naar de hemel.</verse>
				<verse number="11">En precies op dat moment stonden er drie mannen bij het huis waar ik logeerde. Ze waren vanuit Caesarea naar mij toe gezonden.</verse>
				<verse number="12">De Geest zei tegen me dat ik zonder aarzelen met hen moest meegaan. Deze zes geloofsgenoten hier kwamen ook mee, en we zijn het huis van de man binnengegaan.</verse>
				<verse number="13">Hij vertelde ons hoe hij een engel in zijn huis had zien staan, die zei: ‘Stuur iemand naar Joppe om Simon op te halen, die Petrus wordt genoemd.</verse>
				<verse number="14">Hij zal woorden tot je spreken waardoor jij en je hele huishouden gered zullen worden.’</verse>
				<verse number="15">Ik was nauwelijks begonnen met spreken toen de Heilige Geest over hen kwam zoals in het begin ook over ons.</verse>
				<verse number="16">En ik herinnerde mij de woorden van de Heer. Hij had gezegd: ‘Johannes doopte met water, maar jullie zullen worden gedoopt met de Heilige Geest.’</verse>
				<verse number="17">Dus als God hun hetzelfde geschenk heeft gegeven als aan ons toen wij tot geloof in de Heer Jezus Christus waren gekomen, wie ben ik dan om te proberen God tegen te houden?”</verse>
				<verse number="18">Toen ze dit hoorden, waren ze gerustgesteld en verheerlijkten ze God met de woorden: “Blijkbaar heeft God ook aan de niet-Joodse volken de inkeer geschonken die tot het leven leidt.”</verse>
				<verse number="19">Inmiddels waren zij die verspreid waren geraakt wegens de onderdrukking na wat er met Stefanus was gebeurd, naar Fenicië, Cyprus en Antiochië getrokken. Ze verkondigden het evangelie uitsluitend aan Joodse mensen.</verse>
				<verse number="20">Maar sommigen van hen – afkomstig van Cyprus en Cyrene – spraken na hun aankomst in Antiochië ook met Griekstaligen en verkondigden hun het evangelie – Jezus is Heer.</verse>
				<verse number="21">De zegen van de Heer rustte op hen. Een groot aantal mensen kwam tot geloof en bekeerde zich tot de Heer.</verse>
				<verse number="22">Het nieuws hierover bereikte de kerkgemeenschap in Jeruzalem en men stuurde Barnabas naar Antiochië.</verse>
				<verse number="23">Toen die aankwam en zag dat Gods genade aan het werk was, was hij verheugd en spoorde hij allen aan, van harte aan de Heer toegewijd te blijven.</verse>
				<verse number="24">Barnabas was een goed mens, vol van de Heilige Geest en geloof. En een groot aantal mensen werd voor de Heer gewonnen.</verse>
				<verse number="25">Barnabas vertrok naar Tarsus om Saulus op te zoeken.</verse>
				<verse number="26">En toen hij hem had gevonden, nam hij hem mee naar Antiochië. Een jaar lang kwamen Barnabas en Saulus met de kerkgemeenschap bijeen en onderwezen ze een groot aantal mensen. Het was in Antiochië dat de volgelingen van Jezus voor het eerst christenen werden genoemd.</verse>
				<verse number="27">In die periode kwamen er profeten uit Jeruzalem naar Antiochië.</verse>
				<verse number="28">Een van hen – hij heette Agabus – stond op en voorspelde door toedoen van de Geest dat er een grote hongersnood zou komen in het hele Romeinse rijk. (Die kwam er in de tijd van Claudius.)</verse>
				<verse number="29">Daarom besloten de volgelingen van Jezus, elk naar vermogen bijstand te sturen naar hun geloofsgenoten die in Judea woonden.</verse>
				<verse number="30">En dat deden ze door Barnabas en Saulus met de gift naar de oudsten te sturen.</verse>
			</chapter>
			<chapter number="12">
				<verse number="1">Rond die tijd liet koning Herodes sommige kerkleden grijpen en mishandelen.</verse>
				<verse number="2">Jakobus, de broer van Johannes, liet hij met het zwaard doden.</verse>
				<verse number="3">En toen hij zag dat hij de Joodse mensen daarmee een plezier had gedaan, liet hij vervolgens ook Petrus oppakken. Dat gebeurde tijdens het Feest van de Ongedesemde Broden.</verse>
				<verse number="4">Na de arrestatie zette hij Petrus gevangen onder bewaking van vier groepen van vier soldaten, met de bedoeling hem na Pesach in het openbaar te berechten.</verse>
				<verse number="5">Terwijl Petrus onder bewaking gevangen zat, werd door de kerkgemeenschap vurig voor hem tot God gebeden.</verse>
				<verse number="6">In de nacht voordat Herodes hem zou laten voorleiden, lag Petrus met twee ketenen geboeid te slapen tussen twee soldaten in, terwijl twee bewakers de wacht hielden voor de deur van de gevangenis.</verse>
				<verse number="7">Plots kwam er een engel van de Heer naar Petrus toe en scheen er licht in de cel. De engel stootte Petrus in zijn zij, maakte hem wakker en zei: “Vlug, sta op.” Daarbij vielen de ketenen van zijn polsen.</verse>
				<verse number="8">De engel zei tegen hem: “Doe je riem om en trek je sandalen aan.” Dat deed Petrus. Verder zei de engel: “Sla je mantel om en kom mee.”</verse>
				<verse number="9">Petrus volgde hem naar buiten, maar besefte niet dat de dingen die de engel deed werkelijk gebeurden; hij dacht dat hij een visioen had.</verse>
				<verse number="10">Ze gingen de eerste en de tweede wacht voorbij en kwamen bij de ijzeren poort die toegang geeft tot de stad. Die ging vanzelf voor hen open. Nadat ze naar buiten waren gegaan, wandelden ze een straat door en ineens verliet de engel Petrus.</verse>
				<verse number="11">Toen kwam Petrus tot zichzelf en zei: “Nu weet ik zeker dat de Heer zijn engel heeft gestuurd en mij heeft bevrijd uit de handen van Herodes en van alles wat het Joodse volk verwachtte.”</verse>
				<verse number="12">Toen dit tot hem was doorgedrongen, ging hij naar het huis van Maria, de moeder van Johannes die Markus wordt genoemd. Daar waren veel mensen samen aan het bidden.</verse>
				<verse number="13">Toen Petrus bij de buitendeur aanklopte, kwam er een dienstmeisje luisteren wie er was. Zij heette Roda.</verse>
				<verse number="14">Zij herkende Petrus' stem en was zo blij dat ze, in plaats van de deur te openen, naar binnen rende en berichtte dat Petrus voor de poort stond.</verse>
				<verse number="15">Maar ze zeiden tegen haar: “Je bent niet goed wijs.” Ze hield echter vol dat het waar was. Dus zeiden ze: “Het zal zijn engel wel zijn.”</verse>
				<verse number="16">Petrus bleef echter kloppen en toen ze opendeden en hem zagen, stonden ze perplex.</verse>
				<verse number="17">Petrus gebaarde met zijn hand dat ze moesten zwijgen en vertelde hun hoe de Heer hem uit de gevangenis had geleid. Hij zei: “Vertel dit aan Jakobus en de gelovigen.” Toen ging hij naar buiten en vertrok hij naar een andere plaats.</verse>
				<verse number="18">Toen het ochtend werd, ontstond er grote commotie onder de soldaten over wat er met Petrus gebeurd kon zijn.</verse>
				<verse number="19">Herodes liet naar hem zoeken, maar hij werd niet gevonden. Toen verhoorde Herodes de bewakers, liet hen executeren en vertrok uit Judea naar Caesarea, waar hij een tijdlang bleef.</verse>
				<verse number="20">Nu was het zo dat Herodes kwaad was op de bevolking van Tyrus en Sidon. Zij kwamen gezamenlijk naar hem toe. En nadat ze Blastus, de kamerheer van de koning, voor zich hadden gewonnen, verzochten ze Herodes om vrede, omdat hun gebied economisch van hem afhankelijk was.</verse>
				<verse number="21">Op de afgesproken dag nam Herodes in koninklijk ornaat op zijn troon plaats en sprak hen toe.</verse>
				<verse number="22">Het volk jubelde: “Dit is de stem van een god, niet van een mens.”</verse>
				<verse number="23">Op hetzelfde moment werd Herodes getroffen door een engel van de Heer, omdat hij niet de eer aan God had gegeven. Hij werd door wormen aangevreten en stierf.</verse>
				<verse number="24">Maar het Woord van God verspreidde zich en kreeg steeds meer aanhang.</verse>
				<verse number="25">Nadat Barnabas en Saulus hun opdracht hadden voltooid, keerden ze vanuit Jeruzalem terug. Ze brachten Johannes, die ook wel Markus genoemd wordt, mee.</verse>
			</chapter>
			<chapter number="13">
				<verse number="1">In de kerkgemeenschap in Antiochië bevonden zich profeten en leraars: Barnabas, Simeon die Niger wordt genoemd, Lucius van Cyrene, Manaën die met de tetrarch Herodes was opgegroeid, en Saulus.</verse>
				<verse number="2">Ze waren de Heer aan het aanbidden en aan het vasten, toen de Heilige Geest zei: “Maak Barnabas en Saulus vrij voor de taak waarvoor Ik hen heb geroepen.”</verse>
				<verse number="3">Ze vastten en baden voor hen, legden hun de handen op en stuurden hen op pad.</verse>
				<verse number="4">Barnabas en Saulus, die dus door de Heilige Geest waren uitgezonden, gingen naar Seleucië en voeren daarvandaan naar Cyprus.</verse>
				<verse number="5">In Salamis aangekomen verkondigden ze het Woord van God in de Joodse synagogen. Ze hadden Johannes bij zich als assistent.</verse>
				<verse number="6">Ze trokken door het hele eiland, naar Pafos, waar ze een Joodse magiër aantroffen, een valse profeet die Barjezus heette.</verse>
				<verse number="7">Hij maakte deel uit van de entourage van de proconsul Sergius Paulus, een verstandig man die Barnabas en Saulus bij zich uitnodigde omdat hij graag naar het Woord van God wilde luisteren.</verse>
				<verse number="8">Elymas de magiër – dat is de vertaling van zijn naam – werkte hen echter tegen: hij probeerde de proconsul van het geloof af te houden.</verse>
				<verse number="9">Maar Saulus – ook Paulus genoemd – raakte vervuld van de Heilige Geest, keek Elymas strak aan en zei:</verse>
				<verse number="10">“Jij duivelszoon vol van allerlei bedrog en sluwheid, vijand van alle gerechtigheid, stop jij dan nooit met het verdraaien van de rechte wegen van de Heer?</verse>
				<verse number="11">Daarom zal de Heer je straffen: je zal een tijdlang blind zijn en het zonlicht niet zien.” Op hetzelfde moment werd Elymas overvallen door nevel en duisternis en zocht hij al rondtastend naar iemand die hem bij de hand kon leiden.</verse>
				<verse number="12">Toen de proconsul zag wat er gebeurd was, was hij zo diep onder de indruk van de leer over de Heer, dat hij tot geloof kwam.</verse>
				<verse number="13">Paulus en zijn entourage voeren weg van Pafos. Maar toen ze in Perge in Pamfylië waren aangekomen, verliet Johannes hen om naar Jeruzalem terug te keren.</verse>
				<verse number="14">Zij reisden echter vanuit Perge verder naar Antiochië in Pisidië. Daar gingen ze op de sabbat naar de synagoge en namen plaats.</verse>
				<verse number="15">Na de voorlezing uit de Wet en de Profeten stuurden de synagogebestuurders iemand naar hen toe om te vragen: “Volksgenoten, als jullie een bemoedigend woord hebben voor de mensen, spreek dan maar.”</verse>
				<verse number="16">Paulus stond op, maakte een handgebaar en zei: “Israëlieten en anderen die ontzag voor God hebben, luister.</verse>
				<verse number="17">De God van ons volk Israël heeft onze voorouders uitverkoren en ons volk machtig gemaakt toen het in het land Egypte verbleef. Met veel machtsvertoon leidde Hij hen weg</verse>
				<verse number="18">en in de wildernis verdroeg Hij veertig jaar lang hun gedrag.</verse>
				<verse number="19">In het land Kanaän roeide Hij zeven volken uit om het land aan ons volk in eigendom te geven.</verse>
				<verse number="20">Dat duurde ongeveer 450 jaar. Vervolgens gaf Hij rechters, tot de tijd van de profeet Samuel.</verse>
				<verse number="21">Toen vroeg ons volk om een koning en God gaf Saul, de zoon van Kis, uit de stam Benjamin. Dat duurde veertig jaar.</verse>
				<verse number="22">God zette hem af en stelde David aan als hun koning. Hij verklaarde over hem: ‘In David, de zoon van Isaï, heb ik een man naar mijn hart gevonden, die alles zal doen wat Ik wil.’</verse>
				<verse number="23">Uit Davids afstammelingen heeft God zoals beloofd een redder voor Israël voortgebracht: Jezus.</verse>
				<verse number="24">Maar voordat Jezus kwam, verkondigde Johannes aan het hele volk Israël een doop van inkeer.</verse>
				<verse number="25">En toen hij zijn opdracht bijna had voltooid, zei Johannes: ‘Ik ben niet de persoon die jullie denken dat ik ben. Maar let goed op, na mij komt er Iemand anders en ik ben het niet waard om zijn schoenen voor Hem los te maken.’</verse>
				<verse number="26">Volksgenoten, afstammelingen van Abraham, en ook jullie anderen die ontzag voor God hebben, het nieuws van deze redding is aan ons bekendgemaakt.</verse>
				<verse number="27">De inwoners van Jeruzalem en hun leiders hebben Hem niet herkend. Door Jezus te veroordelen, vervulden zij de woorden van de profeten die elke sabbat worden voorgelezen.</verse>
				<verse number="28">Hoewel ze geen enkele grond voor een doodvonnis konden vinden, vroegen ze Pilatus om zijn doodstraf.</verse>
				<verse number="29">En na alles te hebben uitgevoerd dat over Hem was geschreven, haalden ze Hem van het kruis en legden Hem in een graf.</verse>
				<verse number="30">God heeft Hem echter uit de dood doen verrijzen.</verse>
				<verse number="31">In de loop van vele dagen verscheen Hij aan de mensen die met Hem samen uit Galilea naar Jeruzalem waren gereisd en die nu over Hem getuigen aan het Joodse volk.</verse>
				<verse number="32">En wij verkondigen jullie het goede nieuws: wat God aan onze voorouders had beloofd,</verse>
				<verse number="33">heeft Hij voor ons, hun afstammelingen, vervuld door Jezus te doen verrijzen. Zo staat het ook in Psalm 2: ‘Jij bent mijn Zoon, vandaag heb Ik Je verwekt.’</verse>
				<verse number="34">Dat God Jezus uit de dood zou doen verrijzen zodat Hij niet tot ontbinding zou overgaan, had Hij reeds voorspeld met deze woorden: ‘De betrouwbare, heilige zegeningen die aan David waren beloofd, zal Ik aan jullie geven.’</verse>
				<verse number="35">En elders zegt Hij: ‘U zal uw toegewijde niet tot ontbinding laten overgaan.’</verse>
				<verse number="36">David zelf is gestorven, nadat hij de mensen van zijn eigen volk had gediend volgens Gods plan. Hij is bij zijn voorouders begraven en zijn lichaam is vergaan.</verse>
				<verse number="37">Maar het lichaam van de Persoon die God heeft doen verrijzen, is niet vergaan.</verse>
				<verse number="38">Daarom, vrienden, moeten jullie weten dat dankzij Hem de vergeving van zonden aan jullie wordt verkondigd.</verse>
				<verse number="39">Ieder die in Hem gelooft, wordt vrijgesproken van alle schuld waarvoor geen vrijspraak mogelijk was op basis van de Wet van Mozes.</verse>
				<verse number="40">Pas dus op dat jullie niet overkomt wat in de Profeten als volgt wordt omschreven:</verse>
				<verse number="41">‘Kijk, spotters, verwonder je en verdwijn, want Ik ga in jullie tijd iets doen dat jullie niet zullen geloven wanneer iemand het jullie vertelt.’”</verse>
				<verse number="42">Toen Paulus en Barnabas naar buiten gingen, drong men er bij hen op aan, de volgende sabbat opnieuw over dit onderwerp te spreken.</verse>
				<verse number="43">Na afloop van de samenkomst gingen veel van de Joden en van de mensen die God vereerden en zich tot het jodendom hadden bekeerd, met Paulus en Barnabas mee. Die spraken met hen om hen aan te sporen zich aan Gods genade vast te houden.</verse>
				<verse number="44">De volgende sabbat kwam bijna de hele stad bijeen om het Woord van de Heer te horen.</verse>
				<verse number="45">Toen de Joden de mensenmassa zagen, werden ze door afgunst overmand. Ze spraken de woorden van Paulus tegen en belasterden hem.</verse>
				<verse number="46">Paulus en Barnabas zeiden echter vrijmoedig: “Het was nodig om het Woord van God eerst aan jullie te vertellen. Maar nu jullie het afwijzen en zelf aangeven dat jullie het eeuwig leven niet waard zijn, richten wij ons voortaan tot de niet-Joden.</verse>
				<verse number="47">Want de Heer heeft ons opgedragen: ‘Ik heb je aangesteld tot een licht voor de volken, om redding te brengen tot aan de uithoeken van de aarde.’”</verse>
				<verse number="48">Toen de niet-Joden dit hoorden, verheugden ze zich en verheerlijkten ze het Woord van de Heer. Iedereen die voor het eeuwig leven bestemd was, kwam tot geloof.</verse>
				<verse number="49">Het Woord van de Heer raakte in de hele omgeving bekend.</verse>
				<verse number="50">Toen stookten de Joden de voorname vrouwen die God vereerden en de leiders van de stad op tegen Paulus en Barnabas, ontketenden een vervolging en verdreven hen uit hun gebied.</verse>
				<verse number="51">Maar Paulus en Barnabas schudden het stof van hun voeten als een teken van afkeuring en gingen naar Ikonium.</verse>
				<verse number="52">De nieuwe volgelingen van Jezus waren echter vervuld van vreugde en van de Heilige Geest.</verse>
			</chapter>
			<chapter number="14">
				<verse number="1">In Ikonium gebeurde hetzelfde: Paulus en Barnabas gingen naar de Joodse synagoge en een groot aantal Joden en Grieken kwam tot geloof.</verse>
				<verse number="2">Maar de Joden die het geloof afwezen, stookten de niet-Joden op en brachten hen in een vijandige stemming ten opzichte van de christenen.</verse>
				<verse number="3">Paulus en Barnabas bleven daar lange tijd en spraken vrijmoedig over de Heer. En Hij bevestigde de verkondiging van zijn genade, door hen in staat te stellen tekenen en wonderen te doen.</verse>
				<verse number="4">De mensen in de stad raakten verdeeld: sommigen waren voor de Joden, anderen voor de apostelen.</verse>
				<verse number="5">Toen bepaalde niet-Joden, Joden en hun leiders op het punt stonden om Paulus en Barnabas te mishandelen en te stenigen,</verse>
				<verse number="6">kwamen die het te weten en vluchtten ze naar de Lykaonische steden Lystra en Derbe en het omliggende gebied.</verse>
				<verse number="7">Ook daar verkondigden ze het evangelie.</verse>
				<verse number="8">In Lystra was een man die geen macht over zijn voeten had; hij was verlamd vanaf zijn geboorte en had nooit kunnen stappen.</verse>
				<verse number="9">Toen hij naar Paulus' boodschap aan het luisteren was, keek deze hem recht aan en zag hij dat de man het geloof had om te worden genezen.</verse>
				<verse number="10">Toen riep Paulus: “Ga recht op je voeten staan!” De man sprong op en begon te stappen.</verse>
				<verse number="11">Toen de mensen zagen wat Paulus had gedaan, begonnen ze luid in het Lykaonisch te roepen: “De goden zijn in mensengedaante naar ons neergedaald!”</verse>
				<verse number="12">Ze noemden Barnabas Zeus en Paulus Hermes, omdat Paulus de woordvoerder was.</verse>
				<verse number="13">Vlak buiten de stad was een tempel van Zeus. De priester bracht stieren en bloemenkransen naar de stadspoorten en wilde samen met de mensenmassa offers aan hen brengen.</verse>
				<verse number="14">Maar de apostelen – Barnabas en Paulus – hoorden daarvan, scheurden hun kleren, stortten zich in de menigte en riepen:</verse>
				<verse number="15">“Vrienden, waarom doen jullie dat? Wij zijn mensen, net als jullie, en het goede nieuws dat wij verkondigen is dat jullie je van deze zinloosheid moeten afkeren naar de levende God, die de hemel en de aarde en de zee met alles daarin heeft gemaakt.</verse>
				<verse number="16">In het verleden heeft Hij toegelaten dat alle volken hun eigen gang gingen.</verse>
				<verse number="17">Toch liet Hij van zich weten, want Hij toonde zijn goedheid door vanuit de hemel regen en vruchtbare seizoenen aan jullie te geven en te zorgen dat jullie overvloedig te eten hebben en tevreden zijn.”</verse>
				<verse number="18">Hoewel ze dit zeiden, konden ze de menigte er ternauwernood van weerhouden, offers aan hen te brengen.</verse>
				<verse number="19">Toen arriveerden er echter Joodse mensen uit Antiochië en Ikonium, die de mensenmassa voor zich wonnen. Ze stenigden Paulus en sleepten hem de stad uit, in de veronderstelling dat hij dood was.</verse>
				<verse number="20">Maar toen de volgelingen van Jezus om hem heen gingen staan, stond hij op en ging hij de stad binnen. De volgende dag vertrok hij met Barnabas naar Derbe.</verse>
				<verse number="21">In die stad verkondigden ze het evangelie en maakten ze veel volgelingen van Jezus. Vervolgens keerden ze terug naar Lystra, Ikonium en Antiochië.</verse>
				<verse number="22">Daar bemoedigden ze de volgelingen van Jezus en spoorden hen aan om bij het geloof te blijven. “We moeten nog veel ellende doorstaan voordat we Gods koninkrijk binnengaan”, zeiden ze.</verse>
				<verse number="23">In elke kerkgemeenschap stelden ze oudsten aan, die ze in gebed en vasten opdroegen aan de Heer op wie ze hun vertrouwen hadden gesteld.</verse>
				<verse number="24">Nadat ze door Pisidië waren gereisd, kwamen ze in Pamfylië.</verse>
				<verse number="25">En nadat ze in Perge het woord hadden verkondigd, gingen ze naar Attalia.</verse>
				<verse number="26">Daarvandaan voeren ze terug naar Antiochië, waar ze eerder aan Gods genade waren toevertrouwd voor de taak die ze nu hadden voltooid.</verse>
				<verse number="27">Na hun aankomst riepen ze de kerkgemeenschap bijeen en brachten ze verslag uit van wat God door hen had gedaan en hoe Hij de deur van het geloof had geopend voor de niet-Joden.</verse>
				<verse number="28">Ze bleven lange tijd bij de volgelingen van Jezus.</verse>
			</chapter>
			<chapter number="15">
				<verse number="1">Toen kwamen er mensen uit Judea, die de christenen in Antiochië leerden: “Als jullie niet worden besneden volgens het gebruik dat door Mozes is opgelegd, kunnen jullie niet gered worden.”</verse>
				<verse number="2">En omdat Paulus en Barnabas hen krachtig tegenspraken en er grote onenigheid ontstond, werd besloten Paulus, Barnabas en enkele anderen uit hun midden naar de apostelen en oudsten in Jeruzalem te sturen om de kwestie met hen te bespreken.</verse>
				<verse number="3">Nadat de kerkgemeenschap hen uitgeleide had gedaan, reisden ze door Fenicië en Samaria, waar ze alle christenen blij maakten door hun uitgebreid te vertellen over de bekering van de niet-Joden.</verse>
				<verse number="4">In Jeruzalem aangekomen, werden ze door de kerkgemeenschap, de apostelen en de oudsten verwelkomd en brachten ze verslag uit over hetgeen God met hen had gedaan.</verse>
				<verse number="5">Maar enkele farizeeën die tot geloof waren gekomen, stonden op en zeiden: “Die mensen moeten worden besneden en ze moeten worden verplicht zich aan de Wet van Mozes te houden.”</verse>
				<verse number="6">Daarom kwamen de apostelen en oudsten bijeen om zich over deze kwestie te beraden.</verse>
				<verse number="7">Nadat er uitgebreid was gediscussieerd, stond Petrus op en sprak hen toe: “Geloofsgenoten, zoals jullie weten, heeft God mij enige tijd geleden uit jullie midden uitgekozen, opdat de niet-Joden de boodschap van het evangelie uit mijn mond zouden horen en tot geloof zouden komen.</verse>
				<verse number="8">En God, die het hart van de mensen kent, heeft dat bevestigd door hun de Heilige Geest te schenken, zoals eerder aan ons.</verse>
				<verse number="9">Hij maakt geen onderscheid tussen ons en hen, want Hij heeft hun harten gereinigd door het geloof.</verse>
				<verse number="10">Waarom stellen jullie God dan op de proef door een juk op de schouders van de volgelingen van Jezus te leggen dat noch onze voorvaders noch wijzelf konden dragen?</verse>
				<verse number="11">Want wij geloven dat het door de genade van de Heer Jezus is dat wij – en ook zij – gered worden.”</verse>
				<verse number="12">Alle aanwezigen werden stil en luisterden naar het verslag van Barnabas en Paulus over de tekenen en wonderen die God door hen had gedaan onder de niet-Joden.</verse>
				<verse number="13">Toen ze waren uitgesproken, reageerde Jakobus: “Geloofsgenoten, luister naar mij.</verse>
				<verse number="14">Simeon heeft uiteengezet hoe God reeds in het begin van plan was om uit de niet-Joden mensen uit te kiezen die voortaan zijn naam zouden dragen.</verse>
				<verse number="15">De woorden van de profeten stemmen hiermee overeen, want er staat:</verse>
				<verse number="16">‘Daarna kom Ik terug en herbouw ik de vervallen hut van David; Ik zal de ruïnes ervan herbouwen en herstellen,</verse>
				<verse number="17">opdat het overgebleven deel van de mensheid de Heer zal zoeken, zelfs de volken die Ik heb geroepen om mijn naam te dragen, zegt de Heer die deze dingen doet,</verse>
				<verse number="18">dingen die Hem altijd al bekend zijn.’</verse>
				<verse number="19">Daarom ben ik van oordeel dat we het niet moeilijk moeten maken voor de niet-Joden die zich tot God bekeren,</verse>
				<verse number="20">maar dat we hun moeten schrijven dat ze zich moeten onthouden van dingen die onrein zijn omdat ze aan afgoden zijn gewijd, van seksueel wangedrag, van vlees van verstikte dieren en van bloed.</verse>
				<verse number="21">Want de Wet van Mozes wordt vanouds in elke stad verkondigd en elke sabbat in de synagogen voorgelezen.”</verse>
				<verse number="22">Toen besloten de apostelen en de oudsten samen met de hele kerkgemeenschap, enkele van hun eigen mannen uit te kiezen en die samen met Paulus en Barnabas naar Antiochië te sturen. Dit waren Judas (die Barsabbas wordt genoemd) en Silas, mannen die leiders waren onder de christenen.</verse>
				<verse number="23">Ze gaven hun de volgende brief mee: “Van: de apostelen en de oudsten, jullie geloofsgenoten. Aan: onze niet-Joodse geloofsgenoten in Antiochië, Syrië en Cilicië. Gegroet!</verse>
				<verse number="24">Wij hebben gehoord dat jullie zijn verontrust door mensen die bij ons vandaan komen maar geen mandaat van ons hadden, en die jullie met hun uitspraken diep hebben geschokt.</verse>
				<verse number="25">Daarom hebben wij gezamenlijk besloten, mannen uit te kiezen die we naar jullie toe sturen, samen met onze vrienden Barnabas en Paulus.</verse>
				<verse number="26">Die twee hebben hun levens op het spel gezet voor onze Heer Jezus Christus.</verse>
				<verse number="27">Wij sturen dus Judas en Silas mee; zij zullen ons schrijven mondeling bevestigen.</verse>
				<verse number="28">Want de Heilige Geest is van oordeel – en wij ook – dat jullie geen zwaardere last moet worden opgelegd dan de volgende vereisten:</verse>
				<verse number="29">je onthouden van vlees van afgodenoffers, bloed, vlees van verstikte dieren en seksueel wangedrag. Als jullie die dingen vermijden, handelen jullie juist. Het ga jullie goed.”</verse>
				<verse number="30">Nadat ze afscheid hadden genomen, reisden de mannen naar Antiochië, waar ze alle christenen bijeenriepen en de brief overhandigden.</verse>
				<verse number="31">De christenen lazen de brief en waren verheugd over de bemoedigende inhoud.</verse>
				<verse number="32">Judas en Silas, die allebei ook profeet waren, bemoedigden en versterkten de christenen door hen langdurig toe te spreken.</verse>
				<verse number="33">Nadat ze daar enige tijd waren geweest, lieten de christenen hen met hun vredeswens terugkeren naar degenen die hen hadden gezonden.</verse>
				<verse number="34"></verse>
				<verse number="35">Maar Paulus en Barnabas bleven in Antiochië, waar zij en veel anderen het Woord van de Heer onderwezen en verkondigden.</verse>
				<verse number="36">Na een aantal dagen zei Paulus tegen Barnabas: “Laten we teruggaan naar iedere stad waar we het Woord van de Heer hebben verkondigd, om de christenen te bezoeken en te kijken hoe het met hen gaat.”</verse>
				<verse number="37">Barnabas wilde ook Johannes meenemen, die Markus wordt genoemd.</verse>
				<verse number="38">Paulus vond het echter beter om hem niet mee te nemen, omdat hij hen in Pamfylië had verlaten en het werk niet met hen had voortgezet.</verse>
				<verse number="39">Het meningsverschil was zo groot dat ze uiteengingen. Barnabas voer naar Cyprus en nam Markus mee.</verse>
				<verse number="40">Paulus koos Silas en vertrok, nadat hij door de christenen aan de genade van de Heer was opgedragen.</verse>
				<verse number="41">Hij reisde door Syrië en Cilicië en bemoedigde daar de kerkgemeenschappen.</verse>
			</chapter>
			<chapter number="16">
				<verse number="1">Paulus kwam aan in Derbe en in Lystra. Daar trof hij een volgeling van Jezus aan die Timoteüs heette, de zoon van een gelovige Joodse vrouw en een Griekse vader.</verse>
				<verse number="2">De christenen in Lystra en Ikonium spraken lovend over hem.</verse>
				<verse number="3">Paulus wilde hem meenemen op reis en liet hem besnijden omwille van de Joodse mensen die in dat gebied woonden, want iedereen wist dat zijn vader een niet-Jood was.</verse>
				<verse number="4">Op hun tocht langs de steden vertelden ze de christenen over het besluit dat de apostelen en oudsten in Jeruzalem hadden genomen en waaraan men zich voortaan moest houden.</verse>
				<verse number="5">De kerkgemeenschappen werden gesterkt in het geloof en het aantal christenen nam elke dag toe.</verse>
				<verse number="6">Paulus en zijn reisgenoten trokken door het gebied van Frygië en Galatië, omdat de Heilige Geest niet toeliet dat ze het woord verkondigden in Asia.</verse>
				<verse number="7">Toen ze Mysië bereikten, probeerden ze Bitynië binnen te gaan, maar Jezus' Geest weerhield hen daarvan.</verse>
				<verse number="8">Dus reisden ze verder door Mysië en kwamen aan in Troas.</verse>
				<verse number="9">'s Nachts kreeg Paulus een visioen. Hij zag een Macedoniër staan, die hem smeekte: “Kom naar Macedonië en help ons!”</verse>
				<verse number="10">Onmiddellijk nadat hij dat visioen had gehad, wilden we naar Macedonië vertrekken, omdat we eruit opmaakten dat God ons had geroepen om het evangelie aan de mensen daar te verkondigen.</verse>
				<verse number="11">We voeren uit Troas weg, zetten koers naar Samotrake en voeren de volgende dag verder naar Neapolis.</verse>
				<verse number="12">Vervolgens reisden we naar Filippi, een stad in Macedonië, de belangrijkste in dat gebied en een Romeinse kolonie. In die stad bleven we enkele dagen.</verse>
				<verse number="13">Op de sabbat gingen we naar een plaats bij de rivier buiten de stadspoort, waarvan we vermoedden dat het een plaats van gebed was. We namen plaats en spraken met de vrouwen die waren bijeengekomen.</verse>
				<verse number="14">Daar was een vrouw die God vereerde. Ze heette Lydia, kwam uit de stad Tyatira en was handelaar in paarse stoffen. Terwijl zij luisterde, opende de Heer haar hart, zodat ze op Paulus' boodschap inging.</verse>
				<verse number="15">Nadat zij en haar huishouden waren gedoopt, verzocht ze: “Als jullie mij beschouwen als gelovige in de Heer, kom dan in mijn huis logeren.” Ze drong er bij ons op aan.</verse>
				<verse number="16">Op een dag toen we naar de plaats van gebed gingen, kwam ons een slavin tegemoet die een waarzeggende geest had. Haar eigenaars verdienden veel aan haar toekomstvoorspellingen.</verse>
				<verse number="17">Zij kwam voortdurend achter Paulus en ons aan en riep dan: “Deze mensen zijn dienaren van de Allerhoogste God, zij verkondigen hoe men gered kan worden.”</verse>
				<verse number="18">Ze deed dit vele dagen achtereen. Uiteindelijk raakte Paulus zo geïrriteerd dat hij zich omdraaide en tegen de geest zei: “Ik beveel je in naam van Jezus Christus om uit haar weg te gaan.” Op dat moment ging de geest uit haar weg.</verse>
				<verse number="19">Toen haar eigenaars zagen dat hun bron van inkomsten weg was, grepen ze Paulus en Silas en sleurden hen naar de stadsbestuurders op het marktplein.</verse>
				<verse number="20">Ze leidden hen aan de magistraten voor en zeiden: “Deze mensen brengen onze stad in oproer. Het zijn Joden</verse>
				<verse number="21">en ze verkondigen praktijken die wij, Romeinen, niet mogen aanvaarden of naleven.”</verse>
				<verse number="22">Nu keerde ook de menigte zich tegen Paulus en Silas en de stadsbestuurders bevalen hun de kleren van het lijf te rukken en hen met stokken af te ranselen.</verse>
				<verse number="23">Nadat ze hun veel slagen hadden toegebracht, gooiden ze hen in de gevangenis en droegen de cipier op, hen streng te bewaken.</verse>
				<verse number="24">Omdat hij die opdracht had gekregen, zette hij hen in de binnenste cel en sloot hij hun voeten in een blok.</verse>
				<verse number="25">Rond middernacht – Paulus en Silas waren tot God aan het bidden en zingen en de andere gevangenen waren naar hen aan het luisteren –</verse>
				<verse number="26">was er ineens een zware aardbeving. Het fundament van de gevangenis schudde ervan. Meteen gingen alle deuren open en raakten alle boeien los.</verse>
				<verse number="27">De cipier, die wakker was geworden en de geopende deuren van de gevangenis zag, trok zijn zwaard om zichzelf om te brengen, want hij dacht dat de gevangenen waren ontsnapt.</verse>
				<verse number="28">Maar Paulus riep luid: “Doe uzelf geen kwaad, we zijn allemaal hier!”</verse>
				<verse number="29">De cipier liet licht brengen, haastte zich naar binnen en viel bevend voor Paulus en Silas neer.</verse>
				<verse number="30">Hij bracht hen naar buiten en vroeg: “Heren, wat moet ik doen om te worden gered?”</verse>
				<verse number="31">Ze zeiden: “Geloof in de Heer Jezus en u zal gered zijn, u en uw huishouden.”</verse>
				<verse number="32">Ze verkondigden het Woord van de Heer, aan hem en aan iedereen in zijn huis.</verse>
				<verse number="33">Hij nam hen nog op dat uur van de nacht mee om hun wonden te laten wassen. Ook werden hij en zijn hele huishouden onmiddellijk gedoopt.</verse>
				<verse number="34">Hij leidde hen zijn huis binnen en zette hun een maaltijd voor. Hij en zijn hele huishouden waren dolblij dat ze tot geloof in God waren gekomen.</verse>
				<verse number="35">Toen het ochtend werd, stuurden de magistraten de gerechtsdienaren met de boodschap: “Laat die mannen maar vrij.”</verse>
				<verse number="36">De cipier bracht het volgende bericht over aan Paulus: “De magistraten hebben laten weten dat u vrijgelaten moet worden. U mag vertrekken. Ga in vrede.”</verse>
				<verse number="37">Maar Paulus antwoordde: “Ze hebben ons zonder proces in het openbaar stokslagen laten geven hoewel we Romeinse staatsburgers zijn, en ze hebben ons in de gevangenis gegooid. En nu sturen ze ons onopgemerkt weg? Nee hoor, laat ze zelf maar komen om ons uitgeleide te doen.”</verse>
				<verse number="38">De gerechtsdienaren brachten deze woorden over aan de magistraten. Die schrokken toen ze hoorden dat Paulus en Silas Romeinen waren.</verse>
				<verse number="39">Ze kwamen hun excuses aanbieden, leidden hen de gevangenis uit en verzochten hen de stad te verlaten.</verse>
				<verse number="40">Uit de gevangenis gekomen, gingen Paulus en Silas naar Lydia. En toen ze de christenen daar hadden gezien en bemoedigd, vertrokken ze.</verse>
			</chapter>
			<chapter number="17">
				<verse number="1">Ze trokken door Amfipolis en Apollonia en kwamen in Tessalonica, waar een Joodse synagoge was.</verse>
				<verse number="2">Zoals hij gewoon was, ging Paulus erheen en drie sabbatten lang debatteerde hij met de Joden op basis van de Schriften.</verse>
				<verse number="3">Hij legde uit en toonde aan dat de Messias moest lijden en uit de dood verrijzen. Hij zei: “Deze Messias is Jezus, die ik aan jullie verkondig.”</verse>
				<verse number="4">Sommigen van hen raakten overtuigd en sloten zich bij Paulus en Silas aan, evenals een groot aantal Grieken die God vereerden en veel voorname vrouwen.</verse>
				<verse number="5">Maar de andere Joden werden afgunstig en met enkele slechte mensen die ze uit het straatvolk hadden verzameld, vormden ze een bende waarmee ze de stad in oproer brachten. Ze bestormden het huis van Jason met de bedoeling Paulus en Silas door het volk te laten berechten.</verse>
				<verse number="6">Maar toen ze hen niet vonden, sleurden ze Jason en enkele andere christenen naar het stadsbestuur en riepen: “De mensen die het hele rijk op zijn kop hebben gezet, zijn ook hier aangekomen,</verse>
				<verse number="7">en Jason heeft hen in huis gehaald. Ze overtreden allemaal de decreten van de keizer door te zeggen dat er een andere koning is: Jezus!”</verse>
				<verse number="8">Het volk en de stadsbestuurders raakten in verwarring toen ze dit hoorden.</verse>
				<verse number="9">Ze lieten Jason en de anderen een borgsom betalen en lieten hen gaan.</verse>
				<verse number="10">Zodra het nacht werd, stuurden de christenen Paulus en Silas naar Berea. Daar aangekomen gingen ze naar de Joodse synagoge.</verse>
				<verse number="11">De mensen daar waren vriendelijker dan in Tessalonica. Ze aanvaardden de boodschap met veel enthousiasme en raadpleegden dagelijks de Schriften om te controleren of deze dingen juist waren.</verse>
				<verse number="12">Velen van hen kwamen tot geloof, en ook een groot aantal voorname niet-Joodse vrouwen en veel niet-Joodse mannen.</verse>
				<verse number="13">Maar toen de Joden in Tessalonica ontdekten dat het Woord van God nu ook door Paulus werd verkondigd in Berea, gingen ze daarheen om de mensen op te hitsen en verwarring te zaaien.</verse>
				<verse number="14">De christenen stuurden Paulus meteen weg, naar de kust, maar Silas en Timoteüs bleven achter.</verse>
				<verse number="15">De mensen die Paulus begeleidden, brachten hem tot Athene. Toen keerden ze terug met de boodschap voor Silas en Timoteüs, dat die zich zo snel mogelijk bij hem moesten voegen.</verse>
				<verse number="16">Terwijl Paulus in Athene op hen wachtte, zag hij dat de stad vol afgodsbeelden stond. Dat choqueerde hem.</verse>
				<verse number="17">Daarom debatteerde hij in de synagoge met de Joden en de mensen die God vereerden, en sprak hij op het marktplein de mensen toe die hij daar dagelijks aantrof.</verse>
				<verse number="18">Ook enkele epicurese en stoïcijnse filosofen debatteerden met hem. Sommigen zeiden: “Wat probeert die praatjesmaker te vertellen?” Anderen zeiden: “Kennelijk is hij een prediker van vreemde goden,” omdat hij het evangelie van Jezus en de verrijzenis verkondigde.</verse>
				<verse number="19">Dus nodigden ze Paulus uit om mee te komen naar de Areopagus. Daar vroegen ze: “Mogen wij weten wat die nieuwe leer is waarover u spreekt?</verse>
				<verse number="20">U vertelt dingen die ons vreemd in de oren klinken en we willen graag weten wat ze betekenen.”</verse>
				<verse number="21">Alle Atheners en de vreemdelingen die er woonden besteedden hun tijd namelijk aan niets anders dan het praten over en luisteren naar nieuwe ideeën.</verse>
				<verse number="22">Daarom ging Paulus in de Areopagus staan en sprak hij de mensen toe: “Inwoners van Athene, ik zie dat jullie in alle opzichten heel godsdienstig zijn.</verse>
				<verse number="23">Want toen ik rondwandelde en bekeek wat jullie vereren, trof ik ook een altaar aan met het opschrift ‘aan een onbekende god’. Wat jullie dus vereren maar niet kennen, zal ik nu aan jullie bekendmaken.</verse>
				<verse number="24">De God die de wereld en alles daarin heeft gemaakt, de Heer van hemel en aarde, woont niet in tempels die door mensen zijn gemaakt.</verse>
				<verse number="25">Ook wordt Hij niet door mensenhanden onderhouden alsof Hij iets nodig heeft: Hij geeft alle mensen het leven, hun adem, in feite alles.</verse>
				<verse number="26">Uit één mens heeft Hij alle volken gemaakt om de hele aardbodem te bewonen en Hij heeft bepaald in welke tijden en binnen welke grenzen ze zouden leven.</verse>
				<verse number="27">God deed dat met de bedoeling dat ze Hem zouden zoeken en Hem misschien al rondtastend zouden vinden. Toch is Hij niet ver van ieder van ons.</verse>
				<verse number="28">Want ‘in Hem leven wij, bewegen wij en bestaan wij’. Zoals enkele van uw dichters hebben gezegd: ‘Ook wij zijn van Hem afkomstig.’</verse>
				<verse number="29">Maar als wij uit God afkomstig zijn, moeten we niet denken dat het goddelijke is als een gouden, zilveren of stenen beeld dat voortkomt uit de artistieke bekwaamheid van een mens.</verse>
				<verse number="30">Vroeger heeft God die onwetendheid gedoogd, maar nu roept Hij alle mensen overal op, tot inkeer te komen.</verse>
				<verse number="31">Hij heeft namelijk een dag vastgesteld waarop Hij de hele wereld rechtvaardig zal oordelen door de Man die Hij heeft aangesteld. En Hij heeft het bewijs hiervoor aan alle mensen geleverd door Hem uit de dood te doen verrijzen.”</verse>
				<verse number="32">Toen ze over de verrijzenis van doden hoorden, dreven sommigen daar de spot mee, maar anderen zeiden: “Hierover willen we nog wel eens naar u luisteren.”</verse>
				<verse number="33">Zo vertrok Paulus uit hun midden.</verse>
				<verse number="34">Maar enkele mensen sloten zich bij hem aan en kwamen tot geloof, waaronder Dionysius de Areopagiet, een vrouw die Damaris heette en een aantal anderen.</verse>
			</chapter>
			<chapter number="18">
				<verse number="1">Hierna vertrok Paulus uit Athene naar Korinte.</verse>
				<verse number="2">Daar ontmoette hij een Joodse man die Aquila heette en uit Pontus afkomstig was. Hij was onlangs met zijn vrouw Priscilla uit Italië aangekomen, omdat Claudius had bevolen dat alle Joodse mensen uit Rome moesten vertrekken. Paulus ging bij hen op bezoek,</verse>
				<verse number="3">en omdat hij hetzelfde beroep had, bleef hij bij hen wonen en werken. Ze waren namelijk tentenmakers van beroep.</verse>
				<verse number="4">Elke sabbat debatteerde Paulus in de synagoge en probeerde hij zowel Joden als Grieken te overtuigen.</verse>
				<verse number="5">Maar nadat Silas en Timoteüs uit Macedonië waren aangekomen, concentreerde Paulus zich op de verkondiging van het Woord. Hij verklaarde aan de Joodse mensen dat Jezus de Messias is.</verse>
				<verse number="6">Toen zij hem echter tegenspraken en bespotten, schudde hij het stof van zijn kleren en zei tegen hen: “Jullie zijn verantwoordelijk voor je eigen ondergang. Ik heb er geen schuld aan. Voortaan ga ik naar de niet-Joden.”</verse>
				<verse number="7">Hij verliet de synagoge en trok in bij iemand die God vereerde. Die man heette Titius Justus en zijn huis stond naast de synagoge.</verse>
				<verse number="8">Crispus, de synagogebestuurder, kwam met zijn hele huishouden tot geloof in de Heer. Ook veel andere Korintiërs die naar Paulus hadden geluisterd, kwamen tot geloof en werden gedoopt.</verse>
				<verse number="9">'s Nachts zei de Heer in een visioen tegen Paulus: “Wees niet bang, blijf spreken en zwijg niet,</verse>
				<verse number="10">want Ik ben bij je en niemand zal je aanvallen of kwaad doen, want er zijn in deze stad veel mensen die bij Mij horen.”</verse>
				<verse number="11">Paulus bleef een jaar en zes maanden en leerde hun het Woord van God.</verse>
				<verse number="12">Maar toen Gallio proconsul van Achaje was geworden, keerden de Joden in Korinte zich gezamenlijk tegen Paulus en brachten hem naar Gallio's rechterstoel.</verse>
				<verse number="13">Ze zeiden: “Deze man haalt de mensen over om God te vereren op een manier die in strijd is met de wet.”</verse>
				<verse number="14">Net toen Paulus op het punt stond iets te zeggen, zei Gallio tegen de Joden: “Als het hier zou gaan om een misdrijf of een kwaadaardig vergrijp, zou het terecht zijn dat ik jullie aanhoor.</verse>
				<verse number="15">Maar omdat deze onenigheid woorden, namen en jullie eigen wetten betreft, moeten jullie zelf maar zien. Over deze dingen wil ik geen rechter zijn.”</verse>
				<verse number="16">En hij stuurde hen bij de rechterstoel vandaan.</verse>
				<verse number="17">Toen vielen ze allemaal Sostenes de synagogebestuurder aan; ze sloegen hem voor de rechterstoel in elkaar. Maar Gallio trok zich er niets van aan.</verse>
				<verse number="18">Paulus bleef nog een aantal dagen in Korinte, maar nam toen afscheid van de christenen daar en voer met Priscilla en Aquila naar Syrië. Hij liet echter eerst in Kenchreeën zijn haren knippen, omdat hij een plechtige gelofte had afgelegd.</verse>
				<verse number="19">Toen ze in Efeze aankwamen, liet hij Prisca en Aquila achter, maar ging zelf naar de synagoge om met de Joodse mensen te debatteren.</verse>
				<verse number="20">Toen die hem vroegen wat langer te blijven, sloeg hij dat af.</verse>
				<verse number="21">Maar bij zijn vertrek zei hij: “Als God het wil, kom ik later bij jullie terug.” Toen voer hij uit Efeze weg.</verse>
				<verse number="22">Hij ging aan land in Caesarea, ging naar Jeruzalem om de kerkgemeenschap daar te begroeten en reisde verder naar Antiochië.</verse>
				<verse number="23">Nadat hij daar enige tijd was geweest, vertrok hij om door het gebied van Galatië en door Frygië te trekken en alle volgelingen van Jezus daar te versterken.</verse>
				<verse number="24">Intussen kwam er een Joodse man naar Efeze die Apollos heette en uit Alexandrië afkomstig was. Hij was hoogopgeleid en had een grondige kennis van de Schriften.</verse>
				<verse number="25">Hij had onderricht ontvangen over de Weg van de Heer en sprak met veel enthousiasme. Wat hij over Jezus leerde was correct, maar hij kende enkel de doop van Johannes.</verse>
				<verse number="26">Hij begon vrijmoedig in de synagoge te spreken. Toen Priscilla en Aquila hem hadden horen spreken, namen ze hem apart en legden ze de Weg van God nauwkeuriger aan hem uit.</verse>
				<verse number="27">En toen hij naar Achaje wilde doorreizen, bemoedigden zijn medegelovigen hem en schreven ze aan de volgelingen van Jezus daar dat die hem moesten verwelkomen. In Achaje aangekomen, was Apollos een grote steun voor de mensen die door genade tot geloof waren gekomen.</verse>
				<verse number="28">Hij weerlegde de Joden namelijk krachtig door publiekelijk aan de hand van de Schriften te bewijzen dat Jezus de Messias is.</verse>
			</chapter>
			<chapter number="19">
				<verse number="1">Terwijl Apollos in Korinte was, kwam Paulus na een reis door het binnenland aan in Efeze, waar hij enkele volgelingen van Jezus ontmoette.</verse>
				<verse number="2">Hij vroeg hun: “Hebben jullie de Heilige Geest ontvangen toen jullie tot geloof kwamen?” Ze antwoordden: “Nee, we hebben zelfs niet over het bestaan van een Heilige Geest gehoord.”</verse>
				<verse number="3">Hij vroeg: “Welke doop hebben jullie dan ondergaan?” Ze zeiden: “De doop van Johannes.”</verse>
				<verse number="4">Paulus zei: “De doop van Johannes was een doop van inkeer. Johannes vertelde de mensen dat ze moesten geloven in de Persoon die na hem zou komen, dat wil zeggen: in Jezus.”</verse>
				<verse number="5">Toen ze dat hoorden, lieten ze zich dopen in de naam van de Heer Jezus.</verse>
				<verse number="6">En toen Paulus hun de handen oplegde, kwam de Heilige Geest over hen en begonnen ze in andere talen te spreken en te profeteren.</verse>
				<verse number="7">In totaal ging het om ongeveer twaalf personen.</verse>
				<verse number="8">Paulus ging naar de synagoge, waar hij drie maanden lang ongehinderd over Gods koninkrijk debatteerde en overtuigend sprak.</verse>
				<verse number="9">Maar toen sommigen halsstarrig weigerden te geloven en de Weg belasterden bij de mensen, trok hij zich uit de synagoge terug. Hij nam de volgelingen van Jezus met zich mee en sprak voortaan elke dag in het auditorium van Tyrannus.</verse>
				<verse number="10">Dit duurde twee jaar en daardoor hoorden alle inwoners van Asia, zowel Joden als Grieken, het Woord van de Heer.</verse>
				<verse number="11">God gebruikte Paulus om buitengewone wonderen te doen.</verse>
				<verse number="12">Er werden zelfs doeken en werkschorten die met zijn huid in contact waren geweest, naar de zieken gebracht, zodat hun aandoeningen verdwenen en de boze geesten uit hen weggingen.</verse>
				<verse number="13">Er waren echter ook enkele rondreizende Joodse exorcisten, die probeerden in naam van de Heer Jezus boze geesten uit te drijven door te zeggen: “Ik bezweer jullie bij de Jezus die door Paulus wordt verkondigd!”</verse>
				<verse number="14">Een zekere Skevas, een Joodse hoofdpriester, had zeven zonen die dit deden.</verse>
				<verse number="15">Toen antwoordde de boze geest: “Ik ken Jezus en ik weet wie Paulus is, maar wie zijn jullie?”</verse>
				<verse number="16">De persoon sprong op hen af en overmeesterde hen allen. Hij was zoveel sterker dan zij, dat ze naakt en verwond uit dat huis vluchtten.</verse>
				<verse number="17">Dit raakte bekend bij alle inwoners van Efeze, zowel Joden als Grieken. Ze raakten allen door angst bevangen en de naam van de Heer Jezus werd grootgemaakt.</verse>
				<verse number="18">Veel mensen die tot geloof kwamen, kwamen opbiechten en bekennen wat ze hadden misdreven.</verse>
				<verse number="19">Een aantal mensen die magie hadden bedreven, verzamelden hun boeken en verbrandden die in het openbaar. Toen de waarde ervan werd berekend, kwam men uit op 50.000 zilverstukken.</verse>
				<verse number="20">Door dit grootse gebeuren kreeg de boodschap van de Heer steeds meer gehoor en aanhang.</verse>
				<verse number="21">Na deze gebeurtenissen vatte Paulus het plan op, via Macedonië en Achaje naar Jeruzalem te reizen. Hij zei: “Nadat ik daar ben geweest, moet ik ook Rome bezoeken.”</verse>
				<verse number="22">Hij stuurde twee van zijn assistenten, Timoteüs en Erastus, naar Macedonië, maar bleef zelf wat langer in Asia.</verse>
				<verse number="23">Rond die tijd ontstond er grote commotie over de Weg.</verse>
				<verse number="24">Er was namelijk een zilversmid die Demetrius heette en die met de vervaardiging van zilveren artemistempeltjes een aanzienlijk inkomen aan de ambachtslieden bezorgde.</verse>
				<verse number="25">Hij belegde een vergadering voor hen en voor de mensen met aanverwante beroepen, en zei: “Mensen, zoals jullie weten is onze welvaart van deze werkzaamheden afhankelijk.</verse>
				<verse number="26">Maar jullie zien en horen ook dat die Paulus een groot aantal mensen heeft overtuigd en op een dwaalspoor gebracht, niet alleen in Efeze maar in bijna heel Asia, door te zeggen dat handgemaakte goden geen echte goden zijn.</verse>
				<verse number="27">Nu bestaat niet alleen het gevaar dat ons vak in diskrediet raakt, maar ook dat de tempel van de grote godin Artemis zijn aanzien verliest en zij die door heel Asia en het hele rijk wordt vereerd van haar verhevenheid wordt beroofd.”</verse>
				<verse number="28">Toen ze dat hoorden, werden ze razend van woede en schreeuwden ze: “Groot is de Artemis van de Efeziërs!”</verse>
				<verse number="29">De stad raakte in rep en roer. De mensen stormden allemaal naar het theater, waarbij ze Gajus en Aristarchus, Macedonische reisgenoten van Paulus, met zich meesleurden.</verse>
				<verse number="30">Paulus wilde zich in de menigte begeven, maar de volgelingen van Jezus hielden hem tegen.</verse>
				<verse number="31">Enkele hoge provinciefunctionarissen die met hem bevriend waren, lieten hem dringend waarschuwen dat hij zich beter niet in het theater zou vertonen.</verse>
				<verse number="32">De mensen schreeuwden door elkaar heen en de bijeenkomst verliep chaotisch. De meesten wisten zelfs niet waarom ze waren samengekomen.</verse>
				<verse number="33">Sommigen in de menigte schreeuwden instructies naar Alexander, die door de Joden naar voren werd geduwd. Alexander gaf met een handgebaar aan dat hij een verdedigingstoespraak wilde geven aan het volk.</verse>
				<verse number="34">Maar toen ze beseften dat hij een Jood was, scandeerden ze twee uur lang: “Groot is de Artemis van de Efeziërs!”</verse>
				<verse number="35">Nadat de stadssecretaris de menigte tot bedaren had gebracht, zei hij: “Efeziërs, er is toch geen mens die niet weet dat de stad Efeze de zorg draagt voor de tempel van de verheven Artemis en voor haar beeld dat uit de hemel gevallen is?</verse>
				<verse number="36">Aangezien deze dingen niet kunnen worden ontkend, moeten jullie je kalmte bewaren en geen domme dingen doen.</verse>
				<verse number="37">Want de mannen die jullie hierheen hebben gebracht, zijn geen tempelrovers en hebben jullie godin niet belasterd.</verse>
				<verse number="38">Als Demetrius en zijn vakgenoten dus iets tegen iemand hebben, dan zijn er rechtszittingen met proconsuls. Laten zij dan maar klacht indienen.</verse>
				<verse number="39">En als jullie nog iets wensen, moet dat in een wettige vergadering worden opgelost.</verse>
				<verse number="40">Door de gebeurtenissen van vandaag lopen wij namelijk het gevaar van oproer te worden beschuldigd. En dan zullen we deze oploop niet kunnen goedpraten.”</verse>
				<verse number="41">Nadat hij dit had gezegd, beëindigde hij de samenkomst.</verse>
			</chapter>
			<chapter number="20">
				<verse number="1">Toen het tumult bedaard was, riep Paulus de volgelingen van Jezus bijeen. Hij bemoedigde hen, nam afscheid en vertrok naar Macedonië.</verse>
				<verse number="2">Nadat hij dat gebied had doorgereisd en de gelovigen daar had bemoedigd met zijn toespraken, kwam hij aan in Griekenland.</verse>
				<verse number="3">Daar bleef hij drie maanden. Net toen hij op het punt stond naar Syrië te varen, beraamden een aantal Joden een aanslag tegen hem. Daarom besloot hij terug te keren via Macedonië.</verse>
				<verse number="4">Hij werd vergezeld door Sopatrus, de zoon van Pyrrhus uit Berea, Aristarchus en Secundus uit Tessalonica, Gajus uit Derbe, Timoteüs, en Tychikus en Trofimus uit Asia.</verse>
				<verse number="5">Zij reisden vooruit en wachtten op ons in Troas.</verse>
				<verse number="6">Wijzelf voeren uit Filippi weg na het Feest van de Ongedesemde Broden. Na vijf dagen voegden we ons bij de anderen in Troas, en bleven daar zeven dagen.</verse>
				<verse number="7">Op de eerste dag van de week, toen we bijeengekomen waren voor de gezamenlijke maaltijd, sprak Paulus de aanwezigen toe. En omdat hij van plan was de volgende ochtend te vertrekken, bleef hij doorspreken tot middernacht.</verse>
				<verse number="8">Er brandden veel lampen in de bovenzaal waar we bijeen waren.</verse>
				<verse number="9">Een jongeman die Eutychus heette, zat in de raamopening en raakte door slaap overmand toen Paulus almaar langer sprak. Diep in slaap viel hij van de tweede verdieping naar beneden en hij werd dood opgeraapt.</verse>
				<verse number="10">Paulus ging naar beneden, ging bovenop hem liggen, sloeg zijn armen om hem heen en zei: “Wees niet ongerust, hij leeft.”</verse>
				<verse number="11">Hij ging weer naar boven, zette de maaltijd voort en sprak lang verder totdat het licht werd. Toen vertrok hij.</verse>
				<verse number="12">Het kind werd levend weggebracht en men was bijzonder bemoedigd.</verse>
				<verse number="13">Wij gingen alvast naar het schip en voeren naar Assus, waar we Paulus aan boord zouden nemen. Hij had dat zo geregeld omdat hij over land wilde reizen.</verse>
				<verse number="14">Nadat hij zich in Assus weer bij ons had gevoegd en we hem aan boord hadden genomen, voeren we naar Mitylene.</verse>
				<verse number="15">Daarvandaan voeren we verder en de volgende dag gingen we bij Chios voor anker. De dag daarna staken we over naar Samos en nog een dag later kwamen we aan in Miletus.</verse>
				<verse number="16">Paulus had namelijk besloten om Efeze voorbij te varen omdat hij geen tijd in Asia wilde doorbrengen. Hij had haast; hij wilde als het kon in Jeruzalem zijn op de dag van het Pinksterfeest.</verse>
				<verse number="17">In Miletus stuurde hij iemand naar Efeze om de oudsten van de kerkgemeenschap te ontbieden.</verse>
				<verse number="18">Toen die bij hem waren aangekomen, zei hij tegen hen: “Jullie weten hoe ik mij de hele tijd bij jullie heb gedragen, vanaf de eerste dag dat ik in Asia aankwam.</verse>
				<verse number="19">Ik heb de Heer in alle nederigheid en met tranen gediend in de beproevingen die mij zijn overkomen door de complotten van de Joden.</verse>
				<verse number="20">Ik heb jullie in het openbaar en bij mensen thuis toegesproken en onderwezen zonder jullie ook maar iets te onthouden dat jullie van nut kon zijn.</verse>
				<verse number="21">Ik heb zowel Joden als Grieken opgeroepen zich tot God te bekeren en in onze Heer Jezus te geloven.</verse>
				<verse number="22">En nu ga ik naar Jeruzalem, onder aandrang van de Geest, en ik weet niet wat mij daar zal overkomen.</verse>
				<verse number="23">Alleen word ik in elke stad door de Heilige Geest gewaarschuwd dat mij gevangenschap en lijden te wachten staat.</verse>
				<verse number="24">Wat mijzelf betreft, ik hecht geen waarde aan mijn leven, als ik mijn taak en opdracht maar mag voltooien die ik van de Heer Jezus heb ontvangen: getuigen van het evangelie van Gods genade.</verse>
				<verse number="25">Ik weet dat niemand van jullie aan wie ik tijdens mijn reizen Gods koninkrijk heb verkondigd, mij zal terugzien.</verse>
				<verse number="26">Daarom verklaar ik vandaag aan jullie dat als er iemand van jullie verloren gaat, dat niet mijn schuld zal zijn,</verse>
				<verse number="27">want ik heb niet nagelaten heel Gods plan aan jullie te verkondigen.</verse>
				<verse number="28">Pas dus op jezelf en de hele kudde waarover de Heilige Geest jullie als verantwoordelijken heeft aangesteld. Zorg voor Gods kerk, die Hij zich heeft toegeëigend doordat zijn bloed werd vergoten.</verse>
				<verse number="29">Ik weet dat na mijn vertrek wrede wolven bij jullie zullen binnendringen, die de kudde niet zullen ontzien.</verse>
				<verse number="30">Zelfs uit jullie eigen midden zullen mensen opstaan die de waarheid verdraaien om van de volgelingen van Jezus hun eigen volgelingen te maken.</verse>
				<verse number="31">Wees dus waakzaam en onthoud dat ik ieder van jullie drie jaar lang onophoudelijk dag en nacht in tranen heb onderwezen.</verse>
				<verse number="32">En nu draag ik jullie op aan God en aan de boodschap van zijn genade, die jullie kan opbouwen en jullie kan schenken wat beloofd is aan allen die bij Hem horen.</verse>
				<verse number="33">Zilver, goud of kledij heb ik van niemand verlangd.</verse>
				<verse number="34">Jullie weten dat ik eigenhandig heb voorzien in mijn eigen noden en die van de mensen bij mij.</verse>
				<verse number="35">In alles heb ik jullie getoond dat we zo, door hard te werken, de zwakken moeten steunen, terwijl we denken aan de woorden van de Heer Jezus zelf: ‘Het is beter te geven dan te ontvangen.’”</verse>
				<verse number="36">Toen Paulus was uitgesproken, knielde hij met hen allen neer om te bidden.</verse>
				<verse number="37">Paulus werd onder luid geween door iedereen omhelsd en gekust.</verse>
				<verse number="38">Waar ze het droevigst om waren was dat hij had gezegd dat zij hem niet zouden terugzien. Vervolgens deden ze hem uitgeleide naar het schip.</verse>
			</chapter>
			<chapter number="21">
				<verse number="1">Nadat we ons van hen hadden losgemaakt, voeren we weg. We zetten rechtstreeks koers naar Kos, de volgende dag naar Rhodos en daarvandaan naar Patara.</verse>
				<verse number="2">Daar vonden we een schip dat naar Fenicië zou oversteken, gingen aan boord en voeren weg.</verse>
				<verse number="3">Nadat we Cyprus hadden zien liggen en aan de zuidkant waren gepasseerd, voeren we verder naar Syrië en meerden we aan in Tyrus. Daar moest de lading van het schip worden gelost.</verse>
				<verse number="4">We zochten in Tyrus de volgelingen van Jezus op en bleven daar zeven dagen. Door toedoen van de Geest zeiden zij tegen Paulus dat hij niet naar Jeruzalem moest gaan.</verse>
				<verse number="5">Maar toen onze tijd daar voorbij was, vertrokken we om onze reis te vervolgen. Ze vergezelden ons allemaal, met hun vrouwen en kinderen, tot buiten de stad. Op het strand knielden we neer om te bidden.</verse>
				<verse number="6">We namen afscheid van elkaar en wij gingen aan boord van het schip, terwijl zij naar huis terugkeerden.</verse>
				<verse number="7">Vanuit Tyrus vervolgden we onze zeereis tot we in Ptolemaïs aankwamen. Daar begroetten we de christenen en bleven we een dag bij hen.</verse>
				<verse number="8">De volgende dag vertrokken we en kwamen we aan in Caesarea. Daar gingen we naar het huis van Filippus de Evangelist, – hij was een van de Zeven – en bleven bij hem logeren.</verse>
				<verse number="9">Hij had vier ongehuwde dochters met de gave van profetie.</verse>
				<verse number="10">We waren er al een aantal dagen, toen er een profeet uit Judea kwam die Agabus heette.</verse>
				<verse number="11">Hij kwam naar ons toe, nam Paulus' riem, bond daarmee zijn eigen voeten en handen vast en zei: “De Heilige Geest zegt: ‘De Joden in Jeruzalem zullen de man van wie deze riem is vastbinden en hem aan de niet-Joden uitleveren.’”</verse>
				<verse number="12">Toen we dat hoorden, drongen zowel wijzelf als de christenen van Caesarea er bij Paulus op aan niet naar Jeruzalem te gaan.</verse>
				<verse number="13">Maar Paulus antwoordde: “Waarom wenen jullie en maken jullie mij zo treurig? Ik ben niet alleen bereid in Jeruzalem te worden vastgebonden, maar ook omwille van de Heer Jezus te sterven.”</verse>
				<verse number="14">Toen hij zich niet liet overreden, gaven we het op. We zeiden: “Laat gebeuren wat de Heer wil.”</verse>
				<verse number="15">Na die periode troffen we voorbereidingen en reisden we naar Jeruzalem.</verse>
				<verse number="16">Enkele volgelingen van Jezus uit Caesarea kwamen met ons mee. Zij brachten ons bij Mnason, een Cyprioot en een van de eerste volgelingen van Jezus. Bij hem mochten we logeren.</verse>
				<verse number="17">Bij onze aankomst in Jeruzalem ontvingen de christenen ons met vreugde.</verse>
				<verse number="18">De volgende dag gingen wij met Paulus mee naar Jakobus. Ook alle oudsten waren daar.</verse>
				<verse number="19">Paulus begroette hen en vertelde gedetailleerd over de dingen die God door zijn bediening had gedaan onder de niet-Joden.</verse>
				<verse number="20">Nadat ze hem hadden aangehoord, verheerlijkten ze God. Toen zeiden ze tegen Paulus: “Broer, je ziet hoeveel duizenden Joden tot geloof zijn gekomen en dat zij allen nauwgezet de Wet naleven.</verse>
				<verse number="21">Er is hun over jou verteld dat je alle Joden in niet-Joodse gebieden leert om Mozes ontrouw te zijn door hun kinderen niet te besnijden en de Joodse gebruiken niet na te leven.</verse>
				<verse number="22">Wat valt hieraan te doen? Ze zullen zeker horen dat je bent gekomen.</verse>
				<verse number="23">Doe daarom wat wij je vertellen. Wij hebben vier mannen die een plechtige gelofte hebben afgelegd.</verse>
				<verse number="24">Neem hen mee, onderga samen met hen de reinigingsceremonie en betaal hun kosten, zodat ze hun hoofd kunnen laten kaalscheren. Dan zullen alle mensen weten dat de dingen die ze over jou hebben gehoord, niet waar zijn, maar dat je leeft in gehoorzaamheid aan de Wet.</verse>
				<verse number="25">En wat de niet-Joodse gelovigen betreft, wij hebben hun geschreven over het besluit dat ze zich moeten onthouden van vlees van afgodenoffers, bloed, vlees van verstikte dieren en seksueel wangedrag.”</verse>
				<verse number="26">Paulus nam de mannen met zich mee. De volgende dag voerden ze de reinigingsceremonie uit en gingen ze naar het tempelterrein om te melden op welke dag de reiniging voltooid zou zijn en voor elk van hen een offer zou worden gebracht.</verse>
				<verse number="27">Toen de zeven dagen bijna voorbij waren, zagen de Joden uit Asia Paulus op het tempelterrein. Ze stookten de hele menigte op, grepen hem vast</verse>
				<verse number="28">en riepen: “Israëlieten, help ons! Dit is de man die overal aan alle mensen dingen leert die ingaan tegen ons volk, de Wet en deze plaats. Bovendien heeft hij Grieken het tempelterrein binnengebracht en daardoor dit heiligdom onrein gemaakt.”</verse>
				<verse number="29">Ze hadden namelijk Trofimus van Efeze met hem in de stad gezien en dachten dat Paulus hem had meegenomen naar het tempelterrein.</verse>
				<verse number="30">De hele stad raakte in rep en roer. De mensen kwamen van alle kanten op hen af, grepen Paulus en sleurden hem het tempelterrein af. Meteen werden de poorten gesloten.</verse>
				<verse number="31">Terwijl ze probeerden hem te vermoorden, ontving de tribuun van de legerafdeling het bericht dat heel Jeruzalem in rep en roer was.</verse>
				<verse number="32">Hij verzamelde meteen soldaten en centurio's en haastte zich naar hen toe. Toen de mensen de tribuun en de soldaten zagen, hielden ze op Paulus te slaan.</verse>
				<verse number="33">De tribuun kwam op hem af, arresteerde hem en gaf het bevel om hem met twee ketenen te boeien. Toen vroeg hij wie Paulus was en wat hij had gedaan.</verse>
				<verse number="34">Maar de mensen schreeuwden allemaal door elkaar heen en door het tumult kon hij de feiten niet achterhalen. Daarom gaf hij het bevel, Paulus naar de kazerne te brengen.</verse>
				<verse number="35">Toen Paulus de trappen had bereikt, moest hij door de soldaten worden gedragen wegens het gedrang van de menigte.</verse>
				<verse number="36">Er kwam namelijk veel volk achter hen aan, dat “Weg met hem!” schreeuwde.</verse>
				<verse number="37">Op het moment dat Paulus de kazerne zou worden binnengebracht, vroeg hij de tribuun: “Mag ik u iets zeggen?” Hij antwoordde: “Spreekt u Grieks?</verse>
				<verse number="38">Bent u dan niet die Egyptenaar die een tijdje geleden in opstand kwam en vierduizend terroristen naar de wildernis heeft geleid?”</verse>
				<verse number="39">Paulus zei: “Ik ben een Jood uit Tarsus in Cilicië, burger van een niet onbelangrijke stad, en ik verzoek u, geef mij toestemming het volk toe te spreken.”</verse>
				<verse number="40">Toen de tribuun zijn toestemming had gegeven, ging Paulus bovenaan de trappen staan en maakte hij een handgebaar naar het volk. Het werd stil en hij sprak hen als volgt toe in het Aramees:</verse>
			</chapter>
			<chapter number="22">
				<verse number="1">“Volksgenoten, raadsleden, luister hoe ik mijzelf tegenover u verdedig.”</verse>
				<verse number="2">Toen ze hoorden dat hij hen toesprak in het Aramees, werden ze nog stiller. Hij vervolgde:</verse>
				<verse number="3">“Ik ben een Jood, geboren in Tarsus in Cilicië, maar ik ben hier in Jeruzalem opgegroeid. Als leerling van Gamaliël ben ik grondig opgeleid in de Wet van onze voorouders en ik was God zeer toegewijd, net als u allen hier.</verse>
				<verse number="4">Ik heb de aanhangers van de Weg tot de dood toe vervolgd, mannen en vrouwen heb ik gearresteerd en gevangen laten zetten.</verse>
				<verse number="5">Zelfs de hogepriester en de hele raad van volksoudsten kunnen daarvan getuigen. Ik had brieven van hen meegekregen voor onze volksgenoten in Damascus, toen ik daarheen ging om die mensen gevangen te nemen en naar Jeruzalem te brengen zodat ze gestraft konden worden.</verse>
				<verse number="6">Maar onderweg, toen ik bijna bij Damascus was, omstraalde mij rond de middag plots een fel licht uit de hemel.</verse>
				<verse number="7">Ik viel op de grond en hoorde een stem tegen me zeggen: ‘Saul, Saul, waarom vervolg je Mij?’</verse>
				<verse number="8">Ik antwoordde: ‘Wie bent U, Heer?’ Hij zei tegen mij: ‘Ik ben Jezus van Nazaret, degene die jij vervolgt.’</verse>
				<verse number="9">De mensen bij mij zagen wel het licht, maar hoorden niet de stem van Degene die mij toesprak.</verse>
				<verse number="10">En ik zei: ‘Wat zal ik doen, Heer?’ En de Heer zei tegen mij: ‘Kom overeind en ga Damascus binnen. Daar zal je worden verteld over al het werk waarvoor ik jou heb aangesteld.’</verse>
				<verse number="11">Omdat ik door het felle licht niets meer kon zien, werd ik door mijn reisgenoten bij de hand genomen en Damascus binnengeleid.</verse>
				<verse number="12">En een zekere Ananias, iemand die zich eerbiedig aan de Wet hield en over wie lovend werd gesproken door alle Joodse mensen die daar woonden,</verse>
				<verse number="13">kwam naar me toe, ging voor me staan en zei tegen mij: ‘Saul, broer, word ziende!’ En meteen kon ik hem zien.</verse>
				<verse number="14">Ananias vervolgde: ‘De God van onze voorouders heeft jou aangesteld om te weten wat Hij wil en om de Rechtvaardige te zien en zijn stem te horen.</verse>
				<verse number="15">Je zal, als zijn getuige, aan alle mensen vertellen wat je hebt gezien en gehoord.</verse>
				<verse number="16">Wat aarzel je nog? Sta op, laat je dopen en je zonden wegwassen terwijl je Hem aanroept.’</verse>
				<verse number="17">Later, toen ik naar Jeruzalem was teruggekeerd en op het tempelterrein aan het bidden was, kreeg ik een visioen.</verse>
				<verse number="18">Ik zag God en Hij zei tegen mij: ‘Snel, vertrek onmiddellijk uit Jeruzalem, want ze zullen jouw getuigenis over Mij niet aanvaarden.’</verse>
				<verse number="19">Maar ik zei: ‘Heer, ze weten dat ik in alle synagogen de mensen die in U geloven gevangennam en liet geselen.</verse>
				<verse number="20">En toen het bloed van uw getuige Stefanus werd vergoten, stond ik erbij. Ik stemde ermee in en paste op de mantels van degenen die hem ombrachten.’</verse>
				<verse number="21">Hij zei tegen mij: ‘Ga, want Ik zal je sturen naar de volken ver weg.’”</verse>
				<verse number="22">Tot dan toe hadden de mensen naar Paulus' toespraak geluisterd, maar nu begonnen ze luid te roepen: “Neem die man van de aarde weg! Hij verdient het niet om te leven!”</verse>
				<verse number="23">Al schreeuwend gooiden ze hun mantels van zich af en wierpen ze stof in de lucht.</verse>
				<verse number="24">De tribuun gaf het bevel, Paulus de kazerne binnen te brengen en hem onder geseling te verhoren om te weten te komen waarom ze zo tegen hem schreeuwden.</verse>
				<verse number="25">Toen ze hem vastmaakten om te worden gegeseld, zei Paulus tegen de centurio die erbij stond: “Mogen jullie een Romeins staatsburger geselen en dan nog wel zonder vonnis?”</verse>
				<verse number="26">Toen de centurio dat hoorde, ging hij de tribuun verwittigen: “Wat bent u nu van plan? Deze man is een Romeins staatsburger!”</verse>
				<verse number="27">De tribuun ging naar Paulus toe en vroeg hem: “Zeg eens, bent u een Romeins staatsburger?” Hij antwoordde: “Ja”.</verse>
				<verse number="28">De tribuun vertelde: “Ik heb veel geld betaald voor mijn staatsburgerschap.” En Paulus zei: “Maar ik ben ermee geboren.”</verse>
				<verse number="29">Meteen trokken de mensen die hem zouden ondervragen zich terug. Ook de tribuun werd bang, want hij besefte dat hij Paulus, een Romeins staatsburger, had laten boeien.</verse>
				<verse number="30">De tribuun wilde precies weten waarvan Paulus door de Joden werd beschuldigd. Daarom beval hij de volgende dag dat de hoofdpriesters en de hele Joodse raad moesten bijeenkomen. Paulus liet hij uit de gevangenis ophalen, naar hen toebrengen en aan hen voorleiden.</verse>
			</chapter>
			<chapter number="23">
				<verse number="1">Paulus keek de Joodse raad aan en zei: “Volksgenoten, ik heb tot nu toe altijd met een goed geweten mijn plichten jegens God vervuld.”</verse>
				<verse number="2">Toen gaf hogepriester Ananias de mensen die bij Paulus stonden de opdracht hem op de mond te slaan.</verse>
				<verse number="3">Daarom zei Paulus tegen hem: “God zal u slaan, witgekalkte muur! U zit daar om mij volgens de Wet te berechten en u overtreedt de Wet door opdracht te geven mij te slaan?”</verse>
				<verse number="4">De mensen die bij Paulus stonden, zeiden: “Jij beledigt Gods hogepriester!”</verse>
				<verse number="5">Maar Paulus zei: “Volksgenoten, ik wist niet dat hij de hogepriester is. Want in de Schriften staat: ‘Je mag niet kwaadspreken over de leider van je volk.’”</verse>
				<verse number="6">Paulus wist dat een deel van de Joodse raad uit sadduceeën bestond en een ander deel uit farizeeën. Daarom riep hij uit: “Volksgenoten, ik ben een farizeeër uit een familie van farizeeën en ik sta terecht voor mijn verwachting dat de doden zullen verrijzen!”</verse>
				<verse number="7">Zodra hij dat gezegd had, ontstond er onenigheid tussen de farizeeën en de sadduceeën en raakte de vergadering intern verdeeld.</verse>
				<verse number="8">De sadduceeën zeggen immers dat er geen verrijzenis is, en ook geen engelen of geesten, maar de farizeeën zeggen dat ze wel bestaan.</verse>
				<verse number="9">Er ontstond grote commotie. Enkele farizese Schriftgeleerden stonden op en betoogden vurig: “Wij vinden niets verkeerds in deze man. Wat als een geest of een engel tot hem heeft gesproken?”</verse>
				<verse number="10">De onenigheid werd zo groot dat de tribuun vreesde dat Paulus door hen aan stukken zou worden gereten. Hij liet de soldaten komen om hem uit hun midden weg te halen en naar de kazerne te brengen.</verse>
				<verse number="11">Die nacht kwam de Heer naar Paulus toe. Hij zei: “Wees moedig, want zoals je over Mij hebt getuigd in Jeruzalem, moet je ook in Rome getuigen.”</verse>
				<verse number="12">Toen het ochtend werd, smeedden enkele Joodse mensen een complot: ze zwoeren dat ze niet zouden eten of drinken voordat ze Paulus hadden gedood.</verse>
				<verse number="13">Meer dan veertig personen waren bij deze samenzwering betrokken.</verse>
				<verse number="14">Ze benaderden de hoofdpriesters en oudsten en zeiden: “Wij hebben gezworen om niet te eten voordat we Paulus hebben gedood.</verse>
				<verse number="15">Stuur daarom namens de Joodse raad een verzoek naar de tribuun om hem aan u voor te leiden, alsof u zijn zaak nauwkeuriger wilt onderzoeken. Dan staan wij klaar om hem om te brengen terwijl hij onderweg is.”</verse>
				<verse number="16">Maar toen de zoon van Paulus' zus over de hinderlaag hoorde, begaf hij zich naar de kazerne en ging hij naar binnen om Paulus te verwittigen.</verse>
				<verse number="17">Paulus riep een van de centurio's bij zich en zei: “Breng deze jongeman naar de tribuun, want hij heeft hem iets te melden.”</verse>
				<verse number="18">De centurio nam hem mee naar de tribuun en zei: “Gevangene Paulus heeft mij bij zich geroepen en me verzocht deze jongeman bij u te brengen, omdat hij u iets te zeggen heeft.”</verse>
				<verse number="19">De tribuun nam hem bij de hand, nam hem apart en vroeg: “Wat heb je mij te melden?”</verse>
				<verse number="20">De jongeman zei: “De Joden zijn met elkaar overeengekomen om u te verzoeken, Paulus morgen naar de Joodse raad te brengen, zogezegd om de zaak nader te onderzoeken.</verse>
				<verse number="21">Laat u echter niet door hen overreden, want meer dan veertig van hen willen hem in een hinderlaag lokken. Zij hebben gezworen om niet te eten of te drinken voordat ze hem hebben omgebracht, en nu staan ze klaar, in afwachting van uw toestemming.”</verse>
				<verse number="22">De tribuun liet de jongeman gaan, nadat hij hem had gewaarschuwd: “Laat aan niemand weten dat je mij hierover hebt ingelicht.”</verse>
				<verse number="23">Vervolgens riep hij twee van zijn centurio's en zei: “Zorg dat er vanavond om negen uur tweehonderd soldaten, zeventig ruiters en tweehonderd speerdragers klaarstaan om naar Caesarea te vertrekken.</verse>
				<verse number="24">Zorg ook voor rijdieren voor Paulus, zodat hij bij gouverneur Felix in veiligheid kan worden gebracht.”</verse>
				<verse number="25">Ook schreef hij een brief met de volgende inhoud:</verse>
				<verse number="26">“Van Claudius Lysias aan zijne excellentie gouverneur Felix. Gegroet!</verse>
				<verse number="27">Deze man is door de Joden opgepakt en was bijna door hen vermoord. Ik ben er met mijn afdeling soldaten naartoe gegaan en heb hem in veiligheid gebracht, want ik had vernomen dat hij een Romeins staatsburger is.</verse>
				<verse number="28">En omdat ik wilde weten waarvan ze hem beschuldigden, heb ik hem naar hun raad gebracht.</verse>
				<verse number="29">Daar stelde ik vast dat hij werd beschuldigd van iets dat verband hield met hun wetten. Er was echter geen tenlastelegging voor iets waarop de dood of gevangenisstraf staat.</verse>
				<verse number="30">Omdat ik ben verwittigd van een complot tegen de man, stuur ik hem naar u toe en heb ik zijn aanklagers opgedragen aan u te vertellen wat ze tegen hem hebben.”</verse>
				<verse number="31">Zoals hun was opgedragen, haalden de soldaten Paulus op om hem 's nachts naar Antipatris te brengen.</verse>
				<verse number="32">'s Ochtends lieten ze de ruiters met Paulus verder rijden en keerden ze zelf naar de kazerne terug.</verse>
				<verse number="33">Na hun aankomst in Caesarea overhandigden de ruiters de brief aan de gouverneur, en droegen ze Paulus aan hem over.</verse>
				<verse number="34">De gouverneur las de brief en vroeg Paulus uit welke provincie hij afkomstig was. Toen hij vernam dat Paulus uit Cilicië kwam,</verse>
				<verse number="35">zei hij: “Ik zal je verhoren zodra je aanklagers zijn aangekomen.” Hij gaf het bevel, Paulus gevangen te houden in het paleis dat Herodes had laten bouwen.</verse>
			</chapter>
			<chapter number="24">
				<verse number="1">Na vijf dagen kwam hogepriester Ananias aan, met enkele oudsten en een advocaat die Tertullus heette. Zij dienden hun aanklacht tegen Paulus in bij de gouverneur.</verse>
				<verse number="2">Paulus werd binnengeroepen en Tertullus begon zijn beschuldigingsrede. Hij zei: “Dat wij dankzij u volop van vrede genieten en dat uw vooruitziendheid hervormingen oplevert ten bate van ons volk,</verse>
				<verse number="3">excellentie Felix, wordt door ons altijd en overal met diepe dankbaarheid erkend.</verse>
				<verse number="4">Om u niet te lang op te houden, verzoek ik u ons in uw welwillendheid kort aan te horen.</verse>
				<verse number="5">Wij hebben namelijk ontdekt dat deze man een ruziemaker is die rellen veroorzaakt onder alle Joodse mensen in het hele rijk. Hij is een van de hoofdleiders van de volgelingen van de Man van Nazaret.</verse>
				<verse number="6">Hij heeft zelfs geprobeerd, de tempel te ontwijden en daarom hebben wij hem opgepakt.</verse>
				<verse number="7"></verse>
				<verse number="8">Als u hem zelf verhoort, zal u alles te weten komen waarvan wij hem beschuldigen.”</verse>
				<verse number="9">De Joodse mensen vielen hem bij door te zeggen dat het waar was.</verse>
				<verse number="10">Maar toen de gouverneur aangaf dat Paulus mocht spreken, antwoordde deze: “Ik weet dat u al vele jaren rechter voor dit volk bent. Daarom zal ik mijzelf vol goede moed in deze zaak verdedigen.</verse>
				<verse number="11">Zoals u kan controleren, ben ik pas twaalf dagen geleden naar Jeruzalem gekomen om God te aanbidden.</verse>
				<verse number="12">Niemand heeft mij op het tempelterrein met mensen zien discussiëren of een oploop zien veroorzaken, ook niet in de synagogen of in de stad.</verse>
				<verse number="13">Verder kunnen ze de dingen waarvan zij mij beschuldigen, niet bewijzen.</verse>
				<verse number="14">Maar ik beken u wel dat ik de God van onze voorouders vereer volgens de Weg die zij een sekte noemen, en dat ik alles geloof wat overeenstemt met de Wet en wat in de Profeten staat.</verse>
				<verse number="15">En evenals mijn aanklagers verwacht ik dat God zowel de rechtvaardigen als de onrechtvaardigen zal doen verrijzen.</verse>
				<verse number="16">Daarom doe ik mijn best om altijd een zuiver geweten te hebben tegenover God en de mensen.</verse>
				<verse number="17">Na een afwezigheid van vele jaren ben ik naar mijn land teruggekomen om giften aan de armen te geven en offers te brengen.</verse>
				<verse number="18">Dat was ik aan het doen toen men mij in de tempel aantrof, waar ik pas de reinigingsceremonie had uitgevoerd; er was geen samenscholing en geen commotie.</verse>
				<verse number="19">Maar er zijn enkele Joodse mensen uit Asia die voor u zouden moeten verschijnen om mij te beschuldigen als zij iets tegen mij hebben.</verse>
				<verse number="20">Of laat wie hier aanwezig is verklaren aan welke overtreding zij mij schuldig hebben bevonden toen ik voor de Joodse raad stond.</verse>
				<verse number="21">Of het moest die ene uitroep zijn die ik deed toen ik voor hen stond: ‘Het is in verband met de verrijzenis van de doden dat ik vandaag voor u terecht sta’.”</verse>
				<verse number="22">Maar Felix, die goed op de hoogte was van de Weg, verdaagde de zitting en zei: “Wanneer Lysias de tribuun komt, zal ik over uw zaak beslissen.”</verse>
				<verse number="23">Hij beval de centurio, Paulus gevangen te houden onder licht regime. Ook mocht geen van Paulus' assistenten worden verhinderd hem bij te staan.</verse>
				<verse number="24">Enkele dagen later kwam Felix vergezeld van zijn vrouw Drusilla, die Jodin was. Hij liet Paulus ophalen en liet hem vertellen over zijn geloof in Christus Jezus.</verse>
				<verse number="25">Maar toen Paulus sprak over gerechtigheid, zelfbeheersing en het komende Oordeel, werd Felix heel bang en onderbrak hij hem: “Zo is het genoeg, u mag beschikken. Wanneer ik weer tijd heb zal ik u ontbieden.”</verse>
				<verse number="26">Tegelijkertijd hoopte hij dat Paulus hem geld zou aanbieden. Daarom liet hij hem vaak ontbieden om met hem te praten.</verse>
				<verse number="27">Na verloop van twee jaar werd Felix opgevolgd door Porcius Festus. En om de Joodse mensen een gunst te bewijzen, liet Felix Paulus in gevangenschap achter.</verse>
			</chapter>
			<chapter number="25">
				<verse number="1">Drie dagen nadat Festus in de provincie was aangekomen, begaf hij zich van Caesarea naar Jeruzalem.</verse>
				<verse number="2">Daar dienden de hoofdpriesters en andere Joodse leiders hun aanklacht tegen Paulus bij hem in. Ze verzochten Festus,</verse>
				<verse number="3">hun een gunst te bewijzen door Paulus naar Jeruzalem te laten overbrengen. Ze hadden namelijk een hinderlaag voorbereid om hem onderweg te kunnen doden.</verse>
				<verse number="4">Maar Festus antwoordde dat Paulus in Caesarea zou blijven en dat hijzelf daar binnenkort naartoe wilde gaan.</verse>
				<verse number="5">Hij zei: “Enkele van jullie leiders mogen meekomen en als die man iets heeft misdaan, kunnen zij hem daar in beschuldiging stellen.”</verse>
				<verse number="6">Hij bleef niet langer dan acht of tien dagen en ging terug naar Caesarea. De volgende ochtend nam hij plaats op de rechterstoel en gaf bevel, Paulus voor te leiden.</verse>
				<verse number="7">Toen Paulus was binnengekomen, gingen de Joodse mensen die uit Jeruzalem waren gekomen om hem heen staan. Ze brachten allerlei zware beschuldigingen tegen hem in, die ze niet konden bewijzen.</verse>
				<verse number="8">Paulus verdedigde zich: “Ik heb niets misdaan; niet tegen de Joodse Wet, niet tegen de tempel en ook niet tegen de keizer.”</verse>
				<verse number="9">Festus, die de Joodse mensen een gunst wilde bewijzen, vroeg aan Paulus: “Bent u bereid naar Jeruzalem te gaan om daar in deze zaak voor mij terecht te staan?”</verse>
				<verse number="10">Paulus antwoordde: “Ik sta hier voor de keizerlijke rechterstoel, waar ik berecht moet worden. Zoals u goed beseft heb ik de Joodse mensen niets misdaan.</verse>
				<verse number="11">Als ik iets verkeerds heb gedaan waarop de doodstraf staat, zal ik mij niet tegen de dood verzetten. Maar als de dingen waarvan zij mij beschuldigen onwaar zijn, heeft niemand het recht mij aan hen uit te leveren. Ik beroep me op de keizer!”</verse>
				<verse number="12">Festus overlegde met zijn adviesraad en antwoordde: “U hebt zich op de keizer beroepen, naar de keizer zal u gaan.”</verse>
				<verse number="13">Na verloop van enkele dagen kwam koning Agrippa met Bernice naar Caesarea voor een beleefdheidsbezoek aan Festus.</verse>
				<verse number="14">Toen ze daar al verscheidene dagen waren, vertelde Festus de koning over de rechtszaak tegen Paulus. Festus zei: “Er is hier iemand die door Felix als gevangene is achtergelaten,</verse>
				<verse number="15">tegen wie een aanklacht werd ingediend door de Joodse hoofdpriesters en oudsten toen ik Jeruzalem bezocht. Ze vroegen mij, hem te veroordelen.</verse>
				<verse number="16">Ik heb hun geantwoord dat het bij de Romeinen niet de gewoonte is om iemand over te leveren voordat de beschuldigde voor zijn aanklagers is verschenen en de gelegenheid heeft gekregen om zich tegen de aanklacht te verdedigen.</verse>
				<verse number="17">Dus toen ze met zijn allen hier kwamen, heb ik zonder uitstel de volgende dag op de rechterstoel plaatsgenomen en de man laten voorleiden.</verse>
				<verse number="18">Maar toen de aanklagers opstonden, beschuldigden ze hem helemaal niet van de misdaden die ik had verwacht.</verse>
				<verse number="19">Wel hadden ze onenigheid met hem over hun godsdienst en over een zekere Jezus, die gestorven is en van wie Paulus beweert dat hij leeft.</verse>
				<verse number="20">En omdat het mij onduidelijk was hoe ik deze kwestie kon onderzoeken, vroeg ik of hij bereid was naar Jeruzalem te gaan om daar voor deze dingen te worden berecht.</verse>
				<verse number="21">Maar toen Paulus mij verzocht om hem in bewaring te houden in afwachting van het besluit van de keizer, gaf ik bevel hem in bewaring te houden totdat ik hem naar Caesar kan sturen.”</verse>
				<verse number="22">Agrippa zei tegen Festus: “Ik wil die man ook wel eens horen.” Festus antwoordde: “Morgen zal u hem horen.”</verse>
				<verse number="23">De volgende ochtend kwamen Agrippa en Bernice in vol ornaat binnen. Ze gingen de gehoorzaal binnen met de militaire leiders en de voorname mannen van de stad. Op het bevel van Festus werd Paulus voorgeleid.</verse>
				<verse number="24">Festus zei: “Koning Agrippa en iedereen die hier met ons aanwezig is, hier ziet u de man om wie de hele Joodse gemeenschap, zowel in Jeruzalem als hier, zich tot mij heeft gericht. Ze roepen dat hij niet langer hoort te leven.</verse>
				<verse number="25">Ik heb vastgesteld dat hij niets heeft gedaan waarop de doodstraf staat, maar omdat hij zich op de keizer heeft beroepen, heb ik besloten hem naar Rome te sturen.</verse>
				<verse number="26">Ik heb echter niets concreets over hem dat ik aan zijne majesteit kan schrijven. Daarom leid ik hem aan u allen voor, in het bijzonder aan u, koning Agrippa, zodat ik na afloop van het onderzoek iets zal hebben dat ik kan schrijven.</verse>
				<verse number="27">Want het lijkt mij onredelijk een gevangene door te sturen zonder duidelijk te maken wat de aanklacht tegen hem is.”</verse>
			</chapter>
			<chapter number="26">
				<verse number="1">Agrippa zei tegen Paulus: “U mag voor uzelf pleiten.” Paulus maakte een handgebaar en verdedigde zichzelf als volgt:</verse>
				<verse number="2">“Koning Agrippa, ik prijs mezelf gelukkig dat ik mij vandaag tegenover u mag verdedigen voor alles waarvan ik door de Joodse mensen word beschuldigd,</verse>
				<verse number="3">vooral omdat u goed bekend bent met alle Joodse gebruiken en twistpunten. Daarom verzoek ik u, mij geduldig aan te horen.</verse>
				<verse number="4">Alle Joodse mensen weten hoe ik van kinds af aan heb geleefd, eerst in mijn eigen land en later ook in Jeruzalem.</verse>
				<verse number="5">Zij kennen mij al lang, en als ze daartoe bereid zijn kunnen ze bevestigen dat ik als een farizeeër heb geleefd, dus volgens de strengste stroming binnen onze religie.</verse>
				<verse number="6">En nu sta ik terecht omdat ik verwacht dat God zijn belofte aan onze voorouders zal waarmaken.</verse>
				<verse number="7">Onze twaalf stammen vereren God dag en nacht terwijl ze de vervulling van die belofte verwachten. Het is omwille van die verwachting, majesteit, dat ik door de Joodse mensen word beschuldigd.</verse>
				<verse number="8">Waarom vinden jullie het zo ongeloofwaardig dat God doden doet verrijzen?</verse>
				<verse number="9">Vroeger dacht ik dat ik de naam van Jezus van Nazaret krachtig moest bestrijden.</verse>
				<verse number="10">En dat heb ik ook gedaan! Ik heb in Jeruzalem veel mensen die in Jezus geloofden in de gevangenis laten opsluiten, want ik had daarvoor de bevoegdheid gekregen van de hoofdpriesters. Ook stemde ik voor de doodstraf voor die mensen.</verse>
				<verse number="11">Vaak ben ik alle synagogen langsgegaan om hen met geweld te dwingen hun geloof af te zweren. Ik ging verschrikkelijk tegen hen tekeer en vervolgde hen tot in steden buiten ons land.</verse>
				<verse number="12">Maar toen ik in dat kader naar Damascus ging, met de instemming van de hoofdpriesters en door hen gemandateerd,</verse>
				<verse number="13">zag ik onderweg, o majesteit, midden op de dag een licht uit de hemel dat feller was dan de zon en dat mij en mijn reisgenoten omstraalde.</verse>
				<verse number="14">We vielen allemaal op de grond en ik hoorde een stem die in het Aramees tegen mij zei: ‘Saul, Saul, waarom vervolg je Mij? Je doet jezelf pijn door je tegen Mij te verzetten.’</verse>
				<verse number="15">Ik vroeg: ‘Wie bent U, Heer?’ En de Heer zei: ‘Ik ben Jezus, degene die jij vervolgt.</verse>
				<verse number="16">Kom overeind en ga op je voeten staan, want Ik ben aan je verschenen om je aan te stellen als mijn dienaar en als getuige van wat Ik je heb laten zien en van hetgeen Ik je nog ga tonen.</verse>
				<verse number="17">Ik zal je beschermen tegen je volksgenoten, maar ook tegen de niet-Joden naar wie ik je toe stuur</verse>
				<verse number="18">om hun ogen te openen en hen uit het donker naar het licht te leiden, en uit de macht van de satan naar God. Daardoor zullen zij vergeving van zonden ontvangen en voor altijd deel mogen uitmaken van de mensen die door hun geloof in Mij heilig zijn geworden.’</verse>
				<verse number="19">Sindsdien, koning Agrippa, ben ik altijd gehoorzaam geweest aan dat hemelse visioen.</verse>
				<verse number="20">Ik heb eerst aan de inwoners van Damascus, en dan in Jeruzalem en het gebied Judea, en zelfs aan niet-Joden verkondigd dat ze tot inkeer moeten komen, zich tot God moeten bekeren en moeten handelen overeenkomstig hun inkeer.</verse>
				<verse number="21">Daarom hebben enkele Joodse mensen mij in de tempel opgepakt en geprobeerd mij om te brengen.</verse>
				<verse number="22">Tot de dag van vandaag heb ik echter altijd steun van God ontvangen. Ik sta hier en leg getuigenis af aan de mensen, zowel de aanzienlijken als de eenvoudigen. Ik vertel niets waarvan niet reeds door de profeten en Mozes was gezegd dat het ging gebeuren,</verse>
				<verse number="23">namelijk dat de Messias zou moeten lijden en dat Hij als eerste van de doden zou verrijzen om aan zowel ons volk als aan de niet-Joden het licht te verkondigen.”</verse>
				<verse number="24">Paulus was nog met deze verdedigingsrede bezig, toen Festus uitriep: “Je bent gek, Paulus, al dat studeren heeft je gek gemaakt.”</verse>
				<verse number="25">Paulus antwoordde: “Ik ben niet gek, hoogedele Festus, de woorden die ik spreek zijn waar en doordacht.</verse>
				<verse number="26">En de koning is met deze dingen bekend. Daarom spreek ik hem vrijmoedig toe, want ik ben ervan overtuigd dat niets hiervan hem is ontgaan, want ze hebben zich niet in een uithoek afgespeeld.</verse>
				<verse number="27">Koning Agrippa, u gelooft toch de profeten? Ik weet dat u ze gelooft.”</verse>
				<verse number="28">Agrippa zei tegen Paulus: “Ga je straks proberen mij te overtuigen om christen te worden?”</verse>
				<verse number="29">En Paulus zei: “Ik zou God willen vragen dat – straks of later – niet alleen u maar ook alle mensen die mij vandaag horen, mogen worden zoals ik, maar dan zonder deze boeien.”</verse>
				<verse number="30">De koning stond op, en ook de gouverneur, Bernice en de anderen die de zitting hadden bijgewoond.</verse>
				<verse number="31">Ze verlieten de zaal en zeiden tegen elkaar: “Deze man heeft niets gedaan waarop de dood of gevangenisstraf staat.”</verse>
				<verse number="32">Agrippa zei tegen Festus: “Deze man had nu kunnen worden vrijgelaten als hij zich niet op de keizer had beroepen.”</verse>
			</chapter>
			<chapter number="27">
				<verse number="1">Nadat besloten was dat we naar Italië zouden varen, werden Paulus en enkele andere gevangenen overgedragen aan een centurio die Julius heette; hij was van de keizerlijke afdeling.</verse>
				<verse number="2">We gingen aan boord van een schip uit Adramyttium dat de havens aan de kust van Asia zou aandoen en voeren weg. Aristarchus, een Macedoniër uit Tessalonica, was bij ons.</verse>
				<verse number="3">De volgende dag kwamen we aan in de haven van Sidon. Julius behandelde Paulus vriendelijk en liet toe dat hij zijn vrienden bezocht om zich door hen te laten verzorgen.</verse>
				<verse number="4">We vervolgden onze zeereis en voeren Cyprus aan de beschutte kant voorbij, omdat we de wind tegen hadden.</verse>
				<verse number="5">Nadat we de open zee bij Cilicië en Pamfylië waren overgestoken, kwamen we aan bij Myra in Lycië.</verse>
				<verse number="6">Daar vond de centurio een Alexandrijns schip dat naar Italië zou gaan en hij scheepte ons in.</verse>
				<verse number="7">We vorderden traag en met moeite; het was pas na vele dagen dat we Knidus bereikten. En omdat we de wind tegen hadden, voeren we Kreta aan de beschutte kant, de kant van Salmone, voorbij.</verse>
				<verse number="8">We voeren het met moeite voorbij en kwamen bij een plaats die Schone Haven heet, vlak bij Lasea.</verse>
				<verse number="9">Omdat er zoveel tijd was verlopen en de vastenperiode ook al voorbij was, werd het gevaarlijk om verder te varen. Paulus waarschuwde:</verse>
				<verse number="10">“Mannen, ik voorzie dat onze zeereis met moeilijkheden en veel verlies gepaard zal gaan, en niet alleen voor de lading en het schip. Ook onze levens staan op het spel.”</verse>
				<verse number="11">In plaats van Paulus' woorden ter harte te nemen, liet de centurio zich overtuigen door de stuurman en de eigenaar van het schip.</verse>
				<verse number="12">En omdat de haven niet geschikt was om er te overwinteren, werd door de meerderheid besloten om verder te varen en te kijken of ze Fenix konden bereiken om daar te overwinteren. Fenix is een haven op Kreta met uitzicht op het zuid- en het noordwesten.</verse>
				<verse number="13">Dus toen er een zachte zuidenwind opstak, dachten ze dat het wel zou lukken. Ze lichtten het anker en voeren dicht langs de kust van Kreta verder.</verse>
				<verse number="14">Maar kort daarna stak vanaf het eiland een zware stormwind op, die Eurakylon wordt genoemd.</verse>
				<verse number="15">Omdat het schip werd meegesleurd en de kop niet in de wind kon houden, gaven we ons gewonnen en lieten we ons meedrijven.</verse>
				<verse number="16">We voeren langs de beschutte kant van een eilandje dat Kauda heet, waar we met moeite de sloep onder controle konden krijgen.</verse>
				<verse number="17">De bemanningsleden hesen hem aan boord en verstevigden de romp van het schip met touwen. Omdat ze bang waren om bij Syrtis vast te lopen, wierpen ze het drijfanker uit en lieten ze het schip drijven.</verse>
				<verse number="18">De storm ging zo hard tekeer dat ze de volgende dag lading overboord gooiden.</verse>
				<verse number="19">En op de derde dag gooiden ze eigenhandig het scheepstuig overboord.</verse>
				<verse number="20">Dagenlang zagen we geen licht van de zon of de sterren. De storm bleef woeden en we hadden geen enkele hoop op redding meer.</verse>
				<verse number="21">Nadat er aan boord lange tijd niet was gegeten, ging Paulus tussen de bemanningsleden staan en zei: “Mannen, jullie hadden naar mij moeten luisteren en niet uit Kreta moeten vertrekken. Dan waren deze moeilijkheden en dit verlies jullie bespaard gebleven.</verse>
				<verse number="22">Maar nu spoor ik jullie aan om moed te houden, want geen van jullie zal zijn leven verliezen. Alleen het schip zal vergaan.</verse>
				<verse number="23">Vannacht kwam er namelijk een engel van de God aan wie ik toebehoor en die ik vereer, bij mij staan.</verse>
				<verse number="24">Hij zei: ‘Wees niet bang, Paulus, je moet voor de keizer terechtstaan en God zal, als een gunst aan jou, al je medeopvarenden in leven houden.’</verse>
				<verse number="25">Daarom, mannen, houd moed, want ik vertrouw erop dat God zal zorgen dat het precies zo zal verlopen als mij verteld is.</verse>
				<verse number="26">Maar we moeten stranden bij een eiland.”</verse>
				<verse number="27">Toen brak de veertiende nacht aan. We waren nog altijd op drift in de Adriatische Zee, maar midden in de nacht vermoedden de bemanningsleden dat we land naderden.</verse>
				<verse number="28">Ze peilden de diepte: 40 meter. Toen ze iets verder waren gevorderd, peilden ze opnieuw: 30 meter.</verse>
				<verse number="29">Omdat ze bang waren dat we op de klippen zouden lopen, wierpen ze vier ankers uit van de achtersteven en ze baden dat het licht zou worden.</verse>
				<verse number="30">De bemanning wilde van het schip ontsnappen en liet de sloep in zee zakken onder het voorwendsel dat ze vanaf de voorsteven ankers wilden uitwerpen.</verse>
				<verse number="31">Maar Paulus zei tegen de centurio en de soldaten: “Als zij niet aan boord blijven, kunnen jullie niet worden gered.”</verse>
				<verse number="32">Daarom kapten de soldaten de touwen van de sloep door en lieten ze die wegdrijven.</verse>
				<verse number="33">Vlak voordat het licht werd, spoorde Paulus iedereen aan om te eten. Hij zei: “Vandaag is al de veertiende dag dat jullie afwachten zonder te eten en doorwerken zonder een maaltijd te nuttigen.</verse>
				<verse number="34">Daarom raad ik jullie aan om te eten, want dat hebben jullie nodig om te overleven. Niemand van jullie zal zelfs maar een hoofdhaar verliezen.”</verse>
				<verse number="35">Nadat hij dit had gezegd, nam hij brood, dankte God waar ze allen bij waren, brak het en begon te eten.</verse>
				<verse number="36">Ze raakten er allen door bemoedigd en begonnen zelf ook te eten.</verse>
				<verse number="37">We waren in totaal met 276 opvarenden.</verse>
				<verse number="38">Toen ze voldoende hadden gegeten, maakten ze het schip lichter door het graan in zee te gooien.</verse>
				<verse number="39">Toen het licht werd, herkenden ze het land niet. Wel zagen ze een inham met een strand en besloten ze een poging te wagen het schip daar te laten vastlopen.</verse>
				<verse number="40">Ze maakten de ankers los en lieten die in de zee achter. Tegelijkertijd maakten ze de touwen los waarmee het dubbelroer was vastgezet. Toen hesen ze het voorzeil en zetten ze voor de wind koers naar het strand.</verse>
				<verse number="41">Het schip kwam in ondiep water terecht en ze lieten het vastlopen. De voorsteven kwam onwrikbaar vast te zitten, maar door de kracht van de golven begon de achtersteven te breken.</verse>
				<verse number="42">De soldaten waren van plan de gevangenen te doden om te voorkomen dat er iemand zwemmend zou ontsnappen.</verse>
				<verse number="43">Maar de centurio wilde Paulus sparen en weerhield hen van hun plan. Hij beval dat wie kon zwemmen, het eerst overboord zou springen om aan land te gaan.</verse>
				<verse number="44">De rest zou volgen op planken of andere stukken van het schip. En zo kwam iedereen veilig aan land.</verse>
			</chapter>
			<chapter number="28">
				<verse number="1">Pas toen we in veiligheid waren, kwamen we te weten dat het eiland Malta heet.</verse>
				<verse number="2">De inheemse bewoners behandelden ons met buitengewone vriendelijkheid: ze maakten een vuur en haalden ons er allemaal bij omdat het was gaan regenen en vanwege de kou.</verse>
				<verse number="3">Maar toen Paulus een hoeveelheid brandhout die hij had bijeengeraapt op het vuur gooide, kwam er door de hitte een adder uitgekropen, die zich in zijn hand vastbeet.</verse>
				<verse number="4">De inheemse mensen zagen het dier aan zijn hand hangen en zeiden tegen elkaar: “Die man is vast een moordenaar. En nu hij veilig uit de zee is gekomen, laat de godin Gerechtigheid niet toe dat hij in leven blijft.”</verse>
				<verse number="5">Paulus schudde het dier van zich af, het vuur in, en bleef ongedeerd.</verse>
				<verse number="6">De mensen verwachtten dat hij een zwelling zou krijgen of plots dood zou neervallen. Maar toen ze na lang wachten zagen dat er niets ongewoons met hem gebeurde, veranderden ze van mening en zeiden ze dat hij een god was.</verse>
				<verse number="7">In de buurt van die plaats was een landgoed dat toebehoorde aan de gouverneur van het eiland, die Publius heette. Hij verwelkomde ons en verleende ons drie dagen lang gastvrij onderdak.</verse>
				<verse number="8">De vader van Publius lag in bed, gekweld door koorts en dysenterie. Paulus ging naar hem toe en genas hem door te bidden en hem de handen op te leggen.</verse>
				<verse number="9">Nadat dit was gebeurd, kwamen ook de andere zieken van het eiland naar hem toe en zij werden genezen.</verse>
				<verse number="10">Ze overlaadden ons met eerbewijzen en bij ons vertrek gaven ze ons wat we nodig hadden.</verse>
				<verse number="11">Na drie maanden vertrokken we met een schip dat op het eiland had overwinterd. Het kwam uit Alexandrië en had een boegbeeld van de twee beschermgoden voor de scheepvaart.</verse>
				<verse number="12">Toen we in Syracuse waren aangekomen, bleven we daar drie dagen.</verse>
				<verse number="13">Daarvandaan voeren we verder tot we in Regium aankwamen. Na een dag stak er een zuidenwind op, zodat we de dag daarna Puteoli bereikten.</verse>
				<verse number="14">Daar ontmoetten we enkele geloofsgenoten en werden we uitgenodigd een week bij hen te blijven. En zo zijn we in Rome aangekomen.</verse>
				<verse number="15">De christenen daar hadden over ons gehoord en kwamen ons tegemoet tot Forum Appii en Tres Tabernae. Toen Paulus hen zag, dankte hij God en vatte hij moed.</verse>
				<verse number="16">En in Rome aangekomen mocht Paulus zelfstandig wonen onder bewaking van een soldaat.</verse>
				<verse number="17">Na drie dagen riep Paulus de Joodse leiders bijeen. Toen ze allen bij hem waren, zei hij tegen hen: “Volksgenoten, hoewel ik niets heb misdaan tegen ons volk of de gebruiken van onze voorouders, ben ik als gevangene uit Jeruzalem aan de Romeinen overgeleverd.</verse>
				<verse number="18">Die hebben mij verhoord en waren van plan mij vrij te laten omdat er geen reden was mij ter dood te veroordelen.</verse>
				<verse number="19">Maar omdat de Joodse mensen bezwaar maakten, moest ik me wel op de keizer beroepen. Het is echter niet zo dat ik een aanklacht tegen mijn volk heb.</verse>
				<verse number="20">Het is om die reden dat ik heb verzocht om u te zien en te spreken. Want het is omwille van de hoop van Israël dat ik deze ketenen draag.”</verse>
				<verse number="21">Zij zeiden tegen hem: “Wij hebben geen brieven over u ontvangen uit Judea, en ook is er niemand van ons volk aangekomen die iets slechts over u rapporteerde of zei.</verse>
				<verse number="22">Maar wij willen graag uw opvattingen horen, want het is ons bekend dat overal kritiek wordt geleverd op die stroming.”</verse>
				<verse number="23">Ze spraken een dag met hem af en kwamen met velen naar hem toe op de plaats waar hij verbleef. En van de ochtend tot de avond sprak hij met hen, getuigde hij over Gods koninkrijk en probeerde hij hen voor Jezus te winnen op basis van de Wet van Mozes en van de profetische boeken.</verse>
				<verse number="24">Sommigen raakten overtuigd van wat hij zei, anderen geloofden hem niet.</verse>
				<verse number="25">Ze raakten het niet met elkaar eens en bij hun vertrek deed Paulus nog één uitspraak: “De Heilige Geest had gelijk toen Hij bij monde van de profeet Jesaja over uw voorvaders zei:</verse>
				<verse number="26">‘Ga naar dit volk en zeg: Jullie zullen wel horen maar niet verstaan, en wel zien maar niet begrijpen.</verse>
				<verse number="27">Want het hart van dit volk is gevoelloos geworden, hun oren kunnen nauwelijks horen en hun ogen hebben ze gesloten. Anders zouden ze met hun ogen kunnen zien en met hun oren kunnen horen en met hun hart verstaan en zich bekeren en dan zou Ik hen gezond maken.’</verse>
				<verse number="28">Daarom moeten jullie weten dat Gods redding naar de niet-Joden is gezonden en dat zij wel zullen luisteren.”</verse>
				<verse number="29"></verse>
				<verse number="30">Paulus verbleef twee hele jaren in de woning die hij huurde. Hij verwelkomde iedereen die bij hem op bezoek kwam.</verse>
				<verse number="31">In alle vrijmoedigheid en ongehinderd verkondigde hij Gods koninkrijk en onderwees hij over de Heer Jezus Christus.</verse>
			</chapter>
		</book>
		<book number="45">
			<chapter number="1">
				<verse number="1">Van: Paulus, dienaar van Christus Jezus, geroepen om als apostel ten dienste te staan van Gods evangelie.</verse>
				<verse number="2">God had het evangelie lang geleden via zijn profeten in de heilige Schriften beloofd.</verse>
				<verse number="3">Het is het goede nieuws over zijn Zoon, die wat zijn aardse leven betreft een afstammeling van David is,</verse>
				<verse number="4">en die door zijn verrijzenis uit de dood op krachtige wijze door de Heilige Geest is uitgeroepen tot de Zoon van God – Jezus de Messias, onze Heer.</verse>
				<verse number="5">Het is door Hem dat wij het voorrecht ontvangen hebben om apostel te zijn, opdat bij alle volken mensen tot geloof en gehoorzaamheid aan God zouden komen en Hij geëerd zou worden.</verse>
				<verse number="6">En jullie behoren tot die mensen: jullie zijn geroepen om bij Jezus Christus te horen.</verse>
				<verse number="7">Aan: alle door God geliefde en geroepen christenen in Rome. Wij wensen jullie de genade en vrede van God, onze Vader, en van de Heer Jezus Christus toe.</verse>
				<verse number="8">Allereerst dank ik mijn God, via Jezus Christus, voor jullie allen, want het nieuws over jullie geloof wordt in de hele wereld verspreid.</verse>
				<verse number="9">God, die ik van harte dien door het evangelie van zijn Zoon te verkondigen, kan bevestigen dat ik jullie voortdurend noem</verse>
				<verse number="10">in mijn gebeden. Dan vraag ik altijd aan God dat ik jullie eindelijk zal kunnen bezoeken – als Hij het ook wil.</verse>
				<verse number="11">Ik verlang ernaar jullie te zien en een geestelijke zegen met jullie te delen om jullie te sterken.</verse>
				<verse number="12">Of beter gezegd: dan kunnen we wederzijds bemoedigd worden – ik door jullie geloof en jullie door dat van mij.</verse>
				<verse number="13">Broeders en zusters, jullie moeten weten dat ik dikwijls van plan ben geweest om jullie te bezoeken, maar tot nu toe werd ik steeds verhinderd. Ik wil namelijk ook bij jullie oogsten, zoals ik dat ook heb gedaan bij de andere niet-Joden.</verse>
				<verse number="14">Ik sta in het krijt bij zowel Grieken als niet-Grieken, bij zowel geletterde als ongeletterde mensen.</verse>
				<verse number="15">Daarom wil ik zo graag ook aan jullie in Rome het evangelie verkondigen.</verse>
				<verse number="16">Het evangelie brengt mij niet in verlegenheid, want het is Gods krachtige nieuws, dat redding brengt voor allen die geloven – in de eerste plaats Joden, maar ook niet-Joden.</verse>
				<verse number="17">Het evangelie maakt duidelijk hoe men enkel en alleen door te geloven met God in het reine kan komen. In de Schriften staat immers: “De rechtvaardige zal het leven ontvangen door middel van het geloof.”</verse>
				<verse number="18">Vanuit de hemel wordt namelijk duidelijk gemaakt dat God alle goddeloosheid en kwaad van mensen die met hun kwaad de waarheid verdringen, zal straffen.</verse>
				<verse number="19">Wat over God geweten kan worden, is hun duidelijk, want God heeft het hun bekendgemaakt.</verse>
				<verse number="20">Zijn eeuwige macht en goddelijkheid zijn weliswaar onzichtbare eigenschappen, maar ze zijn sinds de schepping van de wereld duidelijk te zien in hetgeen Hij gemaakt heeft. De mensen hebben dus geen excuus.</verse>
				<verse number="21">Hoewel ze weten dat er een God is, geven ze Hem niet de eer en dank die Hem toekomt. Integendeel, hun redeneringen zijn onzinnig geworden en hun onverstandige hart is verduisterd.</verse>
				<verse number="22">Ze beweren dat ze verstandig zijn, maar ze zijn dwaas geworden.</verse>
				<verse number="23">In plaats van de grootheid van de onvergankelijke God te erkennen, zijn ze beelden van vergankelijke mensen en van vliegende, lopende en kruipende dieren gaan vereren.</verse>
				<verse number="24">Daarom heeft God hen met hun begerige verlangens prijsgegeven aan immoraliteit, zodat ze met elkaar hun lichaam onteren.</verse>
				<verse number="25">Ze hebben Gods waarheid verruild voor de leugen: ze vereren en dienen het geschapene in plaats van de Schepper, aan Wie voor eeuwig alle eer toekomt. Amen.</verse>
				<verse number="26">Daarom heeft God hen prijsgegeven aan schandelijke hartstochten. Zelfs hun vrouwen hebben natuurlijke seks verruild voor hetgeen tegen de natuur ingaat.</verse>
				<verse number="27">En wat de mannen betreft: in plaats van natuurlijke seks met vrouwen zijn ze ontbrand in lust naar elkaar. Mannen hebben seks met andere mannen en ontvangen zo in hun eigen lichaam het verdiende loon voor hun dwaling.</verse>
				<verse number="28">En omdat ze het niet de moeite waard vinden om God te erkennen, heeft Hij hen prijsgegeven aan verwerpelijk denken en onwaardig gedrag.</verse>
				<verse number="29">Hun leven is gevuld met allerlei onrecht, slechtheid, hebzucht en verdorvenheid. Ze zitten vol afgunst, moordzucht, rivaliteit, bedrog en kwaadaardigheid. Het zijn roddelaars</verse>
				<verse number="30">en kwaadsprekers. Ze haten God en zijn hoogmoedig, arrogant en zelfingenomen. Ze bedenken kwaadaardige plannen en zijn hun ouders ongehoorzaam.</verse>
				<verse number="31">Ze zijn onverstandig, onbetrouwbaar, hardvochtig en meedogenloos.</verse>
				<verse number="32">Ze weten dat wie zich met dergelijke dingen bezighoudt, volgens Gods voorschriften de dood verdient en toch doen ze die niet alleen zelf, maar juichen ze het ook toe dat anderen ze doen.</verse>
			</chapter>
			<chapter number="2">
				<verse number="1">Als jij over anderen oordeelt, heb je dus geen excuus. Want op ieder punt waarop je een oordeel over een ander velt, veroordeel je jezelf doordat je die dingen ook doet.</verse>
				<verse number="2">We weten immers dat wie dergelijke dingen doet, terecht door God veroordeeld wordt.</verse>
				<verse number="3">Dus als jij een oordeel velt over wie dergelijke dingen doet maar ze zelf ook doet, denk je dan dat jij Gods oordeel zal ontlopen?</verse>
				<verse number="4">Of heb je geen respect voor zijn grote mildheid, verdraagzaamheid en geduld? Besef je dan niet dat Gods mildheid jou tot inkeer zou moeten brengen?</verse>
				<verse number="5">Door halsstarrig te weigeren tot inkeer te komen, spaar je voor jezelf straf op – en die zal je krijgen op de dag dat God zijn toorn en gerechtigheid openbaart.</verse>
				<verse number="6">Hij zal iedereen loon naar werken geven.</verse>
				<verse number="7">Zij die glorie, eer en onvergankelijkheid nastreven door voortdurend goed te doen, ontvangen dan het eeuwig leven.</verse>
				<verse number="8">Maar zij die uit geldingsdrang de waarheid van de hand wijzen en zich door het kwaad laten leiden, ontvangen dan Gods zware straf.</verse>
				<verse number="9">Alle mensen die het slechte doen – in de eerste plaats Joden, maar ook niet-Joden – wacht leed en ellende.</verse>
				<verse number="10">Maar allen die het goede doen – in de eerste plaats Joden, maar ook niet-Joden – wacht glorie, eer en vrede.</verse>
				<verse number="11">Er is bij God namelijk geen favoritisme,</verse>
				<verse number="12">want allen die hebben gezondigd zonder de Wet te kennen, zullen zonder de Wet verloren gaan, en allen die hebben gezondigd terwijl ze de Wet wel kenden, zullen op grond van de Wet worden veroordeeld.</verse>
				<verse number="13">Het zijn niet de mensen die de Wet horen die vrij van schuld zijn tegenover God; integendeel, het zijn zij die de Wet naleven, die zullen worden vrijgesproken van schuld.</verse>
				<verse number="14">En wanneer niet-Joden – zij die de Wet niet hebben ontvangen – spontaan doen wat de Wet vereist, dan blijkt dat zij de Wet in zich hebben, ook al hebben zij haar niet ontvangen.</verse>
				<verse number="15">Ze tonen dat de voorschriften van de Wet in hun hart zijn gegrift, terwijl hun geweten hen erover aanspreekt en hun gedachten hen soms beschuldigen en soms vrijpleiten.</verse>
				<verse number="16">Dit alles zal blijken op de dag dat God, door Christus Jezus, over de verborgen daden van de mensen zal oordelen. Dit is het evangelie dat ik verkondig.</verse>
				<verse number="17">Als je jezelf als een Jood beschouwt, op de Wet vertrouwt en fier op God bent,</verse>
				<verse number="18">en als je weet wat God van je verlangt en als je kan onderscheiden waarop het aankomt omdat de Wet jou dat heeft geleerd,</verse>
				<verse number="19">als je ervan overtuigd bent dat je een gids bent voor de blinden en een licht voor de mensen die in het duister leven,</verse>
				<verse number="20">als je dwazen corrigeert en onverstandigen onderwijst omdat je in de Wet kennis en de waarheid weet te vinden,</verse>
				<verse number="21">kortom, als jij anderen onderwijst, onderwijs je dan ook jezelf? Of verkondig je dat stelen niet mag, maar steel je zelf?</verse>
				<verse number="22">Zeg je dat echtbreuk verkeerd is, maar pleeg je zelf echtbreuk? Walg je van afgodsbeelden, maar roof je uit tempels?</verse>
				<verse number="23">Dan doe jij, die er fier op bent dat je de Wet bezit hoewel je haar ook overtreedt, God schande aan.</verse>
				<verse number="24">Dan is het zoals in de Schriften staat: “Door jouw toedoen wordt God gelasterd onder de volken.”</verse>
				<verse number="25">Als je de Wet naleeft, is het waardevol om besneden te zijn, maar als je de Wet overtreedt, ben je als een onbesnedene.</verse>
				<verse number="26">En als een onbesnedene zich aan de voorschriften van de Wet houdt, wordt hij dan niet als een besnedene beschouwd?</verse>
				<verse number="27">Dan zullen zij die onbesneden gebleven zijn maar zich aan de Wet houden, oordelen over jou die de Wet overtreedt hoewel je haar op schrift hebt en besneden bent.</verse>
				<verse number="28">Want niet wie aan de buitenkant Joods is, noch wie lichamelijk besneden is, is werkelijk Joods.</verse>
				<verse number="29">Integendeel, wie vanbinnen Joods is en een besneden hart heeft – door de Geest, niet door de schriftelijke Wet – is werkelijk Joods. En de lof die zo iemand ontvangt, komt niet van mensen maar van God.</verse>
			</chapter>
			<chapter number="3">
				<verse number="1">Wat is dan het voordeel van het Joods-zijn en wat de waarde van de besnijdenis?</verse>
				<verse number="2">Er zijn veel voordelen en de waarde is groot. In de eerste plaats zijn Gods openbaringen aan de Joden toevertrouwd.</verse>
				<verse number="3">Maar wat als sommigen Hem ontrouw zijn? Maakt hun ontrouw Gods trouw ongedaan?</verse>
				<verse number="4">Absoluut niet! Al zijn alle mensen leugenaars, God houdt zich aan zijn woord. In de Schriften staat immers: “Wanneer U spreekt, blijkt uw rechtvaardigheid, en wanneer U vonnist, blijkt uw gelijk.”</verse>
				<verse number="5">Als het kwaad dat wij doen aantoont dat God rechtvaardig is, kunnen we dan zeggen dat het onrechtvaardig is dat God ons straft? (Ik redeneer nu op menselijke wijze.)</verse>
				<verse number="6">Absoluut niet! Hoe anders zou God over de wereld oordelen?</verse>
				<verse number="7">Maar als God wordt geëerd doordat mijn onbetrouwbaarheid zijn betrouwbaarheid beter in de verf zet, waarom word ik dan nog als een zondaar veroordeeld?</verse>
				<verse number="8">En kunnen we dan zeggen: ‘Laten we het verkeerde doen opdat het goede eruit voortkomt?’ Sommigen beweren lasterlijk dat wij dat zeggen en het is terecht dat zij veroordeeld zullen worden.</verse>
				<verse number="9">Wat moeten we dan concluderen? Staan wij Joden er beter voor? Absoluut niet! Zoals we eerder zagen zijn we allemaal – zowel Joden als niet-Joden – in de macht van de zonde.</verse>
				<verse number="10">Het is zoals in de Schriften staat: “Er is niemand die rechtvaardig is, zelfs niet één.</verse>
				<verse number="11">Er is niemand die verstandig is, niemand die God zoekt.</verse>
				<verse number="12">Allemaal zijn ze afgedwaald, tezamen zijn ze nietswaardig geworden. Er is niemand die goed doet, zelfs niet één.</verse>
				<verse number="13">Hun keel is een open graf, hun tong verraderlijk, achter hun lippen zit addergif.</verse>
				<verse number="14">Hun mond is vol bittere vervloekingen.</verse>
				<verse number="15">Hun voeten staan klaar om bloed te vergieten.</verse>
				<verse number="16">Vernietiging en ellende liggen op hun pad.</verse>
				<verse number="17">Het vredespad kennen ze niet,</verse>
				<verse number="18">en ontzag voor God is niet wat zij voor ogen hebben.”</verse>
				<verse number="19">Zoals we weten is hetgeen de Wet zegt, gericht tot die mensen op wie de Wet van toepassing is. Daarom heeft niemand recht van spreken en is de hele wereld verantwoording aan God verschuldigd.</verse>
				<verse number="20">Geen mens kan dus met Hem in het reine komen door de Wet na te leven, want door wetten ontdekt men wat zonde is.</verse>
				<verse number="21">Nu is echter onthuld hoe men buiten de Wet om met God in het reine kan komen, en de Wet en de Profeten getuigen daarvan.</verse>
				<verse number="22">We kunnen met God in het reine komen door in Jezus Christus te geloven. Dat geldt voor iedereen die gelooft, zonder onderscheid.</verse>
				<verse number="23">Want iedereen heeft gezondigd en leeft daardoor zonder Gods glorie,</verse>
				<verse number="24">maar wordt zonder er iets voor te moeten doen – uit genade – met God in het reine gebracht door de verlossing die Christus Jezus heeft bewerkstelligd.</verse>
				<verse number="25">Hij is door God aangeduid als het middel tot verzoening – doordat zijn bloed werd vergoten – en die verzoening ontvangen we door in Hem te geloven. Zo wordt Gods gerechtigheid aangetoond, want de zonden die voorheen zijn gepleegd waren onbestraft gebleven.</verse>
				<verse number="26">God heeft ze getolereerd, maar nu toont Hij zijn gerechtigheid. Hij is dus rechtvaardig, ook wanneer Hij vrijspreekt wie in Jezus gelooft.</verse>
				<verse number="27">Waarop kan ik dan fier zijn? Nergens op! Op mijn naleving van de Wet? Nee, maar wel op mijn geloof.</verse>
				<verse number="28">We concluderen dus dat de mens met God in het reine komt door te geloven, niet door de Wet na te leven.</verse>
				<verse number="29">Of is God enkel God van de Joden en niet van de niet-Joden? Nee, Hij is ook God van de niet-Joden.</verse>
				<verse number="30">Er is immers maar één God en Hij is het die zowel besneden als onbesneden mensen van schuld zal vrijspreken op grond van hun geloof.</verse>
				<verse number="31">Maken we de Wet dan ongedaan door te geloven? Absoluut niet. Het is andersom: we bevestigen de Wet.</verse>
			</chapter>
			<chapter number="4">
				<verse number="1">Wat kunnen we dan zeggen over de ervaring van onze voorvader Abraham?</verse>
				<verse number="2">Als Abraham wegens zijn daden zou zijn vrijgesproken van schuld, dan zou hij iets hebben gehad waarop hij fier kon zijn. Maar zo werkt het niet bij God.</verse>
				<verse number="3">Want wat staat er in de Schriften? “Abraham geloofde God en op grond daarvan werd hij vrijgesproken van schuld”.</verse>
				<verse number="4">Wanneer iemand arbeid verricht, wordt zijn loon niet beschouwd als een blijk van genade, maar als iets dat hem verschuldigd is.</verse>
				<verse number="5">Wie echter niet zelf het werk probeert te doen, maar vertrouwt op Degene die zondaars vrijspreekt, wordt vrijgesproken op grond van dat vertrouwen.</verse>
				<verse number="6">Ook David spreekt over de zegen voor de persoon die door God vrijgesproken wordt, ook al heeft die er niet voor gewerkt:</verse>
				<verse number="7">“Gezegend zijn zij wiens overtredingen zijn vergeven en wiens zonden zijn uitgewist.</verse>
				<verse number="8">Gezegend is de persoon aan wie de Heer zijn zonde niet toerekent.”</verse>
				<verse number="9">Geldt deze zegen enkel voor besneden mensen of ook voor wie onbesneden is? We zeggen toch dat het op grond van zijn geloof is dat Abraham werd vrijgesproken?</verse>
				<verse number="10">Maar onder welke omstandigheden gebeurde dat? Was hij toen al besneden of nog niet? Hij was nog onbesneden.</verse>
				<verse number="11">Hij ontving de besnijdenis als een teken, een bezegeling van de vrijspraak van schuld die hij op grond van zijn geloof had ontvangen terwijl hij nog onbesneden was. Zo kon hij de vader van alle gelovigen worden, ook als ze niet besneden zijn. Daarom worden ook zij vrijgesproken op grond van hun geloof.</verse>
				<verse number="12">Abraham is ook de vader van de besnedenen. Dat zijn zij die niet enkel de besnijdenis hebben maar ook, door te geloven, treden in de voetstappen van onze vader Abraham toen hij nog onbesneden was.</verse>
				<verse number="13">Abraham en zijn afstammelingen ontvingen de belofte dat de wereld van hen zou zijn niet omdat hij de Wet naleefde, maar omdat hij, dankzij zijn geloof, met God in het reine was.</verse>
				<verse number="14">Immers, als het beloofde zou worden geschonken aan diegenen die de Wet naleven, dan zou het geloof geen waarde meer hebben en zou de belofte vervallen.</verse>
				<verse number="15">Want de Wet levert straf op, maar als er geen wetten zijn, dan kunnen ze niet worden overtreden.</verse>
				<verse number="16">De belofte berust dus op geloof, op genade. Om die reden geldt de belofte voor al Abrahams afstammelingen – niet enkel zij die de Wet hebben maar ook zij die zijn geloof hebben. Hij is de vader van ons allen,</verse>
				<verse number="17">want in de Schriften staat: “Ik heb van jou een vader van vele volken gemaakt.” En dat is hij ook geworden voor de God in Wie hij geloofde, de God die de doden het leven geeft en die aan het onbestaande het bestaan schenkt.</verse>
				<verse number="18">Toen er geen hoop meer voor hem was, bleef hij geloven dat hij vader van vele volken zou worden, omdat hem was beloofd: “Zoveel afstammelingen zal je krijgen.”</verse>
				<verse number="19">Zijn geloof verzwakte niet toen hij bedacht dat zijn eigen lichaam zo goed als dood was omdat hij bijna honderd jaar oud was, en dat Sara onvruchtbaar was.</verse>
				<verse number="20">Hij gaf het geloof niet op en twijfelde niet aan Gods belofte. Integendeel, zijn geloof werd sterker en hij gaf God de eer.</verse>
				<verse number="21">Hij was er volledig van overtuigd dat God in staat was om te doen wat Hij beloofd had.</verse>
				<verse number="22">Daarom werd Abraham vrijgesproken van schuld op grond van zijn geloof.</verse>
				<verse number="23">En dat er staat dat hij werd vrijgesproken, geldt niet alleen voor Abraham.</verse>
				<verse number="24">Het geldt ook voor ons: ook wij worden vrijgesproken op grond van ons geloof in Degene die Jezus, onze Heer, uit de dood heeft opgewekt.</verse>
				<verse number="25">Jezus werd overgeleverd voor onze overtredingen en weer tot leven gewekt voor onze vrijspraak.</verse>
			</chapter>
			<chapter number="5">
				<verse number="1">We zijn dus vrijgesproken op grond van ons geloof, en we hebben vrede met God dankzij onze Heer Jezus Christus.</verse>
				<verse number="2">Ook hebben wij, dankzij Hem en door het geloof, toegang verkregen tot de genade. Wij ervaren die genade nu al, en we zijn fier op onze verwachting dat we straks Gods glorie zullen ervaren.</verse>
				<verse number="3">Dat niet alleen, wij zijn zelfs fier op onze moeilijkheden, want we weten dat moeilijkheden volharding opleveren.</verse>
				<verse number="4">Die volharding levert betrouwbaarheid op, en die betrouwbaarheid levert hoop op.</verse>
				<verse number="5">Die hoop zal ons niet beschamen, want Gods liefde is in ons hart uitgestort door de Heilige Geest, die Hij ons geschonken heeft.</verse>
				<verse number="6">Want op het door God gekozen tijdstip, toen wij nog hulpeloos waren, is Christus voor de goddelozen gestorven.</verse>
				<verse number="7">Het gebeurt zelden dat iemand voor een rechtvaardig mens sterft, maar wie weet is er iemand die het zou aandurven om voor een goed mens te sterven.</verse>
				<verse number="8">God daarentegen bewijst zijn liefde voor ons doordat Christus voor ons stierf toen wij nog zondaars waren.</verse>
				<verse number="9">En omdat wij met God in het reine zijn gekomen doordat Christus' bloed voor ons is vergoten, mogen we erop rekenen dat we dankzij Christus van Gods straf bewaard zullen blijven.</verse>
				<verse number="10">Toen we nog vijanden van Hem waren, zijn we met God verzoend door de dood van zijn Zoon. En nu we met Hem verzoend zijn, mogen we er zeker van zijn dat we, doordat Hij leeft, gered zullen worden.</verse>
				<verse number="11">Dat niet alleen, wij prijzen onszelf gelukkig dat we bij God horen, dankzij onze Heer Jezus Christus, door Wie wij de verzoening hebben ontvangen.</verse>
				<verse number="12">Het is door één mens dat de zonde de wereld is binnengekomen, en door de zonde de dood. Zo is de dood bij alle mensen gekomen, omdat allen hebben gezondigd.</verse>
				<verse number="13">Voordat de Wet kwam, was er al zonde in de wereld, maar zonde wordt niet toegerekend als er geen wetten zijn.</verse>
				<verse number="14">Toch regeerde de dood in de tijd van Adam tot Mozes, zelfs over de mensen die niet hadden gezondigd door een specifiek gebod te overtreden, zoals Adam. Adam kan worden vergeleken met Degene die zou komen.</verse>
				<verse number="15">Het genadige geschenk is echter niet vergelijkbaar met de overtreding. Want de overtreding van één mens heeft weliswaar tot de dood van velen geleid, maar dat weegt niet op tegen Gods genade en tegen het geschenk dat velen hebben ontvangen door de genade van die andere Mens, Jezus Christus.</verse>
				<verse number="16">Het genadige geschenk is evenmin vergelijkbaar met de zonde van die eerste mens. Het vonnis over die overtreding verklaart die eerste mens weliswaar schuldig, maar het genadige geschenk dat na vele overtredingen werd geschonken, resulteert in vrijspraak van schuld.</verse>
				<verse number="17">En de dood regeerde weliswaar als gevolg van de overtreding van één mens, maar het is nog zekerder dat zij die de vrijspraak van schuld ontvangen als een geschenk dat uit overvloedige genade is gegeven, in het nieuwe leven mogen regeren dankzij die andere Mens, Jezus Christus.</verse>
				<verse number="18">Wij concluderen dat zoals de overtreding van één mens de veroordeling van alle mensen teweegbracht, de rechtvaardigheid van die andere Mens vrijspraak en leven voor alle mensen heeft bewerkstelligd.</verse>
				<verse number="19">En zoals velen zondaars zijn geworden door de ongehoorzaamheid van één mens, zo worden velen vrijgesproken van schuld door de gehoorzaamheid van die andere Mens.</verse>
				<verse number="20">Doordat de Wet erbij is gekomen, zijn de overtredingen toegenomen, maar waar de zonde toenam, werd de genade nog overvloediger.</verse>
				<verse number="21">Wij concluderen dat zoals de zonde regeerde en tot de dood leidde, de vrijspraak van schuld ervoor heeft gezorgd dat de genade regeert en tot het eeuwig leven leidt dankzij Jezus Christus, onze Heer.</verse>
			</chapter>
			<chapter number="6">
				<verse number="1">Kunnen we dan zeggen dat we moeten doorgaan met zondigen opdat de genade dan toeneemt?</verse>
				<verse number="2">Absoluut niet! We zijn immers dood voor de zonde; dan kunnen we toch geen zondig leven blijven leiden?</verse>
				<verse number="3">Weten jullie niet dat wij die ons hebben laten dopen om voortaan bij Christus te horen, door die doop delen in zijn dood?</verse>
				<verse number="4">En omdat we door onze doop delen in zijn dood, delen we ook in zijn begrafenis. En omdat Christus uit de dood is opgewekt door de grote macht van de Vader, behoren ook wij een nieuw leven te leiden.</verse>
				<verse number="5">Als wij delen in zijn dood, zullen we ook delen in zijn verrijzenis.</verse>
				<verse number="6">We weten immers dat onze oude ‘ik’ is meegekruisigd, opdat met onze neiging tot zonde zou worden afgerekend en we niet langer slaaf van de zonde zouden zijn.</verse>
				<verse number="7">Immers, wie gestorven is, is vrij van de macht van de zonde.</verse>
				<verse number="8">Als wij samen met Christus zijn gestorven, geloven we dat we ook samen met Hem zullen leven.</verse>
				<verse number="9">We weten immers dat nu Christus uit de dood is opgewekt, Hij nooit meer zal sterven. De dood heeft geen macht meer over Hem.</verse>
				<verse number="10">Door te sterven heeft Hij eens en voor altijd met de zonde afgerekend en nu Hij leeft, leeft Hij voor God.</verse>
				<verse number="11">Daarom moeten jullie jezelf beschouwen als eveneens dood voor de zonde, maar levend voor God doordat jullie bij Christus Jezus horen.</verse>
				<verse number="12">Laat daarom niet toe dat de zonde over je sterfelijk lichaam regeert: geef niet toe aan de zondige verlangens ervan.</verse>
				<verse number="13">Stel geen enkel deel van je lichaam meer ter beschikking van de zonde, om er slechte dingen mee te doen. Stel jezelf daarentegen ter beschikking van God, als iemand die dood geweest is maar nu leeft; laat alle delen van je leven door God gebruiken, om er goede dingen mee te doen.</verse>
				<verse number="14">Laat je niet beheersen door de zonde, want jullie leven wordt niet meer bepaald door de Wet, maar door Gods genade.</verse>
				<verse number="15">Hoe zit het dan? Als ons leven niet door de Wet, maar door Gods genade wordt bepaald, zullen we dan maar zondigen? Absoluut niet!</verse>
				<verse number="16">Weten jullie niet dat als je jezelf als slaaf ten dienste van iemand stelt, hij je meester wordt en je hem moet gehoorzamen? Ofwel ben je slaaf van de zonde – wat tot de dood leidt – ofwel ben je slaaf van de gehoorzaamheid – wat tot vrijspraak van schuld leidt.</verse>
				<verse number="17">God zij dank zijn jullie, die slaaf van de zonde waren, van harte gehoorzaam geworden aan de leer die jullie hebben omarmd.</verse>
				<verse number="18">Jullie zijn bevrijd van de zonde en ten dienste gesteld van de gerechtigheid.</verse>
				<verse number="19">Ik redeneer op menselijke wijze, wegens jullie zwakke, zondige natuur. Zoals jullie jezelf vroeger als slaaf ten dienste stelden van immoraliteit en onrecht – wat leidde tot nog meer onrecht – zo moeten jullie nu jezelf als slaaf ten dienste stellen van de rechtvaardigheid. En dat zal leiden tot een zuiver leven.</verse>
				<verse number="20">Toen jullie nog slaaf van de zonde waren, hadden jullie je nog niet aan de rechtvaardigheid toegewijd.</verse>
				<verse number="21">Maar wat hebben de zaken waarvoor jullie je nu schamen voor jullie opgeleverd? Het resultaat daarvan is de dood!</verse>
				<verse number="22">Maar nu zijn jullie van de zonde bevrijd en hebben jullie jezelf ten dienste van God gesteld. En wat heeft dat voor jullie opgeleverd? Jullie zijn gezuiverd, en het resultaat daarvan is het eeuwig leven.</verse>
				<verse number="23">Want wat we verdienen met onze zonde, is de dood, maar het geschenk dat God in zijn genade geeft, is het eeuwig leven met Christus Jezus, onze Heer.</verse>
			</chapter>
			<chapter number="7">
				<verse number="1">Weten jullie niet, broeders en zusters – ik spreek tot mensen die de Wet kennen – dat wetten op mensen van toepassing zijn zolang ze leven?</verse>
				<verse number="2">Een gehuwde vrouw is bij wet aan haar man gebonden zolang hij leeft, maar als de man sterft, is ze ontslagen van haar wettelijke verplichtingen tegenover haar man.</verse>
				<verse number="3">Als ze tijdens het leven van haar echtgenoot de vrouw van een ander zou worden, zou ze overspelig worden genoemd. Maar als haar echtgenoot sterft, is ze ontslagen van haar wettelijke verplichtingen tegenover hem. En als ze dan de vrouw van een andere man wordt, is ze niet overspelig.</verse>
				<verse number="4">Broeders en zusters, zo is het ook met jullie. Dankzij de dood van Christus zijn ook jullie gestorven ten opzichte van de Wet en mogen jullie je met iemand anders verbinden – namelijk Hij die uit de dood is opgewekt – en je voor God inzetten.</verse>
				<verse number="5">Want toen we onze zondige natuur nog hadden, riep de Wet zondige verlangens bij ons op, zodat we ons inzetten voor de dood.</verse>
				<verse number="6">Maar omdat we gestorven zijn ten opzichte van de Wet, die ons gevangen hield, zijn we ontslagen van onze verplichtingen tegenover de Wet en kunnen we dienen op de nieuwe manier, die van de Geest, in plaats van de oude manier, die van de geschreven wetten.</verse>
				<verse number="7">Mogen we dan zeggen dat de Wet slecht is? Absoluut niet! Integendeel, als de Wet er niet zou zijn, zou ik niet weten wat zonde is. Ik zou niet hebben geweten wat begerigheid is als de Wet niet zou zeggen: “Wees niet begerig naar wat van een ander is”.</verse>
				<verse number="8">De zonde maakte van het gebod gebruik om allerlei slechte verlangens bij mij op te roepen, maar zonder de Wet is de zonde machteloos.</verse>
				<verse number="9">Ik leefde vroeger zonder de Wet, maar toen het gebod kwam, kwam de zonde tot leven,</verse>
				<verse number="10">en stierf ik. Het gebod dat tot het leven had moeten leiden, bleek voor mij te leiden tot de dood.</verse>
				<verse number="11">De zonde maakte dus van het gebod gebruik om mij te misleiden en mij te doden.</verse>
				<verse number="12">De Wet is dus heilig en het gebod is heilig, rechtvaardig en goed.</verse>
				<verse number="13">Heeft het goede dan mijn dood veroorzaakt? Absoluut niet! Maar doordat de zonde het goede gebruikte om mijn dood te veroorzaken, is duidelijk geworden wat zonde is. En zo is door middel van het gebod aangetoond hoe verschrikkelijk zonde is.</verse>
				<verse number="14">We weten dat de Wet geestelijke zaken betreft, maar ik ben stoffelijk en verslaafd aan de zonde.</verse>
				<verse number="15">Ik begrijp mijn gedrag niet, want hetgeen ik wil doen, doe ik niet; ik doe wat ik verafschuw.</verse>
				<verse number="16">En door te doen wat ik niet wil, bevestig ik dat de Wet goed is.</verse>
				<verse number="17">Het is dus niet langer mijn gedrag, maar dat van de zonde die in mij leeft.</verse>
				<verse number="18">Want zoals ik weet leeft er in mij – dat wil zeggen: in mijn zondige natuur – niets goeds. Ik wil dus wel graag het goede doen, maar ik gedraag me niet goed.</verse>
				<verse number="19">Ik doe namelijk niet het goede dat ik wil doen, ik doe het slechte dat ik niet wil doen.</verse>
				<verse number="20">Maar als ik doe wat ik niet wil, dan ben ik niet meer degene die me zo gedraagt, maar de zonde die in mij leeft.</verse>
				<verse number="21">Ik bemerk dus deze wetmatigheid: wanneer ik het goede wil doen, dringt het slechte zich aan mij op.</verse>
				<verse number="22">Diep vanbinnen verheug ik me in Gods Wet,</verse>
				<verse number="23">maar ik zie in mijn leven ook de werking van een andere wet, die in strijd is met de wet in mijn denken en ik zie dat die andere wet mij in de macht brengt van de wet van de zonde die in mijn leven actief is.</verse>
				<verse number="24">O, wat ziet het er slecht voor mij uit! Wie zal mij bevrijden uit dit bestaan in de greep van de dood?</verse>
				<verse number="25">God, door Jezus Christus, onze Heer! En ik dank Hem daarvoor. Enerzijds onderwerp ik me dus met mijn verstand aan Gods Wet, maar anderzijds ben ik met mijn zondige natuur onderworpen aan de wet van de zonde.</verse>
			</chapter>
			<chapter number="8">
				<verse number="1">Wie bij Christus Jezus hoort, is dus niet langer veroordeeld.</verse>
				<verse number="2">Dankzij Christus Jezus heeft de wet van de Geest, die tot het leven leidt, je namelijk bevrijd van de wet van zonde en de dood.</verse>
				<verse number="3">Door zijn eigen Zoon te sturen in een lichaam zoals dat van zondige mensen, heeft God komaf gemaakt met de zonde in de menselijke natuur. De Wet was daartoe niet in staat, want zij wordt tegengewerkt door onze zondige natuur.</verse>
				<verse number="4">Wij die ons niet laten leiden door onze zondige natuur maar door de Geest, voldoen daarom aan de vereisten van de Wet.</verse>
				<verse number="5">Want wie zich door de zondige natuur laat leiden, volgt de denkwijze van de zondige natuur, maar wie zich door de Geest laat leiden, volgt de denkwijze van de Geest.</verse>
				<verse number="6">Het volgen van de denkwijze van de zondige natuur leidt tot de dood, maar het volgen van de denkwijze van de Geest leidt tot leven en vrede.</verse>
				<verse number="7">De denkwijze van de zondige natuur staat vijandig tegenover God, want zij weigert het gezag van Gods wet te aanvaarden. Zij kan dat zelfs niet.</verse>
				<verse number="8">En wie zich laat leiden door de zondige natuur, kan niet doen wat God goedkeurt.</verse>
				<verse number="9">Jullie daarentegen laten je niet leiden door je zondige natuur, maar door de Geest, althans wanneer Gods Geest in jullie woont. Wie de Geest van Christus echter niet heeft, behoort Hem niet toe.</verse>
				<verse number="10">Maar als Christus in je is, gaat je lichaam wel dood wegens de zonde, maar schenkt de Geest jou leven omdat je bent vrijgesproken van schuld.</verse>
				<verse number="11">Als de Geest van Degene die Jezus uit de dood heeft opgewekt in je woont, dan zal Hij die Christus uit de dood heeft opgewekt, ook jouw sterfelijk lichaam levend maken, door zijn Geest die in je woont.</verse>
				<verse number="12">Broeders en zusters, we staan dus in het krijt, maar niet bij de zondige natuur. We hoeven ons dus niet door de zondige natuur te laten leiden.</verse>
				<verse number="13">Want als je je door de zondige natuur laat leiden, is het zeker dat je zal sterven. Maar als je met de hulp van de Geest afrekent met de praktijken van de zondige natuur, dan zal je leven.</verse>
				<verse number="14">Want iedereen die zich door Gods Geest laat leiden, is een kind van God.</verse>
				<verse number="15">De Geest die jullie hebben ontvangen, maakt jullie niet tot slaven; in dat geval zouden jullie opnieuw in angst moeten leven. Integendeel, de Geest die jullie hebben ontvangen, maakt jullie tot zonen, zodat we Hem “Abba, Vader” mogen noemen.</verse>
				<verse number="16">En het is die Geest die, samen met onze geest, ons ervan overtuigt dat wij kinderen van God zijn.</verse>
				<verse number="17">En omdat we zijn kinderen zijn, zullen we, samen met Christus, ontvangen wat God aan zijn kinderen heeft beloofd. Nu delen we in zijn lijden, maar straks mogen we ook delen in zijn glorie.</verse>
				<verse number="18">Ik ben ervan overtuigd dat het tegenwoordige lijden niet opweegt tegen de glorie die wij zullen ervaren.</verse>
				<verse number="19">De schepping kijkt namelijk reikhalzend uit naar het moment waarop die glorie van Gods kinderen zichtbaar zal worden.</verse>
				<verse number="20">Immers, de schepping werd aan een zinloos bestaan onderworpen; niet vrijwillig, maar doordat God daartoe besloot. Toch is er hoop:</verse>
				<verse number="21">ook de schepping zal van de macht van de dood worden bevrijd en deel krijgen aan de vrijheid en glorie van Gods kinderen.</verse>
				<verse number="22">Zoals we weten, zucht de hele schepping tot nu toe alsof ze barensweeën heeft.</verse>
				<verse number="23">En niet alleen de schepping; wij die Gods Geest hebben ontvangen als een voorschot op wat nog komt, zuchten zelf ook, terwijl we uitkijken naar het moment waarop geopenbaard wordt dat wij Gods kinderen zijn en onze verlossing volledig zal zijn.</verse>
				<verse number="24">Wij zijn gered met deze verwachting voor ogen. Maar als wij zouden uitkijken naar iets dat reeds zichtbaar is, zou het geen verwachting zijn. Wie zou iets verwachten dat hij reeds ziet?</verse>
				<verse number="25">Maar wanneer we iets verwachten dat we niet zien, kijken we er geduldig naar uit.</verse>
				<verse number="26">Bovendien komt de Geest ons te hulp waar wij tekortschieten. Wij weten namelijk niet hoe we naar behoren moeten bidden, maar de Geest pleit voor ons, met verzuchtingen die te diep voor woorden zijn.</verse>
				<verse number="27">En Hij die de mensenharten doorgrondt, begrijpt wat de Geest bedoelt, want de Geest pleit overeenkomstig Gods wil voor wie bij Hem horen.</verse>
				<verse number="28">Wij weten dat God alles doet meewerken ten goede voor de mensen die van Hem houden, die volgens zijn plan geroepen zijn.</verse>
				<verse number="29">Want wie Hij van tevoren gekozen had, is ook door Hem voorbestemd om op zijn Zoon te gaan lijken, opdat Deze, de Eerstgeborene, veel broers en zussen zou hebben.</verse>
				<verse number="30">Zij die door God waren voorbestemd, zijn ook door Hem geroepen. En zij die door Hem zijn geroepen, zijn ook door Hem vrijgesproken van schuld. En zij mogen delen in zijn glorie.</verse>
				<verse number="31">Wat kunnen we hieruit concluderen? Als God voor ons is, wie zou dan tegen ons zijn?</verse>
				<verse number="32">Als God ons zijn Zoon niet heeft onthouden maar Hem prijsgaf voor ons allen, zou er dan iets zijn dat Hij ons niet zou schenken?</verse>
				<verse number="33">Wie zal Gods uitverkorenen aanklagen? Het is God die vrijspreekt.</verse>
				<verse number="34">Wie is het die veroordeelt? Het is Christus Jezus die gestorven is – en meer nog: die verrezen is, die zich aan Gods rechterzijde bevindt, en die voorspraak voor ons doet.</verse>
				<verse number="35">Wie kan ons van Christus' liefde scheiden? Leed, ellende, vervolging, honger, naaktheid, gevaar of het zwaard?</verse>
				<verse number="36">Zo staat het ook in de Schriften: “Omwille van U worden wij de hele dag met de dood bedreigd, we worden behandeld als schapen voor de slacht.”</verse>
				<verse number="37">Maar in dit alles behalen wij een glansrijke overwinning, dankzij Hem die ons zijn liefde heeft betoond.</verse>
				<verse number="38">Ik ben er namelijk van overtuigd dat noch de dood, noch het leven, noch engelen of demonen, noch machten in het heden of in de toekomst,</verse>
				<verse number="39">noch iets dat zich boven of onder ons bevindt, noch enig ander schepsel ons zal kunnen scheiden van Gods liefde, die Hij ons bewezen heeft in Christus Jezus, onze Heer.</verse>
			</chapter>
			<chapter number="9">
				<verse number="1">Ik spreek de waarheid als christen. Ik lieg niet, daarvan getuigen mijn geweten en de Heilige Geest.</verse>
				<verse number="2">Ik heb veel verdriet en draag voortdurend leed in mijn hart.</verse>
				<verse number="3">Ik zou namelijk zelf vervloekt en voorgoed van Christus gescheiden willen worden als ik daarmee mijn volksgenoten zou kunnen helpen. Zij zijn immers mijn biologische verwanten.</verse>
				<verse number="4">Ze zijn Israëlieten, ze zijn door God als zijn kinderen aangenomen en ze hebben deel gekregen aan zijn glorie. Ze hebben de verbonden, de Wet, de eredienst en zijn beloften.</verse>
				<verse number="5">Ze hebben Abraham, Isaak en Jakob. Wat zijn menselijke afstamming betreft is Christus uit hen voortgekomen – Hij is God, boven alles verheven, en Hem komt voor eeuwig de eer toe. Amen.</verse>
				<verse number="6">Gods belofte is niet vervallen. Niet alle Israëlieten maken namelijk deel uit van Gods volk.</verse>
				<verse number="7">Het is niet omdat ze van Abraham afstammen dat ze allemaal zijn afstammelingen zijn, want “enkel de afstammelingen van Isaak zullen jouw afstammelingen worden genoemd”.</verse>
				<verse number="8">Dat betekent dat niet Abrahams biologische afstammelingen als kinderen van God worden beschouwd, maar dat het de afstammelingen zijn op wie de belofte van toepassing is die als de ware afstammelingen van Abraham worden beschouwd.</verse>
				<verse number="9">De belofte luidde als volgt: “Op het tijdstip dat Ik heb aangegeven, kom Ik terug en dan zal Sara een zoon hebben.”</verse>
				<verse number="10">En dat is niet alles: ook toen Rebekka van onze voorvader Isaak een tweeling verwachtte,</verse>
				<verse number="11">en nog voordat die kinderen werden geboren, dus toen ze nog niets goeds of verkeerds hadden gedaan, hield God zich aan zijn uitverkiezingsplan.</verse>
				<verse number="12">De keuze gebeurde niet op grond van menselijke inspanningen, maar van Gods roeping. Er werd immers tegen Rebekka gezegd: “De oudste zal dienstbaar zijn aan de jongste.”</verse>
				<verse number="13">In de Schriften staat: “Ik hield van Jakob, maar ik verachtte Esau.”</verse>
				<verse number="14">Kunnen we dan zeggen dat God onrechtvaardig is? Absoluut niet!</verse>
				<verse number="15">Hij zei immers tegen Mozes: “Ik begunstig wie Ik wil en Ik heb mededogen met wie Ik wil.”</verse>
				<verse number="16">Het hangt dus niet af van menselijke wil of van menselijke inspanning, maar van Gods mededogen.</verse>
				<verse number="17">In de Schriften staat immers dat God tegen Farao zegt: “Het doel waarmee Ik jou heb aangesteld is om door middel van jou mijn macht te tonen en in de hele wereld bekend te maken wie Ik ben.”</verse>
				<verse number="18">God heeft dus mededogen met wie Hij wil en Hij maakt halsstarrig wie Hij wil.</verse>
				<verse number="19">Misschien vraag je mij: ‘Waarom roept God de mensen dan ter verantwoording? We kunnen zijn wil toch niet weerstaan?’</verse>
				<verse number="20">Maar wie ben jij om zo tegen God te protesteren? Zegt het gemaakte soms tegen de maker: “Waarom hebt u mij zo gemaakt?”</verse>
				<verse number="21">Heeft de pottenbakker niet het recht om uit één klomp klei een voorwerp voor bijzondere gelegenheden en een voorwerp voor alledaags gebruik te maken?</verse>
				<verse number="22">Wat als God zijn toorn wilde tonen en zijn kracht bekend wilde maken, en wat als Hij daarom de mensen die Hij uiteindelijk zou veroordelen en vernietigen, met veel geduld verdragen heeft?</verse>
				<verse number="23">En wat als Hij zijn grote hemelse pracht wilde bekendmaken aan de mensen met wie Hij mededogen zou hebben, die Hij voor hemelse pracht bestemd heeft,</verse>
				<verse number="24">en die Hij heeft geroepen – niet enkel uit het Joodse volk, maar ook uit de andere volken?</verse>
				<verse number="25">Hij zegt immers in het boek Hosea: “Zij die niet mijn volk waren, zal Ik mijn volk noemen, en zij die niet geliefd was, zal Ik geliefde noemen.”</verse>
				<verse number="26">En: “Op de plaats waar tegen hen werd gezegd: ‘Jullie zijn niet mijn volk’, daar zullen zij kinderen van de levende God worden genoemd.”</verse>
				<verse number="27">Jesaja roept over Israël: “Al zou het aantal Israëlieten zijn als het zand aan de zee, er zal slechts een klein aantal worden gered.</verse>
				<verse number="28">De Heer zal zijn vonnis grondig en spoedig uitvoeren op aarde.”</verse>
				<verse number="29">Jesaja had ook al gezegd: “Als de Heer van de hemelse legers ons geen afstammelingen had gegeven, dan zouden wij als Sodom zijn geweest; we zouden als Gomorra zijn geworden.”</verse>
				<verse number="30">We concluderen dat niet-Joden die geen vrijspraak van schuld hadden nagestreefd, die wel hebben verkregen, namelijk een vrijspraak van schuld op grond van geloof,</verse>
				<verse number="31">en dat de Israëlieten die vrijspraak van schuld op grond van de Wet nastreefden, deze niet hebben bereikt.</verse>
				<verse number="32">Waarom niet? Omdat ze het niet probeerden met geloof maar met daden; ze zijn over de struikelsteen gestruikeld.</verse>
				<verse number="33">In de Schriften staat namelijk: “Ik leg in Sion een steen waarover men struikelt en een rotsblok waaraan men zich stoot, maar wie erop vertrouwt zal niet beschaamd worden.”</verse>
			</chapter>
			<chapter number="10">
				<verse number="1">Broeders en zusters, mijn hartenwens en mijn gebed tot God voor de Joden is dat zij Gods redding mogen ervaren.</verse>
				<verse number="2">Ik kan over hen getuigen dat ze aan God toegewijd zijn, maar ze beschikken niet over inzicht.</verse>
				<verse number="3">Omdat ze niet weten hoe men met God in het reine komt en hun vrijspraak van schuld zelf proberen te bewerkstelligen, weigeren ze Gods recht te aanvaarden.</verse>
				<verse number="4">De Wet leidt uiteindelijk tot Christus; iedereen die in Hem gelooft, wordt vrijgesproken van schuld.</verse>
				<verse number="5">Mozes schrijft over de vrijspraak op grond van de Wet: “De mens die zo handelt, zal daardoor leven.”</verse>
				<verse number="6">De vrijspraak op grond van geloof zegt: “Vraag je niet af wie naar de hemel zal opstijgen” – om Christus naar de aarde te halen –</verse>
				<verse number="7">“of wie in de afgrond zal afdalen” – om Christus uit het dodenrijk op te halen.</verse>
				<verse number="8">Want wat staat er? “De boodschap is dicht bij je: in je mond en in je hart.” Dat gaat over de boodschap van het geloof, die wij verkondigen.</verse>
				<verse number="9">Want als je met je mond belijdt dat Jezus je Heer is en met je hart gelooft dat God Hem uit de dood heeft doen verrijzen, zal je gered worden.</verse>
				<verse number="10">Wie in zijn hart gelooft, wordt vrijgesproken van schuld en wie dat openlijk belijdt, ontvangt redding.</verse>
				<verse number="11">De Schriften leren: “Wie op Hem vertrouwt, zal niet beschaamd worden.”</verse>
				<verse number="12">Er is dus geen onderscheid tussen Jood en niet-Jood: de Heer is Heer van iedereen, en iedereen die Hem aanroept, zal rijkelijk worden gezegend.</verse>
				<verse number="13">Want: “Ieder die de Heer aanroept, zal gered worden.”</verse>
				<verse number="14">Maar hoe kunnen mensen Hem aanroepen als ze niet geloven? En hoe kunnen ze in Hem geloven als ze niet van Hem hebben gehoord? En hoe kunnen ze horen zonder boodschapper?</verse>
				<verse number="15">En hoe zal men de boodschap verspreiden zonder gezonden te zijn? In de Schriften staat: “Hoe mooi is de komst van de boodschappers van goed nieuws!”</verse>
				<verse number="16">Toch heeft niet iedereen naar het goede nieuws geluisterd. Jesaja zegt namelijk: “Heer, wie geloofde wat wij vertelden?”</verse>
				<verse number="17">Geloof is dus een gevolg van horen, en horen is een gevolg van de verspreiding van het evangelie van Christus.</verse>
				<verse number="18">Ik vraag echter: hebben ze het werkelijk niet gehoord? Toch wel, want: “Hun stemgeluid klonk over de gehele aarde, en hun woorden tot de uiteinden van de wereld.”</verse>
				<verse number="19">Ik vraag verder: heeft Israël het dan niet begrepen? In de eerste plaats zegt God bij monde van Mozes: “Ik zal jullie jaloers maken op een volk dat niet van Mij is; Ik zal jullie uitdagen met een volk zonder inzicht.”</verse>
				<verse number="20">Jesaja durft zelfs te zeggen: “Ik ben gevonden door wie Mij niet zochten; Ik heb mij vertoond aan wie niet naar Mij vroegen.”</verse>
				<verse number="21">Maar over Israël zegt hij: “De hele dag reikte Ik mijn hand uit naar een ongehoorzaam en opstandig volk.”</verse>
			</chapter>
			<chapter number="11">
				<verse number="1">Nu is mijn vraag: God heeft zijn volk toch niet afgewezen? Absoluut niet! Ik ben immers zelf ook een Israëliet, een afstammeling van Abraham, van de stam Benjamin.</verse>
				<verse number="2">God kende het volk reeds tevoren en Hij heeft hen niet afgewezen. Of weten jullie niet wat de Schriften leren over Elia, hoe hij Israël aanklaagde bij God?</verse>
				<verse number="3">“Heer, ze hebben uw profeten gedood en uw altaren vernield; ik ben als enige overgebleven en ze willen mij van het leven beroven.”</verse>
				<verse number="4">Hoe luidt Gods antwoord? “Ik heb zevenduizend man voor Mijzelf overgelaten, die Baäl niet hebben vereerd.”</verse>
				<verse number="5">Hetzelfde geldt voor de huidige situatie: er is een klein aantal overgebleven, dat uit genade is uitverkoren.</verse>
				<verse number="6">Maar als het uit genade is, is het niet op grond van inspanningen; anders zou de genade geen genade zijn.</verse>
				<verse number="7">Hoe zit het dan wel? Israël heeft niet verkregen wat het nastreefde, maar de uitverkorenen hebben het wel verkregen en de overigen zijn halsstarrig geworden.</verse>
				<verse number="8">Er staat immers: “God gaf hun een geest van apathie, ogen die niet kijken en oren die niet luisteren, tot vandaag toe.”</verse>
				<verse number="9">David zegt dan ook: “Laat hun gefeest een valstrik en een klapnet voor hen worden, een struikelsteen en een aanleiding voor vergelding.</verse>
				<verse number="10">Laat hun ogen verblind worden, zodat ze niet kunnen zien, en laat hun rug voor altijd gekromd zijn.”</verse>
				<verse number="11">Nu is mijn vraag: ze zijn toch niet gestruikeld om onherstelbaar ten val te komen? Absoluut niet! Maar het is door hun overtreding dat Gods redding beschikbaar is voor de volken, en dat moet hen jaloers maken.</verse>
				<verse number="12">En als hun overtreding een zegen vormt voor de wereld en hun falen een zegen voor de volken, zal hun herstel dan niet veel meer betekenen?</verse>
				<verse number="13">Ik zal mij nu richten tot de niet-Joden. Zo doe ik mijn taak als apostel voor de niet-Joden eer aan,</verse>
				<verse number="14">in de hoop mijn volksgenoten jaloers te maken en zo sommigen van hen te redden.</verse>
				<verse number="15">Want als hun verwerping verzoening voor de hele wereld betekent, zal hun aanvaarding dan niet leven na de dood inhouden?</verse>
				<verse number="16">Als een deel van een portie deeg aan God wordt gewijd, wordt daardoor de hele portie heilig; als de wortel heilig is, dan zijn de takken dat ook.</verse>
				<verse number="17">Sommige van de takken zijn echter verwijderd en jullie, takken van een wilde olijf, zijn tussen de andere takken aan de boom geënt. Daardoor hebben jullie deel gekregen aan het voedende sap uit de wortels van de olijfboom.</verse>
				<verse number="18">Je hebt dus geen reden om te vinden dat je beter bent dan die andere takken. Dat zou arrogant zijn, want de wortel steunt niet op jou, maar jij steunt op de wortel.</verse>
				<verse number="19">Misschien vraag je: ‘Maar de takken zijn toch verwijderd om plaats te maken voor mij?’</verse>
				<verse number="20">Dat klopt. Ze zijn verwijderd wegens hun ongeloof en jij hebt je huidige plaats gekregen dankzij je geloof. Wees echter niet overmoedig, maar uiterst behoedzaam.</verse>
				<verse number="21">Want als God de natuurlijke takken niet heeft ontzien, zal Hij jou wellicht ook niet ontzien.</verse>
				<verse number="22">We zien dus dat God zowel mild als streng is: streng voor wie gevallen is, maar mild voor jou – op voorwaarde dat je op zijn mildheid blijft vertrouwen. Want anders word jij ook weggekapt.</verse>
				<verse number="23">Hetzelfde geldt voor de Israëlieten: als zij hun ongeloof laten varen, zullen ook zij geënt worden, want God heeft de macht om hen terug te enten.</verse>
				<verse number="24">Want als jij van nature een verwijderde tak van de wilde olijfboom bent, en als jij tegen de natuur in op een gecultiveerde olijfboom bent geënt, is het dan niet veel zekerder dat deze natuurlijke takken op hun eigen olijfboom kunnen worden teruggeënt?</verse>
				<verse number="25">Broeders en zusters, ik wil dat jullie het volgende geheim kennen – en niet op je eigen inzicht steunen. Een deel van Israël zal halsstarrig zijn totdat het bestemde aantal niet-Joden is toegetreden.</verse>
				<verse number="26">En dan zal geheel Israël gered worden. Er staat immers: “Uit Sion komt de redder, hij zal Jakobs goddeloosheid verwijderen.</verse>
				<verse number="27">En dit is mijn verbond met hen wanneer Ik hun zonden wegneem.”</verse>
				<verse number="28">Al staan ze vijandig tegenover het evangelie ten voordele van jullie, ze zijn geliefde uitverkorenen omwille van Abraham, Isaak en Jakob.</verse>
				<verse number="29">Gods genadige geschenken en zijn roeping kunnen namelijk niet ongedaan gemaakt worden.</verse>
				<verse number="30">Want zoals jullie vroeger ongehoorzaam aan God waren maar nu mededogen hebben ervaren wegens hun ongehoorzaamheid,</verse>
				<verse number="31">zo zijn zij nu ook ongehoorzaam geworden, om mededogen te ondervinden wegens het mededogen dat jullie geschonken is.</verse>
				<verse number="32">God heeft iedereen in diens eigen ongehoorzaamheid opgesloten, omdat Hij wil dat iedereen zijn mededogen zal ervaren.</verse>
				<verse number="33">Gods wijsheid en kennis zijn zo diep! Zijn oordelen zijn zo onpeilbaar en zijn wegen zo ondoorgrondelijk!</verse>
				<verse number="34">Want: “Wie begrijpt het denken van de Heer, wie kan Hem raad geven?”</verse>
				<verse number="35">En: “Wie heeft ooit iets aan God gegeven dat door Hem moet worden betaald?”</verse>
				<verse number="36">Want alles bestaat dankzij Hem, door Hem en voor Hem. Hem komt voor eeuwig en altijd de eer toe. Amen.</verse>
			</chapter>
			<chapter number="12">
				<verse number="1">Broeders en zusters, ik spoor jullie aan op grond van Gods mededogen, geef jezelf aan God, als een levend offer dat aan Hem gewijd is en Hem vreugde geeft; dat is de juiste manier om God te eren.</verse>
				<verse number="2">Pas je niet aan de huidige wereld aan, maar verander door je denken te laten vernieuwen. Dan zal je kunnen onderscheiden wat God wil: het goede, mooie en volmaakte.</verse>
				<verse number="3">Op grond van de genade die mij geschonken is zeg ik tegen ieder van jullie: schat jezelf niet te hoog in, maar oordeel nuchter over jezelf, in verhouding tot de hoeveelheid geloof die God je heeft toebedeeld.</verse>
				<verse number="4">Een lichaam bevat namelijk veel delen, en al die lichaamsdelen hebben een andere functie.</verse>
				<verse number="5">Zo is het ook met ons die bij Christus horen: we verhouden ons ten opzichte van elkaar als de vele delen van één lichaam.</verse>
				<verse number="6">We hebben verschillende geestesgaven, afhankelijk van de genade die ons is geschonken. Wie de gave van profetie heeft, behoort de boodschap van God door te geven in overeenstemming met de mate van zijn geloof;</verse>
				<verse number="7">wie de gave van dienstbetoon heeft, behoort te dienen en wie de gave van onderwijs heeft, te onderwijzen;</verse>
				<verse number="8">wie de gave van bemoediging heeft, behoort te bemoedigen en wie de gave van vrijgevigheid heeft, behoort vrijgevig te zijn; wie de gave heeft om leiding te geven, behoort enthousiast leiding te geven en wie de gave van mededogen heeft, behoort zich met een blijmoedig hart om anderen te bekommeren.</verse>
				<verse number="9">Zorg dat je liefdebetoon oprecht is. Heb een afkeer van het kwaad, wees gehecht aan het goede.</verse>
				<verse number="10">Ga liefdevol en hartelijk met elkaar om; wees kwistig met je eerbetoon aan elkaar.</verse>
				<verse number="11">Laat je ijver niet verslappen, maar blijf vol vuur de Heer dienen.</verse>
				<verse number="12">Verheug je omdat je hoop hebt, volhard als je het moeilijk hebt, wijd jezelf toe aan het gebed.</verse>
				<verse number="13">Lenig de nood van je medechristenen en wees gastvrij.</verse>
				<verse number="14">Zegen wie je vervolgt; zegen in plaats van te verwensen.</verse>
				<verse number="15">Wanneer anderen blij zijn, verheug je dan samen met hen. Wanneer anderen treuren, treur dan met hen mee.</verse>
				<verse number="16">Wees onderling eensgezind, niet hooghartig, maar stel je bescheiden op, en word niet eigenwijs.</verse>
				<verse number="17">Vergeld nooit kwaad met kwaad, maar probeer te doen wat goed is in de ogen van alle mensen.</verse>
				<verse number="18">Bewaar zo mogelijk, voor zover het van jullie afhangt, de vrede met alle mensen.</verse>
				<verse number="19">Beste vrienden, neem zelf geen wraak, maar laat de straf over aan God, want in de Schriften staat dat de Heer zegt: “Mij komt de wraak toe, Ik zal het vergelden.”</verse>
				<verse number="20">Als je vijand honger heeft, geef hem dan te eten en als hij dorst heeft, geef hem dan te drinken, want zo stapel je als het ware gloeiende kolen op zijn hoofd.</verse>
				<verse number="21">Laat je niet door het kwaad overwinnen, maar overwin het kwaad door middel van het goede.</verse>
			</chapter>
			<chapter number="13">
				<verse number="1">Iedereen moet het gezag van de bevoegde overheden erkennen. Er bestaat namelijk geen overheid die niet door God is gegeven en de bestaande overheden zijn door God aangesteld.</verse>
				<verse number="2">Wie zich dus tegen de overheid verzet, werkt Gods besluit tegen en wie dat doet zal worden gestraft.</verse>
				<verse number="3">Wie zich goed gedraagt, hoeft de gezagsdragers niet te vrezen, maar wie zich slecht gedraagt wel. Wil je niet in vrees voor de overheid leven? Doe dan wat goed is en je zal haar goedkeuring krijgen.</verse>
				<verse number="4">Zij staat namelijk in Gods dienst ten behoeve van jou. Maar als je doet wat slecht is, wees dan bang, want zij draagt het zwaard niet voor niets. Als dienares van God is zij de uitvoerder van Gods straf voor wie kwaad doet.</verse>
				<verse number="5">Men moet dus haar gezag erkennen, niet alleen wegens de straf maar ook omwille van het geweten.</verse>
				<verse number="6">Daarom betalen jullie ook belasting aan functionarissen die als dienaren van God hun taak uitvoeren.</verse>
				<verse number="7">Betaal dus aan iedereen wat je hem verschuldigd bent: belasting aan wie je belasting verschuldigd bent, andere heffingen aan wie je andere heffingen verschuldigd bent, ontzag aan wie je ontzag verschuldigd bent en eer aan wie je eer verschuldigd bent.</verse>
				<verse number="8">Zorg dat je bij niemand in de schuld staat, behalve op het gebied van onderling liefdebetoon, want wie zijn naaste liefdevol behandelt, voldoet aan alle vereisten van de Wet.</verse>
				<verse number="9">De geboden “pleeg geen echtbreuk”, “pleeg geen moord”, “steel niet”, “wees niet begerig naar wat van een ander is” en alle andere geboden kunnen als volgt worden samengevat: heb je naaste lief zoals je jezelf liefhebt.</verse>
				<verse number="10">Liefdebetoon doet de ander geen kwaad aan; daarom voldoet liefdebetoon aan alle vereisten van de Wet.</verse>
				<verse number="11">Nog iets: jullie moeten weten hoe laat het is. Het is tijd om wakker te worden, want onze redding is nu dichterbij dan toen we tot geloof kwamen.</verse>
				<verse number="12">De nacht loopt ten einde en de dag breekt aan. Laten we ons daarom ontdoen van de activiteiten die bij de duisternis horen en ons toerusten met de wapens van het licht.</verse>
				<verse number="13">Laten we ons eerzaam gedragen, als mensen van de dag, en ons onthouden van wilde feesten, dronkenschap, seksuele immoraliteit, losbandigheid, rivaliteit en afgunst.</verse>
				<verse number="14">Zorg daarentegen dat je toegerust bent met de Heer Jezus Christus en geef niet toe aan de begerigheid van je zondige natuur.</verse>
			</chapter>
			<chapter number="14">
				<verse number="1">Aanvaard wie een zwak geloof heeft, zonder zijn opvattingen te betwisten.</verse>
				<verse number="2">De een gelooft dat hij alles mag eten, maar iemand met een zwak geloof eet plantaardig voedsel.</verse>
				<verse number="3">Wie alles eet, mag niet neerkijken op wie niet alles eet. En wie niet alles eet, mag niet oordelen over wie wel alles eet, want God heeft die persoon aanvaard.</verse>
				<verse number="4">Wie ben jij dat je over de dienaar van een ander oordeelt? Het is toch zijn Meester die beoordeelt of zijn gedrag Hem bevalt? En zijn gedrag zal de Heer bevallen, want de Heer is echt wel in staat om te zorgen dat zijn gedrag Hem bevalt.</verse>
				<verse number="5">De een beschouwt bepaalde dagen als belangrijker dan de andere, een ander beschouwt elke dag als even belangrijk. Laat iedereen zelf tot een overtuiging komen.</verse>
				<verse number="6">Wie een bepaalde dag viert, viert die dag tot eer van de Heer en wie alles eet, eet tot eer van de Heer, want hij dankt God. Maar wie iets niet eet, onthoudt zich van dat voedsel tot eer van de Heer en ook hij dankt God.</verse>
				<verse number="7">Niemand van ons leeft voor zichzelf en niemand sterft voor zichzelf.</verse>
				<verse number="8">Want zolang wij leven, leven we voor de Heer en als we sterven, sterven we voor de Heer. Of we dus leven of sterven, we zijn van de Heer.</verse>
				<verse number="9">Christus is gestorven en verrezen om Heer te zijn van zowel de doden als de levenden.</verse>
				<verse number="10">Waarom vel je dan nog een oordeel over je geloofsgenoot? Of waarom kijk je op je geloofsgenoot neer? We zullen immers allemaal voor Gods rechterstoel moeten verschijnen.</verse>
				<verse number="11">In de Schriften staat: “Zo waar als Ik leef, zegt de Heer, voor Mij zal elke knie zich buigen en elke tong zal belijden dat Ik God ben.”</verse>
				<verse number="12">Ieder van ons zal dus rekenschap voor zichzelf afleggen aan God.</verse>
				<verse number="13">Laten we elkaar daarom niet langer veroordelen, maar in plaats daarvan vastbesloten zijn om onze geloofsgenoot niet te ergeren of tot struikelen te brengen.</verse>
				<verse number="14">Ik weet – en omdat ik bij de Heer Jezus hoor ben ik er zelfs van overtuigd – dat niets onrein is uit zichzelf, maar dat het onrein is voor wie het als onrein beschouwt.</verse>
				<verse number="15">Als je je geloofsgenoot verdriet doet door iets te eten, is je gedrag niet meer liefdevol; dan richt je door hetgeen je eet iemand voor wie Christus gestorven is, te gronde.</verse>
				<verse number="16">Zorg dus dat hetgeen jij als goed beschouwt, niet in een kwaad daglicht wordt gesteld.</verse>
				<verse number="17">Het gaat in Gods koninkrijk immers niet om wat we eten en drinken, maar om gerechtigheid, vrede en vreugde door de Heilige Geest.</verse>
				<verse number="18">En wie Christus dient door zich hieraan te houden, doet wat God wil en wordt door de mensen gewaardeerd.</verse>
				<verse number="19">Laten we daarom nastreven wat de vrede en de onderlinge opbouw bevordert.</verse>
				<verse number="20">Breek Gods werk niet af omwille van voedsel. Alles is weliswaar rein, maar het is verkeerd om een ander te doen struikelen door hetgeen je eet.</verse>
				<verse number="21">Het is goed om geen vlees te eten, geen wijn te drinken, of iets anders niet te doen waarmee je je geloofsgenoot zou doen struikelen.</verse>
				<verse number="22">Wat je over deze zaken gelooft, moet tussen jou en God blijven. Wie doet wat hij als goed beschouwt en zodoende geen oordeel over zichzelf haalt, is gezegend.</verse>
				<verse number="23">Maar wie niet zeker is, is reeds veroordeeld als hij eet, omdat hij niet handelt in overeenstemming met zijn geloof. Immers, alles wat niet uit geloof voortkomt, is zonde.</verse>
			</chapter>
			<chapter number="15">
				<verse number="1">Wij, sterken, moeten de gevoeligheden van de zwakken verdragen in plaats van ons eigen belang voorop te stellen.</verse>
				<verse number="2">Laten we ieder het belang van onze naaste vooropstellen en doen wat goed en opbouwend voor die naaste is.</verse>
				<verse number="3">Want zelfs Christus stelde niet zijn eigen belang voorop, maar, zoals in de Schriften staat: “Toen men U bespotte, is hun spot op Mij terechtgekomen.”</verse>
				<verse number="4">Wat destijds in de Schriften werd opgetekend, staat daar als een les voor ons, om ons hoop te geven doordat we volhouden en uit de Schriften bemoediging putten.</verse>
				<verse number="5">Ik bid dat de God die helpt om vol te houden en die bemoediging schenkt, jullie de eensgezindheid zal geven die Christus Jezus van jullie verlangt.</verse>
				<verse number="6">Dan zullen jullie eenstemmig en gezamenlijk de God en Vader van onze Heer Jezus Christus verheerlijken.</verse>
				<verse number="7">Aanvaard elkaar dus, zoals Christus jullie heeft aanvaard, tot eer van God.</verse>
				<verse number="8">Want ik vertel jullie: Christus stelde zich ten dienste van de Joden om de beloften die aan Abraham, Isaak en Jakob waren gegeven, uit te voeren en zo Gods betrouwbaarheid te bevestigen,</verse>
				<verse number="9">en ook opdat de niet-Joden God zouden verheerlijken omwille van zijn mededogen. In de Schriften staat immers: “Daarom zal ik U prijzen te midden van de volken en U bezingen.”</verse>
				<verse number="10">En elders staat: “Volken, verheug u samen met Gods volk.”</verse>
				<verse number="11">En nog elders: “Loof de Heer, alle volken, laat alle naties Hem loven.”</verse>
				<verse number="12">En Jesaja zegt: “Uit Isaï zal een nieuwe afstammeling komen: Hij die komt om over de volken te heersen. Op Hem zullen de volken hun hoop stellen.”</verse>
				<verse number="13">Ik bid dat de God die hoop geeft, jullie allen met vreugde en vrede zal vullen, door het geloof. Dan zullen jullie overvloedig veel hoop hebben, doordat de Heilige Geest in jullie werkt.</verse>
				<verse number="14">Broeders en zusters, ik ben ervan overtuigd dat jullie volkomen goed zijn, over alle kennis beschikken en bekwaam zijn om elkaar terecht te wijzen.</verse>
				<verse number="15">Ik heb jullie geschreven op vrijmoedige toon, om jullie enkele zaken in herinnering te brengen. God heeft mij namelijk het voorrecht geschonken,</verse>
				<verse number="16">ten behoeve van de niet-Joden in dienst van Christus Jezus te staan. Het is mijn priesterlijke taak, Gods evangelie aan de niet-Joden te verkondigen en hen aan God aan te bieden als een offer dat door de Heilige Geest aan Hem is toegewijd en dat Hem zal bevallen.</verse>
				<verse number="17">Het is dankzij Christus Jezus dat ik fier mag zijn op hetgeen ik voor God doe.</verse>
				<verse number="18">Ik durf over niets anders te spreken dan hetgeen Christus door mij heeft gedaan om te zorgen dat de niet-Joden Hem gehoorzaam zouden worden: mijn woorden en daden,</verse>
				<verse number="19">de machtige tekenen en wonderen die ik heb verricht doordat Gods Geest in mij werkte. Zo heb ik overal het evangelie van Christus verspreid, van Jeruzalem en omstreken tot Illyrië.</verse>
				<verse number="20">Mijn enige ambitie is het evangelie te verkondigen op plaatsen waar men nog niet van Christus heeft gehoord, zodat ik niet bouw op de fundering die een ander heeft gelegd.</verse>
				<verse number="21">In de Schriften staat: “Zij aan wie Hij niet was aangekondigd, zullen zien, en zij die niet hadden gehoord, zullen begrijpen.”</verse>
				<verse number="22">Dat is de reden dat ik zo vaak ben verhinderd om jullie te bezoeken.</verse>
				<verse number="23">Maar nu is er in deze streken geen werk meer voor mij en aangezien ik er al vele jaren naar verlang bij jullie te komen,</verse>
				<verse number="24">hoop ik jullie onderweg te bezoeken wanneer ik naar Spanje reis. Ik hoop een tijdje bij jullie te verblijven en door jullie te worden toegerust voor mijn verdere reis.</verse>
				<verse number="25">Maar nu ben ik op weg naar Jeruzalem om de christenen daar bij te staan.</verse>
				<verse number="26">De kerkgemeenschappen in Macedonië en Achaje hebben namelijk besloten, een gezamenlijke gift te geven voor de armen onder de christenen in Jeruzalem.</verse>
				<verse number="27">Ze doen dit vrijwillig, maar eigenlijk zijn ze het aan hen verplicht, want als de gelovigen in Jeruzalem hun geestelijke zegeningen met de niet-Joden gedeeld hebben, dan behoren de niet-Joden de gelovigen in Jeruzalem materieel bij te staan.</verse>
				<verse number="28">Wanneer ik deze taak heb voltooid en de gift veilig heb overhandigd, zal ik via jullie naar Spanje reizen.</verse>
				<verse number="29">En ik weet dat wanneer ik bij jullie kom, ik zal komen met de volle zegen van Christus.</verse>
				<verse number="30">Broeders en zusters, ik spoor jullie aan, met beroep op onze Heer Jezus Christus en de liefde van de Geest, help mij door voor mij tot God te bidden,</verse>
				<verse number="31">dat ik tegen de ongelovigen in Judea beschermd zal worden en dat de gift die ik zal brengen de christenen in Jeruzalem zal bevallen.</verse>
				<verse number="32">Dan zal ik, als God het wil, vol vreugde naar jullie toe komen en bij jullie tot rust komen.</verse>
				<verse number="33">Ik wens jullie toe dat de God van vrede bij jullie allen zal zijn. Amen.</verse>
			</chapter>
			<chapter number="16">
				<verse number="1">Ik beveel onze zuster Febe bij jullie aan. Zij vervult een dienende functie in de kerkgemeenschap in Kenchreeën.</verse>
				<verse number="2">Ontvang haar als een medechristen, zoals het jullie betaamt. Geef haar alle bijstand die ze nodig heeft, want zij heeft veel mensen geholpen, waaronder ook mij.</verse>
				<verse number="3">Groet Prisca en Aquila, mijn collega's in dienst van Christus Jezus.</verse>
				<verse number="4">Zij hebben hun leven voor mij op het spel gezet, en niet alleen ik maar ook alle niet-Joodse kerkgemeenschappen zijn hen dankbaar.</verse>
				<verse number="5">Groet ook de kerkgemeenschap die in hun huis samenkomt. Groet mijn goede vriend Epenetus; hij was de eerste in Asia die tot het geloof in Christus kwam.</verse>
				<verse number="6">Groet Maria; zij heeft hard voor jullie gezwoegd.</verse>
				<verse number="7">Groet Andronikus en Junia, mijn volksgenoten en medegevangenen. Zij genieten veel aanzien als apostelen en zijn eerder christen geworden dan ik.</verse>
				<verse number="8">Groet Ampliatus, mijn goede vriend en medechristen.</verse>
				<verse number="9">Groet Urbanus, onze collega in dienst van Christus Jezus, en mijn goede vriend Stachys.</verse>
				<verse number="10">Groet Apelles; zijn trouw aan Christus heeft de proef doorstaan. Groet de huisgenoten van Aristobulus.</verse>
				<verse number="11">Groet Herodion, mijn volksgenoot. Groet de christenen in de familie van Narcissus.</verse>
				<verse number="12">Groet Tryfena en Tryfosa, die hard werken voor de Heer. Groet mijn goede vriendin Persis; ook zij heeft hard gewerkt voor de Heer.</verse>
				<verse number="13">Groet Rufus, een uitstekende dienaar van de Heer, en zijn moeder, die ook voor mij een moeder geworden is.</verse>
				<verse number="14">Groet Asynkritus, Flegon, Hermes, Patrobas, Hermas en de broeders en zusters die bij hen thuis samenkomen.</verse>
				<verse number="15">Groet Filologus en Julia, Nereus en zijn zus, en Olympas en alle christenen die bij hen thuis samenkomen.</verse>
				<verse number="16">Begroet elkaar met een heilige kus.</verse>
				<verse number="17">Broeders en zusters, ik spoor jullie aan, in de gaten te houden wie onenigheid veroorzaakt of barrières opwerpt tegen hetgeen jullie is geleerd, en bij die mensen uit de buurt te blijven.</verse>
				<verse number="18">Zij dienen niet onze Heer Christus maar hun eigen buik, en met hun vlotte babbel en complimenten misleiden ze de harten van argeloze mensen.</verse>
				<verse number="19">Iedereen heeft over jullie gehoorzaamheid gehoord. Daarom verheug ik me over jullie, want ik wil dat jullie het goede weten te herkennen en onervaren zijn in het kwaad.</verse>
				<verse number="20">De God van vrede zal de satan binnenkort onder jullie voeten vermorzelen. Ik wens jullie de genade van onze Heer Jezus toe.</verse>
				<verse number="21">Mijn collega Timoteüs en mijn volksgenoten Lucius, Jason en Sosipater groeten jullie.</verse>
				<verse number="22">Ik, Tertius, die deze brief opschrijf, groet jullie als medechristen.</verse>
				<verse number="23">Gajus, gastheer van zowel mijzelf als de hele kerkgemeenschap, groet jullie, en ook Erastus, de beheerder van de stedelijke financiën, en onze broeder Quartus.</verse>
				<verse number="24"></verse>
				<verse number="25">Ik prijs God: Hij kan zorgen dat jullie sterk staan door te geloven in het evangelie van Jezus Christus dat ik verkondig. Dat is het geheim dat lange tijd verborgen is geweest,</verse>
				<verse number="26">maar dat nu geopenbaard is. Op Gods bevel wordt het aan alle volken bekendgemaakt door middel van profetische geschriften, opdat zij Hem, de eeuwige God, geloven en gehoorzamen.</verse>
				<verse number="27">Hij is de enige die alle inzicht heeft en Hem komt voor eeuwig de hoogste eer toe dankzij Jezus Christus. Amen.</verse>
			</chapter>
		</book>
		<book number="46">
			<chapter number="1">
				<verse number="1">Van: Paulus, overeenkomstig Gods wil geroepen om apostel van Christus Jezus te zijn, en van onze broeder Sostenes.</verse>
				<verse number="2">Aan: Gods kerkgemeenschap in Korinte – jullie zijn heilig doordat jullie bij Christus Jezus horen, jullie zijn geroepen om je aan Hem toe te wijden – en aan allen die hun en onze Heer Jezus Christus aanroepen, waar zij zich ook bevinden.</verse>
				<verse number="3">Ik wens jullie de genade en vrede van God, onze Vader, en van de Heer Jezus Christus toe.</verse>
				<verse number="4">Ik dank mijn God altijd voor jullie die bij Christus Jezus horen, want Gods genade is aan jullie geschonken.</verse>
				<verse number="5">Jullie zijn rijkelijk voorzien van allerlei onderricht en geestelijke kennis,</verse>
				<verse number="6">en de boodschap over Christus is in jullie leven verankerd.</verse>
				<verse number="7">Er ontbreekt bij jullie geen enkele van de gaven die God schenkt en jullie kijken uit naar de terugkomst van onze Heer Jezus Christus.</verse>
				<verse number="8">Hij zal ervoor zorgen dat jullie tot het einde toe standhouden, zodat er niets op jullie aan te merken zal zijn op de Dag van onze Heer Jezus Christus.</verse>
				<verse number="9">God is trouw; Hij heeft jullie geroepen om een persoonlijke relatie te hebben met zijn Zoon, Jezus Christus onze Heer.</verse>
				<verse number="10">Broeders en zusters, ik smeek jullie in naam van onze Heer Jezus Christus, elkaar niet tegen te spreken en niet onderling verdeeld te zijn, maar volkomen gelijkgezind en gelijkgestemd.</verse>
				<verse number="11">Ik ben namelijk van de huisgenoten van Chloé te weten gekomen, broeders en zusters, dat er bij jullie rivaliteit is.</verse>
				<verse number="12">Ik bedoel dat bij jullie de een zegt: ‘Ik ben aanhanger van Paulus’, de ander: ‘Ik ben aanhanger van Apollos’, weer een ander: ‘En ik van Kefas’, en nog een ander: ‘En ik van Christus’.</verse>
				<verse number="13">Is Christus dan verdeeld? Is Paulus voor jullie gekruisigd? Zijn jullie in de naam van Paulus gedoopt?</verse>
				<verse number="14">Ik dank God dat ik niemand van jullie gedoopt heb, behalve Crispus en Gajus.</verse>
				<verse number="15">Niemand kan dus zeggen dat hij in mijn naam is gedoopt.</verse>
				<verse number="16">(Ik heb ook Stefanas en zijn huisgenoten gedoopt, maar voor zover ik mij kan herinneren heb ik bij jullie niemand anders gedoopt.)</verse>
				<verse number="17">Christus heeft mij immers niet gezonden om te dopen, maar om het evangelie te verkondigen. En om te voorkomen dat de betekenis van Christus' dood aan het kruis zou worden afgezwakt, maak ik daarbij geen gebruik van ingewikkelde woorden.</verse>
				<verse number="18">Voor de mensen die verloren gaan is de boodschap over het kruis weliswaar onzin, voor ons die gered worden spreekt ze van Gods kracht.</verse>
				<verse number="19">In de Schriften staat immers: “Ik zal de wijsheid van de wijzen te gronde richten en de intelligentie van de intelligenten tenietdoen.”</verse>
				<verse number="20">Waar zijn de wijzen dan? Waar zijn de kenners van de Schriften? Waar de redenaars van de huidige wereld? Heeft God niet bewezen dat de wijsheid van de wereld in feite dwaasheid is?</verse>
				<verse number="21">In zijn wijsheid heeft God ervoor gezorgd dat de wereld Hem niet heeft leren kennen door middel van haar eigen wijsheid. En in zijn goedheid heeft Hij besloten, de gelovigen te redden door middel van de zogenaamde onzin die wij verkondigen.</verse>
				<verse number="22">Joden vragen om wonderlijke tekenen en Grieken zoeken naar wijsheid,</verse>
				<verse number="23">maar wij verkondigen de gekruisigde Christus. Joden nemen daar aanstoot aan en niet-Joden vinden het onzin,</verse>
				<verse number="24">maar voor wie geroepen zijn – zowel Joden als Grieken – is Christus de belichaming van Gods kracht en van Gods wijsheid.</verse>
				<verse number="25">Het dwaze van God is namelijk wijzer dan menselijke wijsheid en het zwakke van God is sterker dan menselijke kracht.</verse>
				<verse number="26">Broeders en zusters, denk eens aan jullie situatie op het tijdstip dat jullie werden geroepen: naar menselijke maatstaven waren weinigen van jullie geleerd, weinigen hadden macht en weinigen waren van hoge komaf.</verse>
				<verse number="27">Maar hetgeen de wereld als onzin beschouwt, is door God uitgekozen om de wijzen in verlegenheid te brengen. Hetgeen de wereld als zwak beschouwt, is door God uitgekozen om de sterken in verlegenheid te brengen.</verse>
				<verse number="28">En hetgeen de wereld als onbeduidend of veracht beschouwt, als zonder waarde, is door God uitgekozen om hetgeen voor de wereld wel van waarde is teniet te doen.</verse>
				<verse number="29">Daarom is er niemand die zichzelf kan aanprijzen bij God.</verse>
				<verse number="30">Het is door Gods toedoen dat jullie bij Christus Jezus horen, die voor ons de belichaming is van Gods wijsheid, van vrijspraak van schuld, en van onze heiligmaking en verlossing.</verse>
				<verse number="31">Zo staat het ook in de Schriften: “Als iemand ergens fier op wil zijn, laat hij dan fier zijn op de Heer.”</verse>
			</chapter>
			<chapter number="2">
				<verse number="1">Broeders en zusters, toen ik bij jullie kwam om het geheim over God aan jullie te verkondigen, deed ik dat niet met prachtige woorden of wijsheid.</verse>
				<verse number="2">Ik had namelijk besloten geen andere kennis te brengen dan dat Jezus de Messias is, die gekruisigd werd.</verse>
				<verse number="3">Toen ik bij jullie was, voelde ik me zwak en beefde ik van angst.</verse>
				<verse number="4">De boodschap die ik verkondigde bestond niet uit overtuigende wijze woorden, maar bewees zich door de kracht van de Geest.</verse>
				<verse number="5">Het was namelijk de bedoeling dat jullie geloof niet gebaseerd zou zijn op menselijke wijsheid, maar op Gods kracht.</verse>
				<verse number="6">Aan wie daar rijp voor zijn, geven we echter wel wijsheid door, maar dat is niet de wijsheid van de huidige wereld, noch van de heersers van de huidige wereld, die hun macht zullen verliezen.</verse>
				<verse number="7">Nee, wij geven Gods wijsheid door, die geheim en verborgen was. Maar voordat de tijd begon, had God reeds besloten dat ze nu onthuld zou worden, zodat wij in zijn hemelse pracht mogen delen.</verse>
				<verse number="8">En geen van de heersers van de huidige wereld had dat begrepen; anders zouden ze de Heer van die hemelse pracht niet hebben gekruisigd.</verse>
				<verse number="9">Zo staat het immers ook in de Schriften: “Wat geen oog heeft gezien, geen oor heeft gehoord en geen mensenhart heeft bedacht, dat is wat God heeft voorbereid voor de mensen die Hem liefhebben.”</verse>
				<verse number="10">En het is ook wat God ons heeft geopenbaard door de Geest. De Geest doorgrondt namelijk alles, zelfs het diepste in God.</verse>
				<verse number="11">Want zoals het enkel iemands eigen geest is die weet wat er in hem omgaat, zo weet ook enkel Gods Geest wat er in God omgaat.</verse>
				<verse number="12">Wij hebben niet de geest van de wereld ontvangen, maar de Geest die van God komt, opdat wij zouden weten wat God ons in zijn genade heeft geschonken.</verse>
				<verse number="13">Daarover spreken wij in bewoordingen die niet zijn aangeleerd door menselijke wijsheid, maar door de Geest. En zo leggen wij de geestelijke realiteit uit in bewoordingen die door de Geest zijn aangeleerd.</verse>
				<verse number="14">Maar de persoon in wie Gods Geest niet woont, aanvaardt de dingen die eigen zijn aan Gods Geest niet. Hij beschouwt ze als onzin en hij kan ze niet begrijpen, want enkel Gods Geest stelt in staat om erover te oordelen.</verse>
				<verse number="15">De persoon in wie de Geest woont, kan dat alles wel onderscheiden, maar kan zelf niet door anderen worden doorgrond.</verse>
				<verse number="16">Immers: “Wie begrijpt het denken van de Heer, wie kan Hem raad geven?” Wij hebben het denken van Christus.</verse>
			</chapter>
			<chapter number="3">
				<verse number="1">Broeders en zusters, ik kon jullie niet toespreken als mensen in wie Gods Geest leeft. Daarom sprak ik jullie toe als ongeestelijke mensen, onvolwassen in hun geloof in Christus.</verse>
				<verse number="2">Ik gaf jullie melk en geen vast voedsel, want dat konden jullie nog niet aan. En jullie kunnen het nog altijd niet aan,</verse>
				<verse number="3">want jullie zijn nog altijd ongeestelijk. Als er onder jullie afgunst en rivaliteit heerst, zijn jullie dan niet ongeestelijk en leven jullie dan niet op basis van menselijke maatstaven?</verse>
				<verse number="4">Want als iemand zegt: ‘Ik ben een aanhanger van Paulus’, en een ander: ‘En ik van Apollos’, dan zijn jullie toch menselijk bezig?</verse>
				<verse number="5">Wat voor iemand is Apollos? En wat voor iemand is Paulus? Wij zijn assistenten door wie jullie tot geloof zijn gekomen, en de Heer heeft ons elk een eigen taak gegeven.</verse>
				<verse number="6">Ik heb geplant, Apollos heeft water gegeven, maar God zorgde voor de groei.</verse>
				<verse number="7">En niet hij die plant, noch hij die water geeft is van belang, maar alleen Hij die voor de groei zorgt, namelijk God.</verse>
				<verse number="8">Hij die plant en hij die water geeft hebben hetzelfde doel, en ze zullen allebei worden beloond voor het werk dat ze hebben gedaan.</verse>
				<verse number="9">Wij zijn namelijk collega's in dienst van God en jullie zijn Gods akker, Gods bouwwerk.</verse>
				<verse number="10">Met de genade die God mij heeft geschonken, heb ik als een verstandig bouwkundige een fundering gelegd. Een ander bouwt daarop verder. Maar iedereen moet opletten hoe hij bouwt.</verse>
				<verse number="11">Want niemand kan een andere fundering leggen dan de fundering die er reeds ligt: Jezus Christus.</verse>
				<verse number="12">Men kan op de fundering bouwen met goud, zilver, edelstenen, hout, hooi of stro.</verse>
				<verse number="13">Hoe iedereen heeft gebouwd, zal duidelijk worden. Dat zal gebeuren op de Dag van het Oordeel, en het vuur zal het duidelijk maken. Het vuur zal die dag duidelijk maken hoe zuiver ieders werk is.</verse>
				<verse number="14">Als hetgeen iemand op de fundering heeft gebouwd het vuur doorstaat, dan ontvangt die bouwer een beloning.</verse>
				<verse number="15">Maar als zijn werk verbrandt, lijdt hij wel verlies, maar blijft hijzelf behouden, als iemand die uit een brand is gered.</verse>
				<verse number="16">Weten jullie niet dat jullie Gods tempel zijn en dat Gods Geest in jullie woont?</verse>
				<verse number="17">Als iemand Gods tempel te gronde richt, zal God hem te gronde richten. Want Gods tempel is heilig en jullie zijn die tempel.</verse>
				<verse number="18">Laat niemand zichzelf iets wijsmaken: als iemand van jullie denkt dat hij wijs is naar de maatstaven van de huidige wereld, moet hij eerst “dwaas” worden voordat hij werkelijk wijs kan worden.</verse>
				<verse number="19">Want de wijsheid van de huidige wereld is onzin in Gods ogen. In de Schriften staat immers: “Hij vangt de wijze in zijn eigen sluwheid”.</verse>
				<verse number="20">En elders staat: “De Heer kent de gedachten van de wijzen, Hij weet dat ze waardeloos zijn.”</verse>
				<verse number="21">Laat niemand dus pochen over een bepaald persoon. Immers, alles is van jullie:</verse>
				<verse number="22">zowel Paulus als Apollos, als Kefas, de wereld, het leven, de dood, het heden en de toekomst – alles is van jullie,</verse>
				<verse number="23">en jullie zijn van Christus en Christus is van God.</verse>
			</chapter>
			<chapter number="4">
				<verse number="1">Wij moeten worden beschouwd als dienaren van Christus en beheerders van Gods geheimen.</verse>
				<verse number="2">En van beheerders wordt verwacht dat ze hun betrouwbaarheid bewijzen.</verse>
				<verse number="3">Maar jullie oordeel, of dat van een menselijke rechtbank, is voor mij van weinig belang. Ik beoordeel mezelf evenmin.</verse>
				<verse number="4">Ik ben me niet bewust van iets dat ik verkeerd zou hebben gedaan, maar dat spreekt mij niet vrij. Het is namelijk de Heer die mij beoordeelt.</verse>
				<verse number="5">Vel dus geen oordeel vooraleer de tijd daarvoor is aangebroken, maar wacht tot de Heer komt. Dan zal Hij aan het licht brengen wat nu nog in het donker verborgen is en blootleggen wat in het hart van de mensen omgaat. En dan zal iedereen van God de lof ontvangen die hem toekomt.</verse>
				<verse number="6">Broeders en zusters, het is omwille van jullie dat ik deze principes op mijzelf en Apollos heb toegepast. Dan kunnen jullie van ons voorbeeld leren wat het betekent om je te houden aan hetgeen in de Schriften staat en niet te dwepen met de ene ten koste van de andere.</verse>
				<verse number="7">Want wat maakt jou anders dan de ander? En wat heb jij dat je niet hebt ontvangen? En als je het hebt ontvangen, waarom poch je er dan over, alsof het geen geschenk was?</verse>
				<verse number="8">Jullie hebben zogezegd alles wat je nodig hebt, jullie zijn reeds rijk geworden, jullie zijn reeds machtig geworden – en dat zonder ons! Was het maar waar dat jullie machtig zijn geworden; dan zouden wij in jullie macht kunnen delen!</verse>
				<verse number="9">Ik heb namelijk de indruk dat God ons, apostelen, volledig achteraan in de rij heeft gezet, zoals de ter dood veroordeelden in de arena. Wij zijn een schouwspel geworden voor de hele wereld, voor zowel engelen als mensen.</verse>
				<verse number="10">Wij zijn dwazen omwille van Christus, maar jullie zijn verstandig. Wij zijn zwak, maar jullie zijn sterk. Jullie worden geëerd, maar wij worden geminacht.</verse>
				<verse number="11">Tot nu toe lijden wij honger en dorst. Wij zijn pover gekleed, worden geslagen en hebben geen vaste woonplaats.</verse>
				<verse number="12">Wij verdienen zwoegend onze eigen kost. Wanneer we worden verwenst, zegenen we. Wanneer we worden vervolgd, verdragen we dat.</verse>
				<verse number="13">Wanneer we worden belasterd, geven we een vriendelijk antwoord. Wij zijn het uitschot van de wereld geworden, het afval van de maatschappij, en we zijn dat nog altijd.</verse>
				<verse number="14">Ik schrijf deze dingen niet om jullie te beschamen, maar om jullie terecht te wijzen als mijn dierbare kinderen.</verse>
				<verse number="15">Jullie hebben weliswaar duizenden opvoeders in het christelijk geloof, maar niet veel vaders. Door het evangelie ben ik echter jullie vader in het geloof in Christus Jezus geworden.</verse>
				<verse number="16">En ik spoor jullie aan om mijn voorbeeld te volgen.</verse>
				<verse number="17">Het is daarom dat ik Timoteüs naar jullie toe stuur. Hij is mijn dierbare en trouwe kind in het geloof in de Heer en hij zal jullie geheugen opfrissen over mijn christelijke levenswijze, zoals ik die overal in iedere kerkgemeenschap aan de mensen leer.</verse>
				<verse number="18">Sommigen van jullie zijn verwaand geworden; zij denken dat ik niet bij jullie zal komen.</verse>
				<verse number="19">Maar binnenkort kom ik naar jullie toe – als de Heer het wil – en dan zal ik te weten komen of de praatjes van die verwaande mensen enige kracht bevatten.</verse>
				<verse number="20">Want Gods heerschappij komt niet tot uiting door middel van praatjes, maar door machtige daden.</verse>
				<verse number="21">Wat willen jullie? Zal ik bij jullie komen met de stok of met een liefdevolle, zachtmoedige houding?</verse>
			</chapter>
			<chapter number="5">
				<verse number="1">Men zegt zowaar dat er seksueel wangedrag bij jullie voorkomt, en nog wel een vorm van seksueel wangedrag die zelfs bij de ongelovigen niet voorkomt: iemand heeft seks met de vrouw van zijn vader.</verse>
				<verse number="2">En jullie zijn vol van jezelf! Zouden jullie niet beter bedroefd zijn en de persoon die zich zo gedraagt uit jullie kerkgemeenschap zetten?</verse>
				<verse number="3">Ik ben weliswaar niet in levenden lijve bij jullie, maar in mijn geest ben ik aanwezig en ik heb, als iemand die op die manier bij jullie is, reeds een oordeel geveld over de persoon die zich zo gedraagt.</verse>
				<verse number="4">Wanneer jullie bijeenkomen in de naam van de Heer Jezus en ik in mijn geest bij jullie ben, dan moeten we, met de kracht van onze Heer Jezus,</verse>
				<verse number="5">die persoon aan Satan overleveren. Dan zal zijn lichaam wel te gronde gaan, maar zijn geest zal gered zijn op de Dag van de Heer.</verse>
				<verse number="6">Jullie trots is onterecht. Weten jullie niet dat een kleine hoeveelheid desem het hele deeg doet rijzen?</verse>
				<verse number="7">Zuiver jezelf dus van de oude desem, zodat jullie vers deeg worden. Immers, jullie zijn ongedesemd en ons Pesachlam, Christus, is geslacht.</verse>
				<verse number="8">Laten we daarom de oude desem – het kwaad en de zonde – wegdoen. Dan kunnen we feest vieren met ongedesemd brood – oprechtheid en waarheid.</verse>
				<verse number="9">Ik had jullie eerder al geschreven om niet om te gaan met mensen die zich bezighouden met seksueel wangedrag.</verse>
				<verse number="10">Daarmee bedoel ik niet de mensen van de huidige wereld die zich bezighouden met seksueel wangedrag, of die begerig zijn naar wat anderen toebehoort, of die anderen oplichten of afgoden vereren, want dan zouden jullie uit de wereld moeten vertrekken.</verse>
				<verse number="11">Wat ik bedoel is dat jullie niet moeten omgaan met iemand die beweert een geloofsgenoot te zijn, maar die zich bezighoudt met seksueel wangedrag, begerigheid naar wat anderen toebehoort, afgoderij, laster, dronkenschap of oplichting. Met zo iemand moeten jullie zelfs niet samen eten.</verse>
				<verse number="12">Het is toch niet aan mij om over buitenstaanders te oordelen? Het zijn toch de mensen in jullie eigen midden over wie jullie moeten oordelen?</verse>
				<verse number="13">God zal over de buitenstaanders oordelen, maar jullie moeten uit je midden verwijderen wie slecht is.</verse>
			</chapter>
			<chapter number="6">
				<verse number="1">Wanneer iemand van jullie een geschil heeft met een ander, hoe durf je het dan voor te leggen aan onrechtvaardige rechters in plaats van mensen die bij God horen?</verse>
				<verse number="2">Weten jullie niet dat zij die bij God horen over de wereld zullen oordelen? En als jullie over de wereld zullen oordelen, zijn jullie dan echt niet in staat om kleine geschillen op te lossen?</verse>
				<verse number="3">Weten jullie niet dat wij over engelen zullen oordelen? Dan moet het toch ook lukken met alledaagse zaken?</verse>
				<verse number="4">Als jullie dus geschillen over alledaagse zaken hebben, waarom leg je ze dan voor aan rechters die binnen de kerkgemeenschap geen aanzien genieten?</verse>
				<verse number="5">Jullie moesten je schamen! Is er dan onder jullie echt geen wijze persoon die in staat is om uitspraak te doen in een conflict tussen geloofsgenoten?</verse>
				<verse number="6">Maar nee, de ene christen spant een rechtszaak aan tegen de andere, en dat in het bijzijn van ongelovigen!</verse>
				<verse number="7">Alleen al het feit dat jullie rechtszaken tegen elkaar aanspannen is voor jullie een nederlaag. Zou het niet beter zijn om onrecht te lijden? Zou het niet beter zijn om benadeeld te worden?</verse>
				<verse number="8">Maar in plaats daarvan doen jullie mensen – die nog wel christen zijn – onrecht aan en benadelen jullie hen.</verse>
				<verse number="9">Weten jullie niet dat onrechtvaardige mensen geen deel krijgen aan Gods koninkrijk? Vergis je niet: mensen die zich bezighouden met seksueel wangedrag, afgoderij, overspel of homoseksuele handelingen,</verse>
				<verse number="10">of met diefstal, begerigheid naar wat anderen toebehoort, dronkenschap, laster of oplichting, krijgen geen deel aan Gods koninkrijk.</verse>
				<verse number="11">En zo was het met sommigen van jullie, maar jullie zijn schoongewassen, jullie zijn heilig gemaakt: jullie zijn met God in het reine gebracht door de macht van de Heer Jezus Christus en door de Geest van onze God.</verse>
				<verse number="12">‘Voor mij is alles toegestaan’, zeg je. En dat is zo, maar niet alles is nuttig. Voor mij is alles toegestaan, maar ik laat mij door niets beheersen.</verse>
				<verse number="13">‘Voedsel is er voor de maag’, zeg je, en de maag is er voor het voedsel, maar God zal aan beide een einde maken. Het lichaam is niet bedoeld voor seksueel wangedrag, maar voor de Heer. En de Heer geeft om het lichaam.</verse>
				<verse number="14">God heeft de Heer doen verrijzen en Hij zal ook ons doen verrijzen, door zijn kracht.</verse>
				<verse number="15">Weten jullie niet dat je lichaam deel uitmaakt van het lichaam van Christus? Zou ik dan delen van het lichaam van Christus gebruiken voor seks met een prostituee? Absoluut niet!</verse>
				<verse number="16">Weten jullie niet dat iemand die seks met een prostituee heeft, een lichamelijke eenheid met haar vormt? De Schrift zegt immers: “De twee zullen één lichaam vormen.”</verse>
				<verse number="17">Maar wie zich aan de Heer geeft, vormt met Hem een geestelijke eenheid.</verse>
				<verse number="18">Ga seksueel wangedrag dus uit de weg. Iedere andere zonde wordt gepleegd buiten het lichaam om, maar wie seksueel wangedrag pleegt, zondigt tegen zijn eigen lichaam.</verse>
				<verse number="19">Weten jullie niet dat je lichaam een tempel is – namelijk van de Heilige Geest die in je woont – en dat je die van God hebt gekregen? Je bent niet van jezelf,</verse>
				<verse number="20">je bent duur gekocht. Gebruik je lichaam dus om God te eren.</verse>
			</chapter>
			<chapter number="7">
				<verse number="1">En dan nu over de zaken waarover jullie mij hebben geschreven. Het is inderdaad goed voor een mens om geen seks met een vrouw te hebben.</verse>
				<verse number="2">Maar om seksueel wangedrag te vermijden hoort elke man zijn eigen vrouw te hebben en elke vrouw haar eigen man.</verse>
				<verse number="3">De man moet zijn verplichting tegenover zijn vrouw vervullen, en omgekeerd ook de vrouw tegenover haar man.</verse>
				<verse number="4">De vrouw beschikt niet zelf over haar lichaam, maar haar man. En omgekeerd is het niet de man die over zijn lichaam beschikt, maar zijn vrouw.</verse>
				<verse number="5">Onthoud elkaar dit recht niet, tenzij met onderlinge toestemming en voor korte tijd, zodat jullie je aan het gebed kunnen wijden. Daarna behoren jullie weer bij elkaar te komen, om te vermijden dat Satan jullie in verleiding brengt door een gebrek aan zelfbeheersing.</verse>
				<verse number="6">Ik zeg dit om jullie tegemoet te komen. Het is geen bevel.</verse>
				<verse number="7">In feite zou ik willen dat iedereen was zoals ik. Ieder heeft echter zijn eigen gave van God gekregen, de een deze gave, de ander die.</verse>
				<verse number="8">Tot de ongehuwden en weduwen zeg ik dat het goed voor hen is als ze blijven zoals ik.</verse>
				<verse number="9">Maar als ze zich niet kunnen beheersen, kunnen ze beter trouwen, want het is beter om te trouwen dan in brand te staan.</verse>
				<verse number="10">Voor wie gehuwd is, heb ik het volgende bevel – niet ik, maar de Heer: een vrouw mag niet van haar man scheiden.</verse>
				<verse number="11">Als ze echter toch scheidt, moet ze ongehuwd blijven of zich met haar man verzoenen. En een man mag niet van zijn vrouw scheiden.</verse>
				<verse number="12">Tegen de overigen zeg ik – niet de Heer, maar ikzelf: als een christen een vrouw heeft die niet gelovig is en die ermee instemt bij hem te blijven, dan moet hij niet van haar scheiden.</verse>
				<verse number="13">En een vrouw die een ongelovige echtgenoot heeft die ermee instemt bij haar te blijven, moet niet van haar man scheiden.</verse>
				<verse number="14">De ongelovige man wordt namelijk, omwille van zijn gelovige vrouw, door God behandeld als iemand die bij Hem hoort en de ongelovige vrouw wordt, omwille van haar gelovige man, ook door God behandeld als iemand die bij Hem hoort. Anders zouden hun kinderen door God worden behandeld als kinderen van ongelovigen, maar nu worden ze door God behandeld als kinderen van mensen die bij Hem horen.</verse>
				<verse number="15">Indien de ongelovige huwelijkspartner echter wenst te scheiden, mag hij of zij van je scheiden en in dergelijke gevallen heb je als gelovige man of vrouw geen verplichtingen meer ten opzichte van die persoon. God heeft jullie geroepen om in vrede te leven.</verse>
				<verse number="16">Want als vrouw weet je niet of je man door jouw toedoen gered zal worden en als man weet je niet of je vrouw door jouw toedoen gered zal worden.</verse>
				<verse number="17">Verder moet ieder van ons het leven leiden dat de Heer je heeft toebedeeld, in de toestand waarin je door God bent geroepen. Dat is wat ik in alle kerkgemeenschappen voorschrijf.</verse>
				<verse number="18">Dus als iemand besneden was toen hij werd geroepen, hoeft hij het niet te laten verhelpen. En als iemand niet besneden was toen hij werd geroepen, hoeft hij zich niet te laten besnijden.</verse>
				<verse number="19">Besneden zijn is niet van belang en onbesneden zijn is ook niet van belang, maar wel dat we ons aan Gods geboden houden.</verse>
				<verse number="20">Laat iedereen blijven in de toestand waarin hij zich bevond toen hij werd geroepen.</verse>
				<verse number="21">Als je als slaaf bent geroepen, maak je daar dan niet druk over. Maar als je vrij kan komen, maak dan van die kans gebruik.</verse>
				<verse number="22">Want wie slaaf was toen de Heer hem riep om bij Hem te horen, is in Gods ogen een vrij mens. En wie vrij was toen hij werd geroepen, is slaaf van Christus.</verse>
				<verse number="23">Je bent duur gekocht; word dus geen slaaf van mensen.</verse>
				<verse number="24">Broeders en zusters, laat ieder dus voor God leven in de toestand waarin hij is geroepen.</verse>
				<verse number="25">Wat de ongehuwde jonge vrouwen betreft heb ik geen bevel van de Heer, maar ik geef mijn mening als iemand op wie je kan vertrouwen dankzij Gods genade.</verse>
				<verse number="26">Met het oog op de huidige nood denk ik dat het goed voor een mens is om ongehuwd te blijven.</verse>
				<verse number="27">Als je aan een vrouw beloofd hebt om met haar te trouwen, verbreek die belofte dan niet. Ben je niet getrouwd of verloofd? Ga dan niet op zoek naar een vrouw.</verse>
				<verse number="28">Maar als je wel trouwt, is dat geen zonde. En ook als een jonge vrouw trouwt, is dat geen zonde. Wie trouwt, zal echter wel moeilijkheden hebben in dit leven, en dat wil ik jullie besparen.</verse>
				<verse number="29">Maar ik zeg het volgende, broeders en zusters: er rest ons weinig tijd. Zij die een vrouw hebben, behoren vanaf nu te leven alsof ze er geen hebben.</verse>
				<verse number="30">Zij die bedroefd zijn, behoren te leven alsof ze niet bedroefd zijn. Zij die verheugd zijn, behoren te leven alsof ze niet verheugd zijn. Zij die iets kopen, behoren te leven alsof ze het niet kunnen houden.</verse>
				<verse number="31">Zij die omgaan met de dingen van de wereld, behoren te zorgen dat het hen niet volledig in beslag neemt, want de wereld in haar huidige vorm zal verdwijnen.</verse>
				<verse number="32">Ik zou willen dat jullie zonder zorgen kunnen leven. Een ongehuwde man houdt zich bezig met de dingen van de Heer, hoe hij de Heer blij kan maken.</verse>
				<verse number="33">Maar een gehuwde man houdt zich bezig met de dingen van de wereld, hoe hij zijn vrouw blij kan maken.</verse>
				<verse number="34">Hij wordt dus naar twee kanten getrokken. De ongehuwde vrouw en het jonge meisje houden zich bezig met de dingen van de Heer; ze willen met heel hun lichaam en geest aan Hem toegewijd zijn. Maar een getrouwde vrouw houdt zich bezig met de dingen van de wereld, hoe ze haar man blij kan maken.</verse>
				<verse number="35">Ik zeg dit voor jullie eigen bestwil; niet om jullie aan de ketting te leggen, maar opdat jullie een eerbaar leven kunnen leiden, in volkomen toewijding aan de Heer.</verse>
				<verse number="36">Als iemand echter denkt dat hij zich niet eerbaar gedraagt ten opzichte van zijn verloofde en hij moeite heeft om zijn verlangens in toom te houden, en als hij vindt dat hij met haar moet trouwen, laat hij dan doen wat hij wenst. Het is geen zonde, ze mogen trouwen.</verse>
				<verse number="37">Maar wie vastbesloten is, zichzelf in toom kan houden en zijn seksuele verlangens kan beheersen – wie dus vastbesloten is om niet met zijn verloofde te trouwen – doet daar goed aan.</verse>
				<verse number="38">Dus wie met zijn verloofde trouwt, doet daar goed aan en wie niet trouwt, doet nog beter.</verse>
				<verse number="39">Een vrouw is aan haar man gebonden zo lang hij leeft, maar als de man sterft, is ze vrij om te trouwen met wie ze wil, op voorwaarde dat die persoon christen is.</verse>
				<verse number="40">Naar mijn mening is ze echter gelukkiger als ze ongehuwd blijft, en ik denk dat ik ook Gods Geest heb.</verse>
			</chapter>
			<chapter number="8">
				<verse number="1">En dan nu over voedsel dat aan afgoden gewijd is. Zoals wij weten beschikken wij allen over kennis. Maar kennis maakt verwaand; de liefde daarentegen bouwt op.</verse>
				<verse number="2">Als iemand meent dat hij iets weet, dan weet hij nog niet zoals hij behoort te weten.</verse>
				<verse number="3">Maar als iemand God liefheeft, dan kent God hem.</verse>
				<verse number="4">Dus wat het voedsel betreft dat aan afgoden gewijd is: wij weten dat geen enkele afgod in de wereld werkelijk bestaat en dat er maar één God is.</verse>
				<verse number="5">Want zelfs als er zogenaamde goden zijn, in de hemel of op aarde – en er zijn veel van die “goden” en “machten” –</verse>
				<verse number="6">wij weten dat er slechts één God is – de Vader dankzij Wie alles bestaat en voor Wie wij leven – en één machtige Heer – Jezus Christus, door Wie alles bestaat en door Wie wij leven.</verse>
				<verse number="7">Maar niet iedereen beseft dit. Sommige mensen zijn nog zo aan afgoden gewend, dat hun geweten – dat overgevoelig is – verontreinigd raakt wanneer zij voedsel eten dat aan een afgod gewijd is.</verse>
				<verse number="8">Voedsel brengt ons echter niet dichter bij God. We zijn niet slechter af wanneer we iets niet eten en niet beter wanneer we het wel eten.</verse>
				<verse number="9">Maar pas op dat je geen struikelblok voor de zwakkere persoon vormt door van je rechten gebruik te maken.</verse>
				<verse number="10">Want als iemand jou, die dat allemaal beseft, in een afgodentempel ziet eten, dan wordt de persoon met een overgevoelig geweten toch aangezet om voedsel te eten dat aan afgoden is gewijd?</verse>
				<verse number="11">Dan wordt deze zwakkere broeder of zuster, voor wie Christus gestorven is, te gronde gericht door jouw kennis.</verse>
				<verse number="12">Door zo tegen je geloofsgenoten te zondigen en hun geweten te kwetsen wanneer dat overgevoelig is, zondig je tegen Christus.</verse>
				<verse number="13">Dus als hetgeen ik eet mijn geloofsgenoot doet struikelen, dan zal ik nooit meer vlees eten, om te voorkomen dat ik mijn geloofsgenoot doe struikelen.</verse>
			</chapter>
			<chapter number="9">
				<verse number="1">Ik ben toch vrij? Ik ben toch apostel? Ik heb Jezus, onze Heer, toch gezien? Jullie zijn toch het resultaat van het werk dat de Heer door mij doet?</verse>
				<verse number="2">Zelfs als ik voor anderen geen apostel ben, dan ben ik het wel voor jullie! Het feit dat jullie bij de Heer horen, is immers het bewijs dat ik een apostel ben.</verse>
				<verse number="3">Mijn antwoord aan wie mij om verantwoording vraagt, is als volgt.</verse>
				<verse number="4">Wij hebben toch het recht om te eten en te drinken?</verse>
				<verse number="5">En wij hebben toch het recht om een gelovige echtgenote met ons mee te nemen, net zoals de andere apostelen en de broers van de Heer, en ook Kefas?</verse>
				<verse number="6">Of moeten Barnabas en ik als enigen zelf in ons onderhoud voorzien?</verse>
				<verse number="7">Wie zou ooit op eigen kosten als soldaat dienstdoen? Wie zou een wijngaard aanplanten zonder van de opbrengst te eten? En wie zou een kudde hoeden zonder van de melk te drinken?</verse>
				<verse number="8">Dit is niet een louter menselijk argument, de wet zegt het toch ook?</verse>
				<verse number="9">Immers, in de Wet van Mozes staat: “Een dorsende os mag je niet muilkorven.” Heeft God hier werkelijk de os op het oog?</verse>
				<verse number="10">Of zegt Hij dit omwille van ons? Natuurlijk staat dit er omwille van ons, want wie ploegt en wie dorst, mag toch verwachten om zijn aandeel te krijgen!</verse>
				<verse number="11">Als wij bij jullie geestelijk zaad hebben gezaaid, is het dan te veel gevraagd dat wij een materiële oogst van jullie ontvangen?</verse>
				<verse number="12">Als anderen dit recht ten aanzien van jullie hebben, dan wij toch des te meer? Wij hebben echter niet van dit recht gebruikgemaakt. Integendeel, we verdragen alles, om te voorkomen dat we het evangelie van Christus belemmeren.</verse>
				<verse number="13">Weten jullie niet dat zij die in de tempel dienstdoen, eten van hetgeen in de tempel is, en dat zij die altaardiensten verrichten, een deel krijgen van wat er geofferd wordt?</verse>
				<verse number="14">Op dezelfde manier heeft de Heer opgedragen dat zij die het evangelie verkondigen, van die verkondiging mogen leven.</verse>
				<verse number="15">Ik heb echter van geen van deze rechten gebruikgemaakt en ik schrijf dit niet om ze nu wél op te eisen. Ik zou liever sterven dan toelaten dat iemand mij die verdienste ontneemt.</verse>
				<verse number="16">Want het feit dat ik het evangelie verkondig is niet iets om fier op te zijn. Ik kan namelijk niet anders. Wee mij als ik het evangelie niet verkondig!</verse>
				<verse number="17">En als ik dit doe uit vrije wil, heb ik mijn beloning al. Ik doe het echter niet uit vrije wil, maar omdat deze taak aan mij is opgelegd.</verse>
				<verse number="18">Wat is dan mijn beloning? Dat ik bij de uitoefening van mijn taak als evangelist het evangelie gratis aanbied en ik dus mijn recht als evangelist niet opeis.</verse>
				<verse number="19">Hoewel ik niemand iets verplicht ben, heb ik mijzelf ten dienste van alle mensen gesteld om zoveel mogelijk van hen te winnen.</verse>
				<verse number="20">Voor de Joden ben ik als een Jood geworden, om Joden te winnen. Voor wie de Wet naleven, leef ik de Wet na – hoewel ik niet verplicht ben de Wet na te leven – om hen te winnen die de Wet naleven.</verse>
				<verse number="21">Voor wie zonder de Wet leeft, ben ik geworden als zonder de Wet – hoewel ik niet zonder Gods wet leef maar me onder de wet van Christus heb gesteld – om te winnen wie zonder de Wet leeft.</verse>
				<verse number="22">Voor de zwakken ben ik als een zwakke geworden, om de zwakken te winnen. Voor allen ben ik alles geworden om op iedere mogelijke wijze enigen te kunnen redden.</verse>
				<verse number="23">Ik doe dit alles omwille van het evangelie, om te kunnen delen in de opbrengst.</verse>
				<verse number="24">Weten jullie niet dat in een hardloopwedstrijd alle deelnemers lopen, maar dat slechts één van hen de prijs krijgt? Loop dus zo dat je kan winnen.</verse>
				<verse number="25">Elke atleet beheerst zich in alles. Atleten doen dat om een vergankelijke, maar wij om een onvergankelijke erekrans te ontvangen.</verse>
				<verse number="26">Ik loop dus niet als iemand die geen doel heeft, ik boks niet als iemand die in de lucht slaat.</verse>
				<verse number="27">Integendeel, ik beul mijn lichaam af en houd het in bedwang, om te voorkomen dat ik zelf word gediskwalificeerd nadat ik anderen het evangelie gebracht heb.</verse>
			</chapter>
			<chapter number="10">
				<verse number="1">Jullie moeten weten, broeders en zusters, dat onze voorouders allen onder de wolk leefden en allen door de zee trokken,</verse>
				<verse number="2">en dat ze door hun doop in de wolk en in de zee allen bij Mozes hoorden.</verse>
				<verse number="3">Ze aten allen het voedsel dat hun op bovennatuurlijke wijze werd gegeven,</verse>
				<verse number="4">en dronken allen het water dat hun op bovennatuurlijke wijze werd gegeven. Ze dronken namelijk uit een door de hemel gegeven rots die met hen meekwam, en die rots was Christus.</verse>
				<verse number="5">Toch was God over de meesten van hen niet tevreden, en zij zijn omgekomen in de wildernis.</verse>
				<verse number="6">Deze gebeurtenissen vonden plaats als een voorbeeld voor ons, opdat wij niet zoals zij naar het kwaad zouden verlangen.</verse>
				<verse number="7">Houd je dus niet bezig met afgoderij, zoals sommigen van hen deden. In de Schriften staat immers: “De mensen gingen zitten om te eten en te drinken en ze stonden op om te dansen.”</verse>
				<verse number="8">Laten we ons ook niet bezighouden met seksueel wangedrag, zoals sommigen van hen deden – en op één dag vielen er 23.000 doden.</verse>
				<verse number="9">Laten we bovendien Christus niet op de proef stellen, zoals sommigen van hen deden – en zij werden door slangen doodgebeten.</verse>
				<verse number="10">Mopper niet, zoals sommigen van hen deden – en zij werden omgebracht door de engel die de dood brengt.</verse>
				<verse number="11">Deze gebeurtenissen vonden plaats als een voorbeeld voor hen, en ze werden opgetekend als een les voor ons, voor wie het einde van de tijd is aangebroken.</verse>
				<verse number="12">Wie denkt dat hij sterk staat, moet oppassen dat hij niet ten val komt.</verse>
				<verse number="13">De beproeving die jullie ondergaan, is niet bovenmenselijk. God is trouw; Hij zal niet toelaten dat jullie boven je krachten worden beproefd. Hij zal bij de beproeving ook in een oplossing voorzien, zodat jullie haar zullen kunnen doorstaan.</verse>
				<verse number="14">Daarom, mijn beste vrienden, houd je verre van afgoderij.</verse>
				<verse number="15">Ik spreek tot verstandige mensen; beoordelen jullie zelf maar wat ik zeg.</verse>
				<verse number="16">Wanneer we drinken uit de beker waarvoor we God danken, vieren we dan niet gezamenlijk dat Christus' bloed voor ons vergoten is? En wanneer we het brood breken, gedenken we dan niet gezamenlijk dat Christus zijn leven voor ons gaf?</verse>
				<verse number="17">Wij zijn met velen, maar er is één brood en wanneer we samen dat ene brood delen, vormen we samen één lichaam.</verse>
				<verse number="18">Kijk eens naar het volk Israël. Het is toch zo dat zij die van de offers eten, daardoor deelnemen aan de offerdienst?</verse>
				<verse number="19">Wat bedoel ik daarmee? Dat het voedsel dat aan afgoden gewijd is, van betekenis is, of dat een afgod van betekenis is?</verse>
				<verse number="20">Nee, ik bedoel dat hetgeen geofferd wordt aan demonen geofferd wordt en niet aan God. Ik wil niet dat jullie deel krijgen aan demonen.</verse>
				<verse number="21">Je kan niet drinken uit zowel de beker van de Heer als de beker van demonen en je kan niet deelnemen aan zowel de maaltijd van de Heer als de maaltijd van demonen.</verse>
				<verse number="22">Willen we de Heer misschien jaloers maken? Zijn wij misschien sterker dan Hij?</verse>
				<verse number="23">‘Alles is toegestaan’, zeg je. Dat is zo, maar niet alles is nuttig. Alles is toegestaan, maar niet alles is opbouwend.</verse>
				<verse number="24">Laat niemand zijn eigen belang vooropstellen; geef voorrang aan het belang van je naaste.</verse>
				<verse number="25">Jullie mogen eten van alle vlees dat op de vleesmarkt verkocht wordt, zonder gewetensvragen te stellen.</verse>
				<verse number="26">Immers, “De aarde en alles wat zij bevat is van de Heer.”</verse>
				<verse number="27">Als een ongelovige je uitnodigt voor een maaltijd en je besluit ernaartoe te gaan, eet dan alles wat je wordt voorgezet, zonder gewetensvragen te stellen.</verse>
				<verse number="28">Maar als iemand tegen je zegt: “Dit vlees is aan afgoden gewijd”, eet het dan niet, omwille van de persoon die je op de hoogte heeft gesteld en omwille van het geweten.</verse>
				<verse number="29">Ik bedoel niet jouw eigen geweten, maar dat van de ander. Want waarom zou ik mijn vrijheid laten beperken door het oordeel van andermans geweten?</verse>
				<verse number="30">Als ik dankbaar aan de maaltijd deelneem, waarom zou ik mij dan laten bekritiseren omwille van iets waarvoor ik God dank?</verse>
				<verse number="31">Of je dus eet en drinkt of iets anders doet, doe het alles tot eer van God.</verse>
				<verse number="32">Geef geen aanstoot – niet aan Joden, niet aan Grieken, en niet aan Gods kerk.</verse>
				<verse number="33">Trouwens, ik probeer ook iedereen in alles ter wille te zijn. Ik streef niet naar mijn eigen voordeel maar naar dat van de velen, opdat zij gered mogen worden.</verse>
			</chapter>
			<chapter number="11">
				<verse number="1">Volg mijn voorbeeld, zoals ik het voorbeeld van Christus volg.</verse>
				<verse number="2">Ik prijs het in jullie, dat jullie in alles aan mij denken en dat jullie vasthouden aan het onderwijs dat ik heb ontvangen en aan jullie heb doorgegeven.</verse>
				<verse number="3">Maar ik wil ook dat jullie beseffen dat Christus het hoofd van elke man is, de man het hoofd van de vrouw, en God het hoofd van Christus.</verse>
				<verse number="4">Iedere man die met een bedekt hoofd bidt of profeteert, maakt zijn hoofd te schande.</verse>
				<verse number="5">En iedere vrouw die met een onbedekt hoofd bidt of profeteert, maakt haar hoofd te schande, want daarmee stelt ze zichzelf gelijk aan een kaalgeschoren vrouw.</verse>
				<verse number="6">Als een vrouw haar hoofd niet bedekt, kan ze net zo goed haar haar laten afscheren. Maar gezien het schandelijk voor een vrouw is om haar haar kort te knippen of haar hoofd kaal te scheren, moet ze haar hoofd bedekken.</verse>
				<verse number="7">Een man hoort zijn hoofd niet te bedekken, want hij weerspiegelt Gods luister, terwijl de vrouw de luister van haar man is.</verse>
				<verse number="8">(De man kwam immers niet uit de vrouw voort, maar de vrouw uit de man.</verse>
				<verse number="9">En ook werd de man niet geschapen ten behoeve van de vrouw, maar de vrouw werd geschapen ten behoeve van de man.)</verse>
				<verse number="10">Het is daarom dat de vrouw een teken van gezag op haar hoofd moet dragen, omwille van de engelen.</verse>
				<verse number="11">Hoe dan ook, bij de Heer bestaat de vrouw niet zonder de man en de man niet zonder de vrouw.</verse>
				<verse number="12">Want zoals de vrouw uit de man voortkwam, bestaat de man dankzij de vrouw. En alles bestaat dankzij God.</verse>
				<verse number="13">Oordelen jullie zelf maar: is het gepast voor een vrouw om met onbedekt hoofd tot God te bidden?</verse>
				<verse number="14">Leert de natuur zelf niet aan jullie dat het een schande voor een man is als hij lang haar heeft?</verse>
				<verse number="15">En dat het een vrouw siert wanneer zij lang haar heeft? Het lange haar is haar gegeven om haar hoofd te bedekken.</verse>
				<verse number="16">Maar als iemand hier wil tegenin gaan, mag hij weten dat wij – en de kerkgemeenschappen van God in het algemeen – deze gewoonte niet hebben.</verse>
				<verse number="17">Bij mijn volgende instructie prijs ik jullie niet, want jullie bijeenkomsten doen meer kwaad dan goed.</verse>
				<verse number="18">Vooreerst hoor ik dat wanneer jullie bijeenkomen, er verdeeldheid onder jullie heerst. En voor een deel geloof ik dat.</verse>
				<verse number="19">Er moeten wel verschillende partijen bij jullie zijn, zodat duidelijk kan worden wie van jullie Gods goedkeuring wegdragen.</verse>
				<verse number="20">Want wanneer jullie bijeenkomen, gebeurt dat niet om de maaltijd van de Heer te vieren.</verse>
				<verse number="21">Bij jullie maaltijden beginnen sommigen namelijk al te eten voordat de anderen er zijn, waardoor sommigen hongerlijden en anderen dronken worden.</verse>
				<verse number="22">Hebben jullie soms geen huis waar je kan eten en drinken? Of heb je geen respect voor Gods kerk, dat je de mensen vernedert die niets hebben? Wat zal ik tegen jullie zeggen? Zal ik jullie prijzen? Op dit punt prijs ik jullie absoluut niet.</verse>
				<verse number="23">Ik heb namelijk van de Heer geleerd, en vervolgens aan jullie doorgegeven, dat de Heer Jezus in de nacht waarin Hij werd overgeleverd een brood nam,</verse>
				<verse number="24">het dankgebed uitsprak, het brood in stukken brak, en zei: “Dit is mijn lichaam, dit is voor jullie. Doe dit om Mij te gedenken.”</verse>
				<verse number="25">Op dezelfde wijze nam Hij na de maaltijd de beker en zei Hij: “Deze beker is het nieuwe verbond, dat door middel van mijn bloed wordt gesloten. Doe dit iedere keer dat jullie drinken, om Mij te gedenken.”</verse>
				<verse number="26">Iedere keer dat jullie van dit brood eten en uit de beker drinken, verkondigen jullie dus de dood van de Heer, totdat Hij komt.</verse>
				<verse number="27">Wie op onwaardige wijze van het brood eet of van de beker van de Heer drinkt, maakt zich daarom schuldig tegenover het lichaam en het bloed van de Heer.</verse>
				<verse number="28">Laat ieder zichzelf onderzoeken voordat hij van het brood eet en uit de beker drinkt.</verse>
				<verse number="29">Want wie eet en drinkt zonder in te zien dat het om het lichaam van de Heer gaat, velt zijn eigen vonnis door te eten en te drinken.</verse>
				<verse number="30">Het is daarom dat zovelen van jullie verzwakt en ziek zijn en dat sommigen zelfs zijn gestorven.</verse>
				<verse number="31">Maar als we eerst onszelf beoordelen, worden we niet veroordeeld.</verse>
				<verse number="32">En als de Heer zijn oordeel over ons velt, is dat om ons op de rechte weg te brengen en te voorkomen dat we uiteindelijk samen met de wereld worden veroordeeld.</verse>
				<verse number="33">Daarom, mijn broeders en zusters, wanneer jullie samen eten, wacht dan op elkaar.</verse>
				<verse number="34">Als iemand honger heeft, moet hij eerst thuis iets eten, anders leiden jullie bijeenkomsten tot veroordeling. De overige zaken zal ik regelen wanneer ik kom.</verse>
			</chapter>
			<chapter number="12">
				<verse number="1">Wat de gaven van de Heilige Geest betreft, broeders en zusters, wil ik dat jullie goed op de hoogte zijn.</verse>
				<verse number="2">Jullie weten dat toen jullie nog niet christen waren, jullie werden aangetrokken en misleid door afgoden die niet eens kunnen spreken.</verse>
				<verse number="3">Daarom maak ik jullie bekend dat niemand die onder leiding van Gods Geest spreekt, Jezus vervloekt, en dat niemand in staat is om “Jezus is Heer” te zeggen, tenzij onder de leiding van de Heilige Geest.</verse>
				<verse number="4">Er zijn allerlei verschillende gaven, maar ze komen van dezelfde Geest.</verse>
				<verse number="5">Ook zijn er allerlei verschillende vormen van dienstverlening, en ook die komen van dezelfde Heer.</verse>
				<verse number="6">En er zijn allerlei verschillende activiteiten, maar ze komen van dezelfde God; Hij werkt door dat alles en door hen allen.</verse>
				<verse number="7">Aan iedereen wordt iets gegeven waarin het werk van de Geest zichtbaar is en waardoor wij allen worden opgebouwd.</verse>
				<verse number="8">Aan de een is het gegeven om, door toedoen van de Geest, wijze woorden te spreken, aan de ander om, door toedoen van dezelfde Geest, kennis door te geven.</verse>
				<verse number="9">Aan weer een ander geloof door dezelfde Geest, aan nog een ander gaven van genezing door die ene Geest.</verse>
				<verse number="10">Aan de een het doen van wonderen, aan de ander profetie, aan een derde het onderscheiden van geesten, aan een vierde verschillende soorten tongentaal en aan nog een ander de vertaling van tongentaal.</verse>
				<verse number="11">Al deze gaven zijn het werk van een en dezelfde Geest, en Hij deelt ze aan ieder afzonderlijk uit zoals Hij wil.</verse>
				<verse number="12">Het lichaam vormt één geheel en bestaat uit vele delen, maar al die delen van het lichaam vormen tezamen een eenheid. Zo is het ook met Christus.</verse>
				<verse number="13">Wij allen zijn ondergedompeld in één Geest en vormen zo één lichaam, dat doordrenkt is van de Geest, of we nu Jood of Griek zijn, slaaf of vrij mens.</verse>
				<verse number="14">Toch bestaat het lichaam niet uit één maar veel verschillende delen.</verse>
				<verse number="15">Als de voet zou zeggen: ‘Omdat ik geen hand ben, hoor ik niet bij het lichaam’, hoort hij dan werkelijk niet meer bij het lichaam?</verse>
				<verse number="16">En als het oor zou zeggen: ‘Omdat ik geen oog ben, hoor ik niet bij het lichaam’, hoort het dan werkelijk niet meer bij het lichaam?</verse>
				<verse number="17">Als het hele lichaam oog zou zijn, hoe zou het dan kunnen horen? Of ruiken als het hele lichaam oor zou zijn?</verse>
				<verse number="18">In feite heeft God elk van de lichaamsdelen in het lichaam geplaatst zoals Hij wilde.</verse>
				<verse number="19">Als ze allemaal hetzelfde lichaamsdeel zouden zijn, hoe zouden ze dan een lichaam kunnen vormen?</verse>
				<verse number="20">Maar in feite zijn er veel verschillende lichaamsdelen en één lichaam.</verse>
				<verse number="21">Het oog kan niet tegen de hand zeggen: ‘Jou heb ik niet nodig’. Ook kan het hoofd niet tegen de voeten zeggen: ‘Jullie heb ik niet nodig’.</verse>
				<verse number="22">Integendeel, de delen die zwak lijken, zijn noodzakelijk.</verse>
				<verse number="23">De lichaamsdelen die we als minder eervol beschouwen, bekleden we op eervolle wijze, en de delen die we liever niet tonen, behandelen we met meer discretie,</verse>
				<verse number="24">terwijl de delen die we wel willen tonen dat niet nodig hebben. God heeft het lichaam zodanig samengesteld dat de delen die als minder eervol worden beschouwd, meer eer krijgen,</verse>
				<verse number="25">opdat er geen onenigheid in het lichaam zou zijn, maar alle delen in gelijke mate voor elkaar zouden zorgen.</verse>
				<verse number="26">Wanneer één lichaamsdeel lijdt, lijden alle andere delen mee, en als één lichaamsdeel eer ontvangt, verheugen alle andere delen zich daarover.</verse>
				<verse number="27">Jullie zijn het lichaam van Christus en elk van jullie is een lichaamsdeel.</verse>
				<verse number="28">God heeft ten eerste apostelen in de kerk geplaatst, ten tweede profeten, ten derde leraars, vervolgens de gave om wonderen te doen, dan gaven van genezing, hulpverlening, leiderschap, en allerlei soorten tongentaal.</verse>
				<verse number="29">We zijn toch niet allen apostel? We zijn toch niet allen profeet? We zijn toch niet allen leraar? We doen toch niet allen wonderen?</verse>
				<verse number="30">We hebben toch niet allen de gave om te genezen? We spreken toch niet allen in tongentaal? En we vertalen toch niet allen wat in tongentaal wordt gezegd?</verse>
				<verse number="31">Ambieer de belangrijkste gaven. Maar ik zal jullie een weg wijzen die dat alles overtreft.</verse>
			</chapter>
			<chapter number="13">
				<verse number="1">Als ik spreek in de talen van mensen en van engelen, maar geen liefde heb, dan ben ik slechts een luide gong of een schallend cimbaal.</verse>
				<verse number="2">En als ik de gave van profetie heb, als ik alle geheimen kan doorgronden en over alle kennis beschik en als ik alle geloof heb zodat ik zelfs bergen kan verplaatsen, maar geen liefde heb, dan ben ik niet van tel.</verse>
				<verse number="3">Als ik al mijn bezittingen aan de armen geef en mijn lichaam prijsgeef om te worden verbrand, maar geen liefde heb, dan baat mij dat niet.</verse>
				<verse number="4">Liefde is geduldig, liefde is vriendelijk, niet afgunstig, ze pocht niet en is niet verwaand.</verse>
				<verse number="5">Liefde doet anderen geen kwaad, is niet egoïstisch, raakt niet snel geïrriteerd, en koestert geen wrok.</verse>
				<verse number="6">Ze verheugt zich niet over onrecht, maar is blij met de waarheid.</verse>
				<verse number="7">Ze verdraagt alles, is altijd vol geloof en vertrouwen en volhardt in alles.</verse>
				<verse number="8">Liefde faalt nooit, terwijl profetieën zullen verdwijnen, tongentaal zal stilvallen en kennis zal vergaan.</verse>
				<verse number="9">Onze kennis is onvolkomen, en onze profetieën zijn onvolkomen,</verse>
				<verse number="10">maar wanneer het volmaakte komt, wordt hetgeen onvolkomen is terzijde gesteld.</verse>
				<verse number="11">Toen ik een kind was, praatte ik als een kind, dacht ik als een kind en redeneerde ik als een kind, maar toen ik volwassen werd, gaf ik het kinderlijke op.</verse>
				<verse number="12">Nu kijken we immers nog in een wazige spiegel, maar dan zullen we persoonlijk kennen. Nu is mijn kennis onvolkomen, maar dan zal ik volkomen begrijpen zoals ik nu reeds volkomen word begrepen.</verse>
				<verse number="13">Wat blijft bestaan, zijn geloof, hoop en liefde – deze drie – en de grootste daarvan is de liefde.</verse>
			</chapter>
			<chapter number="14">
				<verse number="1">Streef naar liefde en ambieer de gaven die de Geest geeft, in het bijzonder de gave van profetie.</verse>
				<verse number="2">Want wie in tongentaal spreekt, spreekt niet tot de mensen maar tot God. Niemand verstaat hem, en wat hij door toedoen van de Geest zegt, is een mysterie.</verse>
				<verse number="3">Maar wie profeteert, spreekt tot mensen, om hen op te bouwen, te bemoedigen en te troosten.</verse>
				<verse number="4">Wie in tongentaal spreekt, bouwt zichzelf op, maar wie profeteert, bouwt de kerkgemeenschap op.</verse>
				<verse number="5">Ik zou willen dat jullie allen in tongentaal spreken, maar nog liever dat jullie profeteren. Want wie profeteert, overtreft degene die in tongentaal spreekt, tenzij die laatste het vertaalt en de kerkgemeenschap wordt opgebouwd.</verse>
				<verse number="6">Nu, broeders en zusters, als ik bij jullie kom en in tongentaal spreek, wat hebben jullie daar dan aan, tenzij ik jullie ook toespreek met een openbaring, kennis, een profetie, of onderwijs?</verse>
				<verse number="7">Het is als bij levenloze voorwerpen die geluid voortbrengen, zoals een fluit of een harp. Als ze geen duidelijke tonen voortbrengen, hoe kan men dan weten welk lied er wordt gespeeld?</verse>
				<verse number="8">En als een trompet een onduidelijk signaal voortbrengt, wie zal zich dan klaarmaken voor de strijd?</verse>
				<verse number="9">Zo is het ook met jullie: als hetgeen je in tongentaal zegt geen begrijpelijke boodschap vormt, kan men toch niet weten wat er wordt gezegd? Dan verwaaien je woorden.</verse>
				<verse number="10">Er zijn ongetwijfeld allerlei soorten talen in de wereld en geen ervan is zonder betekenis.</verse>
				<verse number="11">Maar als ik niet versta wat er wordt gezegd, ben ik een vreemde voor degene die het zegt en is hij een vreemde voor mij.</verse>
				<verse number="12">Zo is het ook met jullie. Jullie ambiëren de gaven van de Geest; ambieer dan de gaven waardoor de kerkgemeenschap wordt opgebouwd.</verse>
				<verse number="13">Wie in tongentaal spreekt, behoort daarom te bidden dat hij het mag vertalen.</verse>
				<verse number="14">Want als ik in tongentaal bid, bidt mijn geest wel, maar is mijn verstand niet productief bezig.</verse>
				<verse number="15">Wat behoor ik dus te doen? Ik zal bidden met mijn geest, maar ik zal ook bidden met mijn verstand. Ik zal zingen met mijn geest, maar ik zal ook zingen met mijn verstand.</verse>
				<verse number="16">Hoe anders zou iemand die het net als de buitenstaanders niet verstaat, ‘amen’ kunnen zeggen wanneer je God prijst met gebruik van je geest? Hij weet immers niet wat je zegt.</verse>
				<verse number="17">Het is dan wel mooi dat je God dankt, maar de ander wordt er niet door opgebouwd.</verse>
				<verse number="18">Ik dank God dat ik nog meer dan jullie allen in tongentaal spreek.</verse>
				<verse number="19">In de samenkomst van de kerkgemeenschap spreek ik echter liever vijf begrijpelijke woorden om anderen te onderrichten, dan tienduizend woorden in tongentaal.</verse>
				<verse number="20">Broeders en zusters, wees niet onvolwassen in je denken, maar wees onervaren in het kwaad en volwassen in je denken.</verse>
				<verse number="21">In de Wet staat: “Ik zal tot dit volk spreken via mensen die vreemde talen spreken en via de lippen van vreemdelingen, en zelfs dan zullen ze niet naar Mij luisteren, zegt de Heer.”</verse>
				<verse number="22">Het spreken in tongentaal is dus een teken dat niet bedoeld is voor de gelovigen, maar voor de ongelovigen, terwijl een profetie niet bedoeld is voor ongelovigen maar voor gelovigen.</verse>
				<verse number="23">Wanneer de hele kerkgemeenschap bijeenkomt en iedereen in tongentaal spreekt en wanneer er dan buitenstaanders of ongelovigen binnenkomen, zullen ze dan niet zeggen dat jullie je verstand kwijt zijn?</verse>
				<verse number="24">Maar wanneer allen profeteren en er een ongelovige of buitenstaander binnenkomt, zal hij door hen allen aangesproken en overtuigd worden.</verse>
				<verse number="25">De geheimen in zijn hart zullen blootgelegd worden en daarom zal hij in aanbidding voor God neervallen en uitroepen: ‘God is werkelijk bij jullie!’</verse>
				<verse number="26">Hoe zit het dan, broeders en zusters? Wanneer jullie bijeenkomen, heeft ieder iets: een psalm, onderwijs, een openbaring, tongentaal, of de vertaling daarvan. Dat alles moet opbouwend zijn.</verse>
				<verse number="27">Laat twee of hooguit drie mensen in tongentaal spreken, en om beurten. Ook moet iemand het vertalen.</verse>
				<verse number="28">Als er niemand is om het te vertalen, moet de persoon zich stil houden in de samenkomst en in tongentaal spreken wanneer hij met God alleen is.</verse>
				<verse number="29">Er mogen twee of drie mensen spreken die de gave van profetie hebben; dan moeten de overigen het zorgvuldig beoordelen.</verse>
				<verse number="30">En als een andere aanwezige een openbaring ontvangt, moet de persoon die aan het woord is zich stil houden.</verse>
				<verse number="31">Jullie kunnen allen om beurten profeteren; dan kan iedereen leren en bemoedigd worden.</verse>
				<verse number="32">De profeten houden zichzelf in de hand,</verse>
				<verse number="33">want God is geen God van wanorde, maar van vrede. En zoals in alle samenkomsten van de christenen,</verse>
				<verse number="34">moeten de vrouwen zich stil houden in de samenkomst. Ze mogen niet kwebbelen, maar moeten zich schikken, zoals ook in de Wet staat.</verse>
				<verse number="35">En als ze iets te weten willen komen, moeten ze dat thuis aan hun echtgenoot vragen, want het hoort niet dat een vrouw praat in de samenkomst van de kerkgemeenschap.</verse>
				<verse number="36">Of is de boodschap van God soms van jullie uitgegaan? Of heeft het enkel jullie bereikt?</verse>
				<verse number="37">Wie meent dat hij een profeet of een geestelijk persoon is, zou moeten erkennen dat hetgeen ik jullie schrijf een gebod van de Heer is.</verse>
				<verse number="38">En als die persoon dat niet erkent, negeer hem dan.</verse>
				<verse number="39">Dus, broeders en zusters, ambieer de gave van profetie en verbied het spreken in tongentaal niet.</verse>
				<verse number="40">Maar alles moet gebeuren op een eerzame en ordelijke wijze.</verse>
			</chapter>
			<chapter number="15">
				<verse number="1">Nu wil ik jullie het evangelie in herinnering brengen, broeders en zusters, dat ik jullie verkondigd heb en dat jullie hebben aanvaard. Jullie baseren je leven erop,</verse>
				<verse number="2">en worden erdoor gered als jullie vasthouden aan de boodschap die ik jullie heb verkondigd. Want anders zijn jullie tevergeefs tot geloof gekomen.</verse>
				<verse number="3">Want wat ik aan jullie heb doorgegeven – en zelf ook heb ontvangen – is vooreerst dit: Christus is gestorven voor onze zonden, zoals in de Schriften staat,</verse>
				<verse number="4">en Hij is begraven en op de derde dag opgewekt, zoals in de Schriften staat.</verse>
				<verse number="5">Hij werd gezien door Kefas, en daarna door de Twaalf.</verse>
				<verse number="6">Vervolgens werd Hij gezien door meer dan vijfhonderd van onze geloofsgenoten tegelijk. De meesten van hen leven nog, maar sommigen zijn overleden.</verse>
				<verse number="7">Daarna werd Hij gezien door Jakobus en vervolgens door alle apostelen.</verse>
				<verse number="8">Het laatst van al heb ook ik, mislukkeling als ik was, Hem gezien.</verse>
				<verse number="9">Ik ben immers de minste van de apostelen. Ik ben het zelfs niet waard om apostel te worden genoemd, want ik heb Gods kerk vervolgd.</verse>
				<verse number="10">Maar door Gods genade ben ik geworden wat ik ben, en zijn genade voor mij is niet zonder uitwerking geweest. Ik heb namelijk harder gezwoegd dan alle andere apostelen, hoewel ik het niet zelf was, maar Gods genade die mij bijstaat.</verse>
				<verse number="11">Dit is wat wij verkondigen en dit is wat jullie geloven, of jullie het nu van mij hebben of van een ander.</verse>
				<verse number="12">Maar als over Christus wordt verkondigd dat Hij uit de dood is opgewekt, hoe kunnen sommigen van jullie dan beweren dat er geen verrijzenis uit de dood is?</verse>
				<verse number="13">Want als er geen verrijzenis uit de dood is, dan is Christus ook niet opgewekt.</verse>
				<verse number="14">En als Christus niet is opgewekt, heeft het geen zin dat wij het evangelie verkondigen en ook niet dat jullie geloven.</verse>
				<verse number="15">Bovendien zouden wij dan een valse getuigenis over God hebben gegeven, want wij hebben over God getuigd dat Hij Christus heeft opgewekt. Maar God heeft dat niet gedaan als er geen doden opgewekt worden.</verse>
				<verse number="16">Immers, als de doden niet worden opgewekt, is ook Christus niet opgewekt.</verse>
				<verse number="17">En als Christus niet is opgewekt, is jullie geloof zinloos en zijn jullie nog altijd zondaars.</verse>
				<verse number="18">Bovendien zijn de overleden christenen dan ook verloren.</verse>
				<verse number="19">Indien de hoop die wij hebben omdat wij bij Christus horen enkel voor dit leven geldt, zijn wij van alle mensen het meest beklagenswaardig.</verse>
				<verse number="20">Maar Christus is wel degelijk uit de dood opgewekt, als voorloper van degenen die zijn overleden.</verse>
				<verse number="21">Want zoals het door een mens is gekomen dat de dood bestaat, zo is het ook door een Mens gekomen dat de verrijzenis van de doden bestaat.</verse>
				<verse number="22">En zoals alle mensen sterven omwille van Adam, zo zullen alle mensen ook levend worden gemaakt omwille van Christus.</verse>
				<verse number="23">Maar ieder op zijn beurt: Christus als eerste, en vervolgens, wanneer Hij komt, zij die Christus toebehoren.</verse>
				<verse number="24">Daarna komt het einde, het punt waarop Hij de heerschappij aan God de Vader overdraagt, zodra Hij iedere andere heerser, autoriteit en macht heeft uitgeschakeld.</verse>
				<verse number="25">Christus moet namelijk regeren totdat God alle vijanden aan Hem heeft onderworpen.</verse>
				<verse number="26">De laatste vijand die zal worden uitgeschakeld is de dood.</verse>
				<verse number="27">Immers, “God heeft alles onder zijn gezag gesteld”. En als er staat dat alles onder zijn gezag is gesteld, dan is het duidelijk dat dit niet van toepassing is op God, die alles onder zijn gezag heeft gesteld.</verse>
				<verse number="28">Maar wanneer alles onder zijn gezag is gesteld, zal de Zoon zich ook onder het gezag stellen van Degene die alles onder zijn gezag gesteld heeft. En dan heerst God over alles en iedereen.</verse>
				<verse number="29">Maar als de doden helemaal niet worden opgewekt, wat zullen zij dan doen die zich voor de doden laten dopen? Waarom laten zij zich dan voor hen dopen?</verse>
				<verse number="30">En wij, waarom stellen wij onszelf voortdurend bloot aan gevaar?</verse>
				<verse number="31">Broeders en zusters, op wie ik zo fier ben dankzij Christus Jezus, onze Heer, ik verklaar dat ik elke dag in levensgevaar verkeer.</verse>
				<verse number="32">Wat heb ik er menselijk gesproken aan dat ik in Efeze als het ware met wilde beesten heb gevochten? Als de doden niet worden opgewekt, laten we dan maar eten en drinken, want morgen sterven wij!</verse>
				<verse number="33">Vergis je niet, slecht gezelschap bederft goede zeden.</verse>
				<verse number="34">Kom tot bezinning en stop met zondigen. Sommigen van jullie begrijpen echt niet wie God is, en jullie moesten je schamen!</verse>
				<verse number="35">‘Maar’, zal iemand misschien vragen, ‘hoe worden de doden dan opgewekt? Wat voor lichaam hebben ze dan?’</verse>
				<verse number="36">Wat een dwaze vraag! Zaad komt toch pas tot leven wanneer het sterft?</verse>
				<verse number="37">Wat je zaait, is niet het toekomstige lichaam, maar een naakte korrel, misschien van tarwe of een andere graansoort.</verse>
				<verse number="38">God geeft het dan een lichaam dat Hij zelf kiest, en elk soort zaad krijgt zijn eigen lichaam.</verse>
				<verse number="39">Niet alle lichamen zijn hetzelfde: het lichaam van een mens verschilt van dat van een dier, en het lichaam van een vogel verschilt van dat van een vis.</verse>
				<verse number="40">Er zijn ook hemellichamen en aardse lichamen, en de glans van de hemellichamen verschilt van die van de aardse lichamen.</verse>
				<verse number="41">De glans van de zon is anders dan de glans van de maan en ook anders dan de glans van de sterren, terwijl ook de sterren van elkaar verschillen in glans.</verse>
				<verse number="42">Zo is het ook met de verrijzenis van de doden: hetgeen wordt gezaaid is vergankelijk, hetgeen wordt opgewekt is onvergankelijk.</verse>
				<verse number="43">Hetgeen wordt gezaaid is gebrekkig, hetgeen wordt opgewekt is prachtig; hetgeen wordt gezaaid is zwak, hetgeen wordt opgewekt is sterk.</verse>
				<verse number="44">Er wordt een aards lichaam gezaaid en een hemels lichaam opgewekt. Als er een aards lichaam is, zal er ook een hemels lichaam zijn.</verse>
				<verse number="45">Zo staat het ook in de Schriften: “De eerste mens, Adam, werd een levend wezen.” En de laatste Adam werd een geest die leven geeft.</verse>
				<verse number="46">Het geestelijke komt echter niet eerst; eerst komt het aardse, dan het geestelijke.</verse>
				<verse number="47">De eerste Adam kwam voort uit het stof van de aarde; de tweede Adam kwam uit de hemel.</verse>
				<verse number="48">Stoffelijke mensen zijn als de mens die uit stof werd gemaakt, en hemelse mensen zijn als de Mens die uit de hemel kwam.</verse>
				<verse number="49">Wij lijken nu op de stoffelijke mens, maar later zullen we lijken op de hemelse Mens.</verse>
				<verse number="50">Ik bedoel het volgende, broeders en zusters: vlees en bloed kunnen geen deel krijgen aan Gods koninkrijk, en het vergankelijke krijgt geen deel aan het onvergankelijke.</verse>
				<verse number="51">Laat me jullie een geheim vertellen: we zullen niet allemaal overlijden, maar we zullen allemaal een andere gedaante krijgen,</verse>
				<verse number="52">in een ondeelbaar ogenblik, een oogwenk, wanneer de laatste trompet weerklinkt. De trompet zal namelijk weerklinken en dan worden de doden opgewekt met een onvergankelijk lichaam en krijgen we een andere gedaante.</verse>
				<verse number="53">Want het vergankelijke moet worden gehuld in het onvergankelijke en het sterfelijke moet worden gehuld in het onsterfelijke.</verse>
				<verse number="54">En wanneer het vergankelijke in het onvergankelijke gehuld is en het sterfelijke in het onsterfelijke, dan zal gebeuren wat in de Schriften staat: “De dood is verzwolgen, de overwinning is behaald.”</verse>
				<verse number="55">“Dood, waar is jouw overwinning? Dood, waar is jouw macht om te pijnigen?”</verse>
				<verse number="56">De dood ontleent zijn macht om te pijnigen aan de zonde, en de zonde ontleent haar macht aan de Wet.</verse>
				<verse number="57">Maar God komt dank toe, want door onze Heer Jezus Christus schenkt Hij ons de overwinning.</verse>
				<verse number="58">Daarom, mijn geliefde broeders en zusters, wees standvastig, laat je niet uit je evenwicht brengen en zet je volop in voor de Heer, in het besef dat je werk niet vergeefs is als je het doet met de kracht die de Heer geeft.</verse>
			</chapter>
			<chapter number="16">
				<verse number="1">Wat de inzameling voor de christenen betreft: doe wat ik ook aan de kerkgemeenschappen in Galatië heb opgedragen.</verse>
				<verse number="2">Ieder van jullie moet op de eerste dag van de week opzijleggen wat hij kan en dat opsparen, zodat er niet pas een inzameling moet worden gehouden wanneer ik kom.</verse>
				<verse number="3">Dan, wanneer ik ben aangekomen, zal ik mensen die jullie daarvoor geschikt achten, met een schriftelijke aanbeveling naar Jeruzalem sturen om jullie gift te bezorgen.</verse>
				<verse number="4">Maar als het raadzaam is dat ik ook ga, dan kunnen zij samen met mij gaan.</verse>
				<verse number="5">Ik zal bij jullie komen wanneer ik in Macedonië geweest ben. Ik ben namelijk van plan door Macedonië te reizen.</verse>
				<verse number="6">Misschien zal ik wat langer bij jullie blijven of zelfs de winter bij jullie doorbrengen, zodat jullie mij kunnen voorthelpen wanneer ik verder reis.</verse>
				<verse number="7">Dit keer wil ik jullie namelijk niet slechts op doorreis bezoeken; ik hoop wat tijd bij jullie door te brengen, als de Heer het toelaat.</verse>
				<verse number="8">Tot Pinksteren zal ik echter in Efeze blijven.</verse>
				<verse number="9">Er is hier namelijk een deur voor mij opengegaan en ik zie veel resultaat, maar er zijn ook veel tegenstanders.</verse>
				<verse number="10">Wanneer Timoteüs komt, zorg dan dat hij onbezorgd bij jullie kan verblijven, want hij doet evenals ik het werk van de Heer.</verse>
				<verse number="11">Laat niemand hem dus geringschatten. Help hem in vrede voort, zodat hij naar mij toe kan komen. Ik verwacht hem namelijk, samen met de andere broeders.</verse>
				<verse number="12">Wat onze broeder Apollos betreft: ik heb er sterk bij hem op aangedrongen om met de andere broeders mee naar jullie toe te gaan. Hij wilde echter nu niet vertrekken, maar hij zal vertrekken wanneer hij in de gelegenheid is.</verse>
				<verse number="13">Wees waakzaam, wees standvastig in het geloof, wees moedig, wees sterk.</verse>
				<verse number="14">Doe alles wat je doet op een liefdevolle wijze.</verse>
				<verse number="15">Broeders en zusters, jullie kennen de familie van Stefanas. Zij waren de eersten in Achaje die tot geloof gekomen zijn en ze hebben zich ten dienste gesteld van de christenen.</verse>
				<verse number="16">Ik spoor jullie aan het gezag te erkennen van mensen zoals zij en van allen die zich samen met hen zo hard inspannen.</verse>
				<verse number="17">Ik ben blij met de komst van Stefanas, Fortunatus en Achaïkus, want zij hebben mij voorzien van hetgeen jullie mij niet konden geven.</verse>
				<verse number="18">Zij hebben zowel mij als jullie opgebeurd. Houd zulke mensen in ere.</verse>
				<verse number="19">De kerkgemeenschappen van Asia groeten jullie. Ook Aquila en Prisca en de kerkgemeenschap die in hun huis samenkomt, groeten jullie hartelijk als mensen die ook bij de Heer horen.</verse>
				<verse number="20">Alle broeders en zusters hier groeten jullie. Begroet elkaar met een heilige kus.</verse>
				<verse number="21">Deze groet schrijf ik, Paulus, eigenhandig.</verse>
				<verse number="22">Als iemand de Heer niet liefheeft, dan zal hij vervloekt zijn. Kom, Heer!</verse>
				<verse number="23">Ik wens jullie de genade van de Heer Jezus toe.</verse>
				<verse number="24">Mijn liefde gaat uit naar jullie allen, die bij Christus Jezus horen.</verse>
			</chapter>
		</book>
		<book number="47">
			<chapter number="1">
				<verse number="1">Van: Paulus, door Gods wil een apostel van Christus Jezus, en van onze broeder Timoteüs. Aan: Gods kerkgemeenschap in Korinte – en aan allen in geheel Achaje die bij Christus horen.</verse>
				<verse number="2">Ik wens jullie de genade en vrede van God, onze Vader, en van de Heer Jezus Christus toe.</verse>
				<verse number="3">Ik prijs de God en Vader van onze Heer Jezus Christus. Hij is de Vader vol mededogen, de God van alle bemoediging.</verse>
				<verse number="4">En omdat Hij ons bemoedigt in al onze moeilijkheden, zullen wij anderen in al hun moeilijkheden kunnen bemoedigen met de bemoediging die wijzelf van God hebben ontvangen.</verse>
				<verse number="5">Want al hebben wij volop deel aan het lijden van Christus, dankzij Christus hebben wij ook volop deel aan zijn bemoediging.</verse>
				<verse number="6">Wanneer wij moeilijkheden ondervinden, gebeurt dat opdat jullie worden bemoedigd en beschermd. En wanneer wij worden bemoedigd, gebeurt dat opdat jullie worden bemoedigd en daardoor kunnen volhouden wanneer jullie hetzelfde lijden ondergaan als wij.</verse>
				<verse number="7">Dat is wat wij met zekerheid verwachten dat jullie zullen ervaren; wij weten dat jullie niet enkel delen in ons lijden, maar ook in de bemoediging die wij ontvangen.</verse>
				<verse number="8">Broeders en zusters, wij willen dat jullie op de hoogte zijn van de moeilijkheden die ons in Asia zijn overkomen. De druk waaronder wij stonden, was veel groter dan wij aankonden, zodat we voor ons leven vreesden.</verse>
				<verse number="9">Maar doordat we ervan overtuigd waren dat we ten dode opgeschreven waren, vertrouwden we niet op onszelf maar op de God die de doden opwekt.</verse>
				<verse number="10">Hij heeft ons uit het levensgevaar gered en zal ons opnieuw redden. Ja, wij vertrouwen erop dat Hij ons voortdurend zal beschermen,</verse>
				<verse number="11">terwijl jullie meehelpen door voor ons te bidden. Dan zullen veel mensen God uitgebreid namens ons bedanken voor zijn goedheid voor ons.</verse>
				<verse number="12">Als wij iets hebben om fier op te zijn, dan is het dat ons geweten verklaart dat wij ons in de wereld, en in het bijzonder bij jullie, oprecht hebben gedragen, met een zuiverheid die van God komt, dankzij Gods genade en niet door menselijke wijsheid.</verse>
				<verse number="13">Wij schrijven jullie niets dat jullie niet kunnen lezen of begrijpen. En ik verwacht dat jullie uiteindelijk volkomen zullen begrijpen</verse>
				<verse number="14">wat jullie nu slechts ten dele begrijpen: dat jullie op de Dag van de Heer Jezus even fier op ons zullen kunnen zijn als wij op jullie.</verse>
				<verse number="15">Het was in die verwachting dat ik eerst naar jullie toe wilde, om jullie tweemaal met een bezoek te kunnen vereren.</verse>
				<verse number="16">Via jullie wilde ik naar Macedonië reizen en vanuit Macedonië terug naar jullie, om door jullie te worden toegerust voor de reis naar Judea.</verse>
				<verse number="17">Was ik wispelturig omdat ik dit van plan was? Of plan ik op menselijke wijze en is mijn “ja” tegelijkertijd een “nee”?</verse>
				<verse number="18">Ik verklaar bij Gods trouw dat onze belofte aan jullie niet tegelijkertijd “ja” en “nee” is.</verse>
				<verse number="19">Immers, Gods Zoon, Jezus Christus, die wij – Silvanus, Timoteüs en ikzelf – aan jullie verkondigd hebben, kwam niet als een “ja” die tegelijkertijd een “nee” was. Bij Hem is het altijd “ja”.</verse>
				<verse number="20">Christus is het “ja” op alle beloften die God ooit heeft gegeven. En het is dankzij Christus dat wij dit alles mogen beamen, tot eer van God.</verse>
				<verse number="21">Maar Degene die ervoor zorgt dat zowel wij als jullie stevig met Christus verbonden zijn, is God: Hij heeft ons gezalfd,</verse>
				<verse number="22">van zijn waarmerk voorzien en een onderpand in onze harten gelegd, namelijk de Heilige Geest.</verse>
				<verse number="23">Ik verklaar bij mijn eigen leven en God is mijn getuige: het was om jullie te sparen dat ik niet opnieuw naar Korinte kwam.</verse>
				<verse number="24">Wij willen geen macht uitoefenen over jullie geloof, maar bijdragen aan jullie vreugde. Jullie staan immers al sterk in het geloof.</verse>
			</chapter>
			<chapter number="2">
				<verse number="1">Ik had besloten om niet nogmaals een pijnlijk bezoek aan jullie te brengen.</verse>
				<verse number="2">Want als ik jullie verdriet doe, wie anders zou mij dan blij kunnen maken dan jullie, die ik verdriet heb gedaan?</verse>
				<verse number="3">Daarom schreef ik jullie die brief, om te voorkomen dat ik opnieuw verdriet zou hebben over de mensen die mij blij zouden moeten maken. Ik ben er namelijk van overtuigd dat als ik blij ben, jullie dat ook zijn.</verse>
				<verse number="4">Ik schreef jullie met een hart vol pijn en bezorgdheid en onder veel tranen – niet om jullie verdriet te doen maar om jullie te laten weten dat ik bijzonder veel om jullie geef.</verse>
				<verse number="5">Als iemand verdriet heeft veroorzaakt, heeft hij niet mij verdriet gedaan, maar in zekere mate – om me niet te sterk uit te drukken – jullie allen.</verse>
				<verse number="6">Voor deze persoon volstaat de bestraffing die door de meerderheid van jullie is opgelegd.</verse>
				<verse number="7">Daarom moeten jullie hem nu vergeven en troosten, zodat hij niet door overmatig verdriet wordt verteerd.</verse>
				<verse number="8">Ik spoor jullie dus aan je liefde voor hem te bekrachtigen.</verse>
				<verse number="9">Een andere reden voor mijn schrijven was om jullie op de proef te stellen, om te zien of jullie altijd gehoorzamen.</verse>
				<verse number="10">Als jullie iemand vergeven, dan vergeef ik hem ook. En hetgeen ik hem heb vergeven – als er feitelijk iets te vergeven valt – heb ik hem vergeven omwille van jullie, en Christus is daar getuige van!</verse>
				<verse number="11">Zo wil ik voorkomen dat Satan ons te slim af zal zijn. Wij weten immers van zijn listen.</verse>
				<verse number="12">Toen ik in Troas kwam om het evangelie van Christus te verkondigen en de Heer een deur voor mij had geopend,</verse>
				<verse number="13">kwam ik maar niet tot rust, omdat ik mijn broeder Titus niet kon vinden. Daarom nam ik afscheid en vertrok ik naar Macedonië.</verse>
				<verse number="14">Maar ik dank God, die ons altijd in de triomftocht van Christus meevoert en die via ons overal de kennis over Hem verspreidt, als een aangename geur.</verse>
				<verse number="15">Voor God zijn wij namelijk een reukoffer dat door Christus wordt gebracht, en de geur bereikt zowel wie gered wordt als wie verloren gaat.</verse>
				<verse number="16">Voor wie verloren gaat is het een doodsgeur die tot de dood leidt, en voor wie gered wordt een levensgeur die tot het leven leidt. En wie is bekwaam voor deze taak?</verse>
				<verse number="17">Wij zijn niet als zovelen die de boodschap van God verkondigen om er winst uit te slaan. Integendeel, wij spreken in oprechtheid, als mensen die bij Christus horen en door God zijn gestuurd. God is daar getuige van!</verse>
			</chapter>
			<chapter number="3">
				<verse number="1">Beginnen wij onszelf opnieuw aan te bevelen? Of hebben wij, zoals sommige anderen, aanbevelingsbrieven voor jullie – of van jullie – nodig?</verse>
				<verse number="2">Jullie zijn zelf onze brief, geschreven in ons hart, herkenbaar en leesbaar voor alle mensen.</verse>
				<verse number="3">Het is duidelijk dat jullie een brief van Christus zijn, door ons opgesteld, niet geschreven met inkt maar met de Geest van de levende God, en niet op stenen schrijftabletten maar op tabletten in mensenharten.</verse>
				<verse number="4">Het is dankzij Christus en in vertrouwen op God dat wij tot die overtuiging zijn gekomen.</verse>
				<verse number="5">Niet dat wij uit onszelf zo bekwaam zijn dat wij dit als onze eigen prestatie kunnen beschouwen – onze bekwaamheid komt van God.</verse>
				<verse number="6">Hij heeft ons de bekwaamheid gegeven om in dienst te staan van een nieuw verbond. Dat is geen verbond van de geschreven wet, maar van de Geest, want hetgeen geschreven is leidt tot de dood, maar de Geest schenkt leven.</verse>
				<verse number="7">Hetgeen tot de dood leidt – en dat in steen werd gegraveerd – kwam met zoveel glans, dat de Israëlieten Mozes niet rechtstreeks konden aankijken wegens de schitterende glans van zijn gezicht, hoewel die van voorbijgaande aard was.</verse>
				<verse number="8">Zal hetgeen door de Geest wordt geschonken dan niet nog glansrijker zijn?</verse>
				<verse number="9">En als dat wat tot veroordeling leidt al glansrijk is, zal hetgeen vrijspraak brengt dan niet nog glansrijker zijn?</verse>
				<verse number="10">In vergelijking met hetgeen nog glansrijker is, heeft dat wat glansrijk was, zijn glans verloren.</verse>
				<verse number="11">En als dat wat tijdelijk was al met zoveel glans gekomen is, hoeveel meer glans zal dan hetgeen blijft wel niet bevatten?</verse>
				<verse number="12">Het is omdat wij leven in de verwachting van die zaken, dat wij zo vrijmoedig spreken.</verse>
				<verse number="13">Wij zijn niet als Mozes, die zijn gezicht met een sluier bedekte om te voorkomen dat de Israëlieten het einde zouden zien van wat vervaagde.</verse>
				<verse number="14">Hun denken was verstard, want tot op de dag van vandaag is het oude verbond nog altijd versluierd wanneer het wordt voorgelezen. De sluier is niet opgelicht, want het is enkel door Christus dat die kan worden verwijderd.</verse>
				<verse number="15">Tot vandaag toe ligt er een sluier over hun hart wanneer uit de boeken van Mozes wordt voorgelezen.</verse>
				<verse number="16">Maar wanneer iemand zich tot de Heer wendt, wordt de sluier weggenomen.</verse>
				<verse number="17">De Heer is de Geest, en waar de Geest van de Heer is, is vrijheid.</verse>
				<verse number="18">Zo zien wij allen de hemelse pracht van de Heer weerspiegeld, maar met een onbedekt gezicht. En zijn hemelse pracht wordt steeds meer in ons zichtbaar, doordat de Geest van de Heer ons omvormt.</verse>
			</chapter>
			<chapter number="4">
				<verse number="1">Aangezien God in zijn goedheid ons deze taak heeft toevertrouwd, geven wij de moed niet op.</verse>
				<verse number="2">Wij hebben gebroken met de schandelijke verborgen praktijken, gaan niet bedrieglijk te werk en verdraaien de boodschap van God niet, maar geven een heldere uiteenzetting van de waarheid. En zo bevelen wij onszelf aan bij het menselijk vermogen om goed en kwaad van elkaar te onderscheiden. God is daar getuige van!</verse>
				<verse number="3">En zelfs als het evangelie dat wij brengen versluierd is, is het versluierd voor wie verloren gaat.</verse>
				<verse number="4">De god van de huidige wereld heeft het denken van de ongelovigen verblind, om te voorkomen dat zij het licht zien – het evangelie over de hemelse pracht van Christus, in Wie God zichzelf zichtbaar gemaakt heeft.</verse>
				<verse number="5">Want wij verkondigen niet onszelf; wij verkondigen dat Jezus Christus Heer is en dat wij omwille van Jezus jullie dienaren zijn.</verse>
				<verse number="6">Want de God die heeft gezegd: “Laat er licht schijnen uit de duisternis”, heeft ons hart beschenen met het licht dat ons in staat stelt Gods hemelse pracht – die afstraalt van het gezicht van Jezus Christus – te leren kennen.</verse>
				<verse number="7">Maar doordat deze schat in potten van aardewerk zit, is duidelijk dat deze ontzaglijke kracht van God komt en niet van ons.</verse>
				<verse number="8">Wij staan van alle kanten onder druk, maar raken niet in het nauw. Wij zijn onzeker, maar nooit ten einde raad.</verse>
				<verse number="9">We worden vervolgd, maar niet in de steek gelaten. We krijgen slaag, maar komen niet om.</verse>
				<verse number="10">Zo dragen we voortdurend het sterven van Jezus in ons lichaam met ons mee, opdat in ons lichaam ook het leven van Jezus zichtbaar zal zijn.</verse>
				<verse number="11">Wij die leven, riskeren omwille van Jezus voortdurend ons leven, opdat in ons sterfelijk lichaam ook het leven van Jezus zichtbaar zal zijn.</verse>
				<verse number="12">Op die manier is in ons de dood aan het werk, en in jullie het leven.</verse>
				<verse number="13">Door ons geloof hebben wij de ingesteldheid waarover reeds in de Schriften staat: “Ik geloofde; daarom heb ik gesproken.” Daarom geloven wij niet alleen, we spreken ook.</verse>
				<verse number="14">We weten namelijk dat Hij die de Heer Jezus weer tot leven heeft gewekt, ook ons weer tot leven zal wekken, net als Jezus, en dat Hij ons samen met jullie naar Zich toe zal leiden.</verse>
				<verse number="15">En dit alles werkt in jullie voordeel: naarmate de genade zich naar meer mensen uitbreidt, neemt de dankzegging waarmee God wordt vereerd, volop toe.</verse>
				<verse number="16">Daarom geven wij de moed niet op. Hoewel ons lichaam aftakelt, wordt ons innerlijk iedere dag vernieuwd.</verse>
				<verse number="17">Ons huidige lijden is slechts een lichte last, die in het geheel niet opweegt tegen de eeuwige, onmetelijke glorie die dat lijden voor ons oplevert.</verse>
				<verse number="18">Daarom vestigen wij onze aandacht niet op het zichtbare maar op het onzichtbare, want het zichtbare is tijdelijk, maar het onzichtbare is eeuwig.</verse>
			</chapter>
			<chapter number="5">
				<verse number="1">Wij weten dat wanneer de aardse tent waarin wij wonen wordt afgebroken, God voor ons een woning heeft, een eeuwig huis in de hemel, dat niet met mensenhanden is gemaakt.</verse>
				<verse number="2">Maar nu zuchten we nog: we verlangen ernaar, met onze hemelse woning te worden overkleed,</verse>
				<verse number="3">zodat we niet naakt zullen worden aangetroffen wanneer we ons aardse lichaam verlaten.</verse>
				<verse number="4">Zolang wij in onze huidige tent verblijven, zuchten we onder de last die we dragen. We zouden namelijk liever met onze nieuwe woning overkleed willen worden zonder te worden ontkleed, op zodanige wijze dat het sterfelijke door het leven wordt verzwolgen.</verse>
				<verse number="5">Het is God die ons met dat doel voor ogen heeft gemaakt, en Hij heeft ons bij wijze van onderpand de Geest gegeven.</verse>
				<verse number="6">Daarom zijn wij altijd vol goede moed, hoewel we beseffen dat zolang we in het lichaam wonen, we nog niet bij de Heer zijn.</verse>
				<verse number="7">Onze manier van leven is gebaseerd op hetgeen we geloven, niet op hetgeen we zien.</verse>
				<verse number="8">We zijn dus vol goede moed, al zouden we graag ons lichaam verlaten en bij de Heer onze intrek nemen.</verse>
				<verse number="9">Daarom is onze enige ambitie, te doen wat Hem vreugde geeft, zowel wanneer we nog in onze tent wonen als wanneer we straks in onze nieuwe woning zijn.</verse>
				<verse number="10">We moeten immers allen voor de rechterstoel van Christus verschijnen, en dan zal ieder ontvangen wat hij met zijn daden heeft verdiend – goed of slecht – tijdens het verblijf in zijn aardse lichaam.</verse>
				<verse number="11">Omdat wij beseffen dat men ontzag voor de Heer moet hebben, proberen we de mensen te overtuigen. God kent onze bedoelingen en ik hoop dat ze ook duidelijk zijn voor jullie vermogen om goed en kwaad van elkaar te onderscheiden.</verse>
				<verse number="12">Wij bevelen onszelf niet opnieuw bij jullie aan, maar geven jullie de kans om fier op ons te zijn, zodat jullie iets hebben om te zeggen tegen diegenen die fier zijn op uiterlijkheden in plaats van op het innerlijke.</verse>
				<verse number="13">Als wij zogezegd niet goed bij ons verstand zijn, gedragen we ons zo voor God, en wanneer wij bij ons volle verstand zijn, gebeurt dat in jullie belang.</verse>
				<verse number="14">Wij worden gemotiveerd door de liefde van Christus, want we zijn ervan overtuigd dat één Persoon is gestorven ten behoeve van allen en dat daardoor allen zijn gestorven.</verse>
				<verse number="15">En Hij is voor allen gestorven opdat de levenden niet meer voor zichzelf zouden leven, maar voor Degene die voor hen is gestorven en opgewekt.</verse>
				<verse number="16">Daarom beoordelen wij niemand meer naar menselijke maatstaven, en hoewel we Christus vroeger naar menselijke maatstaven beoordeelden, doen we dat nu niet meer.</verse>
				<verse number="17">Dus als iemand bij Christus hoort, is hij een nieuwe creatie – het oude is voorbij, het nieuwe is gekomen.</verse>
				<verse number="18">En dit alles is Gods werk: door middel van Christus heeft Hij ons met zich verzoend en ons de taak gegeven die verzoening bekend te maken.</verse>
				<verse number="19">God heeft namelijk de wereld met zich verzoend door middel van Christus: Hij legt de mensen hun overtredingen niet langer ten laste. En ons heeft Hij de taak gegeven, die verzoening te verkondigen.</verse>
				<verse number="20">Wij zijn dus ambassadeurs van Christus; het is via ons dat God zijn oproep doet. Namens Christus roepen wij jullie daarom op: laat je met God verzoenen.</verse>
				<verse number="21">Omwille van ons werd Hij die nooit had gezondigd als zondaar behandeld, opdat wij die bij Hem horen de vrijspraak van schuld zouden ontvangen die God schenkt.</verse>
			</chapter>
			<chapter number="6">
				<verse number="1">Als Gods medewerkers roepen wij jullie daarom op: laat het niet tevergeefs zijn dat jullie Gods genade hebben aanvaard.</verse>
				<verse number="2">Hij zegt immers: “Op het juiste moment heb Ik je gehoord en op de dag van de redding heb Ik je geholpen.” Het juiste moment is nu en de dag van de redding is vandaag.</verse>
				<verse number="3">Om te voorkomen dat er iets op ons werk valt aan te merken, geven wij niemand enige aanstoot.</verse>
				<verse number="4">Integendeel, als dienaren van God bevelen wij onszelf aan in alle omstandigheden: in veel volharding, in lijden, nood en moeilijkheden,</verse>
				<verse number="5">in slaag, gevangenschap, onlusten, zwaar werk, slaapgebrek en honger,</verse>
				<verse number="6">en ook door oprechtheid, inzicht, geduld, vriendelijkheid, de aanwezigheid van de Heilige Geest en oprechte liefde.</verse>
				<verse number="7">Wij verkondigen de waarheid, dankzij de kracht die God ons geeft en met de wapens van de gerechtigheid in de rechter- en de linkerhand,</verse>
				<verse number="8">terwijl we zowel goedkeuring als afkeuring ontvangen en men zowel goed als kwaad over ons spreekt. Wij worden behandeld als bedriegers hoewel we oprecht zijn,</verse>
				<verse number="9">als onbekend hoewel we bekend zijn, als stervend hoewel we leven, als gestraft maar niet gedood.</verse>
				<verse number="10">Wij zijn bedroefd maar toch altijd verheugd. Wij zijn arm maar maken velen rijk. Wij hebben niets maar bezitten alles.</verse>
				<verse number="11">Wij hebben jullie openhartig toegesproken, Korintiërs, en ons hart wijd voor jullie opengesteld.</verse>
				<verse number="12">Niet wij, maar jullie zijn onvoldoende ruimhartig!</verse>
				<verse number="13">Ik spreek jullie toe alsof jullie mijn kinderen zijn: zet je hart voor ons open!</verse>
				<verse number="14">Vorm geen ongelijk partnerschap met ongelovigen, want hoe kunnen gerechtigheid en wetteloosheid bij elkaar passen? Wat hebben licht en duisternis met elkaar gemeen?</verse>
				<verse number="15">Welke overeenstemming is er tussen Christus en de duivel? Wat verbindt een gelovige met een ongelovige?</verse>
				<verse number="16">Wat heeft Gods tempel te maken met afgoden? Wij zijn de tempel van de levende God, want God heeft verklaard: “Ik zal bij hen wonen en onder hen leven en Ik zal hun God zijn en zij zullen mijn volk zijn.</verse>
				<verse number="17">Ga dus bij hen weg en leef van hen gescheiden, zegt de Heer, en raak niet aan wat onrein is. Dan zal Ik jullie aanvaarden,</verse>
				<verse number="18">en Ik zal een Vader voor jullie zijn en jullie zullen mijn zonen en dochters zijn, zegt de Almachtige Heer.”</verse>
			</chapter>
			<chapter number="7">
				<verse number="1">Beste vrienden, laten wij, omdat we over deze beloften beschikken, ons zuiveren van alles wat ons lichaam en onze geest vervuilt en ons vol ontzag aan God toewijden.</verse>
				<verse number="2">Maak ruimte voor ons in jullie hart! Wij hebben niemand onrecht aangedaan, we hebben niemand te gronde gericht, we hebben niemand uitgebuit.</verse>
				<verse number="3">Ik heb al gezegd dat wij jullie in ons hart hebben gesloten en dat zal zo blijven, in leven en in sterven.</verse>
				<verse number="4">Mijn vrijmoedigheid tegenover jullie is groot, mijn fierheid op jullie is groot, ik ben volop bemoedigd en ondanks al onze moeilijkheden loop ik over van vreugde.</verse>
				<verse number="5">Zelfs toen we in Macedonië waren aangekomen, konden we niet uitrusten, maar stonden we van alle kanten onder druk: van buitenaf door conflicten en van binnenuit door angst.</verse>
				<verse number="6">Maar God bemoedigt wie ontmoedigd is en Hij heeft ons bemoedigd door de komst van Titus.</verse>
				<verse number="7">En niet alleen door zijn komst, maar ook door de manier waarop jullie hem hadden bemoedigd. Hij heeft ons namelijk verteld over jullie verlangen naar ons, jullie bedroefdheid en jullie ijver voor mij. En dat maakte mijn vreugde nog groter.</verse>
				<verse number="8">Want hoewel ik jullie met mijn brief verdriet heb gedaan, ik heb er geen spijt van. Ik heb er wel even spijt van gehad, omdat ik zag dat de brief jullie verdriet had gedaan.</verse>
				<verse number="9">Maar nu verheug ik mij. Niet omdat jullie verdriet hadden, maar omdat jullie verdriet tot inkeer heeft geleid. Jullie hadden verdriet op een manier die God van jullie verlangde. Hetgeen wij gedaan hebben, heeft jullie dus uiteindelijk geen schade berokkend.</verse>
				<verse number="10">Wanneer we verdriet hebben op de manier die God van ons verlangt, brengt dat namelijk inkeer teweeg die tot redding leidt. En van de redding krijgt men geen spijt, terwijl het verdriet zoals de wereld dat kent, de dood teweegbrengt.</verse>
				<verse number="11">Maar kijk eens wat dit verdriet zoals God dat verlangde, bij jullie heeft teweeggebracht: wat een inzet, wat een inspanning om de juiste kant te kiezen, wat een verontwaardiging, wat een schrik, wat een verlangen, wat een ijver, wat een bereidheid om het kwaad te bestraffen! Jullie hebben in alles bewezen dat jullie in deze zaak geen blaam treft.</verse>
				<verse number="12">Ik had jullie dus geschreven, maar dat was niet omwille van de overtreder en ook niet omwille van de benadeelde. Ik had jullie geschreven met de bedoeling dat jullie aan God zouden tonen hoe groot jullie toewijding aan ons is.</verse>
				<verse number="13">Jullie reactie heeft ons bemoedigd. Maar nog groter dan die bemoediging is onze vreugde dat Titus blij was, omdat hij door jullie allen was gerustgesteld.</verse>
				<verse number="14">Al had ik over jullie gepocht bij Titus, ik ben niet beschaamd geraakt. Integendeel, zoals alles wat we aan jullie hebben verteld de waarheid is, zo is ook hetgeen waarover wij bij Titus zo hadden gepocht, waar gebleken.</verse>
				<verse number="15">En zijn genegenheid voor jullie is des te groter wanneer hij terugdenkt aan jullie gehoorzaamheid – hoe jullie hem met angst en beven hebben ontvangen.</verse>
				<verse number="16">Het verheugt mij dat ik jullie in alles volkomen kan vertrouwen.</verse>
			</chapter>
			<chapter number="8">
				<verse number="1">En nu, broeders en zusters, willen we vertellen over de genade die God aan de kerkgemeenschappen in Macedonië heeft geschonken.</verse>
				<verse number="2">Hoewel ze zwaar door moeilijkheden op de proef zijn gesteld, heeft hun uitbundige vreugde in combinatie met hun diepe armoede geleid tot oprechte vrijgevigheid.</verse>
				<verse number="3">Ik kan namelijk getuigen dat ze naar vermogen en zelfs boven hun vermogen hebben gegeven, omdat ze dat zelf wilden.</verse>
				<verse number="4">Ze hebben ons met veel aandringen gesmeekt om het voorrecht, aan de bijstand voor de christenen te mogen bijdragen.</verse>
				<verse number="5">En hoewel wij dat niet hadden verwacht, gaven ze zichzelf eerst aan de Heer en vervolgens aan ons, zoals God wilde.</verse>
				<verse number="6">Daarom hebben we Titus, die reeds bij jullie aan deze inzameling was begonnen, aangespoord deze te voltooien.</verse>
				<verse number="7">Jullie hebben alles al in overvloed: geloof, onderricht, kennis, grote ijver en jullie liefde voor ons. Draag dan ook overvloedig bij aan deze inzameling.</verse>
				<verse number="8">Ik zeg dit niet als een bevel, maar om na te gaan hoe oprecht jullie liefde is, door deze te vergelijken met de inzet van anderen.</verse>
				<verse number="9">Jullie weten immers van het vrijgevige geschenk van onze Heer Jezus Christus: hoewel Hij rijk was, werd Hij arm omwille van jullie, opdat jullie door zijn armoede rijk zouden worden.</verse>
				<verse number="10">Laat me jullie mijn mening geven, daar hebben jullie baat bij. Jullie waren immers de eersten die vorig jaar van start zijn gegaan, zelfs de eersten die hiertoe bereid waren.</verse>
				<verse number="11">Maak nu af waarmee jullie bezig waren; dan hebben jullie niet alleen je bereidwilligheid getoond, maar ook de inzameling naar vermogen voltooid.</verse>
				<verse number="12">Want het is goed als je bereidwillig geeft naar vermogen; je bent niet verplicht om nog meer te geven.</verse>
				<verse number="13">Het is niet de bedoeling dat anderen het gemakkelijk hebben en jullie lijden, maar wel dat er gelijkheid is.</verse>
				<verse number="14">Vul hun huidige tekorten dus aan vanuit jullie overvloed; dan kunnen zij later vanuit hun overvloed jullie tekorten aanvullen, zodat er gelijkheid zal zijn.</verse>
				<verse number="15">Zo staat het immers ook in de Schriften: “Wie veel verzameld had, had niet te veel, en wie weinig verzameld had, had niet te weinig.”</verse>
				<verse number="16">Ik dank God dat Hij mijn bekommernis om jullie ook in het hart van Titus heeft gelegd.</verse>
				<verse number="17">Titus heeft ons verzoek namelijk van harte aanvaard en komt naar jullie toe omdat hij reeds besloten had om dat te doen.</verse>
				<verse number="18">Wij sturen een broeder met hem mee die in alle kerkgemeenschappen wordt geprezen om zijn inzet voor het evangelie.</verse>
				<verse number="19">Niet alleen dat, hij is ook door de kerkgemeenschappen aangesteld om met ons mee te reizen wanneer wij deze gift wegbrengen. Zo krijgt God de eer en blijkt onze ijver uit ons dienstbetoon.</verse>
				<verse number="20">Hiermee willen we voorkomen dat iemand iets aan te merken zal hebben op ons beheer van dit grote bedrag.</verse>
				<verse number="21">Wij proberen namelijk te doen wat goed is; niet alleen in Gods ogen, maar ook in de ogen van de mensen.</verse>
				<verse number="22">Met hen sturen we nog een broeder mee, die herhaaldelijk en op vele wijzen zijn ijver aan ons heeft bewezen, en die zich nu nog ijveriger zal betonen omdat hij zoveel vertrouwen in jullie heeft.</verse>
				<verse number="23">Kortom: Titus is mijn deelgenoot en collega in het werk onder jullie. En wat onze andere broeders betreft: zij zijn door de kerkgemeenten gezonden en de hemelse pracht van Christus is in hen zichtbaar.</verse>
				<verse number="24">Bewijs hun daarom jullie liefde en toon zo aan de kerkgemeenschappen dat onze fierheid op jullie terecht is.</verse>
			</chapter>
			<chapter number="9">
				<verse number="1">Eigenlijk hoef ik jullie niet over dit dienstbetoon aan de christenen te schrijven.</verse>
				<verse number="2">Ik weet namelijk dat jullie hiertoe bereid zijn en ik heb jullie bij de christenen in Macedonië aangeprezen door te zeggen: “In Achaje staan ze al sinds vorig jaar gereed.” En voor de meesten van hen werkte jullie enthousiasme aanstekelijk.</verse>
				<verse number="3">Toch stuur ik deze broeders, om te zorgen dat we niet ten onrechte zo fier over jullie hadden gesproken, maar dat jullie inderdaad gereed staan zoals ik had gezegd.</verse>
				<verse number="4">Immers, als er straks Macedoniërs met mij meekomen en als zij zouden ontdekken dat dit niet het geval is, dan zouden wij ons over deze mislukking schamen, om van jullie maar te zwijgen.</verse>
				<verse number="5">Ik vond het dus nodig deze broeders aan te sporen naar jullie vooruit te reizen en de door jullie beloofde royale gift alvast in te zamelen. Dan zal die klaarliggen als een royale en zonder tegenzin gegeven gift.</verse>
				<verse number="6">Bedenk dit: wie karig zaait, zal karig oogsten en wie overvloedig zaait, zal overvloedig oogsten.</verse>
				<verse number="7">Laat iedereen geven wat hij zich persoonlijk had voorgenomen, zonder tegenzin en niet omdat het moet, want God houdt van wie van harte geeft.</verse>
				<verse number="8">En God is bij machte om jullie overvloedig met allerlei geschenken te zegenen, zodat jullie altijd, in alle omstandigheden, meer dan voldoende hebben en daardoor overvloedig veel goeds kunnen doen.</verse>
				<verse number="9">In de Schriften staat immers: “Hij gaf vrijgevig aan de armen, zijn gerechtigheid houdt voor eeuwig stand.”</verse>
				<verse number="10">Hij die zaad aan de zaaier verstrekt en hem brood te eten geeft, zal ook zaad aan jullie verstrekken en ervoor zorgen dat het ontkiemt en een oogst aan gerechtigheid zal opleveren.</verse>
				<verse number="11">Dan zullen jullie van alles rijk voorzien zijn en altijd vrijgevig kunnen zijn, zodat onze actie nog meer dank aan God oplevert.</verse>
				<verse number="12">Want doordat jullie aan dit dienstbetoon bijdragen, zullen niet enkel de noden van de christenen worden gelenigd, maar zal God ook door velen uitvoerig worden gedankt.</verse>
				<verse number="13">Zij zullen God verheerlijken, omdat jullie bijdrage aan dit dienstbetoon bewijst dat jullie het evangelie van Christus niet alleen belijden, maar het ook gehoorzamen door vrijgevig bij te dragen en zo jullie verbondenheid met hen en met alle christenen te tonen.</verse>
				<verse number="14">Bovendien zullen ze in hun gebeden hun genegenheid voor jullie uitdrukken, wegens de overvloed aan Gods genade in jullie leven.</verse>
				<verse number="15">Ik dank God voor zijn onbeschrijflijke geschenk.</verse>
			</chapter>
			<chapter number="10">
				<verse number="1">Op grond van de zachtmoedigheid en welwillendheid van Christus heb ik – Paulus, die zogezegd timide ben in jullie gezelschap, maar een grote mond heb op afstand – het volgende verzoek voor jullie.</verse>
				<verse number="2">Wellicht zal ik, wanneer ik bij jullie kom, vrijmoedig en streng moeten optreden tegen sommigen, die van mening zijn dat wij handelen als zondige mensen. Ik wil jullie vragen dat dat niet nodig zal zijn.</verse>
				<verse number="3">Want hoewel wij mensen van vlees en bloed zijn, voeren we geen strijd met menselijke middelen.</verse>
				<verse number="4">De wapens waarmee wij strijden zijn niet menselijk, maar hebben de door God gegeven kracht om verdedigingswerken te vernietigen. Wij halen foute redeneringen onderuit, evenals</verse>
				<verse number="5">alle barrières die tegen het kennen van God worden opgeworpen. Ook nemen we ieder idee gevangen en dwingen het tot gehoorzaamheid aan Christus.</verse>
				<verse number="6">En wanneer jullie volkomen gehoorzaam geworden zijn, staan we gereed om alle andere vormen van ongehoorzaamheid te bestraffen.</verse>
				<verse number="7">Zien jullie niet wat er gaande is? Als iemand ervan overtuigd is dat hij Christus toebehoort, laat hij dan bedenken dat ook wij Christus toebehoren, net als hij.</verse>
				<verse number="8">Dus zelfs als ik iets te veel poch over ons gezag – gezag dat de Heer ons heeft toevertrouwd om jullie op te bouwen, niet om jullie af te breken – dan zal ik niet worden beschaamd.</verse>
				<verse number="9">Ik wil niet de indruk wekken dat ik jullie met mijn brieven schrik wil aanjagen.</verse>
				<verse number="10">Er wordt namelijk gezegd: “Zijn brieven zijn wel gewichtig en streng, maar zijn persoonlijk optreden is zwak en zijn spreken is beneden peil.”</verse>
				<verse number="11">Wie zoiets zegt, dient te beseffen dat wanneer we binnenkort bij jullie zijn, we zullen optreden op dezelfde manier als we nu schrijven vanop afstand.</verse>
				<verse number="12">Wij durven onszelf niet gelijk te stellen aan bepaalde mensen die zichzelf aanbevelen. We willen ons ook niet met hen vergelijken. Als zij zichzelf als maatstaf nemen en zich dus met zichzelf vergelijken, hebben ze geen inzicht.</verse>
				<verse number="13">Wij zullen echter niet te veel pochen, maar ons beperken tot het werkgebied dat God ons heeft toebedeeld – en jullie maken daarvan deel uit.</verse>
				<verse number="14">Wij gaan onze grenzen niet te buiten. Dat zou wel het geval zijn geweest als we jullie niet hadden bereikt. Maar wij waren als eersten bij jullie met het evangelie van Christus.</verse>
				<verse number="15">Wij gaan niet te ver: wij proberen niet de eer op te strijken van andermans werk. Maar wij hopen dat wanneer jullie geloof toeneemt, ons werk bij jullie nog verder zal groeien.</verse>
				<verse number="16">Dan zullen wij het evangelie ook verkondigen in verder gelegen gebieden, zonder de eer op te strijken voor hetgeen bereikt is in het werkgebied van een ander.</verse>
				<verse number="17">Immers: “Als iemand ergens fier op wil zijn, laat hij dan fier zijn op de Heer.”</verse>
				<verse number="18">Want niet wie zichzelf aanbeveelt heeft de proef doorstaan, maar wie door de Heer wordt aanbevolen.</verse>
			</chapter>
			<chapter number="11">
				<verse number="1">Ik zou graag willen dat jullie accepteren dat ik mij ook eens als een dwaas gedraag. In feite doen jullie dat al.</verse>
				<verse number="2">Ik waak namelijk over jullie met een jaloezie die van God komt, want ik heb jullie met één Man verloofd en wil jullie als een maagdelijke bruid naar Christus toe leiden.</verse>
				<verse number="3">Ik vrees echter dat, zoals Eva door de sluwheid van de slang werd bedrogen, jullie gedachten zullen worden afgeleid van de oprechte en zuivere toewijding aan Christus.</verse>
				<verse number="4">Jullie verdragen het immers maar al te goed wanneer er iemand bij jullie komt die een andere Jezus verkondigt dan de Jezus die wij hebben verkondigd, of een andere geest dan de Geest die jullie hebben ontvangen, of een ander evangelie dan hetgeen jullie hebben aanvaard.</verse>
				<verse number="5">Ik beschouw mij in het geheel niet als minderwaardig aan die uitzonderlijke apostelen.</verse>
				<verse number="6">Het ontbreekt mij misschien aan opleiding als spreker, maar zeker niet aan kennis, en dat is jullie steeds opnieuw op allerlei manieren duidelijk gemaakt.</verse>
				<verse number="7">Heb ik een zonde begaan door me nederig op te stellen en jullie zodoende te verheffen, toen ik Gods evangelie aan jullie verkondigde zonder een vergoeding te vragen?</verse>
				<verse number="8">Om jullie van dienst te kunnen zijn, heb ik andere kerkgemeenschappen zogezegd beroofd door geld van hen aan te nemen.</verse>
				<verse number="9">En toen ik bij jullie was en geld nodig had, was ik niemand tot last. De christenen die uit Macedonië kwamen, hebben namelijk al mijn noden gelenigd. Ik heb altijd gezorgd dat ik jullie niet tot last zou zijn en ik zal dat blijven doen.</verse>
				<verse number="10">Zo zeker als de waarheid van Christus in mij is, niemand in het gebied Achaje kan mij ervan weerhouden hierop fier te zijn.</verse>
				<verse number="11">Waarom? Omdat ik niet van jullie houd? God weet dat dit wél het geval is!</verse>
				<verse number="12">Ik zal blijven doen wat ik doe, en zo de mensen die zich aan ons willen gelijkstellen in de zaken waarop zij zo fier zijn, de pas afsnijden.</verse>
				<verse number="13">Het zijn valse apostelen: zij gaan bedrieglijk te werk door zich als apostelen van Christus voor te doen.</verse>
				<verse number="14">Dat is niet verwonderlijk, want zelfs Satan doet zich voor als een stralende engel.</verse>
				<verse number="15">Het is dus geen verrassing dat ook zij die in zijn dienst staan zich voordoen als brengers van gerechtigheid. Ze zullen uiteindelijk krijgen wat ze met hun daden hebben verdiend.</verse>
				<verse number="16">Ik herhaal, laat niemand denken dat ik dwaas ben. Maar als je dat toch doet, aanvaard mij dan zoals je een dwaas zou aanvaarden, zodat ook ik wat mag pochen.</verse>
				<verse number="17">Ik zeg dit niet op gezag van de Heer; ik spreek met het zelfvertrouwen van een dwaas, zodat ik ook kan pochen.</verse>
				<verse number="18">Er zijn zoveel mensen die pochen over menselijke prestaties; laat mij ook eens pochen.</verse>
				<verse number="19">Jullie zijn immers zo verstandig dat jullie dwaze mensen graag verdragen!</verse>
				<verse number="20">In feite verdragen jullie het als iemand jullie als slaaf behandelt, als iemand jullie uitbuit, als iemand misbruik van jullie maakt, als iemand zich boven jullie verheft, als iemand jullie in het gezicht slaat.</verse>
				<verse number="21">Tot mijn schande moet ik zeggen dat wij daarvoor te zwak waren. Maar wat iemand ook durft te zeggen – ik spreek als een dwaas – ik durf het ook.</verse>
				<verse number="22">Zij zijn Hebreeërs? Ik ook. Zij zijn Israëlieten? Ik ook. Zij zijn afstammelingen van Abraham? Ik ook.</verse>
				<verse number="23">Zij staan in dienst van Christus? Nu spreek ik als iemand die niet bij zijn verstand is: ik nog meer. Ik heb meer werk verricht, heb vaker gevangengezeten, heb vaker lijfstraffen ondergaan en ben vaker in doodsgevaar geweest.</verse>
				<verse number="24">Vijfmaal heb ik van de Joden de veertig-min-een zweepslagen gekregen.</verse>
				<verse number="25">Driemaal ben ik met stokken afgeranseld, eenmaal ben ik met stenen bekogeld, driemaal heb ik schipbreuk geleden, ik heb een nacht en een dag op volle zee doorgebracht.</verse>
				<verse number="26">Tijdens mijn vele reizen ben ik in gevaar geweest door overstroming, in gevaar door rovers, in gevaar door mijn volksgenoten, in gevaar door niet-Joden, in gevaar in de stad, in gevaar in afgelegen gebieden, in gevaar op zee en in gevaar door schijnchristenen.</verse>
				<verse number="27">Ik heb gewerkt en gezwoegd, veel slapeloze nachten gehad, honger en dorst geleden, vaak niets te eten gehad, kou geleden en niet altijd voldoende kledij gehad.</verse>
				<verse number="28">En naast dat alles is er nog de dagelijkse druk van de zorg voor alle kerkgemeenschappen.</verse>
				<verse number="29">Als iemand zwak is, zal ik me dan niet ook zwak voelen? Als iemand tot zonde wordt aangezet, zal ik me dan niet opwinden?</verse>
				<verse number="30">Als ik moet pochen, zal ik pochen over mijn zwakheid.</verse>
				<verse number="31">De God en Vader van de Heer Jezus – Hem komt voor altijd de eer toe – weet dat ik niet lieg.</verse>
				<verse number="32">In Damascus liet de gouverneur onder koning Aretas de stadsmuren bewaken om mij te kunnen arresteren.</verse>
				<verse number="33">Ik ben aan hem ontsnapt door in een mand via een venster in de stadsmuur te worden neergelaten.</verse>
			</chapter>
			<chapter number="12">
				<verse number="1">Als ik moet doorgaan met pochen – hoewel dat eigenlijk niet nuttig is – zal ik het hebben over visioenen en openbaringen van de Heer.</verse>
				<verse number="2">Ik ken een christen die veertien jaar geleden naar de derde hemel werd weggevoerd. Ik weet niet of het in het lichaam of buiten het lichaam was, God weet het.</verse>
				<verse number="3">En ik weet dat die persoon – ik weet niet of het in het lichaam of buiten het lichaam was, God weet het –</verse>
				<verse number="4">naar het paradijs werd weggevoerd. Daar hoorde hij dingen die niemand kan navertellen, die niemand zelfs mág navertellen.</verse>
				<verse number="5">Over zo iemand zal ik pochen, maar over mezelf zal ik niet pochen, of enkel over mijn zwakheden.</verse>
				<verse number="6">Want zelfs als ik zou willen pochen, dan zou ik niet dwaas zijn, maar de waarheid spreken. Maar ik doe het niet, want ik wil niet dat iemand meer aan mij toeschrijft dan hetgeen hij mij zelf heeft zien doen of horen zeggen.</verse>
				<verse number="7">Ik heb buitengewone openbaringen gehad. En om mij voor zelfverheffing te behoeden, is mij een doorn in het vlees gegeven. Het is een boodschapper van Satan die me pijnigt en me zo voor zelfverheffing behoedt.</verse>
				<verse number="8">Ik heb de Heer driemaal gesmeekt dat het zou mogen overgaan.</verse>
				<verse number="9">Maar Hij zei tegen mij: “Mijn genade is voor jou voldoende, want het is in zwakheid dat mijn kracht volledig zichtbaar wordt.” Daarom poch ik liever over mijn zwakheden, opdat de kracht van Christus in mij aanwezig zal zijn.</verse>
				<verse number="10">Omwille van Christus verheug ik mij dus wanneer ik zwak ben, word beledigd, in nood ben, word vervolgd en wanneer ik moeilijkheden ondervind, want wanneer ik zwak ben, ben ik sterk.</verse>
				<verse number="11">Ik ben dwaas geweest, maar jullie hebben me daartoe gedwongen, want ik had door jullie aanbevolen moeten worden. En hoewel ik niets bijzonders ben, ben ik in geen enkel opzicht minder dan die uitzonderlijke apostelen.</verse>
				<verse number="12">De tekenen die bewijzen dat ik apostel ben, zijn keer op keer bij jullie verricht: tekenen en wonderen en machtige daden van God.</verse>
				<verse number="13">Waarin zijn jullie dan tekortgekomen in vergelijking met de andere kerkgemeenschappen, behalve dat ik jullie niet tot last ben geweest? Vergeef mij dit onrecht!</verse>
				<verse number="14">Besef goed, ik sta gereed om voor de derde keer bij jullie te komen. En ik zal jullie niet tot last zijn, want ik ben niet uit op jullie bezittingen maar op jullie zelf. Immers, de kinderen moeten niet voor hun ouders sparen, maar ouders moeten voor hun kinderen sparen.</verse>
				<verse number="15">Daarom zou ik met plezier alles wat ik bezit voor jullie uitgeven en mezelf opofferen. Maar het lijkt alsof ik minder geliefd ben naarmate ik jullie meer liefheb.</verse>
				<verse number="16">Hoe dan ook, ik ben jullie niet tot last geweest. Maar heb ik jullie dan op een gewetenloze, sluwe wijze beetgenomen?</verse>
				<verse number="17">Ben ik jullie aan het uitbuiten door toedoen van iemand die ik naar jullie toe gestuurd heb?</verse>
				<verse number="18">Ik heb Titus gevraagd jullie te bezoeken en ik stuur die broeder met hem mee. Buit Titus jullie uit? Of handelen wij beiden in dezelfde geest? Volgen wij niet hetzelfde spoor?</verse>
				<verse number="19">Jullie denken wellicht dat wij ons tegenover jullie aan het verdedigen zijn. Wij spreken als mensen die bij Christus horen – God is daar getuige van – en alles wat we doen, beste vrienden, doen we om jullie op te bouwen.</verse>
				<verse number="20">Ik vrees echter dat wanneer ik kom, ik zal merken dat jullie niet zijn zoals ik zou willen, en dat jullie zullen merken dat ik niet ben zoals jullie zouden willen. Ik vrees voor ruzies, woede-uitbarstingen, geldingsdrang, laster, geroddel, verwaandheid en wanorde.</verse>
				<verse number="21">Ik vrees dat wanneer ik kom, mijn God mij opnieuw tegenover jullie op mijn plaats zal zetten en dat ik bedroefd zal zijn over velen van jullie, die hadden gezondigd en die zich nog altijd niet hebben bekeerd van hun immoraliteit, seksueel wangedrag en losbandigheid.</verse>
			</chapter>
			<chapter number="13">
				<verse number="1">Dit is de derde keer dat ik bij jullie zal komen. Iedere aanklacht moet bevestigd worden door de verklaring van twee of drie getuigen.</verse>
				<verse number="2">Toen ik voor de tweede keer bij jullie was, zei ik tegen de mensen die gezondigd hadden en tegen alle anderen, dat ik niemand zal ontzien wanneer ik terugkom. En nu ik niet bij jullie ben, zeg ik het opnieuw.</verse>
				<verse number="3">Jullie willen immers het bewijs zien dat Christus door mij spreekt. Hij gaat bij jullie niet op zwakke, maar op krachtige wijze te werk.</verse>
				<verse number="4">Toen Hij werd gekruisigd was Hij wel zwak, maar Hij leeft door Gods kracht. En wij die bij Hem horen zijn ook zwak, maar jullie zullen zien dat wij net als Hij leven door Gods kracht.</verse>
				<verse number="5">Onderzoek jezelf, of jullie je geloof in praktijk brengen. Bewijs jezelf maar eens. Of beseffen jullie niet dat Jezus Christus in je woont? Zo niet, dan hebben jullie de proef niet doorstaan.</verse>
				<verse number="6">En ik vertrouw erop dat jullie zullen inzien dat wij de proef wél hebben doorstaan.</verse>
				<verse number="7">Wij bidden tot God dat jullie niets slechts zullen doen. Niet opdat wij onszelf dan hebben bewezen, maar opdat jullie dan het juiste doen, zelfs als dat de indruk zou geven dat wij hebben gefaald.</verse>
				<verse number="8">Wij kunnen niets doen tegen de waarheid, enkel voor de waarheid.</verse>
				<verse number="9">Het verheugt ons wanneer jullie sterk zijn en wijzelf zwak. Wij bidden dan ook dat het helemaal in orde zal komen met jullie.</verse>
				<verse number="10">Daarom schrijf ik deze brief terwijl ik niet bij jullie ben. Dan hoef ik, wanneer ik straks wel bij jullie ben, niet streng op te treden. De Heer heeft mij immers gezag gegeven om jullie op te bouwen, niet om jullie af te breken.</verse>
				<verse number="11">Voor het overige, broeders en zusters, verheug je. Zorg dat het in orde komt met jullie, laat je vermanen. Wees eensgezind. Bewaar de vrede. Dan zal de God van liefde en vrede bij jullie zijn.</verse>
				<verse number="12">Begroet elkaar met een heilige kus. Alle christenen hier groeten jullie.</verse>
				<verse number="13">Ik wens jullie allen de genade van de Heer Jezus Christus, de liefde van God en de verbondenheid van de Heilige Geest toe.</verse>
			</chapter>
		</book>
		<book number="48">
			<chapter number="1">
				<verse number="1">Van: Paulus, een apostel die niet is aangesteld of gestuurd door mensen, maar door Jezus Christus en door God de Vader, die Hem uit de dood heeft opgewekt.</verse>
				<verse number="2">En ook van alle broeders en zusters die bij mij zijn. Aan: de kerkgemeenschappen in Galatië.</verse>
				<verse number="3">Wij wensen jullie de genade en vrede van God, onze Vader, en van de Heer Jezus Christus toe.</verse>
				<verse number="4">Christus heeft zichzelf gegeven voor onze zonden, om ons te bevrijden uit de huidige slechte wereld, zoals onze God en Vader dat wilde.</verse>
				<verse number="5">Hem komt voor eeuwig en altijd de eer toe. Amen.</verse>
				<verse number="6">Het verbaast mij dat jullie zo snel Degene die jullie zo genadevol had geroepen, in de steek laten voor een ander “evangelie”.</verse>
				<verse number="7">Er is helemaal geen ander evangelie. Wel zijn er mensen die jullie in verwarring brengen en het evangelie van Christus willen verdraaien.</verse>
				<verse number="8">Wie het ook is die jullie een “evangelie” verkondigt dat afwijkt van wat wij aan jullie hebben verkondigd – al zouden wij het zelf zijn, of een engel uit de hemel – zo iemand verdient de hel.</verse>
				<verse number="9">Zoals we eerder hebben gezegd, en ik herhaal het nu: wie jullie een evangelie verkondigt dat afwijkt van hetgeen jullie hebben ontvangen, verdient de hel.</verse>
				<verse number="10">Probeer ik nu mensen te overtuigen, of God? Probeer ik bij mensen in de gunst te komen? Als ik nog steeds zou proberen bij mensen in de gunst te komen, zou ik geen dienaar van Christus zijn.</verse>
				<verse number="11">Broeders en zusters, ik wijs jullie erop dat het evangelie dat ik heb verkondigd niet door mensen is bedacht.</verse>
				<verse number="12">Ik heb het ook niet van een mens ontvangen of geleerd, het is mij door Jezus Christus geopenbaard.</verse>
				<verse number="13">Jullie hebben gehoord hoe ik vroeger leefde als aanhanger van het joodse geloof, toen ik Gods kerk tot het uiterste vervolgde en probeerde uit te roeien.</verse>
				<verse number="14">Ik was verder gevorderd in het jodendom dan veel van mijn Joodse leeftijdsgenoten: ik was ijveriger dan zij in het naleven van de tradities van mijn voorouders.</verse>
				<verse number="15">Maar God, in zijn genade, had mij reeds uitgekozen toen ik mij nog in de moederschoot bevond. In zijn genade riep Hij mij, en in zijn goedheid besloot Hij,</verse>
				<verse number="16">zijn Zoon aan mij te openbaren, opdat ik Hem zou verkondigen bij de niet-Joden. Ik ben toen niet meteen bij mensen te rade gegaan.</verse>
				<verse number="17">Ik ging zelfs niet naar Jeruzalem, naar hen die reeds vóór mij apostel waren geworden, maar ik vertrok meteen naar Arabië en keerde later naar Damascus terug.</verse>
				<verse number="18">Pas drie jaar later ging ik naar Jeruzalem om met Kefas kennis te maken en ik bleef vijftien dagen bij hem.</verse>
				<verse number="19">Ik zag geen van de andere apostelen, behalve Jakobus, de broer van de Heer.</verse>
				<verse number="20">Ik verzeker jullie in Gods aanwezigheid: wat ik jullie schrijf is niet gelogen.</verse>
				<verse number="21">Daarna ging ik naar het gebied van Syrië en Cilicië.</verse>
				<verse number="22">De christelijke geloofsgemeenschappen in Judea kenden mij niet persoonlijk.</verse>
				<verse number="23">Ze hadden enkel gehoord dat de persoon die hen had vervolgd, nu het geloof verkondigde dat hij eerder had willen uitroeien.</verse>
				<verse number="24">En ze prezen God om mij.</verse>
			</chapter>
			<chapter number="2">
				<verse number="1">Veertien jaar later ging ik opnieuw naar Jeruzalem. Ik ging samen met Barnabas en nam ook Titus mee.</verse>
				<verse number="2">Ik ging op grond van een openbaring, en ik zette het evangelie dat ik aan de niet-Joden verkondig aan de leiders in Jeruzalem uiteen. Dat gebeurde in besloten kring, want ik wilde dat mijn inspanningen toen en nu niet vergeefs zouden zijn.</verse>
				<verse number="3">En hoewel Titus, die mij vergezelde, geen Jood is, werd hij niet gedwongen zich te laten besnijden.</verse>
				<verse number="4">Er waren echter schijnchristenen bij ons geïnfiltreerd. Zij bespioneerden stiekem de vrijheid die wij in Christus hebben, om ons tot slaaf te maken.</verse>
				<verse number="5">Wij hebben geen moment aan hen toegegeven, want we wilden – in jullie belang – dat het ware evangelie behouden zou blijven.</verse>
				<verse number="6">De leiders – hun precieze rol maakt voor mij geen verschil, want voor God is de een niet belangrijker dan de ander – die leiders hadden er niets aan toe te voegen.</verse>
				<verse number="7">Integendeel, ze zagen in dat het evangelie aan mij was toevertrouwd voor de niet-besnedenen, zoals het aan Petrus was toevertrouwd voor de besnedenen.</verse>
				<verse number="8">Want Hij die van Petrus een apostel voor de besnedenen heeft gemaakt, maakte van mij een apostel voor de niet-Joden.</verse>
				<verse number="9">Jakobus, Kefas en Johannes, die als steunpilaren worden beschouwd, erkenden de genade die mij was geschonken, en ze gaven Barnabas en mij de rechterhand als teken van onze verbondenheid en onze overeenkomst dat wij ons op de niet-Joden zouden richten en zij op de besneden mensen.</verse>
				<verse number="10">Het enige wat ze van ons vroegen was dat wij de armen zouden ondersteunen en dat was iets dat ik graag wilde doen.</verse>
				<verse number="11">Maar toen Kefas naar Antiochië kwam, heb ik hem openlijk tegengesproken, want het was duidelijk dat hij ongelijk had.</verse>
				<verse number="12">Voordat er mensen uit Jakobus' entourage op bezoek kwamen, at Kefas namelijk samen met niet-Joden. Maar toen zij waren gekomen, stopte hij daarmee en at hij apart, omdat hij bang was voor de voorstanders van de besnijdenis.</verse>
				<verse number="13">Ook de andere Joden deden mee met die hypocrisie, zodat zelfs Barnabas in hun hypocrisie werd meegesleurd.</verse>
				<verse number="14">Toen ik echter zag dat hun gedrag niet overeenkwam met het echte evangelie, zei ik in het bijzijn van iedereen tegen Kefas: “Jij bent een Jood en toch leef je niet als een jood; je houdt je niet aan de joodse rituelen. Hoe kan je dan de niet-joden dwingen om zich aan de joodse rituelen te houden?”</verse>
				<verse number="15">Wij die geboren Joden zijn en geen ‘zondaars van de andere volken’,</verse>
				<verse number="16">weten dat de mens niet rechtvaardig verklaard kan worden door de Wet na te leven, maar wel door in Christus Jezus te geloven. En wij hebben ons vertrouwen in Christus Jezus gesteld zodat we rechtvaardig verklaard worden op grond van ons geloof, en dus niet op grond van de naleving van de Wet. Niemand kan immers rechtvaardig verklaard worden door de Wet na te leven.</verse>
				<verse number="17">Als ook wij die proberen om rechtvaardig verklaard te worden door Christus, zondaars blijken te zijn, wil dat dan zeggen dat Christus in dienst staat van de zonde? Absoluut niet!</verse>
				<verse number="18">Als ik opnieuw opbouw wat ik had afgebroken, laat ik zien dat ik een overtreder van de Wet ben.</verse>
				<verse number="19">De Wet heeft ervoor gezorgd dat ik, wat de Wet betreft, gestorven ben en nu voor God leef. Ik ben samen met Christus gekruisigd,</verse>
				<verse number="20">en toch leef ik. Dat wil zeggen: mijn ‘ik’ leeft niet meer, maar Christus leeft in mij. Het leven dat ik nu in mijn lichaam leid, leid ik in het geloof in de Zoon van God, die zoveel van mij hield dat Hij zichzelf voor mij heeft gegeven.</verse>
				<verse number="21">Ik wijs Gods genade dus niet af. Integendeel, als we met God in het reine zouden kunnen komen door middel van de Wet, dan zou Christus nodeloos zijn gestorven.</verse>
			</chapter>
			<chapter number="3">
				<verse number="1">Dwaze Galaten, wie heeft jullie betoverd? Er is toch duidelijk aan jullie beschreven hoe Jezus Christus in het openbaar is gekruisigd?</verse>
				<verse number="2">Ik wil maar één ding van jullie weten: hebben jullie de Geest ontvangen omdat jullie de Wet naleven, of gebeurde dat omdat jullie geloven wat jullie hebben gehoord?</verse>
				<verse number="3">Zijn jullie zo dwaas? Jullie waren begonnen met de Geest, gaan jullie nu eindigen met menselijke inspanningen?</verse>
				<verse number="4">Hebben jullie tevergeefs zoveel doorstaan?</verse>
				<verse number="5">Dat was toch niet voor niets? Schenkt God jullie vrijgevig de Geest en doet Hij machtige daden bij jullie omdat jullie de Wet naleven of doet Hij dat omdat jullie geloven wat jullie hebben gehoord?</verse>
				<verse number="6">Het is als bij Abraham: hij werd door God rechtvaardig verklaard op grond van zijn geloof.</verse>
				<verse number="7">En jullie moeten begrijpen dat zij die geloven de ware kinderen van Abraham zijn.</verse>
				<verse number="8">De Schriften voorzagen dat God de niet-Joden rechtvaardig zou verklaren op grond van hun geloof, en zij verkondigden vooraf het evangelie aan Abraham. In de Schriften staat immers: “In jou zullen alle volken worden gezegend.”</verse>
				<verse number="9">Samen met Abraham, die geloofde, zijn zij die geloven dus gezegend.</verse>
				<verse number="10">Maar zij die rekenen op het naleven van de Wet leven onder een vloek, want in de Schriften staat: “Wie niet voortdurend alle voorschriften naleeft die in de Wet staan, is vervloekt.”</verse>
				<verse number="11">Het is duidelijk dat niemand rechtvaardig verklaard wordt op grond van de Wet. Immers: “De rechtvaardige zal het leven ontvangen door middel van het geloof”.</verse>
				<verse number="12">Bij de Wet komt het niet aan op geloven, maar op “wie zo handelt, zal leven”.</verse>
				<verse number="13">Christus heeft ons van de vloek van de Wet vrijgekocht door voor ons vervloekt te worden. In de Schriften staat immers: “Ieder die aan een paal hangt, is vervloekt”.</verse>
				<verse number="14">In Jezus Christus is de zegen van Abraham dus beschikbaar geworden voor de niet-Joden, zodat wij de beloofde Geest ontvangen door ons geloof.</verse>
				<verse number="15">Broeders en zusters, ik geef een voorbeeld uit het dagelijks leven. Nadat een menselijk verbond is bekrachtigd, kan het door niemand ongeldig worden verklaard of worden gewijzigd.</verse>
				<verse number="16">De beloften zijn gegeven aan Abraham en zijn afstammeling. Er staat niet “afstammelingen” in het meervoud, maar “aan jouw afstammeling”. Het gaat dus over Christus.</verse>
				<verse number="17">Ik bedoel dit: het verbond dat voorheen door God was bekrachtigd, is niet ongeldig verklaard door de Wet die 430 jaar later kwam. De belofte is dus niet ongeldig geworden.</verse>
				<verse number="18">Indien de erfenis wordt gegeven op grond van de Wet, wordt zij niet gegeven op grond van een belofte. God gaf haar echter aan Abraham op grond van een belofte.</verse>
				<verse number="19">Waarvoor dient de Wet dan? Die is aan de belofte toegevoegd om duidelijk te maken wat de overtredingen zijn, totdat de Afstammeling zou komen naar wie die belofte verwees. De Wet is gegeven met behulp van engelen en werd toevertrouwd aan een tussenpersoon.</verse>
				<verse number="20">Een tussenpersoon is enkel nodig wanneer er meerdere partijen zijn, terwijl God één is.</verse>
				<verse number="21">Is de Wet dan in strijd met Gods beloften? Absoluut niet! Als er een wet beschikbaar zou zijn die leven schenkt, dan zou het mogelijk zijn om op grond van die wet met God in het reine te komen.</verse>
				<verse number="22">De Schrift leert echter dat de hele wereld in de macht van de zonde is. Daarom wordt het beloofde aan de gelovigen geschonken op grond van hun geloof in Jezus Christus.</verse>
				<verse number="23">Voordat dit geloof kwam, werden we door de Wet gevangengehouden en bewaakt totdat het geloof geopenbaard zou worden.</verse>
				<verse number="24">De Wet hield dus toezicht op ons totdat Christus kwam en we door het geloof met God in het reine konden komen.</verse>
				<verse number="25">Maar nu het geloof is gekomen, staan we niet meer onder dat toezicht.</verse>
				<verse number="26">Ieder van jullie is een zoon van God, door het geloof in Christus Jezus.</verse>
				<verse number="27">Want ieder die gedoopt is om voortaan christen te zijn, leeft nu met Christus.</verse>
				<verse number="28">Daarbij wordt geen onderscheid gemaakt tussen Jood en niet-Jood, tussen slaaf en vrij mens, tussen mannelijk en vrouwelijk, want jullie zijn allen op dezelfde wijze met Christus Jezus verbonden.</verse>
				<verse number="29">En omdat jullie bij Christus horen, zijn jullie afstammelingen van Abraham en erfgenamen van het beloofde.</verse>
			</chapter>
			<chapter number="4">
				<verse number="1">Ik bedoel: zolang een erfgenaam nog niet volwassen is, verschilt hij in niets van een slaaf, hoewel hij de eigenaar is van alles.</verse>
				<verse number="2">Hij staat onder voogden en beheerders tot het tijdstip dat door zijn vader is bepaald.</verse>
				<verse number="3">Zo is het ook met ons: toen wij nog niet volwassen waren, waren we slaaf van de wereldse machten.</verse>
				<verse number="4">Maar toen het juiste moment was aangebroken, stuurde God zijn Zoon. Die werd uit een vrouw en onder het gezag van de Wet geboren,</verse>
				<verse number="5">om vrij te kopen wie onder het gezag van de Wet stond, opdat wij als zijn zonen zouden worden geadopteerd.</verse>
				<verse number="6">En omdat jullie zonen zijn, heeft God de Geest van zijn Zoon in ons hart uitgestort. Die Geest roept: “Abba, Vader!”</verse>
				<verse number="7">Jullie zijn dus geen slaaf meer, maar zoon. En als jullie zoon zijn, dan zijn jullie ook erfgenaam, dankzij God.</verse>
				<verse number="8">Vroeger, toen jullie God nog niet kenden, waren jullie slaaf van wat geen echte goden zijn.</verse>
				<verse number="9">En nu jullie God kennen – of beter: nu God jullie kent – keren jullie terug naar de zwakke, armzalige machten. Waarom toch? Willen jullie opnieuw slaaf zijn?</verse>
				<verse number="10">Jullie vieren dagen, nieuwe maan, seizoenen en jaren.</verse>
				<verse number="11">Ik vrees dat mijn inspanningen voor jullie vergeefs zijn geweest.</verse>
				<verse number="12">Broeders en zusters, ik smeek jullie, wees zoals ik, want ik ben zoals jullie. Jullie hebben mij geen onrecht aangedaan.</verse>
				<verse number="13">Jullie weten dat ik destijds het evangelie aan jullie verkondigde omdat ik lichamelijk ziek was.</verse>
				<verse number="14">Hoewel mijn ziekte een beproeving voor jullie was, hebben jullie mij niet veracht of verstoten. Integendeel, jullie verwelkomden mij als een boodschapper van God, als Christus Jezus zelf.</verse>
				<verse number="15">Waar is jullie vreugde van toen gebleven? Ik kan getuigen dat als het mogelijk was, jullie zelfs je eigen ogen zouden hebben verwijderd om ze aan mij te geven.</verse>
				<verse number="16">Ben ik jullie vijand geworden door jullie de waarheid te vertellen?</verse>
				<verse number="17">Die mensen spannen zich voor jullie in, maar niet met goede bedoelingen. Ze willen jullie van ons vervreemden,</verse>
				<verse number="18">opdat jullie je voor hen gaan inspannen. Het is uiteraard goed om je in te spannen voor iets dat goed is, en dat niet alleen wanneer ik bij jullie ben, maar altijd.</verse>
				<verse number="19">Mijn kinderen, ik moet telkens opnieuw weeën voor jullie doorstaan totdat jullie op Christus gaan lijken.</verse>
				<verse number="20">Ik zou nu heel graag bij jullie willen zijn en op een andere toon tegen jullie spreken, want ik ben diep bezorgd over jullie.</verse>
				<verse number="21">Vertel eens, jullie die aan de Wet onderworpen willen zijn, beseffen jullie niet wat de Wet leert?</verse>
				<verse number="22">Er staat namelijk dat Abraham twee zonen had: één bij de slavin en één bij de vrije vrouw.</verse>
				<verse number="23">De zoon van de slavin was op een natuurlijke manier verwekt, maar die van de vrije als gevolg van Gods belofte.</verse>
				<verse number="24">Allegorisch bekeken staan deze twee vrouwen voor twee verbonden. Het ene verbond is dat van de berg Sinaï, dat slaven voortbrengt. Dat is Hagar.</verse>
				<verse number="25">Hagar staat dus voor de berg Sinaï in Arabië en voor het huidige Jeruzalem, want zij bevindt zich samen met haar kinderen in slavernij.</verse>
				<verse number="26">Het hemelse Jeruzalem is echter vrij; het is onze moeder.</verse>
				<verse number="27">In de Schriften staat namelijk: “Wees blij, onvruchtbare vrouw die niet baart; jubel en juich, jij die geen weeën hebt; want de kinderen van de verlaten vrouw zullen talrijker zijn dan die van de gehuwde.”</verse>
				<verse number="28">Broeders en zusters, jullie zijn kinderen als gevolg van de belofte, net als Isaak.</verse>
				<verse number="29">Maar zoals de op natuurlijke wijze verwekte zoon de op bovennatuurlijke wijze verwekte zoon het leven moeilijk maakte, gebeurt dat nu ook.</verse>
				<verse number="30">En wat leert de Schrift? “Stuur de slavin en haar zoon weg, want de zoon van de slavin mag in geen geval mee-erven met de zoon van de vrije vrouw.”</verse>
				<verse number="31">Daarom, broeders en zusters, zijn wij geen kinderen van een slavin, maar van een vrije vrouw.</verse>
			</chapter>
			<chapter number="5">
				<verse number="1">Christus heeft ons bevrijd opdat wij vrij zouden zijn. Houd dus stand en laat je niet opnieuw een slavenjuk opleggen.</verse>
				<verse number="2">Let op: ik, Paulus, zeg jullie dat als je je laat besnijden, je geen baat zult hebben bij Christus.</verse>
				<verse number="3">Nogmaals, ik waarschuw iedereen die zich laat besnijden dat hij verplicht is de Wet volledig na te leven.</verse>
				<verse number="4">Jullie die op grond van de Wet met God in het reine willen komen, hebben met Christus gebroken en hebben zijn genade verspeeld.</verse>
				<verse number="5">Maar met de hulp van de Heilige Geest kijken wij vol verwachting uit naar Gods gerechtigheid.</verse>
				<verse number="6">Het is niet van belang of een christen besneden is of niet, wat telt is geloof dat tot uiting komt in liefdebetoon.</verse>
				<verse number="7">Jullie waren zo goed bezig, wie heeft jullie ervan weerhouden aan de waarheid gehoorzaam te blijven?</verse>
				<verse number="8">Jullie zijn omgepraat, maar niet door Degene die jullie roept!</verse>
				<verse number="9">Een kleine hoeveelheid desem doet het hele deeg rijzen.</verse>
				<verse number="10">Ik vertrouw op de Heer dat jullie er niet anders over denken. Maar wie jullie in verwarring heeft gebracht – wie hij ook is – zal daarvoor worden gestraft.</verse>
				<verse number="11">Broeders en zusters, als ik werkelijk nog de besnijdenis verkondig, waarom word ik dan nog vervolgd? Dan veroorzaakt de boodschap van het kruis toch geen ergernis meer?</verse>
				<verse number="12">Ik zou willen dat die mensen die jullie zo opstoken zichzelf castreren!</verse>
				<verse number="13">Broeders en zusters, jullie zijn geroepen om vrij te zijn. Gebruik die vrijheid echter niet als een aanleiding om te zondigen, maar dien elkaar uit liefde.</verse>
				<verse number="14">De hele Wet kan immers worden vervat in één gebod: Heb je naaste lief zoals je jezelf liefhebt.</verse>
				<verse number="15">Als jullie elkaar echter aanvallen en verscheuren, pas dan maar op dat jullie niet door elkaar worden verslonden.</verse>
				<verse number="16">Ik bedoel: laat je leiden door de Geest; dan geef je niet toe aan je zondige verlangens.</verse>
				<verse number="17">Wat de zondige natuur verlangt gaat immers in tegen de Geest en wat de Geest verlangt gaat in tegen de zondige natuur. Ze staan tegenover elkaar en daarom kunnen jullie niet zomaar doen wat jullie willen.</verse>
				<verse number="18">Indien jullie echter door de Geest worden geleid, staan jullie niet onder het gezag van de Wet.</verse>
				<verse number="19">Het is duidelijk welke daden de zondige natuur voortbrengt: seksueel wangedrag, immoraliteit, losbandigheid,</verse>
				<verse number="20">afgoderij, magie, vijandigheid, rivaliteit, jaloezie, woede-uitbarstingen, geldingsdrang, onenigheid, dwaalleer,</verse>
				<verse number="21">afgunst, dronkenschap, wilde feesten en dergelijke. Ik waarschuw jullie opnieuw: wie dergelijke dingen doet, krijgt geen deel aan Gods koninkrijk.</verse>
				<verse number="22">Maar wat de Geest voortbrengt is liefde, vreugde, vrede, geduld, vriendelijkheid, goedheid, betrouwbaarheid,</verse>
				<verse number="23">zachtmoedigheid en zelfbeheersing. De Wet spreekt zich niet uit over dergelijke dingen.</verse>
				<verse number="24">Maar wie Christus Jezus toebehoort, heeft de zondige natuur met haar hartstochten en begerigheid gekruisigd.</verse>
				<verse number="25">Als wij leven dankzij de Geest, moeten we ook leven onder leiding van de Geest.</verse>
				<verse number="26">Laten we niet verwaand worden en elkaar niet dwarsbomen en benijden.</verse>
			</chapter>
			<chapter number="6">
				<verse number="1">Broeders en zusters, als iemand op een overtreding wordt betrapt, moeten jullie die de Geest hebben, hem op zachtmoedige wijze corrigeren en opletten dat je zelf niet ook in verleiding komt.</verse>
				<verse number="2">Help elkaar met het dragen van lasten; zo leef je de wet van Christus na.</verse>
				<verse number="3">Als iemand denkt dat hij belangrijk is terwijl dat niet het geval is, bedriegt hij zichzelf.</verse>
				<verse number="4">Laat iedereen zijn eigen gedrag evalueren, dan heeft hij iets waarop hij fier kan zijn zonder zich met een ander te vergelijken.</verse>
				<verse number="5">Iedereen moet zijn eigen last dragen.</verse>
				<verse number="6">Wie wordt onderricht in de christelijke leer en degene die dat onderricht geeft, moeten al het goede dat zij hebben met elkaar delen.</verse>
				<verse number="7">Vergis je niet, God laat zich niet voor de gek houden. Wat een mens zaait, zal hij ook oogsten.</verse>
				<verse number="8">Wie ‘zaait’ in zijn zondige natuur, oogst van die zondige natuur de ondergang, maar wie ‘zaait’ in de Geest, oogst van de Geest het eeuwig leven.</verse>
				<verse number="9">Laten we niet verslappen in het goeddoen, want als we niet opgeven zullen we uiteindelijk oogsten.</verse>
				<verse number="10">Laten we dus, telkens wanneer we daartoe de gelegenheid hebben, doen wat goed is voor alle mensen en vooral voor onze geloofsgenoten.</verse>
				<verse number="11">Kijk eens met welke grote letters ik eigenhandig aan jullie schrijf!</verse>
				<verse number="12">Zij die een goede indruk op de mensen willen maken, proberen jullie te dwingen je te laten besnijden, enkel om vervolging omwille van het kruis van Christus te vermijden.</verse>
				<verse number="13">Want zelfs zij die zich hebben laten besnijden, houden zich niet aan de Wet. Maar ze willen wel dat jullie worden besneden, zodat ze over jullie besnijdenis kunnen pochen.</verse>
				<verse number="14">Ik wil echter absoluut niet pochen, tenzij over het kruis van onze Heer Jezus Christus, waardoor ik met de wereld heb afgerekend, en de wereld met mij.</verse>
				<verse number="15">Het is niet van belang of je besneden of onbesneden bent; wat telt is of je een nieuwe creatie bent.</verse>
				<verse number="16">Aan wie zich aan deze regel houdt – en aan allen die bij Gods volk horen – wens ik zijn vrede en mededogen toe.</verse>
				<verse number="17">Laat niemand mij verder lastigvallen, want ik draag de littekens van Jezus in mijn lichaam.</verse>
				<verse number="18">Broeders en zusters, ik wens jullie de genade van onze Heer Jezus Christus toe. Amen.</verse>
			</chapter>
		</book>
		<book number="49">
			<chapter number="1">
				<verse number="1">Van: Paulus, door Gods wil apostel van Christus Jezus. Aan: de christenen in Efeze en aan allen die bij Christus Jezus horen en Hem trouw zijn.</verse>
				<verse number="2">Ik wens jullie de genade en vrede van God, onze Vader, en van de Heer Jezus Christus toe.</verse>
				<verse number="3">Ik prijs de God en Vader van onze Heer Jezus Christus. Hij zegent ons met alle geestelijke zegeningen in het bovennatuurlijke, omdat wij bij Christus horen.</verse>
				<verse number="4">Voordat Hij de fundering van de wereld legde, heeft God ons namelijk uitverkoren om ten overstaan van Hem zuiver en smetteloos te zijn, omdat wij bij Christus horen.</verse>
				<verse number="5">Bovendien heeft Hij ons voorbestemd om door middel van Jezus Christus als Gods zonen te worden geadopteerd, omdat Hij dat in zijn goedheid voor ons wilde.</verse>
				<verse number="6">Zijn doel was dat wij zijn prachtige genade zouden prijzen, waarmee Hij ons heeft begunstigd omdat wij bij zijn geliefde Zoon horen.</verse>
				<verse number="7">Onze verlossing – de vergeving van onze overtredingen – hebben we aan Hem te danken: zijn bloed is voor ons vergoten. Zo toonde God de luisterrijke genade</verse>
				<verse number="8">waarmee Hij ons in zijn volkomen wijsheid en inzicht heeft overstelpt.</verse>
				<verse number="9">God heeft ons zijn geheim bekendgemaakt – het besluit dat Hij in zijn goedheid had genomen en dat Hij door middel van Christus wilde uitvoeren.</verse>
				<verse number="10">Wanneer de tijd rijp is, zal Hij namelijk alles wat in de hemel en op aarde is, samenbrengen onder één hoofd: Christus.</verse>
				<verse number="11">Omdat wij bij Christus horen, zijn wij bovendien tot erfgenamen aangesteld, voorbestemd volgens het plan van Diegene die alles uitwerkt overeenkomstig zijn besluit en wil.</verse>
				<verse number="12">Zijn plan voor ons, die als eersten onze hoop in Christus hebben gesteld, is dat ons leven een eerbetoon aan zijn grootheid zou zijn.</verse>
				<verse number="13">Ook jullie zijn tot geloof in Christus gekomen, nadat jullie de boodschap van de waarheid hadden gehoord – het evangelie dat jullie redding bracht. Omdat jullie bij Hem horen, hebben jullie bovendien de beloofde Heilige Geest ontvangen, als een waarmerk</verse>
				<verse number="14">en als een voorschot op onze erfenis – de verlossing van wie God toebehoren. Laten we zijn grootheid prijzen!</verse>
				<verse number="15">Het is daarom dat ik, sinds ik heb gehoord van jullie geloof in de Heer Jezus en van jullie liefde voor iedereen die bij Hem hoort,</verse>
				<verse number="16">God onophoudelijk voor jullie dank wanneer ik voor jullie bid.</verse>
				<verse number="17">Dan bid ik dat de God van onze Heer Jezus Christus, de verheven Vader, jullie de Geest van wijsheid en inzicht zal geven en dat jullie Hem beter zullen leren kennen.</verse>
				<verse number="18">Ook bid ik dat jullie het inzicht zullen ontvangen om te beseffen tot welke hoop Hij jullie heeft geroepen, hoe prachtig de erfenis is van de mensen die bij Hem horen,</verse>
				<verse number="19">en hoe overstelpend groot zijn kracht is voor ons die geloven.</verse>
				<verse number="20">Dit is dezelfde kracht die in Christus werkzaam was toen God Hem uit de dood opwekte en Hem een plaats in de hemel gaf, aan zijn rechterzijde,</verse>
				<verse number="21">hoog boven alle heersers, machten, krachten, vorsten en alle namen en titels, niet alleen in de huidige wereld maar ook in de komende.</verse>
				<verse number="22">God heeft Christus het gezag over alles gegeven en Hem als Hoofd van alles aangesteld, ten bate van de kerk.</verse>
				<verse number="23">De kerk is zijn lichaam en Hij is volledig in haar aanwezig, zoals Hij in alles overal volledig aanwezig zal zijn.</verse>
			</chapter>
			<chapter number="2">
				<verse number="1">Jullie waren dood door je overtredingen en zonden.</verse>
				<verse number="2">En jullie leefden in die overtredingen en zonden op de manier van deze wereld, de manier van de heerser van de bovennatuurlijke machten, van de geest die momenteel werkzaam is in de mensen die God ongehoorzaam zijn.</verse>
				<verse number="3">Ooit leefden wij allemaal zoals zij: we gaven toe aan de begerigheid van onze zondige natuur en deden wat ons lichaam en onze gedachten van ons verlangden. Van nature waren we mensen die straf verdienden, net als de anderen.</verse>
				<verse number="4">Maar omdat God rijk aan mededogen is en zijn liefde voor ons groot is,</verse>
				<verse number="5">heeft Hij ons levend gemaakt met Christus, toen we nog dood waren door onze overtredingen. Het is genade dat jullie gered zijn.</verse>
				<verse number="6">En omdat wij bij Christus Jezus horen, heeft God ons met Hem tot leven gewekt en ons met Hem een plaats in zijn rijk toegewezen.</verse>
				<verse number="7">Hij deed dat opdat voortaan duidelijk zou zijn hoe overstelpend groot zijn genade en mildheid is voor ons die bij Christus Jezus horen.</verse>
				<verse number="8">Het is namelijk uit genade dat jullie door te geloven gered zijn. Het ging niet van jezelf uit, het is Gods geschenk.</verse>
				<verse number="9">Het is niet het gevolg van eigen inspanningen en daarom kan niemand erover pochen.</verse>
				<verse number="10">Wij zijn namelijk Gods creatie, geschapen om, als mensen die bij Christus Jezus horen, een leven te leiden van goede daden, die God voor ons heeft voorbereid.</verse>
				<verse number="11">Jullie zijn geen geboren Joden en worden “onbesneden” genoemd door mensen die zichzelf “de besnijdenis” noemen – een lichamelijke ingreep die door mensenhanden wordt uitgevoerd. Onthoud goed</verse>
				<verse number="12">dat jullie indertijd niet bij Christus hoorden, uitgesloten waren van het burgerschap van Israël, geen deel hadden aan de op Gods belofte gebaseerde verbonden, geen hoop hadden en zonder God op de wereld stonden.</verse>
				<verse number="13">Jullie waren ver van Hem verwijderd, maar nu horen jullie bij Christus Jezus; doordat Christus' bloed is vergoten, zijn jullie dichtbij gebracht.</verse>
				<verse number="14">Hij is onze vrede: door zijn dood heeft Hij Joden en niet-Joden met elkaar verenigd en de vijandschap – de scheidingsmuur – weggebroken.</verse>
				<verse number="15">Door zijn dood stelde Hij de joodse Wet met diens geboden en bevelen buiten werking, om van de twee groepen één nieuw volk te maken en zo vrede te stichten.</verse>
				<verse number="16">Doordat Hij gekruisigd werd, zijn de twee groepen tot één lichaam verenigd en met God verzoend en is de onderlinge vijandschap gedood.</verse>
				<verse number="17">En toen Hij kwam, verkondigde Hij niet alleen vrede aan de mensen dichtbij, maar ook aan jullie die ver weg waren.</verse>
				<verse number="18">Dankzij Hem hebben wij, de beide groepen, door één Geest toegang tot de Vader.</verse>
				<verse number="19">Jullie zijn dus geen vreemdelingen of buitenstaanders meer, maar burgers van Gods rijk en leden van zijn gezin.</verse>
				<verse number="20">Jullie zijn gebouwd op de fundering van de apostelen en profeten. Christus Jezus zelf is de hoeksteen:</verse>
				<verse number="21">Hij houdt het hele gebouw bijeen, en uit Hem rijst het op als een heilige tempel van de Heer.</verse>
				<verse number="22">En omdat jullie bij Hem horen, worden jullie mee opgebouwd tot een huis waar God woont door zijn Geest.</verse>
			</chapter>
			<chapter number="3">
				<verse number="1">Het is om die reden dat ik, Paulus, de gevangene van Christus Jezus ben omwille van jullie, niet-Joden.</verse>
				<verse number="2">Jullie hebben toch gehoord dat God mij de opdracht heeft gegeven om zijn genade aan jullie over te brengen?</verse>
				<verse number="3">Dat is het geheim dat mij in een openbaring is onthuld en waarover ik jullie in het kort heb geschreven.</verse>
				<verse number="4">Door dit te lezen, kunnen jullie een begrip vormen van mijn inzicht in het geheim van Christus.</verse>
				<verse number="5">Dat was in vroegere tijden niet aan de mensen bekendgemaakt, maar nu heeft God het door zijn Geest aan zijn heilige apostelen en profeten geopenbaard.</verse>
				<verse number="6">Het geheim is dat de niet-Joden door middel van het evangelie mede-erfgenamen zijn geworden, deel uitmaken van dat ene lichaam en delen in de belofte die in Christus Jezus is waargemaakt.</verse>
				<verse number="7">God heeft mij bijzonder bevoorrecht door mij, met zijn kracht die in mij aan het werk is, in dienst van het evangelie te stellen.</verse>
				<verse number="8">Hoewel ik de geringste ben van allen die bij God horen, is mij het volgende voorrecht geschonken: ik mag de ondoorgrondelijke grootheid van de Messias verkondigen aan de niet-Joden,</verse>
				<verse number="9">en duidelijk maken hoe het geheime plan wordt uitgevoerd. Door de eeuwen heen was dat verborgen in God, die alles heeft geschapen.</verse>
				<verse number="10">Maar nu wordt Gods veelkleurige wijsheid door de kerk bekendgemaakt aan de bovennatuurlijke heersers en machten,</verse>
				<verse number="11">volgens Gods eeuwige plan, dat Hij heeft uitgevoerd door middel van Christus Jezus, onze Heer.</verse>
				<verse number="12">Het is dankzij Christus dat wij God vrijmoedig en vol vertrouwen mogen benaderen door in Hem te geloven.</verse>
				<verse number="13">Daarom vraag ik jullie, de moed niet te verliezen wegens mijn lijden voor jullie; het is eerder iets waarop jullie fier mogen zijn.</verse>
				<verse number="14">Het is om die reden dat ik neerkniel voor de Vader,</verse>
				<verse number="15">aan wie elke vorm van vaderschap in de hemel en op aarde die benaming ontleent.</verse>
				<verse number="16">Ik bid dat Hij, vanuit zijn hemelse pracht en door zijn Geest, jullie zal sterken met innerlijke kracht.</verse>
				<verse number="17">Dan zal Christus in je hart wonen door het geloof, en zal je geworteld en gegrond zijn in de liefde.</verse>
				<verse number="18">Dan zal je in staat zijn om, samen met iedereen die bij God hoort, de breedte, lengte, hoogte en diepte</verse>
				<verse number="19">van Christus' liefde – die de kennis te boven gaat – te begrijpen en te kennen, en zal je volledig gevuld zijn met Gods volkomenheid.</verse>
				<verse number="20">Hem die in staat is om – door de kracht die in ons aan het werk is – oneindig veel meer te doen dan wij bidden of beseffen,</verse>
				<verse number="21">Hem komt voor eeuwig en altijd de eer toe, in de kerk en in Christus Jezus, elke generatie opnieuw. Amen.</verse>
			</chapter>
			<chapter number="4">
				<verse number="1">Als gevangene voor de Heer spoor ik jullie daarom aan, te leven overeenkomstig de roeping die jullie hebben ontvangen:</verse>
				<verse number="2">in alle bescheidenheid, zachtmoedigheid en geduld, waarbij jullie elkaar liefdevol verdragen.</verse>
				<verse number="3">Doe je uiterste best om de eenheid die de Geest geeft, te bewaren door de vrede die jullie met elkaar verbindt.</verse>
				<verse number="4">Er is één lichaam en één Geest. Er is één hoop, die je hebt ontvangen op basis van je roeping.</verse>
				<verse number="5">Er is één Heer, één geloof, één doop,</verse>
				<verse number="6">en één God en Vader van iedereen. Hij heerst over iedereen, werkt door iedereen en is in iedereen.</verse>
				<verse number="7">Aan ieder van ons is genade geschonken in de mate waarin Christus die heeft toebedeeld.</verse>
				<verse number="8">Daarom staat in de Schriften: “Toen Hij opsteeg naar omhoog, voerde Hij gevangenen mee en gaf Hij geschenken aan de mensen.”</verse>
				<verse number="9">Het feit dat Hij opsteeg betekent dat Hij eerder naar de aarde was neergedaald.</verse>
				<verse number="10">En Hij die was neergedaald, is het ook die is opgestegen, naar ver boven het luchtruim, om alles met zijn aanwezigheid te vullen.</verse>
				<verse number="11">En Hij is het die apostelen, profeten, evangelisten, herders en leraars heeft gegeven,</verse>
				<verse number="12">om de mensen die bij Hem horen toe te rusten voor hun taak ten dienste van de opbouw van het lichaam van Christus.</verse>
				<verse number="13">Zo bereiken wij allen uiteindelijk de eenheid in het geloof en kennen wij de Zoon van God ten volle. Dan zijn we volwassen en heeft Christus volledig vorm gekregen in ons.</verse>
				<verse number="14">Laten we dus zorgen dat we niet langer met allerlei ‘onderwijs’ meewaaien en ons niet meer als kleine kinderen laten meesleuren door het bedrog van sluwe mensen die op misleiding uit zijn.</verse>
				<verse number="15">Laten we in plaats daarvan liefdevol de waarheid spreken en daardoor in alle opzichten groeien in onze eenheid met Hem die het hoofd is: Christus.</verse>
				<verse number="16">Aan Hem ontleent het hele lichaam zijn groei, zodat het zichzelf liefdevol kan opbouwen, terwijl de delen harmonieus met elkaar zijn verbonden via alle gewrichten waarvan het lichaam is voorzien, zodat elk deel zijn taak kan uitvoeren.</verse>
				<verse number="17">Ik zeg dus nadrukkelijk op gezag van de Heer: jullie behoren niet langer te leven zoals de niet-christenen dat doen. Hun denken is niets waard.</verse>
				<verse number="18">Hun verstand is verduisterd en ze hebben geen deel aan het leven dat God geeft, omdat ze onwetend zijn en hun hart verstard is.</verse>
				<verse number="19">Ze zijn onverschillig geworden, hebben zich aan losbandigheid overgegeven en houden zich bezig met allerlei immorele praktijken, hebzuchtig als ze zijn.</verse>
				<verse number="20">Dat is echter niet wat jullie hebben geleerd,</verse>
				<verse number="21">toen jullie over Christus hebben gehoord en in zijn leer werden onderwezen; jullie kennen de waarheid omdat jullie bij Jezus horen.</verse>
				<verse number="22">Jullie is geleerd, je te ontdoen van je oude ‘ik’, die bij je vroegere levenswijze hoort en die door misleidende begerigheid te gronde gaat.</verse>
				<verse number="23">Ook is jullie geleerd, je geest en je denken te laten vernieuwen,</verse>
				<verse number="24">en je nieuwe ‘ik’ aan te trekken, die door God geschapen is om zijn ware rechtvaardigheid en heiligheid te weerspiegelen.</verse>
				<verse number="25">Ieder van jullie behoort zich dus van de leugen te ontdoen en de waarheid te spreken tegen zijn naaste. Wij zijn immers allen delen van hetzelfde lichaam.</verse>
				<verse number="26">Als je boos bent, zondig dan niet en zorg dat je woede voorbij is tegen het einde van de dag:</verse>
				<verse number="27">geef de duivel geen kans.</verse>
				<verse number="28">Wie steelt, mag niet langer stelen, maar moet eigenhandig nuttige arbeid verrichten, zodat hij iets heeft om te delen met mensen die het nodig hebben.</verse>
				<verse number="29">Zorg dat de woorden die uit je mond komen geen schade aanrichten, maar goed en opbouwend zijn voor wie er behoefte aan heeft, en dat ze deugd doen aan wie ze horen.</verse>
				<verse number="30">Doe de Heilige Geest van God, die als een waarmerk op je rust tot de dag waarop je verlost wordt, geen verdriet.</verse>
				<verse number="31">Verwijder alle bitterheid, woede, toorn, geschreeuw en laster uit je leven, tezamen met alle soorten kwaadaardigheid,</verse>
				<verse number="32">en wees mild en medelevend voor elkaar en vergeef elkaar, zoals God jullie vergeven heeft door Christus.</verse>
			</chapter>
			<chapter number="5">
				<verse number="1">Volg daarom Gods voorbeeld, als zijn dierbare kinderen,</verse>
				<verse number="2">door consequent liefde te betonen, zoals Christus zijn liefde voor ons heeft betoond: Hij gaf zijn leven voor ons, als een aangenaam geurend offer – een geschenk voor God.</verse>
				<verse number="3">Leef dus zoals het christenen betaamt. Er mag bij jullie geen sprake zijn van seksueel wangedrag of eender welke andere vorm van immoraliteit, noch van hebzucht,</verse>
				<verse number="4">noch van schunnigheid, dwaas gepraat of vuile moppen – die zijn ongepast. In plaats daarvan moeten jullie God danken.</verse>
				<verse number="5">Jullie moeten goed beseffen dat niemand die zich bezighoudt met seksueel wangedrag, immoraliteit of begerigheid naar wat anderen toebehoort – begerigheid naar wat anderen toebehoort is afgoderij – recht heeft op een aandeel in het koninkrijk van Christus en God.</verse>
				<verse number="6">Laat niemand jullie met holle woorden misleiden: het is wegens dergelijk gedrag dat God de mensen zal straffen die in ongehoorzaamheid leven.</verse>
				<verse number="7">Zorg dus dat jullie niet met hen meedoen.</verse>
				<verse number="8">Vroeger waren jullie immers duisternis, maar nu zijn jullie licht, omdat jullie bij de Heer horen. Leef dus als mensen van het licht.</verse>
				<verse number="9">Uit het licht komt namelijk alle goedheid, rechtvaardigheid en waarheid voort.</verse>
				<verse number="10">En probeer te ontdekken wat de Heer vreugde geeft.</verse>
				<verse number="11">Neem niet deel aan de vruchteloze praktijken van de duisternis; ontmasker ze daarentegen.</verse>
				<verse number="12">De dingen die stiekem door die mensen gedaan worden, zijn immers te schandalig voor woorden.</verse>
				<verse number="13">Maar ze worden zichtbaar wanneer ze aan het licht worden blootgesteld.</verse>
				<verse number="14">En alles wat zichtbaar wordt, wordt zelf licht. Daarom wordt er gezegd: “Word wakker, jij die slaapt, en verrijs uit de dood; dan zal het licht van Christus je beschijnen.”</verse>
				<verse number="15">Let daarom zorgvuldig op je manier van leven. Leef niet als dwaze, maar als verstandige mensen.</verse>
				<verse number="16">Maak gebruik van elke gelegenheid die je krijgt, want we leven in slechte tijden.</verse>
				<verse number="17">Wees dus niet onverstandig, maar leer begrijpen wat de Heer wil.</verse>
				<verse number="18">Bedrink je niet, want dat leidt tot uitspattingen. Wees daarentegen vervuld van de Geest,</verse>
				<verse number="19">en spreek elkaar toe met psalmen, gezangen en geestelijke liederen; zing en musiceer van harte voor de Heer.</verse>
				<verse number="20">Dank God de Vader daarbij voortdurend voor alles, in de naam van onze Heer Jezus Christus.</verse>
				<verse number="21">Aanvaard elkaars gezag, uit ontzag voor Christus.</verse>
				<verse number="22">Vrouwen, aanvaard het gezag van je man zoals je het gezag van de Heer aanvaardt.</verse>
				<verse number="23">De man is namelijk het hoofd van zijn vrouw, zoals Christus het hoofd is van de kerk – Hij heeft haar gered en tot zijn lichaam gemaakt.</verse>
				<verse number="24">En zoals de kerk onder het gezag van Christus staat, moet de vrouw zich in alle opzichten naar haar man schikken.</verse>
				<verse number="25">Mannen, heb je vrouw lief zoals Christus de kerk liefhad en zijn leven voor haar gaf,</verse>
				<verse number="26">om haar heilig te maken door haar schoon te wassen met zijn Woord,</verse>
				<verse number="27">teneinde haar als een stralende kerk voor zich te plaatsen, zonder smet, rimpel of iets dergelijks, maar zuiver en smetteloos.</verse>
				<verse number="28">Op dezelfde manier moeten mannen hun vrouw liefhebben zoals ze hun eigen lichaam liefhebben, want wie zijn vrouw liefheeft, heeft zichzelf lief.</verse>
				<verse number="29">Niemand haat immers zijn eigen lichaam. Integendeel, hij voedt en koestert het, zoals Christus dat doet met de kerk,</verse>
				<verse number="30">omdat wij delen van zijn lichaam zijn.</verse>
				<verse number="31">Daarom zal een man zijn vader en moeder verlaten en zich aan zijn vrouw verbinden, zodat ze samen een nieuwe eenheid vormen. Ze zijn dus niet langer twee, maar één lichaam.</verse>
				<verse number="32">Dit mysterie is groot; ik spreek over Christus en de kerk.</verse>
				<verse number="33">Hoe dan ook, ieder van jullie moet zijn vrouw liefhebben zoals hij zichzelf liefheeft en de vrouw moet haar man respecteren.</verse>
			</chapter>
			<chapter number="6">
				<verse number="1">Kinderen, omdat jullie bij de Heer horen, moeten jullie je ouders gehoorzamen, want zo hoort het.</verse>
				<verse number="2">Eer je vader en moeder, want dat is het eerste gebod waaraan een belofte verbonden is:</verse>
				<verse number="3">“opdat het goed met je zal gaan en je lang op aarde zal leven.”</verse>
				<verse number="4">Vaders, provoceer je kinderen niet, maar breng hen groot door hen op te voeden en te vormen zoals de Heer dat wil.</verse>
				<verse number="5">Slaven, wees gehoorzaam aan je aardse meester, met diep respect en een oprecht hart, zoals je gehoorzaam zou zijn aan Christus;</verse>
				<verse number="6">niet om door je meester te worden opgemerkt en bij hem in de gunst te komen, maar door als slaaf van Christus van harte te doen wat God wil.</verse>
				<verse number="7">Doe dat bereidwillig, alsof je geen mensen maar de Heer dient,</verse>
				<verse number="8">en in de wetenschap dat de Heer iedereen – of hij slaaf is of vrij – zal belonen voor al het goede dat hij doet.</verse>
				<verse number="9">Meesters, behandel je slaven op dezelfde manier: stop met dreigen, want je weet dat zij – net als jijzelf – een hemelse Meester hebben en dat er bij Hem geen favoritisme is.</verse>
				<verse number="10">Voor het overige: laat je sterken door de Heer en zijn almacht.</verse>
				<verse number="11">Trek Gods wapenrusting aan, om te kunnen standhouden tegen de listen van de duivel.</verse>
				<verse number="12">Onze strijd is namelijk niet gericht tegen vlees en bloed, maar tegen de heersers, machten en krachten van de huidige duisternis, tegen de slechte geestelijke machten in de bovennatuurlijke wereld.</verse>
				<verse number="13">Trek daarom Gods wapenrusting aan, om weerstand te kunnen bieden wanneer het kwaad toeslaat en om in alles te kunnen standhouden.</verse>
				<verse number="14">Houd dus stand met de waarheid als een stevige riem om je middel, de gerechtigheid als een pantser dat je hebt aangetrokken,</verse>
				<verse number="15">en met de bereidheid om het goede nieuws van de vrede te brengen als schoenen aan je voeten.</verse>
				<verse number="16">Neem bij dit alles het geloof ter hand als een schild waarmee je de brandende pijlen van de duivel kan doven,</verse>
				<verse number="17">en neem de redding aan als een helm en de boodschap van God als het zwaard van de Geest.</verse>
				<verse number="18">Bid daarbij te allen tijde: leg al je verzoeken en smeekbeden aan God voor en laat je daarbij leiden door de Geest. Wees bovendien waakzaam en volhard in je smeekbeden voor allen die bij God horen.</verse>
				<verse number="19">Bid ook voor mij, dat telkens wanneer ik mijn mond open, mij de woorden worden gegeven om vrijmoedig het geheim – het evangelie – bekend te maken.</verse>
				<verse number="20">Bid dat ik het evangelie, waarvoor ik een ambassadeur ben in ketenen, vrijmoedig zal verkondigen, zoals ik behoor te doen.</verse>
				<verse number="21">Om te zorgen dat ook jullie weten hoe het met mij gaat, zal Tychikus – onze geliefde broeder en een trouw dienaar van de Heer – jullie alles vertellen.</verse>
				<verse number="22">Ik stuur hem speciaal met dat doel naar jullie toe, zodat hij jullie van mijn omstandigheden op de hoogte kan stellen en jullie kan bemoedigen.</verse>
				<verse number="23">Ik wens de broeders en zusters toe dat God, de Vader, en de Heer Jezus Christus vrede, liefde en geloof aan hen mogen schenken.</verse>
				<verse number="24">Aan iedereen die onze Heer Jezus Christus voor altijd liefheeft, wens ik genade toe.</verse>
			</chapter>
		</book>
		<book number="50">
			<chapter number="1">
				<verse number="1">Van: Paulus en Timoteüs, dienaren van Christus Jezus. Aan: alle christenen in Filippi, waaronder zij die bij jullie als verantwoordelijke of met een dienende taak zijn aangesteld.</verse>
				<verse number="2">Wij wensen jullie de genade en vrede van God, onze Vader, en van de Heer Jezus Christus toe.</verse>
				<verse number="3">Ik dank mijn God telkens wanneer ik aan jullie denk.</verse>
				<verse number="4">En telkens wanneer ik voor jullie allen bid, doe ik dat vol vreugde,</verse>
				<verse number="5">wegens jullie aandeel in de verspreiding van het evangelie, vanaf de eerste dag tot nu toe.</verse>
				<verse number="6">Ik ben ervan overtuigd dat Hij die een goed werk in jullie is begonnen, dat zal voortzetten tot de dag dat Christus Jezus komt.</verse>
				<verse number="7">Het is terecht dat ik zo over jullie allen denk, want ik draag jullie in het hart en jullie delen allen met mij in de genade – zowel wanneer ik gevangen zit als wanneer ik het evangelie verdedig en bepleit.</verse>
				<verse number="8">God kan bevestigen hoezeer ik naar jullie allen verlang met de genegenheid van Christus Jezus.</verse>
				<verse number="9">Dit is wat ik bid: dat jullie liefde steeds rijker mag worden aan ware kennis en volledig inzicht,</verse>
				<verse number="10">zodat jullie kunnen onderscheiden wat belangrijk is. Dan zullen jullie zuiver en onberispelijk zijn tegen de dag dat Christus komt,</verse>
				<verse number="11">en zal volop aan jullie te zien zijn dat jullie met God in het reine zijn gebracht door Jezus Christus, zodat God wordt verheerlijkt en geprezen.</verse>
				<verse number="12">Broeders en zusters, ik wil dat jullie weten dat hetgeen mij is overkomen, bevorderlijk is gebleken voor de verspreiding van het evangelie.</verse>
				<verse number="13">Mijn gevangenschap voor Christus is namelijk bekend geraakt onder de hele keizerlijke garde en bij alle anderen.</verse>
				<verse number="14">Bovendien hebben de meeste christenen door mijn gevangenschap meer vertrouwen in de Heer en zijn ze veel moediger en onbevreesder geworden in het doorgeven van het evangelie.</verse>
				<verse number="15">Sommigen verkondigen Christus weliswaar uit afgunst en rivaliteit, maar anderen doen het met goede bedoelingen.</verse>
				<verse number="16">Die laatsten doen het uit liefde, in het besef dat ik hier ben geplaatst om het evangelie te verdedigen,</verse>
				<verse number="17">terwijl de anderen Christus verkondigen uit geldingsdrang en niet met zuivere bedoelingen. Zij denken dat ze mijn gevangenschap kunnen verzwaren.</verse>
				<verse number="18">Maakt het iets uit? Of het met slechte bedoelingen gebeurt of in oprechtheid, in beide gevallen wordt Christus verkondigd. Dat verheugt mij en zal mij blijven verheugen.</verse>
				<verse number="19">Ik weet namelijk dat dit zal leiden tot mijn bevrijding, dankzij jullie gebeden en de hulp van de Geest van Jezus Christus.</verse>
				<verse number="20">Het is namelijk mijn stellige verwachting en hoop, dat ik mij later nergens voor zal hoeven schamen, maar dat ik, zoals altijd, ook nu in alle vrijmoedigheid Christus de hoogste eer mag geven door wat er met mijn lichaam gebeurt – of ik nu sterf of in leven blijf.</verse>
				<verse number="21">Want voor mij is leven Christus, en sterven winst.</verse>
				<verse number="22">Als ik in dit lichaam blijf leven, betekent dat voor mij vruchtbare arbeid. Ik weet echter niet wat te kiezen.</verse>
				<verse number="23">Ik word naar twee kanten getrokken: ik verlang ernaar heen te gaan en bij Christus te zijn, want dat is verreweg het beste,</verse>
				<verse number="24">maar voor jullie zou het beter zijn als ik in leven blijf.</verse>
				<verse number="25">Ik weet echter, en ik ben ervan overtuigd, dat ik zal blijven en met jullie allen verder zal werken aan jullie vooruitgang en vreugde in het geloof.</verse>
				<verse number="26">Dan zullen jullie door mij nog meer reden hebben om Christus Jezus te prijzen, omdat ik dan opnieuw bij jullie zal zijn.</verse>
				<verse number="27">Het voornaamste is dat jullie een leven leiden dat het evangelie van Christus waardig is. Wanneer ik jullie dan kom bezoeken, zal ik zien – of indien ik wegblijf, zal ik dan over jullie horen – dat jullie eensgezind standhouden en eendrachtig strijden voor het geloof in het evangelie,</verse>
				<verse number="28">zonder je op enige wijze angst te laten aanjagen door tegenstanders. Dat zal voor hen een teken zijn dat zij ten onder zullen gaan en dat jullie zullen zegevieren. God zal daarvoor zorgen.</verse>
				<verse number="29">Jullie is namelijk het voorrecht geschonken, niet alleen in Christus te geloven, maar ook voor Hem te lijden.</verse>
				<verse number="30">Zo ervaren jullie dezelfde strijd die jullie mij zagen voeren, en die ik, zoals jullie vernemen, nu nog voer.</verse>
			</chapter>
			<chapter number="2">
				<verse number="1">Als jullie dus enige bemoediging vinden in Christus, enige troost in zijn liefde, enige verbondenheid in de Geest, of enige genegenheid of mededogen,</verse>
				<verse number="2">maak mijn vreugde dan compleet door gelijkgezind te zijn, één in liefdebetoon, één van ziel en denken,</verse>
				<verse number="3">en door niets te doen uit geldingsdrang of verwaandheid. Wees daarentegen bescheiden: beschouw de ander als belangrijker dan jezelf,</verse>
				<verse number="4">en let niet op je eigen belang maar op dat van de anderen.</verse>
				<verse number="5">Neem ten opzichte van elkaar dezelfde houding aan als Christus Jezus.</verse>
				<verse number="6">Hoewel Hij de hoedanigheid van God bezat, maakte Hij geen aanspraak op zijn gelijkheid aan God,</verse>
				<verse number="7">maar Hij deed er afstand van en nam de hoedanigheid van een slaaf aan door als mens geboren te worden. En toen Hij als mens was verschenen,</verse>
				<verse number="8">verlaagde Hij zichzelf door gehoorzaam te zijn tot de dood – tot de dood aan een kruis.</verse>
				<verse number="9">Daarom heeft God Hem hoog verheven en Hem een naam geschonken die alle andere namen overstijgt.</verse>
				<verse number="10">Daarom zal elke knie in de hemel, op aarde en onder de aarde buigen voor Jezus,</verse>
				<verse number="11">en zal elke tong belijden dat Jezus Christus Heer is, tot eer van God de Vader.</verse>
				<verse number="12">Beste vrienden, jullie hebben mij altijd gehoorzaamd. Nu ik niet bij jullie ben, vraag ik dat jullie met het grootste ontzag voor God jullie redding in praktijk brengen, nog meer dan toen ik nog bij jullie was.</verse>
				<verse number="13">Het is namelijk God die jullie de wil en de kracht geeft om te doen wat Hem vreugde geeft.</verse>
				<verse number="14">Doe alles zonder klagen of tegensputteren.</verse>
				<verse number="15">Dan zijn jullie zuiver en onschuldig, smetteloze kinderen van God te midden van de verdorven en corrupte mensen van nu. Dan zijn jullie voor hen als sterren aan de hemel.</verse>
				<verse number="16">Als jullie goed naar de boodschap van het Leven blijven luisteren, zal ik op de Dag van Christus iets hebben waarop ik fier kan zijn, omdat ik me niet voor niets heb ingespannen en niet tevergeefs heb gezwoegd.</verse>
				<verse number="17">Maar zelfs als mijn bloed zou vloeien en ik samen met jullie geloof als een offer aan God zou worden aangeboden, dan zal ik blij zijn en me samen met jullie verheugen.</verse>
				<verse number="18">Ook jullie mogen dan blij zijn en je samen met mij verheugen.</verse>
				<verse number="19">Ik verwacht dat de Heer Jezus mij binnenkort in de gelegenheid zal stellen, Timoteüs naar jullie toe te sturen, zodat ook ik mag worden bemoedigd wanneer ik te weten kom hoe het met jullie gaat.</verse>
				<verse number="20">Ik heb namelijk geen enkele medewerker die zo met jullie meeleeft en zich zo oprecht om jullie bekommert als hij.</verse>
				<verse number="21">Alle anderen streven hun eigen belangen na, niet die van Jezus Christus.</verse>
				<verse number="22">Maar jullie weten dat Timoteüs zijn waarde heeft bewezen en mij heeft bijgestaan in de verspreiding van het evangelie, zoals een zoon zijn vader bijstaat.</verse>
				<verse number="23">Daarom hoop ik hem te sturen zodra ik zie wat er met mij gaat gebeuren.</verse>
				<verse number="24">Ik vertrouw er echter op dat de Heer mij in de gelegenheid zal stellen, binnenkort zelf te komen.</verse>
				<verse number="25">Maar ik vind het nodig om Epafroditus naar jullie terug te sturen – mijn broeder, collega en strijdmakker, die door jullie was gezonden om mij te verzorgen toen ik dat nodig had.</verse>
				<verse number="26">Hij heeft namelijk heimwee naar jullie allen en maakt zich grote zorgen, omdat jullie hebben gehoord dat hij ziek was.</verse>
				<verse number="27">Hij is inderdaad ziek geweest, op het randje van de dood. God had echter mededogen met hem. (En niet alleen met hem maar ook met mij – Hij wilde niet dat ik nog meer verdriet zou hebben.)</verse>
				<verse number="28">Daarom wil ik hem zo graag sturen. Wanneer jullie hem weer zien, zullen jullie je kunnen verheugen en kan ik opgelucht zijn.</verse>
				<verse number="29">Verwelkom hem dus vol vreugde, als iemand die bij de Heer hoort, en houd mensen als hij in aanzien,</verse>
				<verse number="30">want hij is de dood nabij gekomen door zijn werk voor Christus. Hij zette zijn leven op het spel om mij de hulp te bieden die jullie mij niet konden geven.</verse>
			</chapter>
			<chapter number="3">
				<verse number="1">Voor het overige, broeders en zusters, verheug je in de Heer. Voor mij is het niet lastig om dit opnieuw aan jullie te schrijven en voor jullie biedt het zekerheid.</verse>
				<verse number="2">Pas op voor de slechte arbeiders! Pas op voor die honden! Pas op voor hun verminking!</verse>
				<verse number="3">Wij zijn namelijk de echte besnedenen, wij die God aanbidden door de Geest, wij die fier zijn op Christus Jezus in plaats van op menselijke capaciteiten te vertrouwen.</verse>
				<verse number="4">Want ook ik zou op menselijke capaciteiten kunnen vertrouwen. Als een ander reden heeft om op menselijke capaciteiten te vertrouwen, dan ik nog meer.</verse>
				<verse number="5">Ik ben besneden toen ik acht dagen oud was, ik ben Israëliet, van de stam Benjamin, een volbloed Hebreeër, en aan de Wet gehoorzaam volgens de leer van de farizeeën.</verse>
				<verse number="6">Wat mijn inzet betreft: ik vervolgde de christenen. Wat mijn oprechtheid betreft: ik hield mij onberispelijk aan de Wet.</verse>
				<verse number="7">Maar alles wat winst voor mij was, beschouw ik als verlies, omwille van Christus.</verse>
				<verse number="8">Sterker nog, ik beschouw alles als verlies, omdat het kennen van Christus Jezus, mijn Heer, alles overstijgt. Voor Hem heb ik alles prijsgegeven en ik beschouw alles als vuilnis om bij Christus te mogen horen</verse>
				<verse number="9">en één met Hem te mogen zijn. Ik probeer niet met God in het reine te komen door de Wet na te leven, maar ik ben op grond van mijn geloof in God van mijn schuld vrijgesproken.</verse>
				<verse number="10">Ik wil Christus kennen, de kracht van zijn opstanding ervaren, delen in zijn lijden en als Hem zijn in zijn dood,</verse>
				<verse number="11">in de verwachting om zelf uit de dood te mogen verrijzen.</verse>
				<verse number="12">Niet dat ik dat reeds heb verkregen of mijn doel heb bereikt, maar ik zet me in om alles te bereiken wat Christus Jezus wil dat ik bereik.</verse>
				<verse number="13">Broeders en zusters, ikzelf denk niet dat ik het al bereikt heb, maar één ding doe ik: ik vergeet wat achter me ligt, richt me op wat voor me ligt,</verse>
				<verse number="14">en span mij in om het doel te behalen: de hemelse prijs waartoe God mij door Christus Jezus heeft geroepen.</verse>
				<verse number="15">Laten zij die volwassen zijn, er ook zo over denken. En als jullie er op enig punt anders over denken, zal God ook dat aan jullie openbaren.</verse>
				<verse number="16">Hoe dan ook, we hebben al veel bereikt; laten we zo voortdoen.</verse>
				<verse number="17">Volg mijn voorbeeld, broeders en zusters, en let op de mensen die ons voorbeeld volgen.</verse>
				<verse number="18">Ik heb jullie namelijk al vaak gezegd, en nu zeg ik het wenend: er zijn velen die leven als vijanden van het kruis van Christus.</verse>
				<verse number="19">Hun einde is de ondergang; hun god is hun buik; ze gaan prat op hun schandalige gedrag en het gaat hen om aardse dingen.</verse>
				<verse number="20">Wij daarentegen zijn burgers van de hemel, en het is daarvandaan dat wij de redder, de Heer Jezus Christus, verwachten.</verse>
				<verse number="21">Dan zal Hij, met de kracht die Hem in staat stelt alles onder zijn gezag te brengen, ons schamele lichaam omvormen, zodat het zal lijken op zijn hemelse lichaam.</verse>
			</chapter>
			<chapter number="4">
				<verse number="1">Daarom, mijn geliefde broeders en zusters naar wie ik verlang, mijn vreugde en mijn erekrans, blijf standvastig in je leven met de Heer, mijn vrienden.</verse>
				<verse number="2">Euodia en Syntyche spoor ik allebei aan, eensgezind te zijn; jullie zijn immers zusters door je geloof in de Heer.</verse>
				<verse number="3">En jou, mijn trouwe medewerker, vraag ik hen te helpen. Zij hebben namelijk samen met mij gestreden voor het evangelie, evenals Clemens en mijn overige medewerkers, van wie de namen in het boek van het leven staan.</verse>
				<verse number="4">Verheug je altijd in de Heer. Ik zeg het nogmaals: verheug je.</verse>
				<verse number="5">Laat je vriendelijkheid bekend zijn bij alle mensen. De Heer is dichtbij.</verse>
				<verse number="6">Wees nooit ongerust, maar leg in alle omstandigheden je verzoeken aan God voor, door te bidden, te smeken en te danken.</verse>
				<verse number="7">Dan zal Gods vrede, die alle begrip overstijgt, je hart en gedachten beschermen door Christus Jezus.</verse>
				<verse number="8">Ten slotte, broeders en zusters, richt je gedachten op de zaken die waar, eerbaar, rechtvaardig, zuiver, vriendelijk en bewonderenswaardig zijn; kortom: op de zaken die deugdzaam en prijzenswaardig zijn.</verse>
				<verse number="9">Breng in praktijk wat jullie van mij hebben geleerd, ontvangen en gehoord en wat jullie bij mij hebben gezien; dan zal de God van vrede bij jullie zijn.</verse>
				<verse number="10">Ik ben de Heer bijzonder dankbaar dat jullie eindelijk je belangstelling voor mij hebben kunnen verdiepen. In feite hadden jullie wel belangstelling voor mij, maar waren jullie niet in de gelegenheid om dat te tonen.</verse>
				<verse number="11">Ik zeg dit niet omdat ik gebrek lijd, want ik heb geleerd om in alle omstandigheden tevreden te zijn.</verse>
				<verse number="12">Ik weet wat armoede is en ik weet ook wat overvloed is. Ik heb geleerd om altijd en overal tevreden te zijn, zowel wanneer ik volop kan eten als wanneer ik honger lijd, zowel bij overvloed als bij gebrek.</verse>
				<verse number="13">Ik kan alles aan, door Hem die mij kracht geeft.</verse>
				<verse number="14">Hoe dan ook, jullie hebben er goed aan gedaan, met mij mee te leven in mijn moeilijkheden.</verse>
				<verse number="15">Jullie weten zelf ook, Filippenzen, dat in de beginperiode, toen jullie het evangelie ontvingen nadat ik uit Macedonië was vertrokken, geen enkele kerkgemeenschap zich om mijn financiën heeft bekommerd, behalve jullie.</verse>
				<verse number="16">Want zelfs toen ik in Tessalonica was, hebben jullie meermaals een gift gestuurd om mijn tekorten aan te vullen.</verse>
				<verse number="17">Het gaat mij echter niet om de gift, maar om de toename van het tegoed op jullie rekening.</verse>
				<verse number="18">Ik heb alles ontvangen en zelfs meer. Ik heb nu meer dan voldoende, dankzij jullie giften, die ik van Epafroditus in ontvangst heb genomen. Ze zijn als een aangenaam geurend offer dat God vreugde geeft.</verse>
				<verse number="19">En mijn God zal vanuit zijn hemelse rijkdom ook al jullie tekorten aanvullen door middel van Christus Jezus.</verse>
				<verse number="20">Onze God en Vader komt voor eeuwig en altijd de eer toe. Amen.</verse>
				<verse number="21">Groet allen die bij Christus Jezus horen. De broeders en zusters die bij mij zijn, groeten jullie.</verse>
				<verse number="22">Alle christenen hier groeten jullie, in het bijzonder zij die deel uitmaken van de keizerlijke hofhouding.</verse>
				<verse number="23">Ik wens jullie de genade van de Heer Jezus Christus toe.</verse>
			</chapter>
		</book>
		<book number="51">
			<chapter number="1">
				<verse number="1">Van: Paulus, door Gods wil apostel van Christus Jezus, en van onze broeder Timoteüs.</verse>
				<verse number="2">Aan: onze trouwe broeders en zusters in Kolosse, jullie die heilig zijn omdat jullie bij Christus Jezus horen. Ik wens jullie de genade en vrede van God, onze Vader toe.</verse>
				<verse number="3">Telkens wanneer wij voor jullie bidden, danken wij God, de Vader van onze Heer Jezus Christus.</verse>
				<verse number="4">Wij hebben namelijk gehoord van jullie geloof in Christus Jezus en van jullie liefde voor iedereen die bij God hoort.</verse>
				<verse number="5">Beide komen voort uit jullie verwachting van hetgeen in de hemel voor jullie klaarligt. Daarover hebben jullie gehoord toen de verkondiging van de waarheid, het evangelie,</verse>
				<verse number="6">jullie bereikte. Het evangelie draagt vrucht en groeit in de hele wereld, zoals dat bij jullie gebeurde vanaf de dag dat jullie het hoorden en de ware betekenis van Gods genade leerden kennen.</verse>
				<verse number="7">Jullie vernamen het van Epafras, onze geliefde collega in dienst van God. Hij dient Christus trouw namens jullie,</verse>
				<verse number="8">en hij heeft ons verteld over de liefde die de Geest in jullie opwekt.</verse>
				<verse number="9">Daarom bidden we, sinds de dag dat we daarover hoorden, onophoudelijk dat jullie vol kennis zullen zijn van hetgeen God wil, en dat de Geest jullie alle wijsheid en inzicht zal schenken.</verse>
				<verse number="10">Dan zal jullie gedrag waardig zijn in de ogen van de Heer en door Hem volledig worden goedgekeurd. Ook zullen jullie dan vrucht dragen in de vorm van allerlei goede daden en groeien in de kennis van God.</verse>
				<verse number="11">Bovendien zal Hij, in zijn luisterrijke macht, jullie alle kracht schenken die je nodig hebt om alles geduldig en volhardend te verdragen, je te verheugen</verse>
				<verse number="12">en de Vader te danken. Want Hij heeft ervoor gezorgd dat we mogen delen in de erfenis die bestemd is voor wie bij Hem hoort en in het licht leeft.</verse>
				<verse number="13">Hij heeft ons uit de macht van de duisternis gered en ons overgeplaatst naar het koninkrijk van zijn geliefde Zoon,</verse>
				<verse number="14">die ons de verlossing bracht, de vergeving van zonden.</verse>
				<verse number="15">In Christus is de onzichtbare God zichtbaar geworden en Christus is de eerstgeborene van de hele schepping.</verse>
				<verse number="16">Alles in de hemel en op aarde – het zichtbare en het onzichtbare, zelfs de vorsten, machten, heersers en gezagsdragers – is geschapen door en voor Christus.</verse>
				<verse number="17">Hij bestond vóór alles en alles bestaat dankzij Hem.</verse>
				<verse number="18">Ook is Hij het hoofd van de kerk – en de kerk is zijn lichaam. Hij is de oorsprong en omdat Hij als eerste uit de dood verrees, neemt Hij in alles de eerste plaats in.</verse>
				<verse number="19">God had namelijk in zijn goedheid besloten, ten volle in Christus aanwezig te zijn,</verse>
				<verse number="20">en door middel van Hem alle dingen, zowel op aarde als in de hemel, met zich te verzoenen en vrede te brengen door Christus' dood aan het kruis.</verse>
				<verse number="21">Vroeger waren jullie van God vervreemd en Hem vijandig gezind. Jullie deden slechte dingen.</verse>
				<verse number="22">Maar nu heeft Hij jullie met Zich verzoend door Christus' sterfelijke lichaam – door zijn dood – zodat jullie ten overstaan van Hem zuiver, smetteloos en onberispelijk zijn.</verse>
				<verse number="23">Maar dat geldt enkel als je het geloof trouw blijft, standvastig en onwrikbaar bent en je niet laat afbrengen van de hoop die het evangelie biedt – het evangelie dat jullie hebben gehoord en dat aan alle schepselen in de wereld werd verkondigd. En ik, Paulus, sta in dienst van dat evangelie.</verse>
				<verse number="24">Ik verheug mij dat ik nu voor jullie lijd. Ik vul in mijn lichaam aan wat er nog ontbreekt aan het lijden voor Christus ten bate van zijn lichaam, de kerk.</verse>
				<verse number="25">Ik ben ten dienste van de kerk gesteld op basis van de opdracht die God mij heeft gegeven: zijn boodschap ten volle aan jullie bekendmaken.</verse>
				<verse number="26">Die boodschap is het geheim dat eeuwen en generaties lang verborgen is geweest, maar dat nu is onthuld aan wie bij God horen.</verse>
				<verse number="27">God besloot aan hen bekend te maken hoe glorieus de pracht van dit geheim is voor de niet-Joden: Christus leeft in jullie en dankzij Hem wacht jullie de hemel.</verse>
				<verse number="28">En het is Christus die wij verkondigen: we waarschuwen iedereen en onderwijzen iedereen, met gebruik van alle wijsheid, omdat we iedereen naar het volle leven met Christus willen leiden.</verse>
				<verse number="29">Het is daarvoor dat ik mij inspan en zwoeg, met behulp van zijn kracht, die volop in mij aan het werk is.</verse>
			</chapter>
			<chapter number="2">
				<verse number="1">Jullie moeten weten dat ik een zware strijd voer – voor jullie, voor de christenen in Laodicea en ook voor wie mij niet persoonlijk heeft ontmoet.</verse>
				<verse number="2">Ik probeer er namelijk voor te zorgen dat jullie allen innerlijk worden bemoedigd en door de liefde met elkaar verbonden zijn, en dat jullie de volkomen zekerheid ervaren die voortvloeit uit jullie inzicht in Gods geheim: Christus.</verse>
				<verse number="3">In Hem liggen alle schatten van wijsheid en kennis verborgen.</verse>
				<verse number="4">Ik zeg dit om ervoor te zorgen dat niemand jullie met mooi klinkende argumenten misleidt.</verse>
				<verse number="5">Al ben ik lichamelijk afwezig, in de geest ben ik bij jullie en het verheugt mij, jullie discipline en standvastigheid in het geloof in Christus te zien.</verse>
				<verse number="6">Omdat jullie Christus Jezus hebben aanvaard als je Heer, moeten jullie leven als mensen die bij Hem horen.</verse>
				<verse number="7">Dat doe je door in Hem geworteld te zijn en opgebouwd te worden, je geloof te versterken zoals jullie geleerd is, en volop je dankbaarheid uit te drukken.</verse>
				<verse number="8">Pas op dat je je door niemand laat meeslepen in nietszeggende, misleidende theorieën; die zijn gebaseerd op menselijke tradities en de machten van deze wereld, maar niet op Christus.</verse>
				<verse number="9">Het is in Hem dat heel Gods wezen ten volle aanwezig is.</verse>
				<verse number="10">En het is omdat jullie bij Christus horen, die boven alle heersers en machten staat, dat jullie het volle leven hebben.</verse>
				<verse number="11">Omdat jullie bij Hem horen zijn jullie ook besneden, maar niet met mensenhanden: het is de besnijdenis van Christus, de verwijdering van het zondige lichaam.</verse>
				<verse number="12">Door middel van de doop zijn jullie met Christus mee begraven, en door te geloven in de kracht van God, die Hem uit de dood heeft opgewekt, zijn jullie met Hem mee uit de dood opgewekt.</verse>
				<verse number="13">Toen jullie nog dood waren door je overtredingen en je onbesneden staat, heeft Hij jullie met Hem mee tot leven gewekt en al je overtredingen vergeven.</verse>
				<verse number="14">Hij heeft het bezwarende bewijsstuk van onze schulden met de bijhorende bevelen uitgewist en verwijderd, door dat aan het kruis te spijkeren.</verse>
				<verse number="15">En door middel van Christus heeft God over de heersers en gezagsdragers gezegevierd, hen ontwapend en hen openlijk te kijk gezet.</verse>
				<verse number="16">Laat je daarom door niemand bekritiseren over eten en drinken of het vieren van feestdagen, nieuwe maan of de sabbat.</verse>
				<verse number="17">Die zaken zijn een schaduw van wat zou komen, namelijk de dingen van Christus.</verse>
				<verse number="18">Laat je daarvan niet afbrengen door mensen die opgaan in zelfvernedering en engelenverering, die pochen over hun visioenen, die verwaand zijn geraakt door hun aardse mentaliteit.</verse>
				<verse number="19">Dergelijke mensen zijn niet langer verbonden met het Hoofd, van waaruit het gehele lichaam – dat via de gewrichten en pezen wordt bijeengehouden en functioneert – groeit op de wijze die door God wordt bepaald.</verse>
				<verse number="20">Als jullie samen met Christus dood zijn voor de machten van de wereld, waarom laten jullie je dan nog regels opleggen, alsof jullie nog bij de wereld horen?</verse>
				<verse number="21">‘Niet aanraken! Niet van eten! Afblijven!’</verse>
				<verse number="22">Al die regels zijn gebaseerd op menselijke geboden en leerstellingen en betreffen zaken die tenietgaan zodra ze worden genuttigd.</verse>
				<verse number="23">Die regels gaan wel door voor wijsheid, wegens hun zelfbedachte godsdienstigheid, zelfvernedering en minachting voor het lichaam, maar het enige waarvoor ze dienen is de bevrediging van de zondige natuur.</verse>
			</chapter>
			<chapter number="3">
				<verse number="1">Omdat jullie samen met Christus zijn verrezen, moet je je richten op de dingen van hierboven, waar Christus zich bevindt, aan Gods rechterzijde.</verse>
				<verse number="2">Je denken moet gericht zijn op wat hierboven is, niet op wat op aarde is.</verse>
				<verse number="3">Jullie zijn immers gestorven en jullie leven ligt samen met Christus verborgen in God.</verse>
				<verse number="4">En wanneer Christus, ons Leven, wordt geopenbaard, zal ook worden geopenbaard dat jullie mogen delen in zijn hemelse pracht.</verse>
				<verse number="5">Beschouw daarom als dood wat tot je aardse ‘ik’ behoort: seksueel wangedrag, immoraliteit, hartstocht, slechte verlangens en hebzucht – hebzucht is namelijk afgoderij.</verse>
				<verse number="6">Het is omwille van deze dingen dat God de mensen die Hem ongehoorzaam zijn, zal straffen.</verse>
				<verse number="7">Ooit deden jullie ze zelf ook. Jullie leefden ook zo.</verse>
				<verse number="8">Maar nu moeten jullie je van dat alles – woede, toorn, kwaadaardigheid, laster en vuile taal – ontdoen.</verse>
				<verse number="9">Lieg niet tegen elkaar, want je hebt je ontdaan van je oude ‘ik’ met zijn bijhorende gewoonten,</verse>
				<verse number="10">en je gehuld in je nieuwe ‘ik’, dat voortdurend wordt vernieuwd en zijn Schepper steeds beter kent en weerspiegelt.</verse>
				<verse number="11">Dan is er geen sprake meer van Griek of Jood, besneden of onbesneden, vreemdeling, barbaar, slaaf of vrij mens, maar van: Christus is alles en Hij is in ons allen.</verse>
				<verse number="12">Omdat jullie Gods eigen, dierbare uitverkorenen zijn, moeten jullie je hullen in mededogen, vriendelijkheid, bescheidenheid, zachtmoedigheid en geduld,</verse>
				<verse number="13">en elkaar verdragen en vergeven wanneer iemand iets tegen een ander heeft. Zoals de Heer jullie heeft vergeven, moeten jullie dat ook doen ten opzichte van elkaar.</verse>
				<verse number="14">En al deze zaken moet je combineren met de liefde – de band die volkomen eenheid creëert.</verse>
				<verse number="15">Laat je in je beslissingen leiden door de vrede van Christus. Jullie zijn, als delen van hetzelfde lichaam, immers geroepen om in vrede met elkaar te leven. En wees dankbaar.</verse>
				<verse number="16">Zorg dat de woorden van Christus volop in je leven. Onderwijs en vermaan elkaar met gebruik van alle wijsheid. Zing met een dankbaar hart psalmen, gezangen en geestelijke liederen voor God.</verse>
				<verse number="17">Wat je ook doet en wat je ook zegt, zorg dat je het doet en zegt in naam van de Heer Jezus en om je dankbaarheid voor Hem te tonen aan God de Vader.</verse>
				<verse number="18">Vrouwen, aanvaard het gezag van je man, zoals gepast is voor wie bij de Heer hoort.</verse>
				<verse number="19">Mannen, heb je vrouw lief en wees niet ruw tegen haar.</verse>
				<verse number="20">Kinderen, wees in alles gehoorzaam aan je ouders, want dat is wat de Heer vreugde geeft.</verse>
				<verse number="21">Ouders, maak het je kinderen niet te lastig, want dan raken ze ontmoedigd.</verse>
				<verse number="22">Slaven, wees in alles gehoorzaam aan je aardse meester – niet alleen wanneer hij je ziet, om bij hem in de gunst te komen, maar met een oprecht hart en uit ontzag voor de Heer.</verse>
				<verse number="23">Wat je ook doet, doe het van harte, als voor de Heer en niet voor mensen.</verse>
				<verse number="24">Je weet immers dat je van Christus, de Heer die je dient, als beloning de erfenis zal ontvangen.</verse>
				<verse number="25">En wie kwaad doet, zal daarvoor boeten, zonder uitzondering.</verse>
			</chapter>
			<chapter number="4">
				<verse number="1">Meesters, behandel je slaven rechtvaardig en correct, in het besef dat je zelf een Meester in de hemel hebt.</verse>
				<verse number="2">Wees volhardend, waakzaam en dankbaar in je gebeden.</verse>
				<verse number="3">Bid dan ook voor ons, dat God deuren voor ons zal openen om het geheim van Christus, omwille waarvan ik gevangen zit, bekend te maken.</verse>
				<verse number="4">Bid ook dat ik het duidelijk zal kunnen uitleggen, want dat is wat ik behoor te doen.</verse>
				<verse number="5">Gedraag je verstandig ten opzichte van buitenstaanders en maak gebruik van de kansen die je krijgt.</verse>
				<verse number="6">Zorg dat de dingen die je zegt, altijd aangenaam en met zout op smaak gebracht zijn: weet hoe je op iedere persoon moet reageren.</verse>
				<verse number="7">Tychikus, onze geliefde broeder, collega en trouwe dienaar van de Heer, zal jullie al mijn nieuws vertellen.</verse>
				<verse number="8">Ik stuur hem speciaal met dat doel naar jullie toe – om jullie van mijn omstandigheden op de hoogte te stellen en jullie te bemoedigen.</verse>
				<verse number="9">Ik stuur Onesimus, de trouwe en geliefde broeder die bij jullie vandaan komt, met hem mee. Zij zullen jullie alles vertellen over de omstandigheden hier.</verse>
				<verse number="10">Aristarchus, die samen met mij gevangen zit, groet jullie, en ook Markus, de neef van Barnabas. (Over hem hebben jullie instructies ontvangen: als hij bij jullie komt, moeten jullie hem verwelkomen.)</verse>
				<verse number="11">En ook Jezus die Justus wordt genoemd. Zij zijn mijn enige medearbeiders in Gods koninkrijk die van Joodse afkomst zijn, en zij zijn mij tot steun geweest.</verse>
				<verse number="12">Epafras groet jullie. Hij is een van jullie, en een dienaar van Christus Jezus. Hij worstelt voortdurend voor jullie in het gebed. Hij bidt dan dat jullie je, als volwassen christenen, vol overtuiging zullen richten op alles wat God wil.</verse>
				<verse number="13">Ik kan over Epafras getuigen dat hij zich hard voor jullie inspant, en ook voor de gelovigen in Laodicea en Hiërapolis.</verse>
				<verse number="14">De geliefde dokter Lukas, en ook Demas, groeten jullie.</verse>
				<verse number="15">Groet de broeders en zusters in Laodicea en ook Nymfa en de kerkgemeenschap die in haar huis samenkomt.</verse>
				<verse number="16">Wanneer deze brief aan jullie is voorgelezen, laat hem dan ook voorlezen in de kerkgemeenschap in Laodicea en laat de brief aan de kerkgemeenschap in Laodicea bij jullie voorlezen.</verse>
				<verse number="17">Zeg tegen Archippus: zorg dat je de taak die je van de Heer hebt ontvangen, uitvoert.</verse>
				<verse number="18">Deze groet schrijf ik, Paulus, eigenhandig. Denk aan mij in mijn gevangenschap. Ik wens jullie Gods genade toe.</verse>
			</chapter>
		</book>
		<book number="52">
			<chapter number="1">
				<verse number="1">Van: Paulus, Silvanus en Timoteüs. Aan: de kerkgemeenschap in Tessalonica, die toebehoort aan God de Vader en de Heer Jezus Christus. Wij wensen jullie genade en vrede toe.</verse>
				<verse number="2">Wij danken God altijd voor jullie allen en we bidden voortdurend voor jullie.</verse>
				<verse number="3">Dan denken wij in de aanwezigheid van onze God en Vader aan de daden die jullie doen uit geloof, aan jullie liefdevolle inspanningen en aan de vasthoudendheid waarmee jullie je hoop op onze Heer Jezus Christus vestigen.</verse>
				<verse number="4">Jullie zijn God dierbaar, broeders en zusters, en wij weten dat Hij jullie heeft uitverkoren,</verse>
				<verse number="5">want ons goede nieuws heeft jullie niet enkel bereikt in de vorm van woorden, maar ook door wonderen, de Heilige Geest en grote overtuigingskracht. Jullie weten hoe wij ons bij jullie hebben gedragen; het ging ons om jullie.</verse>
				<verse number="6">En jullie hebben ons voorbeeld en het voorbeeld van de Heer gevolgd door onze boodschap te aanvaarden met de vreugde die de Heilige Geest schenkt, hoewel jullie veel verdrukking meemaken.</verse>
				<verse number="7">Zo zijn jullie een voorbeeld geworden voor alle gelovigen in Macedonië en Achaje.</verse>
				<verse number="8">Vanaf jullie heeft de boodschap van de Heer zich niet alleen verspreid in Macedonië en Achaje; jullie geloof in God is overal bekend geraakt, zodat wij er zelf niets over hoeven te zeggen.</verse>
				<verse number="9">Er wordt ons namelijk verteld hoe jullie ons hebben verwelkomd: jullie bekeerden je van de afgoden tot God. En nu dienen jullie de levende en ware God,</verse>
				<verse number="10">en verwachten jullie uit de hemel zijn Zoon, Jezus, die door Hem uit de dood is opgewekt en die ons redt van de naderende straf.</verse>
			</chapter>
			<chapter number="2">
				<verse number="1">Broeders en zusters, jullie weten zelf dat ons bezoek aan jullie niet vergeefs was.</verse>
				<verse number="2">Zoals jullie weten, waren wij in Filippi mishandeld en vernederd geweest. Maar God gaf ons de vrijmoedigheid om jullie te midden van veel tegenstand Gods goede nieuws te vertellen.</verse>
				<verse number="3">Onze verkondiging komt immers niet voort uit een dwaling, slechte bedoelingen of bedrog.</verse>
				<verse number="4">God heeft ons het evangelie toevertrouwd omdat Hij ons daartoe heeft waardig gekeurd. En wij spreken niet om bij mensen in de gunst te komen, maar bij God, want Hij is het die onze harten keurt.</verse>
				<verse number="5">Zoals jullie weten zijn wij nooit gekomen met vleiende woorden of hebzuchtige motieven. God is onze getuige!</verse>
				<verse number="6">Ook waren wij niet uit op eer van de mensen – van jullie of anderen –</verse>
				<verse number="7">hoewel we die hadden kunnen opeisen als apostelen van Christus. Integendeel, we waren teder voor jullie, zoals een moeder die haar kinderen koestert.</verse>
				<verse number="8">En omdat we zo op jullie gesteld waren, waren we bereid om niet alleen het evangelie van God met jullie te delen, maar ook ons eigen leven. Jullie waren ons dierbaar geworden.</verse>
				<verse number="9">Broeders en zusters, jullie weten nog wel hoe wij, toen wij jullie het evangelie van God verkondigden, dag en nacht hebben gewerkt en gezwoegd om geen van jullie tot last te zijn.</verse>
				<verse number="10">Jullie kunnen getuigen – en God ook – hoe zuiver, oprecht en onberispelijk wij ons hebben gedragen tegenover jullie die tot geloof kwamen.</verse>
				<verse number="11">Ook weten jullie hoe wij, als een vader zijn kinderen, ieder van jullie</verse>
				<verse number="12">hebben bemoedigd, aangespoord en opgeroepen om te leven op een manier die waardig is in de ogen van de God die jullie heeft geroepen om in zijn koninkrijk en zijn hemelse pracht te leven.</verse>
				<verse number="13">Het is daarom dat wij God voortdurend danken, want toen jullie het evangelie van ons ontvingen, aanvaardden jullie het niet als een boodschap van mensen, maar als hetgeen het werkelijk is: de boodschap van God. En die boodschap is nu ook werkzaam in jullie, gelovigen.</verse>
				<verse number="14">Broeders en zusters, jullie is hetzelfde overkomen als Gods kerkgemeenschappen in Judea die Christus Jezus toebehoren: jullie hebben van je stadgenoten hetzelfde lijden te verduren gekregen als zij van de Joden.</verse>
				<verse number="15">Die hebben zowel de Heer Jezus als de profeten gedood en ze hebben ons verdreven; ze doen wat God afkeurt en zijn vijandig tegen alle mensen.</verse>
				<verse number="16">Ze wilden ons namelijk beletten over de redding te spreken met niet-Joden. Zo zijn ze blijven zondigen totdat de maat vol was, maar ten slotte heeft Gods straf hen bereikt.</verse>
				<verse number="17">Broeders en zusters, wij zijn een tijdje bij jullie vandaan geweest – hoewel we in gedachten bij jullie bleven – maar we hebben er alles aan gedaan om jullie weer te zien. We hebben jullie gemist.</verse>
				<verse number="18">We wilden graag bij jullie komen – en ik, Paulus, heb het meermaals geprobeerd – maar de satan hield ons tegen.</verse>
				<verse number="19">Wie is immers onze hoop, onze vreugde en onze erekrans bij onze Heer Jezus wanneer Hij terugkomt? Dat zijn jullie toch!</verse>
				<verse number="20">Jullie zijn het die ons tot eer strekken en over wie wij ons verheugen!</verse>
			</chapter>
			<chapter number="3">
				<verse number="1">Toen wij het niet langer konden uithouden, leek het ons daarom beter om zelf in Athene achter te blijven,</verse>
				<verse number="2">en Timoteüs te sturen. Hij is onze broeder en Gods medewerker in de verkondiging van het evangelie van Christus. We stuurden hem naar jullie toe om jullie in je geloof te sterken en aan te moedigen,</verse>
				<verse number="3">opdat niemand onzeker zou worden wegens de huidige moeilijkheden. Jullie wisten immers dat dit ons zou overkomen.</verse>
				<verse number="4">Toen wij bij jullie waren, hebben we jullie reeds verteld dat we verdrukt zouden worden, en zoals jullie weten is dat gebeurd.</verse>
				<verse number="5">Daarom heb ik Timoteüs gestuurd toen ik het niet langer kon uithouden, om te weten te komen hoe het ging met jullie geloof. Ik vroeg me namelijk af of de verleider jullie had verleid en onze moeite vergeefs was geweest.</verse>
				<verse number="6">Maar nu is Timoteüs bij ons teruggekomen met het goede nieuws over jullie geloof en liefde. Ook heeft hij verteld dat jullie nog altijd positief over ons denken en er evenzeer naar verlangen ons te zien als wij jullie.</verse>
				<verse number="7">Het is daarom, broeders en zusters, dat wij in al onze nood en moeite bemoedigd zijn door jullie geloof.</verse>
				<verse number="8">Omdat jullie standhouden in jullie geloof in de Heer, leven wij weer op.</verse>
				<verse number="9">Hoe kunnen wij God voldoende danken omwille van jullie? We zijn vol vreugde wanneer we in Gods aanwezigheid aan jullie denken.</verse>
				<verse number="10">Dag en nacht bidden we vurig dat we jullie weer persoonlijk mogen zien, en mogen aanvullen wat er nog aan jullie geloof ontbreekt.</verse>
				<verse number="11">Ik bid dat God, onze Vader, en onze Heer Jezus, ons naar jullie toe zal leiden.</verse>
				<verse number="12">Ook bid ik dat de Heer jullie liefde voor elkaar en voor allen zal doen groeien en toenemen, zoals dat gebeurt met onze liefde voor jullie,</verse>
				<verse number="13">en dat Hij jullie innerlijk zal sterken, zodat jullie voor onze God en Vader onberispelijk en zuiver zullen zijn wanneer onze Heer Jezus komt met al zijn heilige engelen.</verse>
			</chapter>
			<chapter number="4">
				<verse number="1">Voor het overige, broeders en zusters, jullie hebben van ons geleerd hoe je moet leven op een manier die door God wordt goedgekeurd. Jullie doen dit, en nu vragen wij en sporen wij jullie aan in naam van de Heer Jezus: doe het nog meer!</verse>
				<verse number="2">Jullie weten immers wat wij jullie in naam van de Heer Jezus hebben opgedragen.</verse>
				<verse number="3">God wil dat jullie een zuiver leven leiden, zonder seksueel wangedrag.</verse>
				<verse number="4">Ieder van jullie moet zijn lichaam op een zuivere, eerzame wijze weten te beheersen,</verse>
				<verse number="5">en niet aan hartstochtelijke passies toegeven zoals de ongelovigen, want zij kennen God niet.</verse>
				<verse number="6">Laat niemand op dit vlak zijn broeder of zuster schaden of benadelen, want dan zal de Heer hem voor al die zaken straffen, zoals we jullie eerder hebben verteld en opgedragen.</verse>
				<verse number="7">God heeft ons niet geroepen om in immoraliteit te leven, maar in zuiverheid.</verse>
				<verse number="8">Wie deze waarschuwing verwerpt, verwerpt dan ook niet een mens, maar God, die jullie zijn Heilige Geest geeft.</verse>
				<verse number="9">Over het onderlinge liefdebetoon hoef ik jullie niets te schrijven, want jullie hebben zelf van God geleerd om liefdevol met elkaar om te gaan.</verse>
				<verse number="10">Jullie doen dat reeds met alle broeders en zusters in geheel Macedonië. Broeders en zusters, wij sporen jullie aan: doe dat nog meer,</verse>
				<verse number="11">en maak er een erezaak van om een rustig leven te leiden – dat wil zeggen: je eigen zaken te behartigen en je eigen kost te verdienen – zoals we jullie hadden opgedragen.</verse>
				<verse number="12">Dan gedragen jullie je gepast ten opzichte van buitenstaanders en zijn jullie van niemand afhankelijk.</verse>
				<verse number="13">Broeders en zusters, wij willen niet dat jullie onwetend blijven over de mensen die overleden zijn. Dan hoeven jullie niet te treuren; dat is wat de anderen doen, omdat zij geen hoop hebben.</verse>
				<verse number="14">Maar wij geloven dat Jezus is gestorven en verrezen, en we geloven ook dat God de overleden christenen samen met Jezus naar zich zal toehalen.</verse>
				<verse number="15">We vertellen jullie wat de Heer heeft gezegd, namelijk dat wij die in leven zijn en achterblijven tot de komst van de Heer, de overledenen in geen geval zullen voorgaan.</verse>
				<verse number="16">Wanneer het signaal klinkt – de stem van een aartsengel en de klank van Gods trompet – daalt de Heer zelf uit de hemel neer en verrijzen eerst de gestorven christenen.</verse>
				<verse number="17">Daarna zullen wij die leven, de achtergeblevenen, samen met hen in de wolken opgenomen worden om de Heer in de lucht te ontmoeten. Dan zullen we voor altijd bij de Heer zijn.</verse>
				<verse number="18">Bemoedig elkaar dus met deze woorden.</verse>
			</chapter>
			<chapter number="5">
				<verse number="1">Broeders en zusters, over tijden en data hoeven wij jullie niet te schrijven.</verse>
				<verse number="2">Jullie weten immers heel goed dat de Dag van de Heer zal komen als een dief in de nacht.</verse>
				<verse number="3">Wanneer de mensen zeggen dat er vrede en veiligheid heerst, worden ze plots getroffen door Gods straf, zoals een zwangere vrouw door weeën, en ze zullen in geen geval ontkomen.</verse>
				<verse number="4">Maar jullie, broeders en zusters, zullen niet door die dag worden overvallen als door een dief, want jullie leven niet in het duister.</verse>
				<verse number="5">Jullie horen allen bij het licht en bij de dag; wij zijn niet van de nacht of het duister.</verse>
				<verse number="6">Laten we dus niet slapen zoals de anderen, maar waakzaam en nuchter zijn.</verse>
				<verse number="7">Want wie slaapt, slaapt 's nachts en wie zich bedrinkt, bedrinkt zich 's nachts.</verse>
				<verse number="8">Maar laten wij, die aan de dag toebehoren, nuchter zijn, gehuld in het pantser van geloof en liefde en beschermd door de helm van de verwachting van onze redding.</verse>
				<verse number="9">God heeft ons namelijk niet bestemd om zijn straf te ondergaan, maar om de redding te verkrijgen via onze Heer Jezus Christus.</verse>
				<verse number="10">Hij is voor ons gestorven opdat wij samen met Hem zouden leven, ongeacht of we nog op aarde zijn of reeds overleden zijn.</verse>
				<verse number="11">Bemoedig elkaar dus en bouw elkaar op, zoals jullie reeds doen.</verse>
				<verse number="12">Broeders en zusters, wij verzoeken jullie, de mensen die hard voor jullie werken, die jullie in naam van de Heer leiden en terechtwijzen, te erkennen.</verse>
				<verse number="13">Behandel hen met liefdevol respect wegens hun inzet. Leef in vrede met elkaar.</verse>
				<verse number="14">Broeders en zusters, wij sporen jullie aan om te vermanen wie lui is, te bemoedigen wie ontmoedigd is, de zwakken te steunen en geduld te hebben met iedereen.</verse>
				<verse number="15">Zorg dat niemand kwaad met kwaad vergeldt, en streef voortdurend naar wat goed is voor elkaar en voor alle mensen.</verse>
				<verse number="16">Verheug je voortdurend,</verse>
				<verse number="17">bid zonder ophouden,</verse>
				<verse number="18">en dank God onder alle omstandigheden, want dat is wat God wil voor jullie die bij Christus Jezus horen.</verse>
				<verse number="19">Doof de Geest niet uit:</verse>
				<verse number="20">minacht de profetieën niet,</verse>
				<verse number="21">maar onderzoek alles en behoud het goede.</verse>
				<verse number="22">Vermijd elke vorm van kwaad.</verse>
				<verse number="23">Ik bid dat de God die vrede geeft, jullie zal helpen volledig zuiver te leven, en dat Hij heel jullie geest, ziel en lichaam zal beschermen, zodat er bij de komst van onze Heer Jezus Christus niets op jullie aan te merken zal zijn.</verse>
				<verse number="24">Hij die jullie geroepen heeft, is trouw en zal zijn belofte waarmaken.</verse>
				<verse number="25">Broeders en zusters, bid ook voor ons.</verse>
				<verse number="26">Begroet al de christenen met een heilige kus.</verse>
				<verse number="27">In de naam van de Heer draag ik jullie op, deze brief aan alle christenen voor te lezen.</verse>
				<verse number="28">Ik wens jullie de genade van de Heer Jezus Christus toe.</verse>
			</chapter>
		</book>
		<book number="53">
			<chapter number="1">
				<verse number="1">Van: Paulus, Silvanus en Timoteüs. Aan: de kerkgemeenschap in Tessalonica, die toebehoort aan God, onze Vader, en de Heer Jezus Christus.</verse>
				<verse number="2">Wij wensen jullie de genade en vrede van God, onze Vader, en van de Heer Jezus Christus toe.</verse>
				<verse number="3">Broeders en zusters, wij behoren God voortdurend voor jullie te danken. Dat is gepast omdat jullie geloof sterk groeit en de liefde die jullie allen elkaar toedragen, toeneemt.</verse>
				<verse number="4">Wij vertellen fier aan Gods andere kerkgemeenschappen over het volhardende geloof waarmee jullie alle vervolging en verdrukking ondergaan.</verse>
				<verse number="5">Het toont aan dat Gods oordeel rechtvaardig is en dat jullie Gods koninkrijk, waarvoor jullie momenteel lijden, waardig geacht worden.</verse>
				<verse number="6">God is inderdaad rechtvaardig: Hij zal afrekenen met de mensen die jullie verdrukken, door hen zwaar te straffen.</verse>
				<verse number="7">En jullie die verdrukking lijden, zullen daarvan worden bevrijd – net als wij – wanneer de Heer Jezus uit de hemel verschijnt met zijn machtige engelen</verse>
				<verse number="8">en met een laaiend vuur. Dan zal Hij de mensen straffen die God niet erkennen en het evangelie van onze Heer Jezus niet gehoorzamen.</verse>
				<verse number="9">Zij zullen bestraft worden met Gods eeuwige straf: ze zullen voor altijd van de aanwezigheid van de Heer en van zijn grote hemelse pracht worden buitengesloten.</verse>
				<verse number="10">Dat zal gebeuren op de dag dat Hij komt om te worden verheerlijkt en bewonderd door de mensen die bij Hem horen, door allen die in Hem geloven – ook door jullie, omdat jullie onze getuigenis geloven.</verse>
				<verse number="11">Daarom bidden wij voortdurend voor jullie, dat jullie de roeping van onze God waardig zullen zijn, dat Hij al jullie verlangens naar het goede zal waarmaken en dat de daden die jullie uit geloof doen vol van zijn kracht zullen zijn.</verse>
				<verse number="12">Dan wordt onze Heer Jezus door jullie geëerd en ontvangen jullie eer van Hem, dankzij de genade van onze God en de Heer Jezus Christus.</verse>
			</chapter>
			<chapter number="2">
				<verse number="1">Broeders en zusters, wat de komst van onze Heer Jezus Christus en onze vereniging met Hem betreft, vragen wij jullie met aandrang:</verse>
				<verse number="2">laat je niet meteen van de wijs brengen of ongerust maken door een profetie, een uitspraak of een brief, zogenaamd van ons, waarin wordt beweerd dat de Dag van de Heer reeds is aangebroken.</verse>
				<verse number="3">Laat je door niemand misleiden, op welke manier ook, want die dag komt pas nadat eerst de grote opstand tegen God gekomen is en de wetteloze mens verschijnt, die bestemd is voor de hel.</verse>
				<verse number="4">Hij zal zich keren tegen alles wat als een god beschouwd of vereerd wordt, en zich erboven verheffen. Hij zal zelfs in Gods tempel plaatsnemen en zichzelf tot god uitroepen.</verse>
				<verse number="5">Weten jullie niet meer dat ik dit meermaals aan jullie verteld heb toen ik nog bij jullie was?</verse>
				<verse number="6">Jullie weten wat hem tegenhoudt, waardoor hij pas op de bestemde tijd zal verschijnen.</verse>
				<verse number="7">De wetteloosheid is reeds in het geheim werkzaam; alleen moet degene die hem tegenhoudt nog vertrekken.</verse>
				<verse number="8">Pas dan zal de wetteloze mens verschijnen. En wanneer de Heer komt, zal Hij hem met zijn adem verteren en met zijn luister vernietigen.</verse>
				<verse number="9">De komst van de grote zondaar is het werk van de satan en zal gepaard gaan met groot machtsvertoon en met valse tekenen en wonderen.</verse>
				<verse number="10">En zij die de waarheid die hen had kunnen redden, niet hebben liefgehad en verwelkomd, zullen dan op allerlei kwaadaardige wijzen worden misleid.</verse>
				<verse number="11">God zal een krachtige misleiding naar hen toe sturen, zodat ze de leugen gaan geloven.</verse>
				<verse number="12">En dan zullen allen die de waarheid niet geloven, maar de voorkeur geven aan het kwaad, worden veroordeeld.</verse>
				<verse number="13">Maar voor jullie, door de Heer geliefde broeders en zusters, zijn wij God voortdurend dank verschuldigd, want Hij heeft jullie uitgekozen om als eersten te worden gered, door het zuiverende werk van de Geest en jullie geloof in de waarheid.</verse>
				<verse number="14">God heeft jullie geroepen door middel van onze verkondiging van het evangelie, opdat jullie zouden mogen delen in de hemelse pracht van onze Heer Jezus Christus.</verse>
				<verse number="15">Broeders en zusters, wees dus standvastig en blijf bij de leer die wij aan jullie doorgegeven hebben, zowel mondeling als in onze brieven.</verse>
				<verse number="16">Wij bidden dat onze Heer Jezus Christus zelf, en God, onze Vader, die ons in zijn genade liefheeft en ons zijn eeuwige troost en goede hoop geeft,</verse>
				<verse number="17">jullie de moed en innerlijke kracht zullen geven om voortdurend het goede te doen en te zeggen.</verse>
			</chapter>
			<chapter number="3">
				<verse number="1">Voor het overige, broeders en zusters, bid voor ons dat de boodschap van de Heer zich zal blijven verspreiden en dankbaar zal worden aanvaard, zoals dat ook bij jullie is gebeurd.</verse>
				<verse number="2">Bid ook dat wij zullen worden beschermd tegen slechte, kwaadaardige mensen, want niet iedereen heeft het geloof.</verse>
				<verse number="3">Maar de Heer is trouw en Hij zal jullie sterk maken en tegen het kwaad beschermen.</verse>
				<verse number="4">De Heer geeft ons het vertrouwen dat jullie doen wat wij jullie hebben opgedragen en dat jullie dat zullen blijven doen.</verse>
				<verse number="5">Ik bid dat de Heer jullie hart zal richten op Gods liefde en Christus' volharding.</verse>
				<verse number="6">Broeders en zusters, wij dragen jullie op in naam van de Heer Jezus Christus: neem afstand van iedere broeder of zuster die zich lui gedraagt en niet leeft volgens het onderwijs dat wij aan jullie hebben doorgegeven.</verse>
				<verse number="7">Jullie weten zelf wel hoe je ons voorbeeld moet volgen, want wij waren niet lui toen we bij jullie waren.</verse>
				<verse number="8">We namen ook van niemand eten aan zonder ervoor te betalen; we werkten en zwoegden dag en nacht om niemand van jullie tot last te zijn.</verse>
				<verse number="9">Dat was niet omdat wij daartoe niet het recht hebben, maar om een voorbeeld te stellen dat jullie zouden volgen.</verse>
				<verse number="10">Zelfs toen we bij jullie waren, droegen we jullie op dat als iemand niet wil werken, je hem geen eten hoeft te geven.</verse>
				<verse number="11">We horen namelijk dat sommigen onder jullie zich lui gedragen en geen arbeid verrichten maar zich wel overal mee bemoeien.</verse>
				<verse number="12">In naam van de Heer Jezus Christus dragen wij die mensen op en sporen wij hen aan, rustig in hun eigen onderhoud te voorzien door arbeid te verrichten.</verse>
				<verse number="13">En jullie, broeders en zusters: geef het goeddoen niet op.</verse>
				<verse number="14">Als iemand zich niet aan onze boodschap in deze brief houdt, neem daar dan nota van en ga niet met die persoon om, zodat hij zich gaat schamen.</verse>
				<verse number="15">Beschouw hem echter niet als een vijand, maar wijs hem terecht als een broeder of zuster.</verse>
				<verse number="16">Ik bid dat de Heer van de vrede jullie voortdurend en op alle manieren vrede zal geven en dat de Heer bij jullie allen zal zijn.</verse>
				<verse number="17">Deze groet schrijf ik, Paulus, eigenhandig. Hieraan kan je elke brief herkennen, dit is hoe ik schrijf.</verse>
				<verse number="18">Ik wens jullie allen de genade van onze Heer Jezus Christus toe.</verse>
			</chapter>
		</book>
		<book number="54">
			<chapter number="1">
				<verse number="1">Van: Paulus, apostel van Christus Jezus op gezag van God, onze redder, en Christus Jezus, onze hoop.</verse>
				<verse number="2">Aan: Timoteüs, die door het geloof mijn ware kind is geworden. Ik wens je de genade, het mededogen en de vrede van God, de Vader, en van Christus Jezus, onze Heer toe.</verse>
				<verse number="3">Doe wat ik je heb opgedragen toen ik naar Macedonië vertrok: blijf in Efeze om bepaalde mensen te waarschuwen dat ze geen afwijkende leer mogen onderwijzen</verse>
				<verse number="4">en dat ze zich niet mogen bezighouden met mythes en eindeloze lijsten van voorouders. Want dat laatste zal hun eerder aanzetten tot speculatie dan tot het uitvoeren van de taak die God hun heeft gegeven en waarvoor ze geloof nodig hebben.</verse>
				<verse number="5">Mijn doel met deze waarschuwing is dat de mensen liefde zullen betonen vanuit een zuiver hart, een goed geweten en een oprecht geloof.</verse>
				<verse number="6">Sommigen zijn van die zaken afgeweken en houden zich bezig met zinloze praatjes.</verse>
				<verse number="7">Ze willen onderwijs geven over de Wet, maar begrijpen niet waarover ze praten of wat ze zo stellig beweren.</verse>
				<verse number="8">Zoals we weten is de Wet goed, mits op de juiste manier toegepast.</verse>
				<verse number="9">Wij beseffen immers dat de Wet niet is ingesteld voor rechtvaardige mensen, maar voor slechte en opstandige mensen, voor goddelozen en zondaars, voor mensen die de dingen van God haten en verachten, voor wie hun eigen vader of moeder doden, voor moordenaars,</verse>
				<verse number="10">voor mensen die zich bezighouden met seksueel wangedrag, homoseksuele handelingen, leugens, valse verklaringen en wat er verder nog ingaat tegen de gezonde leer.</verse>
				<verse number="11">En leer is gezond als ze overeenstemt met het evangelie van de verheven en hooggeprezen God, dat mij is toevertrouwd.</verse>
				<verse number="12">Ik dank Hem die mij kracht heeft gegeven, Christus Jezus onze Heer, omdat Hij mij betrouwbaar genoeg vond om mij in zijn dienst aan te stellen,</verse>
				<verse number="13">hoewel ik Hem vroeger lasterde, vervolgde en bestreed. Hij had echter mededogen met mij omdat ik handelde uit onwetendheid en ongeloof.</verse>
				<verse number="14">Ik werd overstelpt door de genade van onze Heer en door het geloof en de liefde die in Christus Jezus te vinden zijn.</verse>
				<verse number="15">Deze boodschap is betrouwbaar en verdient het om volledig te worden aanvaard: Christus Jezus kwam naar de wereld om zondaars te redden. Ik was onder hen de ergste,</verse>
				<verse number="16">maar ik heb mededogen ontvangen, opdat in mij, de ergste zondaar, het volmaakte geduld van Christus Jezus zichtbaar zou worden. Hij heeft van mij een voorbeeld gemaakt voor wie in Hem gelooft en het eeuwig leven ontvangt.</verse>
				<verse number="17">De eeuwige Koning, de onsterfelijke, onzichtbare, enige God komt voor eeuwig en altijd de eer en glorie toe. Amen.</verse>
				<verse number="18">Timoteüs, mijn kind, ik vertrouw je deze opdracht toe in overeenstemming met de profetieën die destijds over jou zijn uitgesproken opdat je aan de hand daarvan voor de goede zaak zou strijden.</verse>
				<verse number="19">Blijf bij het geloof en houd je geweten zuiver. Sommigen hebben hun geweten genegeerd en hun geloof heeft schipbreuk geleden.</verse>
				<verse number="20">Onder hen zijn Hymeneüs en Alexander; hen heb ik aan de satan overgeleverd opdat ze het lasteren van God zouden afleren.</verse>
			</chapter>
			<chapter number="2">
				<verse number="1">In de eerste plaats roep ik op om te bidden, te pleiten, te smeken en te danken voor alle mensen.</verse>
				<verse number="2">Bid ook voor koningen en alle gezagsdragers, opdat wij een vredig en rustig leven kunnen leiden, dat toewijding aan God en waardigheid weerspiegelt.</verse>
				<verse number="3">Dat is goed en aangenaam in de ogen van God, onze redder.</verse>
				<verse number="4">Hij wil immers dat alle mensen worden gered en de waarheid leren kennen.</verse>
				<verse number="5">Want er is maar één God en ook maar één bemiddelaar tussen God en mensen: Christus Jezus, zelf ook een mens.</verse>
				<verse number="6">Hij heeft zichzelf gegeven, als losgeld voor alle mensen. Hierover wordt nu getuigd, op de juiste tijd.</verse>
				<verse number="7">Daarom ben ik aangesteld als prediker, apostelen en leraar voor de niet-Joden, om hen het geloof en de waarheid te brengen. Ik spreek de waarheid, ik lieg niet!</verse>
				<verse number="8">Ik wil dat de mannen overal bidden; laten ze dat doen met opheffing van zuivere handen en zonder woede of ruzie.</verse>
				<verse number="9">Zo hoort het ook voor de vrouwen: ik wil dat ze zich op gepaste, nette, bescheiden wijze kleden en zich niet mooi maken met haarvlechten, goud, parels of kostbare kledij,</verse>
				<verse number="10">maar met goede daden. Dat is voor vrouwen een gepaste manier om hun eerbied voor God duidelijk te maken.</verse>
				<verse number="11">Vrouwen behoren het onderwijs rustig en gehoorzaam te ontvangen.</verse>
				<verse number="12">Ik laat niet toe dat een vrouw een man onderricht of hem overheerst; ze moet zich rustig houden,</verse>
				<verse number="13">want Adam werd eerst geschapen en pas daarna Eva.</verse>
				<verse number="14">En het was niet Adam die werd misleid; het was de vrouw die werd misleid en het gebod overtrad.</verse>
				<verse number="15">Vrouwen zullen echter worden behoed bij de bevalling als ze zich houden aan het geloof, het liefdebetoon en een zuivere, bescheiden levenswijze.</verse>
			</chapter>
			<chapter number="3">
				<verse number="1">Deze boodschap is betrouwbaar: wie een positie als verantwoordelijke van de kerkgemeenschap ambieert, verlangt naar een nobele taak.</verse>
				<verse number="2">Een verantwoordelijke van de kerkgemeenschap moet onbesproken zijn, een trouwe huwelijkspartner, nuchter, bedachtzaam, respectabel, gastvrij, bekwaam om te onderwijzen,</verse>
				<verse number="3">geen alcoholist, niet opvliegend, maar vriendelijk en vredelievend, niet geldzuchtig.</verse>
				<verse number="4">Hij moet zijn gezin goed leiden en vol waardigheid het gezag over zijn kinderen uitoefenen.</verse>
				<verse number="5">Want als iemand zijn eigen gezin niet weet te leiden, hoe kan hij dan zorg dragen voor Gods kerk?</verse>
				<verse number="6">Hij mag niet pas kortgeleden tot geloof gekomen zijn; anders kan hij verwaand worden en onder hetzelfde oordeel eindigen als de duivel.</verse>
				<verse number="7">Ook moet hij een goede reputatie hebben bij buitenstaanders; anders kan hij in opspraak komen en in de val van de duivel trappen.</verse>
				<verse number="8">Ook zij die een dienende functie in de kerkgemeenschap vervullen moeten eerbaar zijn, oprecht, niet verslaafd aan wijn en niet uit op onrechtmatige winst.</verse>
				<verse number="9">Ze moeten zich met een zuiver geweten houden aan de geopenbaarde waarheid van het geloof.</verse>
				<verse number="10">Ook moeten ze eerst op geschiktheid worden onderzocht. Pas dan mogen ze deze taak op zich nemen, als er niets op hen aan te merken is.</verse>
				<verse number="11">Ook de vrouwen moeten eerbaar zijn, niet kwaadspreken, en nuchter en betrouwbaar zijn in alles.</verse>
				<verse number="12">Vrouwen die een dienende functie in de kerkgemeenschap vervullen, moeten trouwe huwelijkspartners zijn en hun kinderen en gezinnen goed leiden.</verse>
				<verse number="13">Want wie zijn taak goed heeft uitgevoerd, heeft aanzien verworven en is vrijmoediger geworden in zijn geloof in Christus Jezus.</verse>
				<verse number="14">Ik schrijf je dit hopend om binnenkort bij je te komen.</verse>
				<verse number="15">Maar als ik langer wegblijf, weet je hoe men zich moet gedragen in Gods gezin, de kerk van de levende God, die de ware leer draagt en ondersteunt.</verse>
				<verse number="16">Laat er geen twijfel over bestaan wat het grote geheim van onze godsdienst is: Hij die is geopenbaard in een menselijk lichaam, is bevestigd door de Geest, verschenen aan engelen, verkondigd onder de volken, geloofd in de hele wereld, en opgenomen in de hemel.</verse>
			</chapter>
			<chapter number="4">
				<verse number="1">De Geest zegt uitdrukkelijk dat in de toekomst sommige mensen van het geloof zullen afvallen, doordat ze aandacht schenken aan misleidende geesten met demonische leer.</verse>
				<verse number="2">Die leer wordt gebracht door hypocriete leugenaars met een afgestompt geweten,</verse>
				<verse number="3">die zich uitspreken tegen het huwelijk en tegen het nuttigen van bepaalde etenswaren. Nochtans is voedsel door God geschapen om dankbaar te worden aanvaard door wie gelooft en de waarheid kent.</verse>
				<verse number="4">Alles wat door God geschapen is, is goed en niets ervan is verwerpelijk als het met dankbaarheid wordt ontvangen,</verse>
				<verse number="5">want het wordt dan gezuiverd door Gods woorden en ons gebed.</verse>
				<verse number="6">Als je de gelovigen hierop wijst, ben je een goed dienaar van Christus Jezus, die ook zichzelf met de boodschap van het geloof en de gezonde leer voedt en die naleeft.</verse>
				<verse number="7">Laat je niet in met goddeloze en dwaze verzinsels, maar oefen jezelf in de toewijding aan God.</verse>
				<verse number="8">Lichamelijke oefening is weliswaar van enig nut, maar toewijding aan God is nuttig in alle opzichten, omdat ze een belofte inhoudt voor zowel het huidige als het toekomstige leven.</verse>
				<verse number="9">Deze boodschap is betrouwbaar en verdient het om volledig te worden aanvaard.</verse>
				<verse number="10">En het is daarvoor dat wij zwoegen en ons inspannen, want wij hebben onze hoop gevestigd op de levende God, die de redder is van alle mensen, in het bijzonder de gelovigen.</verse>
				<verse number="11">Dit is wat je de mensen moet voorhouden en leren.</verse>
				<verse number="12">Laat niemand op je neerkijken omdat je jong bent; wees een voorbeeld voor de gelovigen door je woorden, je gedrag, je liefdebetoon, je geloof en je zuivere manier van leven.</verse>
				<verse number="13">Blijf voorlezen, preken en onderwijzen totdat ik kom.</verse>
				<verse number="14">Zorg dat je de geestesgave die je geschonken is toen je die profetie ontving bij de handoplegging door de oudsten, niet verwaarloost.</verse>
				<verse number="15">Dit is wat je moet doen. Wijd je volledig aan deze zaken, opdat je vorderingen voor iedereen zichtbaar zullen zijn.</verse>
				<verse number="16">Blijf zorg besteden aan je levenswijze en onderwijs; houd eraan vast, want zo zul je jezelf en je toehoorders redden.</verse>
			</chapter>
			<chapter number="5">
				<verse number="1">Val niet uit tegen een oudere man, maar spoor hem aan alsof hij je vader is. Behandel jongere mannen als je broer,</verse>
				<verse number="2">oudere vrouwen als je moeder en jongere vrouwen als je zus, in volkomen zuiverheid.</verse>
				<verse number="3">Draag zorg voor weduwen die werkelijk alleen zijn.</verse>
				<verse number="4">Als een weduwe echter kinderen of kleinkinderen heeft, moeten die eerst leren om hun geloof binnen hun familie in praktijk te brengen door de zorg voor haar op zich te nemen, als tegenprestatie voor de zorg die zij zelf binnen de familie hebben ontvangen, want dat is aangenaam in Gods ogen.</verse>
				<verse number="5">Iemand die werkelijk weduwe is omdat ze geen familie meer heeft, heeft haar hoop op God gevestigd en blijft dag en nacht tot Hem bidden en smeken,</verse>
				<verse number="6">maar wie in overdaad wil leven, is levend dood.</verse>
				<verse number="7">Ook dit moet je de mensen opdragen, opdat er niets op hen aan te merken zal zijn.</verse>
				<verse number="8">Wie echter niet voor zijn eigen familie zorgt – zelfs niet voor zijn huisgenoten – verloochent zijn geloof en is erger dan een ongelovige.</verse>
				<verse number="9">Een weduwe mag als zodanig worden aangemerkt als ze ouder dan zestig is, een trouwe huwelijkspartner is geweest,</verse>
				<verse number="10">en bekend staat om haar goede daden – dat ze kinderen heeft grootgebracht, gastvrijheid heeft bewezen, de voeten van de gelovigen heeft gewassen, en verdrukten heeft bijgestaan. Ze moet zich dus hebben toegelegd op het doen van allerlei goede daden.</verse>
				<verse number="11">Wijs weduwen die jonger zijn af, want als hun seksuele verlangens sterker worden dan hun toewijding aan Christus, willen ze hertrouwen,</verse>
				<verse number="12">en maken ze zich schuldig aan het breken van de gelofte die ze hadden afgelegd.</verse>
				<verse number="13">Bovendien leren ze de gewoonte aan, zich niet nuttig te maken maar bij de ene na de andere familie op bezoek te gaan. En dat niet alleen, ze roddelen, bemoeien zich met anderen en zeggen ongepaste dingen.</verse>
				<verse number="14">Daarom wil ik dat jongere vrouwen hertrouwen, kinderen krijgen en leiding geven aan de huishouding, zodat ze de tegenstander geen gelegenheid geven tot laster.</verse>
				<verse number="15">Want sommigen zijn al van het rechte pad afgeweken, de satan achterna.</verse>
				<verse number="16">Maar als een gelovige vrouw weduwen onder haar hoede heeft, moet zij hen bijstaan en de kerkgemeenschap niet belasten; dan kan die de weduwen bijstaan die werkelijk alleen zijn.</verse>
				<verse number="17">Oudsten die goed leidinggeven, verdienen dubbele eer, vooral zij die zich volop bezighouden met de prediking en het onderwijs.</verse>
				<verse number="18">Er staat immers in de Schriften: “Een dorsende os mag je niet muilkorven,” en: “De arbeider is zijn loon waard.”</verse>
				<verse number="19">Aanvaard beschuldigingen tegen een oudste enkel als er twee of drie getuigen zijn.</verse>
				<verse number="20">En wie zondig bezig zijn, moet je terechtwijzen waar iedereen bij is, zodat de anderen zich ook gewaarschuwd weten.</verse>
				<verse number="21">Ik verklaar in aanwezigheid van God, Christus Jezus en de uitverkoren engelen, dat je je hieraan moet houden, zonder partijdigheid of favoritisme.</verse>
				<verse number="22">Leg niemand gehaast de handen op en maak je niet medeplichtig aan de zonden van anderen; zorg dat je zuiver blijft.</verse>
				<verse number="23">Drink niet alleen water, maar gebruik ook wat wijn, omwille van je maag en omdat je vaak ziek bent.</verse>
				<verse number="24">De zonden van sommigen zijn zichtbaar en wijzen er nu al op dat ze veroordeeld zullen worden; andere zonden blijken pas later.</verse>
				<verse number="25">Hetzelfde geldt voor goede daden: ze zijn zichtbaar, maar goede daden die dat niet zijn, kunnen niet verborgen blijven.</verse>
			</chapter>
			<chapter number="6">
				<verse number="1">Allen die onder het juk van de slavernij leven, moeten hun meester hoogachten, opdat Gods naam en de christelijke leer niet in opspraak komen.</verse>
				<verse number="2">Zij die een gelovige meester hebben, mogen hem niet verachten omdat hij christen is, maar moeten hem veeleer ijveriger dienen. Immers, de persoon die ze dienen is een geliefde gelovige die zich inzet voor het welzijn van de mensen die hem dienen. Dit is wat je de mensen moet leren en bijbrengen.</verse>
				<verse number="3">Als iemand afwijkende leer verkondigt die ingaat tegen de gezonde woorden van onze Heer Jezus Christus en tegen de leer van onze godsdienst,</verse>
				<verse number="4">dan is die persoon verwaand en onwetend, en heeft hij een ziekelijke drang om te debatteren en te ruziën over woorden. En dat zal leiden tot afgunst, rivaliteit, laster, achterdocht,</verse>
				<verse number="5">en eindeloze frictie tussen mensen met een verziekte mentaliteit, die geen waarheidsbesef hebben en die menen dat ze winst uit de godsdienst kunnen halen.</verse>
				<verse number="6">Maar het dienen van God levert enkel winst op als het samengaat met tevredenheid.</verse>
				<verse number="7">We hebben immers niets naar de wereld meegebracht en kunnen er niets uit meenemen.</verse>
				<verse number="8">Als we eten en kledij hebben, moet dat voldoende voor ons zijn.</verse>
				<verse number="9">Maar wie rijk wil worden, trapt in de val van de verleiding en van vele dwaze en schadelijke verlangens die de mensen in het verderf storten en ten onder doen gaan.</verse>
				<verse number="10">Geldzucht is namelijk een wortel van allerlei soorten kwaad; door daarnaar te verlangen zijn sommigen van het geloof afgedwaald en zij hebben zichzelf veel leed aangedaan.</verse>
				<verse number="11">Maar jij, dienaar van God, houd je hier verre van en streef naar oprechtheid, toewijding aan God, geloof, liefde, volharding en zachtmoedigheid.</verse>
				<verse number="12">Strijd voor de goede zaak van het geloof, en strek je uit naar het eeuwig leven waartoe je bent geroepen en waarover je zo'n krachtige getuigenis hebt afgelegd in aanwezigheid van velen.</verse>
				<verse number="13">Ik draag je op in aanwezigheid van God, die aan alles het leven geeft, en van Christus Jezus, die een krachtige getuigenis heeft afgelegd tegenover Pontius Pilatus:</verse>
				<verse number="14">houd je stipt en nauwkeurig aan deze opdracht, totdat onze Heer Jezus Christus verschijnt.</verse>
				<verse number="15">Wanneer dat zal gebeuren, wordt bepaald door de verheven en enige Heerser, de Koning boven alle koningen en Heer boven alle heren,</verse>
				<verse number="16">de enige onsterfelijke, die in ontoegankelijk licht woont en die door geen mens wordt gezien of kan worden gezien. Aan Hem komt voor eeuwig de eer en macht toe. Amen.</verse>
				<verse number="17">Draag de rijken van deze wereld op, niet hoogmoedig te zijn en hun hoop niet te vestigen op rijkdom – die biedt immers geen zekerheid – maar op God, die ons rijkelijk van alles voorziet opdat wij ervan kunnen genieten.</verse>
				<verse number="18">Ze moeten goeddoen en rijk zijn aan goede daden; ze moeten vrijgevig zijn en bereid om te delen.</verse>
				<verse number="19">Dan investeren ze in de toekomst, om het echte leven te bemachtigen.</verse>
				<verse number="20">Timoteüs, waak over hetgeen je is toevertrouwd en houd je verre van goddeloze praatjes en van de tegenwerpingen die ten onrechte als kennis worden bestempeld.</verse>
				<verse number="21">Zij worden verkondigd door bepaalde mensen die van het geloof zijn afgeweken. Ik wens jullie Gods genade toe.</verse>
			</chapter>
		</book>
		<book number="55">
			<chapter number="1">
				<verse number="1">Van: Paulus, door Gods wil apostel van Christus Jezus, gezonden om de belofte van het leven dat Christus Jezus schenkt, te verkondigen.</verse>
				<verse number="2">Aan: mijn dierbare kind Timoteüs. Ik wens je de genade, het mededogen en de vrede van God, de Vader, en van Christus Jezus, onze Heer toe.</verse>
				<verse number="3">Ik bid voortdurend voor je, 's nachts en overdag, en dan dank ik God, die ik, net als mijn voorouders, met een zuiver geweten dien.</verse>
				<verse number="4">Als ik aan je tranen denk, verlang ik ernaar je te zien en met vreugde te worden vervuld.</verse>
				<verse number="5">Ik herinner me je oprechte geloof, dat eerder in je grootmoeder Loïs en je moeder Eunike leefde, en dat nu – daar ben ik zeker van – ook in jou leeft.</verse>
				<verse number="6">Vergeet daarom niet de gave van God, die je hebt ontvangen doordat ik je mijn handen heb opgelegd, aan te wakkeren.</verse>
				<verse number="7">God heeft ons namelijk geen geest gegeven die angstig maakt, maar de Geest van kracht, liefde en bedachtzaamheid.</verse>
				<verse number="8">Schaam je dus niet om over onze Heer te getuigen. Schaam je ook niet voor mij, die omwille van Hem gevangenzit, maar deel in mijn lijden voor het evangelie. God zal je daarvoor de kracht geven.</verse>
				<verse number="9">God heeft ons gered en geroepen om bij Hem te horen; niet op grond van onze verdienste, maar op grond van zijn plan en genade. Die genade was ons, die bij Christus Jezus horen, reeds geschonken voordat de tijd begon,</verse>
				<verse number="10">en is nu zichtbaar geworden door de komst van Christus Jezus, onze redder. Hij heeft de dood vernietigd en door middel van het evangelie duidelijk gemaakt wat onvergankelijk leven is.</verse>
				<verse number="11">En ik ben aangesteld als verkondiger, apostel en leraar van dat evangelie.</verse>
				<verse number="12">Daarom onderga ik dit lijden; maar ik schaam me niet, want ik weet op Wie ik vertrouw en ik ben er zeker van dat Hij in staat is om tot het aanbreken van zijn Dag te waken over hetgeen ik Hem heb toevertrouwd.</verse>
				<verse number="13">Houd je aan de gezonde woorden die je van mij hebt gehoord en blijf bij het geloof en de liefde die Christus Jezus schenkt.</verse>
				<verse number="14">Waak, met de hulp van de Heilige Geest die in ons woont, over het goede dat je is toevertrouwd.</verse>
				<verse number="15">Je weet dat iedereen in Asia mij in de steek heeft gelaten; ook Fygelus en Hermogenes.</verse>
				<verse number="16">Ik bid dat de Heer zich zal ontfermen over de huisgenoten van Onesiforus, want hij heeft mij vaak opgebeurd en schaamde zich niet voor mijn gevangenschap.</verse>
				<verse number="17">Integendeel, toen hij in Rome was, zocht hij ijverig naar mij totdat hij mij had gevonden.</verse>
				<verse number="18">Ik bid dat de Heer zich over Onesiforus zal ontfermen op de Dag van de Heer. Je weet precies welke diensten hij heeft bewezen in Efeze.</verse>
			</chapter>
			<chapter number="2">
				<verse number="1">Mijn kind, wees sterk door de genade die Christus Jezus schenkt.</verse>
				<verse number="2">Wat je van mij hebt gehoord in het bijzijn van veel getuigen, vertrouw dat toe aan betrouwbare mensen, die het op hun beurt aan anderen zullen kunnen leren.</verse>
				<verse number="3">Deel in het lijden, als een goed soldaat van Christus Jezus.</verse>
				<verse number="4">Niemand die in het leger dienstdoet, houdt zich bezig met de zorgen van het dagelijks leven, hij wil enkel zijn meerderen ter wille zijn.</verse>
				<verse number="5">En een atleet wint geen erekrans als hij zich niet aan de spelregels houdt.</verse>
				<verse number="6">De hardwerkende boer hoort als eerste zijn aandeel van de oogst te ontvangen.</verse>
				<verse number="7">Denk na over wat ik zeg, want de Heer zal je inzicht in dit alles geven.</verse>
				<verse number="8">Bedenk dat Jezus Christus, de afstammeling van David, is verrezen uit de dood. Dat is het evangelie dat ik verkondig,</verse>
				<verse number="9">waarvoor ik lijden onderga en waarvoor ik zelfs ketenen draag als een misdadiger. Maar de boodschap van God laat zich niet ketenen.</verse>
				<verse number="10">Daarom verdraag ik alles, omwille van de uitverkorenen, opdat ook zij de redding mogen ontvangen die Christus Jezus schenkt, met daarbij de eeuwige hemelse pracht.</verse>
				<verse number="11">De volgende verklaring is betrouwbaar: als wij met Hem gestorven zijn, zullen we ook met Hem leven.</verse>
				<verse number="12">En als wij volharden, zullen we ook met Hem heersen. Als we Hem verloochenen, zal Hij ons ook verloochenen.</verse>
				<verse number="13">Maar als wij Hem ontrouw zijn, blijft Hij trouw, want zichzelf verloochenen kan Hij niet.</verse>
				<verse number="14">Blijf de mensen hieraan herinneren en verklaar in Gods aanwezigheid dat ze niet moeten ruziën over woorden. Dat is niet nuttig en het leidt tot de ondergang van de toehoorders.</verse>
				<verse number="15">Doe je uiterste best om Gods goedkeuring te verkrijgen, als een arbeider die zich niet voor zijn werk hoeft te schamen, maar de boodschap over de waarheid op de juiste wijze verkondigt.</verse>
				<verse number="16">Laat je niet in met goddeloze praatjes, want de mensen die ze verspreiden zullen steeds goddelozer worden.</verse>
				<verse number="17">Hun woorden zaaien zich uit als kanker. Dat is onder andere het geval bij Hymeneüs en Filetus.</verse>
				<verse number="18">Zij zijn van de waarheid afgeweken door te beweren dat de verrijzenis van de doden reeds heeft plaatsgevonden; zo breken zij het geloof van sommigen af.</verse>
				<verse number="19">Toch is het fundament dat God gelegd heeft stevig, en het draagt de volgende opschriften: “De Heer kent de mensen die Hem toebehoren,” en: “Laat ieder die de Heer aanroept, wijken van het kwaad.”</verse>
				<verse number="20">In een voornaam huis zijn er niet enkel voorwerpen van goud en zilver, maar ook van hout en aardewerk; sommige voorwerpen zijn bedoeld voor bijzondere gelegenheden, andere voor alledaags gebruik.</verse>
				<verse number="21">Als iemand zich van het kwaad heeft gereinigd, wordt hij een voorwerp voor bijzondere gelegenheden, heilig gemaakt, nuttig voor zijn eigenaar, bestemd voor allerlei goed werk.</verse>
				<verse number="22">Houd je verre van jeugdige verlangens en streef naar rechtvaardigheid, geloof, liefde en vrede; doe dat samen met de mensen die God aanbidden met een zuiver hart.</verse>
				<verse number="23">Laat je niet in met dwaze en onverstandige controverses; je weet dat die tot ruzies leiden.</verse>
				<verse number="24">Gods dienaar mag niet ruziën; hij moet vriendelijk voor alle mensen zijn, kunnen onderwijzen en verdraagzaam zijn.</verse>
				<verse number="25">Hij moet tegenstanders op zachtmoedige wijze terechtwijzen, want misschien zal God hen tot inkeer brengen. En dan zullen ze de waarheid erkennen</verse>
				<verse number="26">en ontsnappen uit de valstrik van de duivel, die hen zijn wil had opgelegd.</verse>
			</chapter>
			<chapter number="3">
				<verse number="1">Besef dat het leven moeilijk zal zijn tegen het einde van de tijd.</verse>
				<verse number="2">De mensen zullen egoïstisch zijn, verzot op geld, zelfingenomen, arrogant, lasterlijk, ongehoorzaam aan hun ouders, ondankbaar, goddeloos,</verse>
				<verse number="3">hardvochtig, onverzoenlijk, kwaadsprekend, onbeheerst, wreed, kwaadwillig,</verse>
				<verse number="4">verraderlijk, onbezonnen, verwaand, met meer liefde voor het genot dan voor God.</verse>
				<verse number="5">Ze zullen wel godsdienstig lijken, maar geen eerbied voor God hebben. Blijf uit hun buurt.</verse>
				<verse number="6">Sommigen onder hen dringen families binnen en weten zwakwillige vrouwen in te palmen – vrouwen die met zonden beladen zijn en zich door allerlei verlangens laten leiden,</verse>
				<verse number="7">die zich voortdurend laten onderrichten maar nooit de waarheid leren kennen.</verse>
				<verse number="8">Zoals Jannes en Jambres zich tegen Mozes verzetten, zo verzetten deze mensen zich tegen de waarheid met hun verziekte denken en ondeugdelijke geloof.</verse>
				<verse number="9">En net zoals zij zullen ze niet ver komen, want hun dwaasheid zal voor iedereen duidelijk zijn.</verse>
				<verse number="10">Jij daarentegen hebt mijn onderwijs, levenswijze, toewijding, geloof, geduld, liefde en volharding goed gevolgd.</verse>
				<verse number="11">Ook weet je van de vervolging en het lijden dat mij is overkomen in Antiochië, Ikonium en Lystra. Die vervolging heb ik doorstaan en de Heer heeft me uit dat alles gered.</verse>
				<verse number="12">Trouwens, iedereen die bij Christus Jezus wil horen en vol toewijding aan God wil leven, zal vervolgd worden.</verse>
				<verse number="13">Slechte mensen en oplichters daarentegen zullen almaar slechter worden; ze misleiden anderen en worden zelf misleid.</verse>
				<verse number="14">Maar jij, blijf bij hetgeen je geleerd hebt en waarvan je overtuigd bent. Je weet van wie je het hebt geleerd.</verse>
				<verse number="15">Bovendien ken je vanaf je kindertijd de Heilige Schriften; die kunnen je de wijsheid geven, die nodig is om te worden gered door in Christus Jezus te geloven.</verse>
				<verse number="16">Alles wat in de Schriften staat is door God ingegeven en nuttig voor het onderwijzen, weerleggen, corrigeren en opvoeden tot een oprecht leven,</verse>
				<verse number="17">opdat wie voor God leeft, volledig toegerust zal zijn om goed te doen.</verse>
			</chapter>
			<chapter number="4">
				<verse number="1">Ik maan je aan in het bijzijn van God en van Christus Jezus, die over de levenden en de doden zal oordelen wanneer Hij komt als Koning:</verse>
				<verse number="2">blijf de boodschap verkondigen, of het goed uitkomt of niet. Overtuig, vermaan en bemoedig de mensen; onderwijs hen geduldig.</verse>
				<verse number="3">Er komt namelijk een tijd dat ze de gezonde leer niet zullen verdragen, maar naar eigen goeddunken leraars zullen aanstellen, die hun zullen vertellen wat ze graag willen horen.</verse>
				<verse number="4">Men zal niet meer naar de waarheid luisteren, maar naar verzinsels.</verse>
				<verse number="5">Wees jij daarentegen nuchter onder alle omstandigheden, aanvaard het lijden, doe het werk van een evangelist en vervul trouw je taak.</verse>
				<verse number="6">Wat mij betreft, mijn leven wordt reeds als een drankoffer uitgegoten en het tijdstip van mijn heengaan nadert.</verse>
				<verse number="7">Ik heb de goede strijd gestreden, ik heb de wedloop uitgelopen en ik heb het geloof behouden.</verse>
				<verse number="8">Nu ligt de gerechtigheid voor mij klaar, als een erekrans waarmee de Heer, de rechtvaardige Rechter, mij zal belonen op zijn Dag, en niet alleen mij, maar ieder die vol verlangen uitkijkt naar zijn komst.</verse>
				<verse number="9">Doe je best om vlug naar mij toe te komen,</verse>
				<verse number="10">want Demas heeft mij verlaten uit liefde voor de huidige wereld. Hij is naar Tessalonica vertrokken, Crescens naar Galatië, en Titus naar Dalmatië.</verse>
				<verse number="11">Alleen Lukas is hier bij mij. Haal Markus op en breng hem met je mee, want hij zal mij goed kunnen helpen met het werk.</verse>
				<verse number="12">Tychikus heb ik naar Efeze gezonden.</verse>
				<verse number="13">Als je komt, breng dan de mantel mee die ik bij Karpus in Troas heb laten liggen, en ook de boekrollen, vooral die van perkament.</verse>
				<verse number="14">Alexander de metaalbewerker heeft mij veel kwaad berokkend. De Heer zal hem zijn verdiende loon geven voor wat hij heeft gedaan.</verse>
				<verse number="15">Wees jij ook voor hem op je hoede, want hij heeft onze verkondiging sterk tegengewerkt.</verse>
				<verse number="16">Bij mijn eerste verdediging heeft niemand mij bijgestaan. Ze hebben me allemaal in de steek gelaten; ik bid dat het hun niet zal worden verweten.</verse>
				<verse number="17">De Heer heeft mij bijgestaan en mij kracht gegeven, zodat ik de boodschap ten volle kon verkondigen en alle niet-Joden haar konden horen. Ik ben uit de ‘muil van de leeuw’ gered.</verse>
				<verse number="18">De Heer zal mij beschermen, bij iedere aanval, en mij veilig naar zijn hemels koninkrijk brengen. Hem komt voor eeuwig en altijd de hoogste eer toe. Amen.</verse>
				<verse number="19">Groet Prisca en Aquila en de huisgenoten van Onesiforus.</verse>
				<verse number="20">Erastus is in Korinte gebleven, Trofimus heb ik ziek in Miletus achtergelaten.</verse>
				<verse number="21">Doe je best om voor de winter te komen. Eubulus groet je, en ook Pudens, Linus, Claudia en alle andere broeders en zusters.</verse>
				<verse number="22">Ik wens jullie de nabijheid en genade van de Heer toe.</verse>
			</chapter>
		</book>
		<book number="56">
			<chapter number="1">
				<verse number="1">Van: Paulus, dienaar van God en apostel van Jezus Christus, gezonden om het geloof van Gods uitverkorenen te versterken en hun kennis van de waarheid te verdiepen, zodat zij kunnen leven in eerbied voor God</verse>
				<verse number="2">en in de verwachting van het eeuwig leven, dat reeds voor het begin van de tijd is beloofd door de God die nooit liegt.</verse>
				<verse number="3">Het nieuws hierover wordt nu, op de door Hem gekozen tijd, bekendgemaakt door middel van de verkondiging – een taak die mij is toevertrouwd op gezag van God, onze redder.</verse>
				<verse number="4">Aan: Titus, die door ons gemeenschappelijk geloof mijn ware kind is geworden. Ik wens je de genade en vrede van God, de Vader, en van Christus Jezus, onze redder toe.</verse>
				<verse number="5">Ik had je op Kreta achtergelaten met de opdracht, de nog niet geregelde zaken in orde te brengen door in elke stad oudsten aan te stellen.</verse>
				<verse number="6">Dit moeten onberispelijke mannen zijn, trouwe huwelijkspartners, van wie de kinderen gelovig zijn en geen reputatie van losbandigheid of opstandigheid hebben.</verse>
				<verse number="7">Als beheerder van Gods gezin moet de verantwoordelijke van de kerkgemeenschap onberispelijk zijn: niet arrogant, niet driftig, geen alcoholist, niet opvliegend, niet uit op onrechtmatige winst,</verse>
				<verse number="8">maar gastvrij, deugdzaam, bedachtzaam, integer, zuiver, beheerst.</verse>
				<verse number="9">Hij moet vasthouden aan de betrouwbare boodschap zoals die hem geleerd is; dan zal hij in staat zijn anderen te bemoedigen met de gezonde leer en terecht te wijzen wie daar tegen ingaat.</verse>
				<verse number="10">Er zijn veel opstandige mensen. Het zijn praatjesmakers en bedriegers, in het bijzonder zij die de besnijdenis verkondigen.</verse>
				<verse number="11">Die mensen moet het zwijgen worden opgelegd, want ze richten hele families te gronde door verkeerde leer te brengen, en dat uit schandalig winstbejag.</verse>
				<verse number="12">Een van hun eigen profeten heeft gezegd: “Kretenzen liegen altijd. Ze zijn wilde beesten, luie veelvraten.”</verse>
				<verse number="13">Die getuigenis is waar. Wijs hen daarom streng terecht, opdat hun geloof gezond zal zijn</verse>
				<verse number="14">en ze geen aandacht zullen schenken aan Joodse mythes of voorschriften van mensen die de waarheid de rug toekeren.</verse>
				<verse number="15">Alles is rein voor wie zelf rein is, maar voor mensen die onrein en ongelovig zijn, is niets rein; zowel hun verstand als hun geweten is verontreinigd.</verse>
				<verse number="16">Ze beweren dat ze God kennen, maar hun daden spreken dat tegen. Ze zijn weerzinwekkend, ongehoorzaam en niet in staat om iets te doen dat goed is.</verse>
			</chapter>
			<chapter number="2">
				<verse number="1">Jij daarentegen, verkondig wat overeenstemt met de gezonde leer.</verse>
				<verse number="2">Leer oudere mannen dat ze nuchter, eerbaar en bedachtzaam moeten zijn, gezond in hun geloof, liefdebetoon en volharding.</verse>
				<verse number="3">Voor oudere vrouwen geldt dat hun gedrag eerbiedig moet zijn: ze mogen niet kwaadspreken en niet aan wijn verslaafd zijn, maar moeten anderen bijbrengen wat goed is.</verse>
				<verse number="4">Dan kunnen ze de jongere vrouwen leren om hun man en kinderen lief te hebben,</verse>
				<verse number="5">en bedachtzaam, zuiver, vriendelijk en zorgzaam in het huishouden te zijn en het gezag van hun man te erkennen, opdat Gods evangelie niet in een kwaad daglicht wordt gesteld.</verse>
				<verse number="6">Wat de jonge mannen betreft: hen moet je aanmoedigen om bezonnen te zijn.</verse>
				<verse number="7">Geef hun in alle opzichten het voorbeeld in het goeddoen. Zorg ook dat je onderwijs zuiver en waardig is.</verse>
				<verse number="8">Je woorden moeten gezond en onbetwistbaar zijn, opdat tegenstanders beschaamd zullen staan omdat ze niets slechts over ons kunnen zeggen.</verse>
				<verse number="9">Slaven moeten het gezag van hun meester erkennen, door hem in alle opzichten tevreden te stellen zonder tegen te spreken,</verse>
				<verse number="10">en door hem niet te bestelen, maar zich volkomen oprecht en betrouwbaar te betonen. Dan strekken ze in alle opzichten het onderwijs over God, onze redder, tot eer.</verse>
				<verse number="11">Gods genade is verschenen om redding te brengen voor alle mensen.</verse>
				<verse number="12">Deze genade leert ons, goddeloosheid en wereldse verlangens af te wijzen, een bezonnen, oprecht en aan God toegewijd leven te leiden in de huidige wereld,</verse>
				<verse number="13">en vol blijde verwachting uit te kijken naar de verschijning van de hemelse pracht van onze grote God en redder, Jezus Christus.</verse>
				<verse number="14">Hij heeft zichzelf voor ons gegeven, om ons van alle zonde vrij te kopen en van ons een volk te maken dat zuiver is, Hem toebehoort en zich inspant om goede daden te doen.</verse>
				<verse number="15">Dat is wat je moet verkondigen. Gebruik je gezag om de mensen te bemoedigen en terecht te wijzen en laat niemand op je neerkijken.</verse>
			</chapter>
			<chapter number="3">
				<verse number="1">Breng de mensen in herinnering dat ze het gezag van overheden en machthebbers moeten erkennen, en dat ze gehoorzaam moeten zijn en altijd bereid om goed te doen.</verse>
				<verse number="2">Ze mogen niemand belasteren, maar moeten vredelievend en vriendelijk zijn en aan alle mensen zachtmoedigheid betonen.</verse>
				<verse number="3">Want vroeger waren ook wij dwaas, ongehoorzaam, misleid, verslaafd aan allerlei passies en lusten; we leidden een leven van kwaadaardigheid en afgunst; we haatten en verachtten elkaar.</verse>
				<verse number="4">Maar toen de goedheid en mensenliefde van onze redder en God verscheen,</verse>
				<verse number="5">heeft Hij ons gered; niet op grond van rechtvaardige daden die wij hadden gedaan, maar uit mededogen. Hij heeft ons gereinigd door de wedergeboorte en vernieuwd door de Heilige Geest.</verse>
				<verse number="6">Door Jezus Christus, onze redder, heeft God de Heilige Geest overvloedig over ons uitgestort,</verse>
				<verse number="7">opdat wij zouden leven in de verwachting van het eeuwig leven dat God ons heeft beloofd. En dat alles omdat wij door Gods genade met Hem in het reine zijn gebracht.</verse>
				<verse number="8">Deze woorden zijn betrouwbaar en ik wil graag dat je er met overtuiging over spreekt, opdat de mensen die op God vertrouwen zich gaan toeleggen op het doen van wat goed is; dat is goed en nuttig voor alle mensen.</verse>
				<verse number="9">Laat je niet in met dwaze controverses, lijsten van voorouders of met ruzie en onenigheid over de Wet, want dat heeft geen enkel nut.</verse>
				<verse number="10">Als iemand verdeeldheid blijft zaaien nadat hij een eerste en een tweede keer is terechtgewezen, moet je niet meer met hem omgaan,</verse>
				<verse number="11">want je weet dat zo iemand verdorven is en dat hij met zijn zonden zijn eigen veroordeling op de hals haalt.</verse>
				<verse number="12">Doe je uiterste best om bij mij in Nikopolis te komen zodra ik Artemas of Tychikus naar je toe gestuurd heb, want ik heb besloten om daar de winter door te brengen.</verse>
				<verse number="13">Doe je uiterste best om Zenas de Wetgeleerde en Apollos goed voor hun reis toe te rusten, zodat het hun aan niets zal ontbreken.</verse>
				<verse number="14">Onze mensen moeten ook leren om zich toe te leggen op het doen van wat goed is; dan wordt in levensbehoeften voorzien en is hun leven niet vruchteloos.</verse>
				<verse number="15">Iedereen die hier bij mij is, groet je. Groet onze gelovige vrienden. Ik wens jullie allen genade toe.</verse>
			</chapter>
		</book>
		<book number="57">
			<chapter number="1">
				<verse number="1">Van: Paulus, gevangene omwille van Christus Jezus, en onze broeder Timoteüs. Aan: onze geliefde collega Filemon,</verse>
				<verse number="2">onze zuster Apfia en onze strijdmakker Archippus; en aan de kerkgemeenschap die in jouw huis bijeenkomt.</verse>
				<verse number="3">Ik wens jullie de genade en vrede van God, onze Vader, en van de Heer Jezus Christus toe.</verse>
				<verse number="4">Telkens wanneer ik voor je bid, dank ik mijn God,</verse>
				<verse number="5">want ik heb gehoord van je geloof in de Heer Jezus en van je liefdebetoon aan ieder die bij Hem hoort.</verse>
				<verse number="6">Ik bid dat ons gemeenschappelijk geloof jou in staat zal stellen te begrijpen welke goede dingen God in je leven doet omwille van Christus.</verse>
				<verse number="7">Je liefdebetoon verheugt en bemoedigt mij ten zeerste, want door jou, beste broeder, zijn zij die bij Hem horen innerlijk versterkt.</verse>
				<verse number="8">En hoewel ik onder de christenen over voldoende aanzien beschik om je te gebieden het juiste te doen,</verse>
				<verse number="9">doe ik liever een beroep op je liefde. Dus vraag ik, Paulus, een oude man die gevangen zit omwille van Christus Jezus, jou om een gunst.</verse>
				<verse number="10">Die gunst betreft mijn kind Onesimus. Tijdens mijn gevangenschap ben ik zijn vader geworden.</verse>
				<verse number="11">Vroeger was hij weliswaar nutteloos voor jou, maar nu is hij zeer nuttig voor jou en ook voor mij.</verse>
				<verse number="12">Hierbij stuur ik hem, mijn hart, naar jou terug,</verse>
				<verse number="13">hoewel ik hem liever bij me had gehouden om, namens jou, voor mij te zorgen nu ik voor het evangelie gevangen zit.</verse>
				<verse number="14">Ik wil echter niets doen zonder jouw instemming, want zo doe je je goede daad vrijwillig en niet uit dwang.</verse>
				<verse number="15">Misschien was hij een tijdlang bij je vandaan opdat je hem voorgoed zou terugkrijgen.</verse>
				<verse number="16">Niet als slaaf, maar als iemand die meer is dan een slaaf, een geliefde broeder – vooral voor mij, maar nog meer voor jou, en dat niet alleen in menselijk opzicht maar ook als christen.</verse>
				<verse number="17">Dus als je je met mij verbonden weet, verwelkom hem dan zoals je mij zou verwelkomen.</verse>
				<verse number="18">En als hij je iets heeft misdaan of je iets schuldig is, verreken het dan met mij.</verse>
				<verse number="19">Ik, Paulus, schrijf dit eigenhandig: ik zal je terugbetalen. Ik hoef je echter niet te vertellen dat jij je leven aan mij te danken hebt.</verse>
				<verse number="20">Beste broeder, doe mij deze gunst omwille van de Heer en bemoedig mij omwille van Christus.</verse>
				<verse number="21">Ik schrijf je in het vertrouwen op je medewerking, want ik weet dat je zelfs meer zal doen dan ik vraag.</verse>
				<verse number="22">En nog iets: maak een logeerplek voor me klaar, want ik hoop dat ik dankzij jullie gebeden aan jullie zal worden teruggegeven.</verse>
				<verse number="23">Epafras, die samen met mij gevangen zit omwille van Christus Jezus, groet jullie.</verse>
				<verse number="24">Ook mijn collega's Markus, Aristarchus, Demas en Lukas groeten jullie.</verse>
				<verse number="25">Ik wens jullie de genade van de Heer Jezus Christus toe.</verse>
			</chapter>
		</book>
		<book number="58">
			<chapter number="1">
				<verse number="1">In het verleden heeft God op allerlei verschillende manieren tot onze voorouders gesproken via de profeten.</verse>
				<verse number="2">Maar nu, aan het einde van de tijd, spreekt Hij tot ons door de Zoon, die door Hem is aangesteld tot uiteindelijke eigenaar van alles wat bestaat. Ook heeft Hij door Hem het heelal gemaakt.</verse>
				<verse number="3">De Zoon is de afstraling van Gods luister en de afspiegeling van zijn wezen. Hij onderhoudt alles wat bestaat met zijn krachtig bevel en nadat Hij het mogelijk heeft gemaakt om van onze zonden te worden gereinigd, heeft Hij plaatsgenomen aan de rechterzijde van de allerhoogste Majesteit.</verse>
				<verse number="4">De Zoon heeft een hogere positie verkregen dan de engelen, en een naam die de hunne overstijgt.</verse>
				<verse number="5">Immers, tegen wie van de engelen heeft God ooit gezegd: “Jij bent mijn Zoon, vandaag heb Ik Je verwekt”, of ook: “Ik zal zijn Vader zijn en Hij zal mijn Zoon zijn”?</verse>
				<verse number="6">Bovendien zei God, toen Hij de Eerstgeboren Zoon naar de wereld stuurde: “Hem moeten al Gods engelen aanbidden.”</verse>
				<verse number="7">Over de engelen zegt God: “Hij maakt dat zijn engelen zijn als de wind en zijn dienaren als vuurvlammen”,</verse>
				<verse number="8">maar over de Zoon zegt Hij: “Uw troon, o God, houdt stand voor eeuwig en altijd” en: “U heerst in alle rechtvaardigheid over uw koninkrijk.</verse>
				<verse number="9">U houdt van gerechtigheid en haat wetteloosheid. Daarom, o God, heeft uw God U boven uw metgezellen gesteld en U met vreugde gezalfd als met olie.”</verse>
				<verse number="10">Ook zegt God: “In het begin legde U, Heer, de fundering van de aarde; ook de hemelen zijn door U gemaakt.</verse>
				<verse number="11">Zij zullen vergaan, maar U blijft bestaan. Als een kledingstuk zullen ze verslijten.</verse>
				<verse number="12">Als een mantel zal U hen oprollen, als een kledingstuk zullen ze worden verwisseld; maar U blijft altijd dezelfde en er komt geen einde aan uw bestaan.”</verse>
				<verse number="13">Tegen wie van de engelen heeft God ooit gezegd: “Neem plaats aan mijn rechterzijde, totdat Ik je vijanden aan je heb onderworpen.”?</verse>
				<verse number="14">Integendeel, alle engelen zijn geesten in dienst van God; ze worden uitgezonden ten behoeve van de mensen die de redding zullen ontvangen.</verse>
			</chapter>
			<chapter number="2">
				<verse number="1">Om die reden moeten we meer aandacht schenken aan de boodschap die we gehoord hebben, opdat we niet uit koers raken.</verse>
				<verse number="2">De boodschap die eertijds door engelen werd overgebracht had zoveel gezag dat iedere overtreding en alle ongehoorzaamheid rechtmatig werd bestraft.</verse>
				<verse number="3">En als wij zoiets belangrijks als de redding zouden negeren, hoe zouden wij dan ontkomen? Immers, de redding werd aangekondigd door de Heer, is voor ons bevestigd door de mensen die de aankondiging hoorden,</verse>
				<verse number="4">en wordt door God bekrachtigd met wonderen, tekenen, allerlei machtige daden en met gaven van de Heilige Geest, die Hij naar eigen believen uitdeelt.</verse>
				<verse number="5">God heeft de toekomstige wereld, waarover wij het hier hebben, niet onder het gezag van engelen geplaatst.</verse>
				<verse number="6">Integendeel, iemand heeft ergens verklaard: “Wat is de mens dat U aan hem denkt, of het mensenkind, dat U zich om hem bekommert?</verse>
				<verse number="7">U heeft hem korte tijd onder de engelen geplaatst, U heeft hem gekroond met luister en eer.</verse>
				<verse number="8">Alles heeft U onder zijn gezag gesteld.” Als alles onder zijn gezag is gesteld, is er niets dat niet onder zijn gezag valt. Toch zien we momenteel nog niet dat alles onder zijn gezag is gesteld.</verse>
				<verse number="9">Wel zien we dat Jezus, die korte tijd onder de engelen is geplaatst, met luister en eer is gekroond omdat Hij de dood heeft ondergaan. Hij is dus, omdat God genadig is, voor iedereen gestorven.</verse>
				<verse number="10">God, voor Wie en dankzij Wie alles bestaat, wil velen als zijn kinderen laten delen in zijn luister. Daarom vond Hij het gepast dat Jezus, die hun redding bewerkstelligde, zijn einddoel zou bereiken door te lijden.</verse>
				<verse number="11">Hij die heilig maakt en zij die door Hem heilig gemaakt worden, komen allen voort uit dezelfde Vader. Daarom schaamt Jezus zich niet, hen zijn broeders en zusters te noemen.</verse>
				<verse number="12">Hij zegt namelijk: “Ik zal aan mijn broeders en zusters bekendmaken wie U bent; ik zal U lofzingen in de samenkomst.”</verse>
				<verse number="13">En ook: “Op Hem stel ik mijn vertrouwen”, en verder: “Hier ben ik met de kinderen die God Mij heeft gegeven.”</verse>
				<verse number="14">Omdat deze kinderen mensen van vlees en bloed zijn, is Hij mens geworden zoals zij, om door zijn sterven de heerser over de dood – dat is de duivel – te onttronen.</verse>
				<verse number="15">Zo heeft Hij hen bevrijd, die wegens hun angst voor de dood hun leven lang als slaven hadden geleefd.</verse>
				<verse number="16">Het is duidelijk dat Hij niet engelen te hulp schiet, maar de afstammelingen van Abraham.</verse>
				<verse number="17">Daarom moest Hij in alle opzichten aan zijn broeders en zusters gelijk worden, om als een genadige, trouwe hogepriester in dienst van God vergeving van zonden tot stand te brengen voor het volk.</verse>
				<verse number="18">Omdat Hij zelf heeft geleden toen Hij op de proef werd gesteld, is Hij in staat om bij te staan wie ook op de proef gesteld worden.</verse>
			</chapter>
			<chapter number="3">
				<verse number="1">Daarom, aan God toegewijde broeders en zusters, deelgenoten aan de hemelse roeping, bedenk dat Jezus, de apostel en hogepriester van het geloof dat wij belijden,</verse>
				<verse number="2">trouw was aan Degene die Hem had aangesteld, zoals ook Mozes trouw dienst heeft gedaan in heel Gods huis.</verse>
				<verse number="3">Maar zoals de bouwer van een huis meer eer krijgt dan het huis zelf, zo verdient Jezus meer eer dan Mozes.</verse>
				<verse number="4">Ieder huis wordt door iemand gebouwd, maar de bouwer van alles is God.</verse>
				<verse number="5">Door trouw zijn taak als dienaar in heel Gods huis te vervullen, getuigde Mozes van hetgeen later verkondigd zou worden.</verse>
				<verse number="6">Christus daarentegen is trouw als de Zoon die over het huis is aangesteld. En dat huis zijn wij, als wij tenminste blijmoedig vasthouden aan de verwachting waarop we zo fier zijn.</verse>
				<verse number="7">Daarom, zoals de Heilige Geest zegt: “Als jullie vandaag zijn stem horen,</verse>
				<verse number="8">wees dan niet eigenzinnig, zoals bij de opstand in de woestijn, toen jullie Mij uitdaagden.</verse>
				<verse number="9">Hoewel jullie voorouders mijn daden hadden gezien, daagden ze Mij uit en tergden ze Mij,</verse>
				<verse number="10">veertig jaar lang. Daarom werd Ik kwaad op die mensen. Ik zei: ‘Hun hart dwaalt voortdurend af, in plaats van de weg te volgen die Ik wijs.’</verse>
				<verse number="11">Ik was zo kwaad dat Ik zwoer dat ze de rust die Ik aanbied nooit zouden ervaren.”</verse>
				<verse number="12">Zorg er dus voor, broeders en zusters, dat niemand van jullie zich met een zondig, ongelovig hart afkeert van de God die het leven geeft.</verse>
				<verse number="13">Moedig elkaar iedere dag aan, zolang we het nog over “vandaag” kunnen hebben, opdat niemand van jullie zich door zonde laat misleiden en eigenzinnig wordt.</verse>
				<verse number="14">Wij mogen delen in alles wat van Christus is, als we tenminste tot het einde stevig vasthouden aan onze aanvankelijke overtuiging.</verse>
				<verse number="15">Zoals er is gezegd: “Als jullie vandaag zijn stem horen, wees dan niet eigenzinnig.”</verse>
				<verse number="16">Wie waren het die in opstand kwamen hoewel ze Gods stem hadden gehoord? Waren dat niet allen die onder leiding van Mozes uit Egypte waren vertrokken?</verse>
				<verse number="17">En op wie was God veertig jaar lang kwaad? Waren dat niet zij die hadden gezondigd en van wie de lijken in de woestijn zijn achtergebleven?</verse>
				<verse number="18">En aan wie verklaarde God dat ze de rust die Hij aanbiedt niet zouden ervaren? Waren dat niet zij die ongehoorzaam waren?</verse>
				<verse number="19">We zien dus dat ze die rust niet konden ervaren wegens hun ongeloof.</verse>
			</chapter>
			<chapter number="4">
				<verse number="1">De belofte dat we de rust die God aanbiedt mogen ervaren is nog steeds van kracht. Waak er dus over dat niemand van jullie alsnog blijkt tekort te schieten.</verse>
				<verse number="2">Want net als zij eertijds, hebben ook wij het goede nieuws gehoord. Het horen van de boodschap heeft hen echter niet gebaat, omdat het horen bij hen niet gepaard ging met geloof.</verse>
				<verse number="3">Wij die tot geloof gekomen zijn, hebben die rust wél ervaren. Het is zoals God heeft gezegd: “Ik was zo kwaad dat Ik zwoer dat ze de rust die Ik aanbied nooit zouden ervaren.” En dat terwijl Gods werk al sinds de schepping van de wereld af is.</verse>
				<verse number="4">Hij zegt ergens over de zevende dag: “En op de zevende dag vond God rust van al het werk dat Hij gedaan had.”</verse>
				<verse number="5">Maar hier lezen we: “Ze zullen de rust die Ik aanbied nooit ervaren.”</verse>
				<verse number="6">De mogelijkheid om die rust te ervaren bestaat dus nog, maar zij die aanvankelijk het goede nieuws over de rust hadden gehoord, mochten die niet ervaren.</verse>
				<verse number="7">Daarom heeft God opnieuw een dag aangeduid die als “vandaag” geldt. Zoals we hebben gezien zei Hij veel later bij monde van David: “Als jullie vandaag zijn stem horen, wees dan niet eigenzinnig.”</verse>
				<verse number="8">Als Jozua hun die rust zou hebben gegeven, dan zou God later niet over een tweede kans hebben gesproken.</verse>
				<verse number="9">Er blijft dus een sabbatsrust beschikbaar voor Gods volk.</verse>
				<verse number="10">Want wie Gods rust heeft ervaren, mag rust vinden van het werk dat hij heeft gedaan, zoals God rust vond van het werk dat Hij had gedaan.</verse>
				<verse number="11">Laten we daarom ons best doen om die rust te ervaren – laat niemand te gronde gaan door het voorbeeld van ongehoorzaamheid te volgen dat de Israëlieten destijds hebben gegeven.</verse>
				<verse number="12">Wat God zegt is namelijk levend, krachtig en scherper dan eender welk tweesnijdend zwaard. Het snijdt diep, tot waar zowel ziel en geest als gewrichten en merg elkaar raken, en het kan onze diepste gedachten en motieven ontleden.</verse>
				<verse number="13">Niets van wat geschapen is, is voor Hem verborgen; het is allemaal open en bloot zichtbaar voor Hem aan Wie we verantwoording zullen moeten afleggen.</verse>
				<verse number="14">Wij hebben een verheven hogepriester, die de hemel is binnengegaan: Jezus, de Zoon van God. Laten we daarom vasthouden aan het geloof dat we belijden.</verse>
				<verse number="15">Wij hebben immers geen hogepriester die niet kan meevoelen met onze zwakheden, maar een die in alle opzichten net als wij op de proef is gesteld, echter zonder te zondigen.</verse>
				<verse number="16">Laten we daarom vrijmoedig de troon van de genadige God benaderen, opdat we, telkens wanneer we hulp nodig hebben, mededogen en genade mogen ontvangen.</verse>
			</chapter>
			<chapter number="5">
				<verse number="1">Iedere hogepriester wordt uit de mensen gekozen en wordt aangesteld om hen bij God te vertegenwoordigen door geschenken en offers te brengen voor hun zonden.</verse>
				<verse number="2">Omdat de hogepriester zelf ook maar een zwak mens is, kan hij begrip opbrengen voor wie uit onwetendheid iets verkeerds heeft gedaan.</verse>
				<verse number="3">Daarom moet hij niet enkel offers brengen voor de zonden van het volk, maar ook voor zijn eigen zonden.</verse>
				<verse number="4">Niemand eigent zich die waardigheid toe; men wordt er door God voor geroepen, zoals Aäron destijds.</verse>
				<verse number="5">Dit geldt ook voor Christus. Hij kende zichzelf niet de eer toe om hogepriester te worden, het was God die tegen Hem zei: “Jij bent mijn Zoon, vandaag heb Ik Je verwekt.”</verse>
				<verse number="6">Elders zegt Hij: “Jij bent priester voor altijd, zoals Melchizedek.”</verse>
				<verse number="7">Toen Jezus nog op aarde was, bad en smeekte Hij onder luid geroep en onder tranen tot de God die Hem van de dood kon redden. En Hij werd verhoord wegens zijn grote eerbied voor God.</verse>
				<verse number="8">Hoewel Hij de Zoon van God was, moest Hij, door te lijden, ervaren wat gehoorzaamheid betekent.</verse>
				<verse number="9">En toen Hij zijn einddoel had bereikt, werd Hij de bron van eeuwige redding voor allen die Hem gehoorzamen,</verse>
				<verse number="10">omdat Hij door God was uitgeroepen tot hogepriester zoals Melchizedek dat was.</verse>
				<verse number="11">Hierover kunnen we veel meer zeggen, maar het is moeilijk uit te leggen omdat jullie zo traag van begrip zijn.</verse>
				<verse number="12">Jullie hadden allang leraars moeten zijn, maar in plaats daarvan hebben jullie nood aan iemand die jullie opnieuw de eerste beginselen kan bijbrengen van de dingen die God heeft geopenbaard. Jullie hebben melk nodig in plaats van vast voedsel.</verse>
				<verse number="13">Ieder die van melk leeft, heeft nog niet geleerd wat goed en kwaad is; hij is nog een baby.</verse>
				<verse number="14">Maar voor volwassenen is er vast voedsel; omdat zij hun inzicht door gebruik hebben geoefend, kennen zij het onderscheid tussen goed en kwaad.</verse>
			</chapter>
			<chapter number="6">
				<verse number="1">Laten we daarom de beginselen van het onderwijs over Christus achter ons laten en ons volop richten op het volwassen-zijn. We gaan dus niet opnieuw het fundament leggen, dat bestaat uit de bekering van het gedrag dat tot de dood leidt, en uit het geloof in God,</verse>
				<verse number="2">evenals de leer over de doop, de handoplegging, de verrijzenis van de doden en de eeuwige veroordeling.</verse>
				<verse number="3">Laten we dat dus doen, als God het toelaat.</verse>
				<verse number="4">Het is namelijk onmogelijk voor iemand wiens ogen zijn geopend en die van het hemelse geschenk heeft geproefd, die deel heeft gekregen aan de Heilige Geest,</verse>
				<verse number="5">die van de goedheid van Gods woorden en de kracht van de toekomstige wereld heeft geproefd,</verse>
				<verse number="6">en die vervolgens afvallig is geworden, om zijn bekering over te doen. Zo zou je immers de Zoon van God opnieuw kruisigen en schande aandoen.</verse>
				<verse number="7">Land waarop dikwijls regen valt en dat voor de landbouwers nuttige gewassen oplevert, wordt door God gezegend.</verse>
				<verse number="8">Maar als het doornen en distels voortbrengt, is het waardeloos en loopt het de kans om vervloekt te worden en uiteindelijk te worden verbrand.</verse>
				<verse number="9">Beste vrienden, wij spreken wel zo, maar we zijn ervan overtuigd dat jullie iets beters wacht – jullie redding.</verse>
				<verse number="10">God is niet onrechtvaardig; Hij zal niet vergeten wat jullie uit liefde voor Hem hebben gedaan door je medechristenen keer op keer bij te staan.</verse>
				<verse number="11">Het is ons verlangen dat ieder van jullie tot het einde toe dezelfde ijver aan de dag zal leggen en dat onze verwachting volkomen zal worden verwezenlijkt.</verse>
				<verse number="12">Word dus niet passief, maar neem een voorbeeld aan degenen die het beloofde hebben verkregen door te geloven en geduldig te zijn.</verse>
				<verse number="13">Toen God zijn belofte aan Abraham deed, kon Hij niet zweren bij iemand die belangrijker was dan Hij. Daarom zwoer Hij bij zichzelf:</verse>
				<verse number="14">“Ik zal je met zegeningen overladen en je talloze afstammelingen geven.”</verse>
				<verse number="15">En zo, door geduld te hebben, heeft Abraham het beloofde verkregen.</verse>
				<verse number="16">Mensen zweren altijd bij iemand die belangrijker is dan henzelf, en ieder menselijk geschil kan worden beslecht door een verklaring met een eed te bekrachtigen.</verse>
				<verse number="17">En omdat God wilde dat zij die het beloofde zouden ontvangen er goed van doordrongen zouden zijn dat zijn plan niet zou veranderen, bekrachtigde Hij zijn belofte met een eed.</verse>
				<verse number="18">Voor ons die onze toevlucht hebben genomen tot de God die onmogelijk zou liegen, vormen deze onherroepelijke eed en belofte een sterke aansporing om vast te houden aan onze toekomstverwachting.</verse>
				<verse number="19">Die is als een anker voor onze ziel; ze ligt vast, is betrouwbaar en geeft toegang tot de ruimte achter het tempelgordijn,</verse>
				<verse number="20">waar Jezus, die voor eeuwig een hogepriester als Melchizedek is geworden, vóór ons en ten behoeve van ons is binnengegaan.</verse>
			</chapter>
			<chapter number="7">
				<verse number="1">Het was deze Melchizedek – koning van Salem en priester van God, de Allerhoogste – die Abraham tegemoet ging en zegende toen deze de koningen had verslagen.</verse>
				<verse number="2">Abraham gaf hem toen een tiende deel van de buit. Ten eerste betekent de naam Melchizedek: koning die gerechtigheid brengt. Ten tweede is hij koning van Salem; dat wil zeggen: koning die vrede brengt.</verse>
				<verse number="3">Zijn vader, moeder of stamboom worden niet vermeld en ook niet zijn geboorte of overlijden. Daarin lijkt hij op de Zoon van God: hij blijft voor altijd priester.</verse>
				<verse number="4">Bedenk eens hoe belangrijk hij was: zelfs Abraham, de stamvader van ons volk, gaf hem een tiende deel van zijn buit.</verse>
				<verse number="5">De Wet stipuleert dat de afstammelingen van Levi die priester worden, tienden moeten heffen van het volk, dus van hun eigen mensen, hoewel die van Abraham afstammen.</verse>
				<verse number="6">Maar deze man die niet van Levi afstamde, hief toch een tiende deel van Abraham, aan wie de beloften waren gedaan, en zegende hem.</verse>
				<verse number="7">Zoals niemand ontkent, is het altijd de mindere die door de meerdere wordt gezegend.</verse>
				<verse number="8">Gewoonlijk worden tienden geheven door sterfelijke mensen, maar in het geval van Melchizedek wordt verklaard dat hij nog leeft.</verse>
				<verse number="9">Men kan zeggen dat Levi, die tienden ontving, zelf ook tienden heeft betaald via Abraham,</verse>
				<verse number="10">aangezien hij zich nog in Abrahams lichaam bevond toen Melchizedek Abraham tegemoet ging.</verse>
				<verse number="11">Als het Levitische priesterschap, waaronder het volk Israël de Wet had ontvangen, volmaakt geweest zou zijn, dan zou er toch geen nood zijn aan de komst van een andere priester, die is zoals Melchizedek en niet zoals Aäron?</verse>
				<verse number="12">Want een wijziging van het priesterschap vereist ook een wijziging van de wetgeving.</verse>
				<verse number="13">Die andere priester over Wie het hier gaat, behoorde tot een andere stam. Niemand van die stam heeft ooit dienstgedaan bij het altaar.</verse>
				<verse number="14">Het is duidelijk dat onze Heer afstamde van Juda, en over die stam heeft Mozes niets gezegd in verband met priesters.</verse>
				<verse number="15">Maar het wordt nog duidelijker wanneer we bedenken dat Hij, de andere priester die gekomen is, op Melchizedek lijkt.</verse>
				<verse number="16">Hij is niet priester geworden op basis van een regel die menselijke afstamming vereist, maar door de kracht van zijn onvergankelijk leven.</verse>
				<verse number="17">Er wordt namelijk over Hem verklaard: “Jij bent priester voor altijd, zoals Melchizedek.”</verse>
				<verse number="18">Er wordt dus een eerder voorschrift afgeschaft omdat het niet doeltreffend of nuttig is –</verse>
				<verse number="19">de Wet heeft immers in geen enkel opzicht het volkomene gebracht – en vervangen door de verwachting van iets beters.</verse>
				<verse number="20">Dit is trouwens niet gebeurd zonder dat er een eed werd gezworen. Anderen zijn priester geworden zonder dat er sprake was van een eed.</verse>
				<verse number="21">Jezus daarentegen werd priester met een eed, toen van Hem werd gezegd: “De Heer heeft gezworen en Hij zal het niet herroepen: Jij bent priester voor altijd.”</verse>
				<verse number="22">Daarom staat Jezus garant voor een beter verbond.</verse>
				<verse number="23">Er zijn veel Levitische priesters geweest; omdat ze stierven konden zij hun dienst niet voortzetten.</verse>
				<verse number="24">Maar omdat Jezus er altijd zal zijn, blijft Hij voor altijd priester.</verse>
				<verse number="25">Daarom is Hij volkomen in staat om de mensen te helpen die via Hem God benaderen; Hij is immers altijd in leven om voor hen te pleiten.</verse>
				<verse number="26">Hij is het soort hogepriester dat wij nodig hadden: zuiver, schuldloos en onbedorven, anders dan de zondige mensen en verheven tot de hoogste plaats in de hemel.</verse>
				<verse number="27">In tegenstelling tot de andere hogepriesters hoeft Hij niet elke dag offers te brengen, eerst voor zijn eigen zonden en vervolgens voor die van het volk. Toen Hij zichzelf offerde, deed Hij dat immers eens en voor altijd.</verse>
				<verse number="28">De mensen die op grond van de Wet als hogepriesters zijn aangesteld, zijn zwak, maar de Zoon is aangesteld op grond van de eed die na de Wet kwam, en Hij is de eeuwige, volmaakte hogepriester.</verse>
			</chapter>
			<chapter number="8">
				<verse number="1">Wat we tot nu toe hebben besproken komt hierop neer: we hebben een hogepriester die aan de rechterzijde van de koningstroon in de hemel heeft plaatsgenomen,</verse>
				<verse number="2">en die dienstdoet in het heiligdom, de ware tabernakel, de tent die niet door mensen maar door de Heer is opgericht.</verse>
				<verse number="3">Iedere hogepriester wordt aangesteld om geschenken en offers te brengen, en ook deze Hogepriester moest iets hebben om te offeren.</verse>
				<verse number="4">Als Hij op aarde zou zijn, zou Hij zelfs geen priester zijn, want hier zijn al priesters die offers brengen volgens de voorschriften van de Wet.</verse>
				<verse number="5">Zij vereren een kopie, een schaduw van de hemelse werkelijkheid. Daarom is tegen Mozes gezegd, toen hij de tabernakel zou inrichten: “Zorg ervoor dat je alles maakt volgens het voorbeeld dat op de berg aan je is getoond.”</verse>
				<verse number="6">In feite heeft Jezus een belangrijker taak gekregen, als bemiddelaar van een beter verbond dat gebaseerd is op betere beloften.</verse>
				<verse number="7">Als met het eerste verbond niets mis zou zijn, dan zou er geen reden zijn om naar iets anders te zoeken.</verse>
				<verse number="8">Maar God berispt de Israëlieten met de woorden: “Er komt een tijd, zegt de Heer, dat Ik een nieuw verbond sluit met het volk van Israël en met het volk van Juda.</verse>
				<verse number="9">Het zal niet zijn zoals het verbond dat Ik met hun voorouders sloot, toen Ik hen bij de hand nam om hen uit Egypte weg te leiden. Zij hebben dat verbond niet nageleefd en daarom heb Ik Me van hen afgekeerd, zegt de Heer.</verse>
				<verse number="10">Maar dit is het verbond dat Ik met het volk Israël zal sluiten, zegt de Heer: Ik zal mijn wetten in hun verstand leggen en in hun hart schrijven; Ik zal hun God zijn en zij zullen mijn volk zijn.</verse>
				<verse number="11">Niemand zal zijn volksgenoot meer hoeven onderrichten of tegen zijn verwanten hoeven zeggen: ‘Leer de Heer kennen’, want iedereen – van de geringste tot de aanzienlijkste – zal Mij kennen.</verse>
				<verse number="12">Ik zal hun wandaden vergeven en niet langer aan hun zonden denken.”</verse>
				<verse number="13">Door dit verbond nieuw te noemen, heeft Hij het eerste verouderd verklaard, en wat verouderd is en zijn tijd heeft gehad, zal spoedig verdwijnen.</verse>
			</chapter>
			<chapter number="9">
				<verse number="1">Het eerste verbond bevatte voorschriften voor de rituelen en ook een aards heiligdom.</verse>
				<verse number="2">Er werd namelijk een tabernakel ingericht en in de voorste ruimte daarvan stonden de kandelaar en de tafel met het gewijde brood; deze ruimte wordt het Heilige genoemd.</verse>
				<verse number="3">Achter het tweede gordijn bevond zich een tweede ruimte; deze wordt het Allerheiligste genoemd.</verse>
				<verse number="4">Hier stonden het gouden reukofferaltaar en de Ark van het Verbond. De Ark was volledig met goud overtrokken en bevatte een kruik met manna, de staf van Aäron die gebloeid had en de schrijftabletten met de tekst van het verbond.</verse>
				<verse number="5">Boven de ark bevonden zich de cherubs; zij staan symbool voor Gods hemelse pracht. Hun vleugels overschaduwden het deksel van de ark, dat symbool staat voor de verzoening. Maar op deze zaken kunnen we nu niet dieper ingaan.</verse>
				<verse number="6">In de aldus ingerichte tabernakel gingen de priesters keer op keer de eerste ruimte binnen om de rituelen uit te voeren.</verse>
				<verse number="7">Enkel de hogepriester ging de tweede ruimte binnen; dat gebeurde eenmaal per jaar. Hij nam altijd bloed mee, dat hij offerde voor zichzelf en voor de zonden die het volk had begaan zonder het te beseffen.</verse>
				<verse number="8">Hiermee maakt de Heilige Geest duidelijk dat de toegang tot het ware heiligdom nog niet is opengesteld zolang de eerste tabernakel nog dienstdoet.</verse>
				<verse number="9">De eerste tabernakel staat symbool voor wat er vandaag gebeurt: er worden allerlei offers gebracht, maar die kunnen het geweten van de persoon die de offers brengt niet volkomen zuiveren.</verse>
				<verse number="10">De voorschriften betreffen enkel uiterlijke zaken – voedsel, drank en verschillende rituele wassingen – en ze blijven van kracht tot het tijdstip waarop een nieuw stelsel wordt ingevoerd.</verse>
				<verse number="11">Maar nu is Christus verschenen, als hogepriester van het goede dat zou komen. Hij is de betere, volmaakte tabernakel doorgegaan, die niet door mensenhanden is gemaakt en niet tot deze schepping behoort.</verse>
				<verse number="12">Hij heeft onze redding bewerkstelligd door eens en voor altijd het heiligdom binnen te gaan – niet met bloed van bokken en jonge stieren maar met zijn eigen bloed.</verse>
				<verse number="13">Het bloed van bokken en stieren en de besprenkeling met de as van een jonge koe reinigen wie lichamelijk onrein is.</verse>
				<verse number="14">Maar het bloed van Christus – Hij die zich door middel van de eeuwige Geest aan God aanbood als een smetteloos offer – zuivert ons geweten van het gedrag dat tot de dood leidt, zodat we de levende God kunnen dienen.</verse>
				<verse number="15">Daarom is Christus de bemiddelaar van een nieuw verbond en mogen zij die geroepen zijn, de beloofde eeuwige erfenis ontvangen. Hij is namelijk gestorven om ons te verlossen van de overtredingen die onder het eerste verbond zijn begaan.</verse>
				<verse number="16">Een testament vereist dat de dood van de erflater wordt vastgesteld.</verse>
				<verse number="17">Het testament kan pas worden uitgevoerd wanneer de erflater gestorven is; het wordt niet uitgevoerd zolang hij nog in leven is.</verse>
				<verse number="18">Daarom is ook het eerste verbond niet ingegaan zonder dat er bloed is gevloeid.</verse>
				<verse number="19">Nadat Mozes alle geboden die onder de Wet vallen aan heel het volk had verkondigd, nam hij het bloed van jonge stieren en bokken, samen met water, felrode wol en hyssop, en besprenkelde daarmee zowel de boekrol zelf als heel het volk,</verse>
				<verse number="20">terwijl hij zei: “Dit is het bloed van het verbond dat Hij aan jullie oplegt.”</verse>
				<verse number="21">Met dat bloed besprenkelde Mozes ook de tabernakel en alle voorwerpen die voor de rituelen werden gebruikt.</verse>
				<verse number="22">De Wet stipuleert dat bijna alles met bloed moet worden gereinigd en dat er geen vergeving is zonder dat er bloed wordt vergoten.</verse>
				<verse number="23">De kopieën van wat zich in de hemel bevindt moesten dus op deze wijze worden gereinigd, maar voor de hemelse zaken waren betere offers nodig.</verse>
				<verse number="24">Het heiligdom dat Christus is binnengegaan was geen door mensen gemaakte kopie van het ware heiligdom, maar de hemel zelf. Daar is Hij namens ons voor God verschenen.</verse>
				<verse number="25">Ook hoeft Hij zichzelf niet steeds opnieuw te offeren, zoals de hogepriester die ieder jaar het Allerheiligste binnenging met het bloed van een dier.</verse>
				<verse number="26">Anders had Christus sinds het begin van de wereld vele malen moeten lijden. Nee, Hij is eenmalig verschenen, aan het einde van de tijd, om met de zonde komaf te maken door zichzelf te offeren.</verse>
				<verse number="27">Het staat vast dat mensen eenmaal moeten sterven en vervolgens het Oordeel moeten ondergaan.</verse>
				<verse number="28">En het is even zeker dat Christus, die zichzelf eenmalig heeft geofferd om de zonden van velen op zich te nemen, een tweede maal zal verschijnen; niet om de zonde op zich te nemen maar om de mensen die naar Hem uitkijken te redden.</verse>
			</chapter>
			<chapter number="10">
				<verse number="1">De Wet toont slechts een schaduw van de goede dingen die komen, niet hun ware gedaante. Wie God wil benaderen, kan daarom niet volkomen worden vergeven op basis van de offers die ieder jaar opnieuw worden gebracht.</verse>
				<verse number="2">Anders zouden de mensen wel gestopt zijn met die offers; ze zouden dan eens en voor altijd vergeven zijn en zich dus niet meer schuldig voelen over hun zonden.</verse>
				<verse number="3">Maar in feite vormen die offers een jaarlijkse herinnering aan hun zonden.</verse>
				<verse number="4">Het bloed van stieren en bokken kan geen zonden uitwissen.</verse>
				<verse number="5">Daarom zei Christus, toen Hij naar de wereld kwam: “U wilde geen offers en geschenken, maar U heeft Mij een lichaam geschonken.</verse>
				<verse number="6">U verheugde zich niet over brand- en schuldoffers.</verse>
				<verse number="7">Toen zei Ik: Hier ben Ik; Ik ben gekomen om te doen wat U wil, o God, zoals over Mij in de boekrollen staat.”</verse>
				<verse number="8">Eerst zegt Hij: “U wilde geen offers en geschenken; U verheugde zich niet over brand- en reinigingsoffers”, hoewel deze offers worden gebracht in overeenstemming met de Wet.</verse>
				<verse number="9">Vervolgens zegt Hij: “Hier ben Ik; Ik ben gekomen om te doen wat U wil.” Hij schaft dus het eerste af om het tweede in te stellen.</verse>
				<verse number="10">Overeenkomstig Gods wil zijn wij dus eens en voor altijd zuiver gemaakt doordat Jezus Christus zijn lichaam heeft geofferd.</verse>
				<verse number="11">Iedere andere priester staat dag na dag bij het altaar om keer op keer dezelfde offers te brengen, die echter nooit de zonden kunnen uitwissen.</verse>
				<verse number="12">Jezus Christus bracht daarentegen één offer voor onze zonden en nam vervolgens plaats aan Gods rechterzijde.</verse>
				<verse number="13">Daar wacht Hij totdat zijn vijanden aan Hem onderworpen zijn.</verse>
				<verse number="14">Met een enkel offer heeft Hij voor altijd volkomen vergeving voor ons tot stand gebracht die zuiver zijn gemaakt.</verse>
				<verse number="15">Ook de Heilige Geest getuigt daarvan, want Hij zegt eerst:</verse>
				<verse number="16">“Dit is het verbond dat Ik na die tijd met hen zal sluiten, zegt de Heer: Ik zal mijn wetten in hun verstand leggen en in hun hart schrijven,</verse>
				<verse number="17">Ik zal hun wandaden vergeven en niet langer aan hun zonden denken.”</verse>
				<verse number="18">En als de zonden zijn vergeven, hoeft er geen offer meer voor worden gebracht.</verse>
				<verse number="19">Broeders en zusters, omdat Jezus' bloed vergoten is, mogen we vrijmoedig het Allerheiligste binnengaan.</verse>
				<verse number="20">Doordat Hij zijn lichaam offerde, verleende Hij ons toegang tot voorbij het tempelgordijn – tot het nieuwe leven.</verse>
				<verse number="21">Hij is hogepriester in Gods huis.</verse>
				<verse number="22">Laten we daarom God benaderen met een oprecht hart en in de zekerheid die het geloof ons biedt, met een hart dat – omdat het besprenkeld is – vrij is van zondebesef, en met een lichaam dat met zuiver water is gewassen.</verse>
				<verse number="23">Laten we onverminderd trouw blijven aan onze getuigenis over de verwachting waarin wij leven. We weten immers dat Hij die beloofd heeft, trouw is.</verse>
				<verse number="24">Laten we ook bedenken hoe we elkaar kunnen aanmoedigen om liefdevolle, goede daden te doen.</verse>
				<verse number="25">En laten we niet van onze samenkomsten wegblijven – zoals de gewoonte van sommigen is – maar elkaar nog meer aanmoedigen, vooral nu jullie de Dag van de Heer zien naderen.</verse>
				<verse number="26">Want als we bewust blijven zondigen nadat we de waarheid hebben leren kennen, is er geen offer meer waarmee we vergeving van zonden kunnen verkrijgen.</verse>
				<verse number="27">Dan kunnen we enkel nog angstig wachten op het Oordeel en op het laaiende vuur dat Gods vijanden zal verteren.</verse>
				<verse number="28">Wie de Wet van Mozes afwees, werd zonder pardon omgebracht op basis van de verklaringen van twee of drie getuigen.</verse>
				<verse number="29">Maar wie de Zoon van God minacht, wie respectloos omgaat met het bloed van het verbond waardoor zijn schuld is weggenomen, wie de Geest die hem genade heeft verleend beledigt, verdient een veel zwaardere straf.</verse>
				<verse number="30">We weten immers Wie het is die heeft gezegd: “Mij komt de wraak toe, Ik zal het vergelden”, en ook: “de Heer zal het oordeel over zijn volk vellen.”</verse>
				<verse number="31">Het is vreselijk om in de handen te vallen van de God die leeft.</verse>
				<verse number="32">Denk terug aan vroeger, toen God jullie de ogen had geopend, toen jullie standhielden ondanks het zware leed dat jullie moesten doorstaan.</verse>
				<verse number="33">Soms werden jullie in het openbaar beledigd en mishandeld, soms verleenden jullie bijstand aan wie zo behandeld werd.</verse>
				<verse number="34">Jullie leefden mee met wie gevangen zat en jullie aanvaardden blijmoedig dat je bezittingen werden afgenomen, in het besef dat jullie beschikken over een beter, blijvend bezit.</verse>
				<verse number="35">Laat je vrijmoedigheid dus niet varen, want die zal volop worden beloond.</verse>
				<verse number="36">Jullie hebben volharding nodig om – na te hebben gedaan wat God van je wil – het beloofde te ontvangen.</verse>
				<verse number="37">Immers: “Nog heel even, dan komt Hij die zal komen; Hij zal niet lang meer wegblijven.</verse>
				<verse number="38">Wie in mijn ogen rechtvaardig is, zal het leven ontvangen door middel van het geloof, maar als iemand afhaakt, ben Ik ontevreden over hem.”</verse>
				<verse number="39">Wij behoren niet tot de mensen die afhaken en ten onder gaan, maar tot diegenen die geloven en zo het leven bemachtigen.</verse>
			</chapter>
			<chapter number="11">
				<verse number="1">Geloof is zeker zijn van hetgeen we verwachten, overtuigd zijn van zaken die we niet zien.</verse>
				<verse number="2">Het is om hun geloof dat onze voorouders werden geprezen.</verse>
				<verse number="3">Door het geloof begrijpen wij dat het heelal is gemaakt doordat God sprak, en dat het zichtbare dus is ontstaan uit het niet-zichtbare.</verse>
				<verse number="4">Door zijn geloof bracht Abel een offer aan God dat gepaster was dan dat van Kaïn. Wegens zijn geloof werd hij rechtvaardig verklaard: God aanvaardde wat Abel Hem gaf. En door zijn geloof spreekt Abel nog altijd, hoewel hij dood is.</verse>
				<verse number="5">Door zijn geloof werd Henoch weggenomen, zodat hij niet moest sterven. Hij bleek onvindbaar, want God had hem weggenomen. Vooraleer hij werd weggenomen, had God verklaard dat Hij tevreden over hem was.</verse>
				<verse number="6">Als wij niet geloven, kan God onmogelijk tevreden over ons zijn, want wie Hem wil benaderen moet geloven dat Hij bestaat en dat Hij beloont wie Hem zoekt.</verse>
				<verse number="7">Door zijn geloof bouwde Noach, toen hij werd gewaarschuwd over een gevaar dat nog niet zichtbaar was, uit eerbied voor God de ark waarin zijn gezin gered zou worden. Zo veroordeelde hij de wereld en kreeg hij deel aan de vrijspraak van schuld op grond van het geloof.</verse>
				<verse number="8">Door zijn geloof vertrok Abraham, toen hij werd geroepen, gehoorzaam naar een plaats die God hem en zijn erfgenamen zou geven. Hij vertrok zonder te weten waarheen.</verse>
				<verse number="9">Door zijn geloof verbleef hij als vreemdeling in het land dat hem beloofd was. Hij woonde in tenten, net als Isaak en Jakob, zijn erfgenamen op wie deze belofte ook van toepassing was.</verse>
				<verse number="10">Hij keek namelijk uit naar de stad met fundamenten – de stad waarvan God de architect en de bouwer is.</verse>
				<verse number="11">Door haar geloof kon Sara zwanger worden, hoewel ze daar reeds te oud voor was; zij vertrouwde er namelijk op dat God zijn belofte zou waarmaken.</verse>
				<verse number="12">Daardoor kreeg één man, die al bijna dood was, zoveel afstammelingen als er sterren aan de hemel staan – een nageslacht zo ontelbaar als het zand op het zeestrand.</verse>
				<verse number="13">Al deze mensen zijn vol geloof gestorven; ze hebben niet ontvangen wat hun was beloofd, maar ze zagen het van ver, verwelkomden het, verheugden zich erop en erkenden dat ze vreemdelingen waren die niet op aarde thuishoorden.</verse>
				<verse number="14">Door die erkenning maakten ze duidelijk dat ze op zoek waren naar een thuis.</verse>
				<verse number="15">Daarmee bedoelden ze niet het land waaruit ze afkomstig waren, want dan hadden ze gewoon kunnen terugkeren als ze heimwee hadden.</verse>
				<verse number="16">Nee, ze verlangden naar een betere thuis, in de hemel. Daarom schaamt God zich er niet voor hun God te worden genoemd. Hij heeft zelfs een stad voor hen gebouwd.</verse>
				<verse number="17">Door zijn geloof was Abraham bereid Isaak – zijn enige zoon, die God hem had beloofd en die hij van Hem had ontvangen – te offeren toen God hem op de proef stelde.</verse>
				<verse number="18">Er was tegen Abraham gezegd: “De afstammelingen van Isaak zullen jouw afstammelingen worden genoemd”.</verse>
				<verse number="19">Abraham was ervan overtuigd dat God de doden tot leven kon wekken en hij kreeg Isaak bij wijze van spreken uit de dood terug.</verse>
				<verse number="20">Door zijn geloof sprak Isaak zegeningen over Jakob en Esau uit met betrekking tot de toekomst.</verse>
				<verse number="21">Door zijn geloof sprak Jakob, toen hij op sterven lag, zegeningen uit over de twee zonen van Jozef en aanbad hij God, steunende op de knop van zijn staf.</verse>
				<verse number="22">Door zijn geloof sprak Jozef, tegen het einde van zijn leven, over de uittocht van het volk Israël uit Egypte en gaf hij aan wat er met zijn stoffelijk overschot gedaan moest worden.</verse>
				<verse number="23">Door hun geloof konden de ouders van Mozes hem na zijn geboorte drie maanden lang verborgen houden; zij zagen dat hij een bijzonder kind was en waren niet bang voor de bevelen van de farao.</verse>
				<verse number="24">Door zijn geloof weigerde Mozes, toen hij volwassen was geworden, door te gaan voor de zoon van Farao's dochter.</verse>
				<verse number="25">Hij besloot dat hij liever slecht werd behandeld, samen met Gods volk, dan te genieten van het tijdelijke plezier dat de zonde biedt.</verse>
				<verse number="26">Hij beschouwde het lijden van de Messias als waardevoller dan de rijkdom van Egypte, omdat hij uitkeek naar de beloning.</verse>
				<verse number="27">Door zijn geloof verliet hij Egypte zonder bang te zijn voor de woede van de farao; hij hield vol, alsof hij Hem had gezien die men niet kan zien.</verse>
				<verse number="28">Door zijn geloof stelde hij het Pesach in; hij liet de deurposten met bloed bestrijken opdat de engel die de dood brengt de eerstgeboren kinderen van de Israëlieten zou sparen.</verse>
				<verse number="29">Door hun geloof trokken de Israëlieten door de Rode Zee alsof het droog land was, maar toen de Egyptenaren dat ook probeerden verdronken zij.</verse>
				<verse number="30">Door het geloof zijn de muren van Jericho ingestort nadat de Israëlieten er zeven dagen lang omheen waren getrokken.</verse>
				<verse number="31">Door haar geloof werd Rachab, de prostituee die gastvrijheid had verleend aan de verkenners, gespaard toen haar ongehoorzame stadsgenoten werden omgebracht.</verse>
				<verse number="32">Wat zal ik nog meer vertellen? Het ontbreekt mij aan tijd om te vertellen over Gideon, Barak, Simson, Jefta, David, Samuel en de profeten.</verse>
				<verse number="33">Zij hebben door hun geloof koninkrijken verslagen, het recht toegepast, en verkregen wat hen beloofd was. Ze hebben leeuwenmuilen toegeklemd,</verse>
				<verse number="34">laaiende vuren gedoofd en zijn aan de dood door het zwaard ontsnapt. Hun zwakheid werd kracht, ze werden sterk in de strijd en verjoegen vijandelijke legers.</verse>
				<verse number="35">Vrouwen kregen hun doden terug doordat die verrezen. Anderen werden gemarteld en weigerden hun invrijheidstelling, om zo iets beters te bemachtigen, namelijk hun verrijzenis.</verse>
				<verse number="36">Weer anderen kregen te maken met vernedering en geseling, zelfs met arrestatie en gevangenschap.</verse>
				<verse number="37">Ze werden gestenigd, doormidden gezaagd of met het zwaard omgebracht; ze zwierven rond in schapenvachten en geitenvellen; ze leden gebrek en werden vervolgd en mishandeld.</verse>
				<verse number="38">Ze waren te goed voor deze wereld; ze dwaalden rond in woestijnen en in de bergen; ze leefden in grotten en holen onder de grond.</verse>
				<verse number="39">Al deze mensen werden wel geprezen om hun geloof, maar hebben niet ontvangen wat hun was beloofd.</verse>
				<verse number="40">Omdat God iets beters voor ons had voorzien, konden zij, zonder ons, de vervulling van Gods belofte nog niet meemaken.</verse>
			</chapter>
			<chapter number="12">
				<verse number="1">Zoals we hebben gezien, worden we omringd door een grote menigte getuigen. Laten we ons daarom ontdoen van elke last die ons hindert, meer bepaald de zonde, en vastbesloten de wedren lopen die voor ons ligt.</verse>
				<verse number="2">Laten we daarbij onze blik gericht houden op Jezus, de grondlegger en voltooier van ons geloof. Wegens de vreugde die voor Hem lag, verdroeg Hij het kruis, zonder zich om de schande te bekommeren, en nam Hij plaats aan Gods rechterzijde, op de troon.</verse>
				<verse number="3">Bedenk hoeveel tegenstand van zondaars Hij heeft verdragen; zo verlies je niet de moed en de wilskracht.</verse>
				<verse number="4">In jullie worsteling met de zonde hebben jullie nog niet weerstand geboden tot het uiterste.</verse>
				<verse number="5">Zijn jullie vergeten hoe God jullie aanspoort als zijn zonen? “Mijn zoon, neem de terechtwijzing door de Heer niet te licht op, raak niet ontmoedigd wanneer je door Hem wordt vermaand.</verse>
				<verse number="6">Want de Heer wijst terecht wie Hij liefheeft; Hij bestraft ieder die Hij als zijn zoon aanvaardt.”</verse>
				<verse number="7">Wat jullie moeten doorstaan is bedoeld als terechtwijzing. God behandelt jullie als zonen. En welke zoon wordt niet door zijn vader terechtgewezen?</verse>
				<verse number="8">Als jullie niet zouden worden terechtgewezen, dan zouden jullie onwettige kinderen zijn, geen erkende zonen.</verse>
				<verse number="9">Bovendien, als we zelfs onze aardse vaders respecteerden toen die ons terechtwezen, dan moeten we ons des te meer schikken naar onze hemelse Vader en zo het leven bemachtigen.</verse>
				<verse number="10">Onze aardse vaders hebben ons korte tijd naar best vermogen terechtgewezen, maar Hij doet het voor onze bestwil, opdat wij deel mogen krijgen aan zijn heiligheid.</verse>
				<verse number="11">Alle terechtwijzing lijkt op het moment zelf geen vreugde maar verdriet op te leveren, maar naderhand levert het voor wie ervan leert een oogst van vrede en rechtvaardigheid op.</verse>
				<verse number="12">Versterk dus je slappe handen en knikkende knieën,</verse>
				<verse number="13">en bewandel rechte paden, zodat je niet nog zwakker maar gezonder wordt.</verse>
				<verse number="14">Streef naar vrede met alle mensen en naar een zuiver leven; wie dat niet doet, zal immers de Heer niet onder ogen kunnen komen.</verse>
				<verse number="15">Zie erop toe dat niemand Gods genade loslaat en uitgroeit van een bittere scheut tot een gifplant die velen kwelt en besmet.</verse>
				<verse number="16">Laat dus niemand bij jullie zich bezighouden met seksueel wangedrag of goddeloos gedrag, zoals Esau, die voor een enkele maaltijd zijn eigen erfrecht als oudste zoon verkocht.</verse>
				<verse number="17">Zoals jullie weten werd hij later afgewezen, toen hij de zegen probeerde te bemachtigen; hij kon geen manier vinden om het gebeurde ongedaan te maken, hoewel hij er onder tranen naar zocht.</verse>
				<verse number="18">Jullie zijn niet genaderd tot iets tastbaars – een berg die in brand staat en in duisternis gehuld is en waar het dondert en stormt.</verse>
				<verse number="19">Er schalt geen trompet en er klinkt geen stem zoals destijds, toen zij die het hoorden smeekten om niet langer te worden toegesproken.</verse>
				<verse number="20">Zij vonden hetgeen hun werd opgelegd ondraaglijk, want zelfs een dier dat de berg zou aanraken, moest worden gestenigd.</verse>
				<verse number="21">Wat zij zagen was zo angstwekkend dat Mozes zei: “Ik sidder van angst”.</verse>
				<verse number="22">Nee, jullie zijn genaderd tot de berg Sion, de stad van de God die leven geeft, het hemelse Jeruzalem, een bijeenkomst van ontzaglijk veel engelen,</verse>
				<verse number="23">een feestelijk samenzijn van mensen die het eerstgeboorterecht hebben ontvangen, die in de hemel zijn ingeschreven. Jullie zijn genaderd tot God, de rechter van alle mensen, en tot de geesten van hen die met God in het reine zijn en de volmaaktheid hebben bereikt.</verse>
				<verse number="24">Jullie zijn genaderd tot Jezus, de bemiddelaar van het nieuwe verbond, en tot het zuiverende bloed dat duidelijker spreekt dan het bloed van Abel.</verse>
				<verse number="25">Zie erop toe dat je niet weigert te luisteren naar de God die spreekt. Want als anderen niet zijn ontkomen toen ze weigerden te luisteren naar de God die hen waarschuwde op aarde, dan zullen wij zeker niet ontkomen als wij weigeren te luisteren naar de God die ons waarschuwt vanuit de hemel.</verse>
				<verse number="26">Destijds deed zijn stem de aarde beven, maar nu heeft Hij beloofd: “Nog eenmaal zal Ik niet enkel de aarde maar ook de hemel doen beven”.</verse>
				<verse number="27">Dit “nog eenmaal” duidt erop dat hetgeen geschapen is door die beving zal vergaan, zodat enkel het onwankelbare overblijft.</verse>
				<verse number="28">Laten we, nu we een onwankelbaar koninkrijk ontvangen, onze dankbaarheid tonen door God te aanbidden op een wijze die Hij goedkeurt: met eerbied en ontzag.</verse>
				<verse number="29">Immers: onze God “is als een vuur dat alles verteert”.</verse>
			</chapter>
			<chapter number="13">
				<verse number="1">Laten wij, als broeders en zusters, elkaar liefdevol blijven behandelen.</verse>
				<verse number="2">Laten we ook gastvrij blijven voor vreemden, want zo hebben sommigen zonder het te beseffen gastvrijheid betoond aan engelen.</verse>
				<verse number="3">Bekommer je om de gevangenen alsof je samen met hen gevangen zit, en om wie mishandeld wordt alsof het je eigen lichaam betreft.</verse>
				<verse number="4">Laat bij iedereen het huwelijk in ere worden gehouden; deel het bed enkel met je huwelijkspartner, want God zal de mensen die overspelig en ontuchtig zijn veroordelen.</verse>
				<verse number="5">Houd je leven vrij van geldzucht; wees tevreden met hetgeen je hebt, want Hij heeft gezegd: “Ik zal je nooit alleen laten, Ik zal je nooit negeren.”</verse>
				<verse number="6">Daarom kunnen we vol goede moed zeggen: “De Heer is mijn helper, ik ben niet bang; wat zouden mensen mij kunnen aandoen?”</verse>
				<verse number="7">Denk aan jullie voormalige leiders, zij die de boodschap van God aan jullie hebben doorgegeven. Overweeg hoe ze hebben geleefd en hoe ze zijn gestorven en neem een voorbeeld aan hun geloof.</verse>
				<verse number="8">Jezus Christus is gisteren en vandaag en voor altijd dezelfde.</verse>
				<verse number="9">Laat je niet van de wijs brengen door allerlei vreemde leer. Het is goed voor het hart om te worden gesterkt door genade, maar zij die van voedingsregels hetzelfde verwachtten hebben daar geen baat bij gevonden.</verse>
				<verse number="10">Wij hebben een altaar waarvan zij die in de tabernakel dienstdoen niet mogen eten.</verse>
				<verse number="11">De kadavers van de dieren waarvan het bloed door de hogepriester het heiligdom werd binnengebracht, werden buiten het kamp verbrand.</verse>
				<verse number="12">Ook Jezus is buiten de stadspoort gestorven, om met zijn eigen bloed de schuld van het volk weg te nemen.</verse>
				<verse number="13">Laten wij dus het tentenkamp verlaten en ons bij Hem voegen, om te delen in de schande die Hij droeg.</verse>
				<verse number="14">Wij hebben hier geen blijvende woonplaats, wij kijken uit naar de toekomstige stad.</verse>
				<verse number="15">Laten we dus met Jezus' hulp voortdurend onze dankgebeden aan God offeren – zij zijn de vrucht van lippen die belijden dat we bij Hem horen.</verse>
				<verse number="16">En laten we niet nalaten goed te doen en elkaar te helpen, want dat is het soort offer waarover God tevreden is.</verse>
				<verse number="17">Heb vertrouwen in je leiders: aanvaard hun gezag. Het is hun taak om over jullie ziel te waken en ze zullen daarvoor verantwoording moeten afleggen. Zorg er dus voor dat ze hun taak met vreugde kunnen uitvoeren en bezorg hun geen verdriet, want bij dat laatste zouden jullie geen baat hebben.</verse>
				<verse number="18">Bid voor ons; wij hebben er vertrouwen in dat ons geweten zuiver is, want we proberen ons in alle opzichten goed te gedragen.</verse>
				<verse number="19">In het bijzonder spoor ik jullie aan te blijven bidden dat ik spoedig opnieuw bij jullie zal kunnen komen.</verse>
				<verse number="20">De God die vrede geeft, heeft de grote schaapherder, onze Heer Jezus, uit de dood teruggebracht door het bloed van het eeuwig verbond.</verse>
				<verse number="21">Ik wens jullie toe dat Hij jullie zal voorzien van al het goede dat jullie nodig hebben om te doen wat Hij wil, en dat Hij door middel van Jezus Christus in jullie leven zal doen wat Hem bevalt. Hem komt voor eeuwig en altijd de eer toe. Amen.</verse>
				<verse number="22">Broeders en zusters, ik heb jullie in het kort geschreven om jullie aan te moedigen. Neem deze brief ter harte!</verse>
				<verse number="23">Hierbij laat ik jullie weten dat onze broeder Timoteüs is vrijgelaten. Als hij spoedig komt, zal ik samen met hem bij jullie op bezoek komen.</verse>
				<verse number="24">Groet al jullie leiders. De christenen in Italië groeten jullie.</verse>
				<verse number="25">Ik wens jullie allen Gods genade toe.</verse>
			</chapter>
		</book>
		<book number="59">
			<chapter number="1">
				<verse number="1">Van: Jakobus, dienaar van God en van de Heer Jezus Christus. Aan: de twaalf stammen in de diaspora. Gegroet!</verse>
				<verse number="2">Broeders en zusters, beschouw het als grote vreugde wanneer je allerlei beproevingen doormaakt,</verse>
				<verse number="3">want je weet dat de beproeving van je geloof volharding voortbrengt.</verse>
				<verse number="4">Zorg ervoor dat die volharding volledig kan doorwerken, opdat je volwassen en volgroeid zal zijn, zonder tekortkomingen.</verse>
				<verse number="5">Als het iemand van jullie aan praktische wijsheid ontbreekt, moet hij erom vragen aan God, want God geeft aan iedereen, onvoorwaardelijk en zonder verwijten. Hij zal ook hem die wijsheid geven.</verse>
				<verse number="6">Maar hij moet vragen vanuit geloof, zonder te twijfelen, want wie twijfelt is als een golf in de zee: hij wordt heen en weer geslingerd.</verse>
				<verse number="7">Wie twijfelt moet niet verwachten dat hij iets van de Heer zal ontvangen,</verse>
				<verse number="8">want hij is een wispelturig mens, onstandvastig in alles wat hij doet.</verse>
				<verse number="9">Christenen met een geringe sociale status behoren zich gelukkig te prijzen om hun hoge positie,</verse>
				<verse number="10">en rijke christenen om hun geringheid – omdat ze zo vergankelijk zijn als veldbloemen.</verse>
				<verse number="11">Immers, wanneer de verzengende zon opkomt, verdort het gras en valt de bloem af zodat haar schoonheid vergaat. Zo is het ook met de rijke: hij sterft terwijl hij druk bezig is.</verse>
				<verse number="12">Wie volhardt wanneer hij beproevingen ondergaat is gezegend, want wie de proef heeft doorstaan wordt bekroond met het leven dat God heeft beloofd aan de mensen die Hem liefhebben.</verse>
				<verse number="13">Laat niemand die in verleiding komt, zeggen dat hij door God in verleiding wordt gebracht. God wordt namelijk niet door het kwaad in verleiding gebracht en Hij brengt zelf ook niemand in verleiding.</verse>
				<verse number="14">Iedereen wordt door zijn eigen begerigheid in verleiding gebracht wanneer hij zich laat lokken en bekoren.</verse>
				<verse number="15">Wanneer die begerigheid is bevrucht, baart zij zonde, en wanneer de zonde volgroeid is, brengt zij de dood voort.</verse>
				<verse number="16">Vergis je niet, mijn geliefde broeders en zusters:</verse>
				<verse number="17">iedere goede gave, ieder volmaakt geschenk, komt van boven. Het daalt neer van de Vader van de zon, maan en sterren, bij wie geen zweem van verandering is; Hij blijft altijd dezelfde.</verse>
				<verse number="18">Hij heeft ervoor gekozen ons het nieuwe leven te schenken via de verkondiging van de waarheid; daardoor zijn we de eerste oogst in zijn schepping geworden.</verse>
				<verse number="19">Jullie moeten weten, mijn geliefde broeders en zusters, dat ieder mens snel bereid moet zijn om te luisteren, maar niet snel moet willen spreken en ook niet snel kwaad moet worden,</verse>
				<verse number="20">want menselijke woede leidt niet tot de rechtvaardigheid die God van ons verlangt.</verse>
				<verse number="21">Ontdoe je dus van alle vuil en wildgroei aan slechtheid, en ontvang zachtmoedig de boodschap die als een zaadje in jullie is geplant en je leven kan redden.</verse>
				<verse number="22">Naar die boodschap moet je niet alleen luisteren, je moet er ook naar leven; anders misleid je jezelf.</verse>
				<verse number="23">Want wie de boodschap van God hoort maar niet doet wat Hij zegt, is als iemand die zijn gezicht in een spiegel bekijkt,</verse>
				<verse number="24">en die, nadat hij zichzelf zorgvuldig heeft bekeken, weggaat en meteen vergeet hoe hij eruitziet.</verse>
				<verse number="25">Wie daarentegen de volmaakte wet, de wet die bevrijdt, voortdurend aandachtig bestudeert – wie geen vergeetachtige luisteraar is, maar het geleerde toepast – zal worden gezegend in hetgeen hij doet.</verse>
				<verse number="26">Iemand die vindt dat hij zijn geloof in praktijk brengt maar zijn tong niet in bedwang houdt, bedriegt zichzelf en zijn geloofspraktijk is waardeloos.</verse>
				<verse number="27">De geloofspraktijk die door God als zuiver en onberispelijk wordt beschouwd is: wezen en weduwen in nood bijstaan en je niet door de wereld laten bederven.</verse>
			</chapter>
			<chapter number="2">
				<verse number="1">Mijn broeders en zusters, jullie geloof in onze hemelse Heer Jezus Christus staat geen discriminatie toe.</verse>
				<verse number="2">Stel dat er iemand naar jullie samenkomst komt die een gouden ring en prachtige kledij draagt, en ook een arme in schamele kleren.</verse>
				<verse number="3">Als jullie dan veel aandacht besteden aan de persoon in prachtige kledij, door te zeggen: ‘Gaat u hier zitten, op deze goede plaats’, terwijl jullie tegen de arme zeggen: ‘Ga jij daar staan, of kom aan mijn voeten zitten’,</verse>
				<verse number="4">dan discrimineren jullie toch? Dan zijn jullie toch rechters met verkeerde motieven geworden?</verse>
				<verse number="5">Luister, mijn geliefde broeders en zusters, heeft God de armen van deze wereld niet uitgekozen om rijk te zijn in het geloof en om deel te krijgen aan het koninkrijk dat Hij heeft beloofd aan wie Hem liefhebben?</verse>
				<verse number="6">Maar jullie vernederen de arme. Zijn het niet de rijken die jullie onderdrukken en jullie voor het gerecht slepen?</verse>
				<verse number="7">Zijn zij het niet die de verheven naam die jullie dragen belasteren?</verse>
				<verse number="8">Als je de wet van Gods koninkrijk naleeft zoals die in de Schriften is vervat – heb je naaste lief zoals je jezelf liefhebt – dan handel je juist.</verse>
				<verse number="9">Maar als je discrimineert, zondig je en word je door de Wet als overtreder beschouwd.</verse>
				<verse number="10">Immers, wie zich aan de hele Wet houdt maar op één punt struikelt, is volledig schuldig.</verse>
				<verse number="11">Hij die zei: “Pleeg geen echtbreuk”, heeft immers ook gezegd: “Pleeg geen moord”. Dus als je bijvoorbeeld geen echtbreuk maar wel moord pleegt, ben je een overtreder van de Wet geworden.</verse>
				<verse number="12">Jullie moeten dus spreken en handelen als mensen die worden beoordeeld op grond van de wet die bevrijdt.</verse>
				<verse number="13">In het Oordeel zal er namelijk geen mededogen zijn voor wie geen mededogen heeft betoond. Mededogen is echter sterker dan het Oordeel.</verse>
				<verse number="14">Wat baat het, mijn broeders en zusters, als iemand gelovig zegt te zijn maar als dat niet blijkt uit zijn daden? Kan zijn geloof hem dan redden?</verse>
				<verse number="15">Stel dat een van onze broeders en zusters niet over fatsoenlijke kledij beschikt en gebrek heeft aan voldoende eten.</verse>
				<verse number="16">Als een van jullie dan tegen die persoon zegt: ‘Ga in vrede, hou je warm en eet voldoende’, zonder te geven wat die persoon fysiek nodig heeft, dan heeft je advies toch geen nut?</verse>
				<verse number="17">Zo is het ook met het geloof: als het op zichzelf staat en er geen daden uit voortkomen, is het dood.</verse>
				<verse number="18">Maar als iemand zou zeggen: ‘Jij hebt geloof, ik heb daden’, dan vraag ik: toon mij jouw geloof zonder daden, dan zal ik mijn geloof tonen aan de hand van mijn daden.</verse>
				<verse number="19">Je gelooft dat er slechts één God is? Dat is goed, maar de demonen geloven dat ook en zij sidderen!</verse>
				<verse number="20">Jij dwaas, wil je dat ik aantoon dat geloof zonder daden nutteloos is?</verse>
				<verse number="21">Is onze voorvader Abraham niet van schuld vrijgesproken op grond van zijn daden toen hij zijn zoon Isaak op het altaar zou offeren?</verse>
				<verse number="22">Je ziet dus dat zijn geloof gepaard ging met daden en dat zijn daden zijn geloof vervolledigden.</verse>
				<verse number="23">Zo ging het volgende Schriftgedeelte in vervulling: “Abraham geloofde God en op grond daarvan werd hij vrijgesproken van schuld”. Hij werd zelfs Gods vriend genoemd.</verse>
				<verse number="24">Je ziet dus dat men met God in het reine komt op grond van daden, en niet van geloof alleen.</verse>
				<verse number="25">Dat geldt ook voor Rachab, de prostituee. Werd zij niet met God in het reine gebracht op grond van haar daden, toen zij de verkenners verwelkomde en via een andere route wegstuurde?</verse>
				<verse number="26">Daarom is geloof zonder daden dood, zoals een lichaam zonder geest dood is.</verse>
			</chapter>
			<chapter number="3">
				<verse number="1">Mijn broeders en zusters, slechts weinigen bij jullie moeten leraar willen worden, want zoals jullie weten worden wij leraars strenger beoordeeld.</verse>
				<verse number="2">Wij allen struikelen in vele opzichten. Als iemand in zijn uitspraken niet struikelt, is hij een volmaakt mens, in staat om zijn hele lichaam in toom te houden.</verse>
				<verse number="3">Wanneer we paarden een bit in hun mond steken om te zorgen dat ze gehoorzamen, kunnen we hun hele lichaam aansturen.</verse>
				<verse number="4">En de schepen, die groot zijn en door harde wind worden aangedreven, worden bestuurd met een klein roer, in de richting die de stuurman bepaalt.</verse>
				<verse number="5">Hetzelfde geldt voor de tong: zij is een klein lichaamsdeel, dat tot grote dingen in staat is. Door een klein vuur kan een groot bos afbranden.</verse>
				<verse number="6">Ook de tong is een vuur; ze is de wereld vol ongerechtigheid voor onze overige lichaamsdelen. De tong bevuilt het hele lichaam, steekt de levensloop in brand en wordt op haar beurt aangestoken door de hel.</verse>
				<verse number="7">De mens kan alle soorten wilde dieren, vogels, reptielen en zeedieren temmen, en doet dat ook.</verse>
				<verse number="8">Maar de tong kan door niemand worden getemd; ze is een onberekenbaar kwaad vol dodelijk venijn.</verse>
				<verse number="9">Met haar prijzen we de Heer en Vader en met haar verwensen we de mensen, die nog wel gemaakt zijn als Gods evenbeeld.</verse>
				<verse number="10">Uit dezelfde mond komen dus zegen en vloek voort. Mijn broeders en zusters, zo hoort het niet.</verse>
				<verse number="11">Zoet en brak water komen toch niet uit dezelfde ader van een bron?</verse>
				<verse number="12">Mijn broeders en zusters, aan een vijgenboom groeien toch geen olijven, of vijgen aan een druivelaar? En uit een zilte bron komt toch geen zoet water?</verse>
				<verse number="13">Wie van jullie is wijs en verstandig? Laat hij dat tonen door middel van zijn goede gedrag, door daden die voortkomen uit wijze zachtmoedigheid.</verse>
				<verse number="14">Indien er echter bittere afgunst en geldingsdrang in je hart leeft, geef dan niet hoog op over je wijsheid, want zo spreek je de waarheid tegen.</verse>
				<verse number="15">Dat is geen wijsheid die van boven komt; ze is aards, ongeestelijk en demonisch.</verse>
				<verse number="16">Want waar afgunst en geldingsdrang zijn, vindt men onrust en allerlei soorten kwaad.</verse>
				<verse number="17">Daarentegen is de wijsheid van boven allereerst zuiver, en verder vreedzaam, vriendelijk, redelijk, vol mededogen en goede vruchten, onpartijdig en oprecht.</verse>
				<verse number="18">Vredestichters die in vrede zaaien, oogsten gerechtigheid.</verse>
			</chapter>
			<chapter number="4">
				<verse number="1">Vanwaar komen die ruzies en conflicten bij jullie? Zijn ze niet het gevolg van de hartstochten die in jullie binnenste strijd voeren?</verse>
				<verse number="2">Jullie willen iets, maar krijgen het niet en daarom plegen jullie moord. Jullie verlangen naar iets, maar kunnen het niet bemachtigen en daarom vechten en ruziën jullie.</verse>
				<verse number="3">Jullie vragen aan God, maar ontvangen niet, omdat jullie vragen met de verkeerde bedoelingen – om jullie hartstochten te bevredigen.</verse>
				<verse number="4">Jullie zijn ontrouw aan God! Beseffen jullie niet dat vriendschap met de wereld vijandschap tegenover God is? Wie besluit om een vriend van de wereld te zijn, wordt daardoor een vijand van God.</verse>
				<verse number="5">Of denken jullie dat er zonder reden in de Schriften staat dat God jaloers waakt over de geest die Hij in ons doet wonen?</verse>
				<verse number="6">Toch is de genade die Hij schenkt groter. Daarom staat er: “God keert zich tegen arrogante mensen, maar schenkt genade aan wie bescheiden zijn.”</verse>
				<verse number="7">Onderwerp je dus aan God en bied weerstand aan de duivel; dan zal die bij jullie wegvluchten.</verse>
				<verse number="8">Nader tot God, dan zal Hij tot jou naderen. Zondaars, was je handen; twijfelaars, reinig je hart.</verse>
				<verse number="9">Treur, rouw en ween! Rouw in plaats van te lachen en wees bedroefd in plaats van blij.</verse>
				<verse number="10">Onderwerp je aan de Heer, dan zal Hij je een eervolle plaats geven.</verse>
				<verse number="11">Broeders en zusters, bekritiseer elkaar niet. Wie zijn geloofsgenoot bekritiseert of over hem oordeelt, bekritiseert Gods wet en oordeelt erover. En als je over de wet oordeelt, leef je haar niet na, maar stel je je op als haar rechter.</verse>
				<verse number="12">Er is echter slechts één Wetgever en Rechter en Hij kan zowel redden als vernietigen. Wie ben jij dat je over je naaste oordeelt?</verse>
				<verse number="13">Luister, jullie die zeggen: vandaag of morgen gaan we naar die en die stad, we blijven er een jaar, doen er zaken en maken winst.</verse>
				<verse number="14">Jullie weten niet wat er morgen zal gebeuren! Wat is jullie leven? Jullie zijn als nevel, die voor korte tijd verschijnt en vervolgens verdwijnt.</verse>
				<verse number="15">Jullie zouden beter zeggen: als de Heer het wil en wij nog in leven zijn, zullen we dit of dat doen.</verse>
				<verse number="16">Maar nu zijn jullie trots aan het pochen en al dat pochen is slecht.</verse>
				<verse number="17">Als iemand weet wat hij zou moeten doen maar het niet doet, dan is dat een zonde.</verse>
			</chapter>
			<chapter number="5">
				<verse number="1">Luister, jullie rijken! Ween en jammer wegens de ellende die je zal overkomen!</verse>
				<verse number="2">Jullie rijkdom is verrot, je kledij door de motten aangevreten.</verse>
				<verse number="3">Jullie goud en zilver is verroest, en die roest zal tegen je getuigen. Het zal je lichaam verteren als vuur. Jullie hebben schatten verzameld terwijl het einde van de tijd nadert.</verse>
				<verse number="4">Het loon dat jullie hebben achtergehouden van de dagloners die jullie velden hebben gemaaid, roept het uit en het geschreeuw van de arbeiders die hebben geoogst, heeft de oren van de Heer van de hemelse legers bereikt.</verse>
				<verse number="5">Door op aarde in overdaad en genotzucht te leven, hebben jullie jezelf vetgemest voor de slachttijd.</verse>
				<verse number="6">De rechtvaardige die zich niet tegen jullie kan verzetten, is door jullie veroordeeld en omgebracht.</verse>
				<verse number="7">Heb dus geduld, broeders en zusters, tot de komst van de Heer. De boer die uitkijkt naar een waardevolle oogst, wacht geduldig totdat de herfst- en voorjaarsregens op het land zijn gevallen.</verse>
				<verse number="8">Ook jullie moeten geduldig blijven en moed houden, want de Heer komt spoedig.</verse>
				<verse number="9">Klaag niet over elkaar, broeders en zusters, anders zal er over jullie worden geoordeeld. De Rechter staat al voor de deur.</verse>
				<verse number="10">Broeders en zusters, neem een voorbeeld aan het geduldige lijden van de profeten die in de naam van de Heer spraken.</verse>
				<verse number="11">Zij die hebben volhard, worden als gezegend beschouwd. Jullie hebben gehoord over de volharding van Job en jullie hebben gezien wat de Heer uiteindelijk heeft gedaan. De Heer is vol mededogen en medeleven.</verse>
				<verse number="12">Maar bovenal, broeders en zusters, zweer niet bij de hemel, zweer niet bij de aarde en zweer ook niet bij iets anders, maar laat je “ja” ja betekenen en je “nee” nee; anders zal je worden veroordeeld.</verse>
				<verse number="13">Heeft iemand bij jullie het moeilijk? Dan moet hij bidden. Is iemand blij? Dan moet hij lofliederen zingen.</verse>
				<verse number="14">Is iemand ziek? Dan moet hij de oudsten van de kerkgemeenschap uitnodigen om voor hem te komen bidden en hem met olie te zalven in de naam van de Heer.</verse>
				<verse number="15">Dan zal de zieke beter worden dankzij het gelovige gebed en zal de Heer hem genezen. En als hij heeft gezondigd, zal het hem worden vergeven.</verse>
				<verse number="16">Beken daarom jullie zonden aan elkaar en bid voor elkaar, opdat je geneest. Het gebed van een rechtvaardig mens is namelijk doeltreffend en kan veel bereiken.</verse>
				<verse number="17">Elia was een gewoon mens zoals wij, en toen hij vurig bad dat het niet zou regenen, regende het drie jaar en zes maanden lang niet in het land.</verse>
				<verse number="18">En toen hij opnieuw bad, begon het hard te regenen en leverde het land gewassen op.</verse>
				<verse number="19">Mijn broeders en zusters, als bij jullie iemand van de waarheid afdwaalt en door een ander wordt teruggeleid,</verse>
				<verse number="20">dan mogen jullie weten dat wie een afgedwaalde zondaar van het verkeerde pad terugleidt, die persoon van de dood redt en veel zonden uitwist.</verse>
			</chapter>
		</book>
		<book number="60">
			<chapter number="1">
				<verse number="1">Van: Petrus, apostel van Jezus Christus. Aan: de vreemdelingen in de diaspora in Pontus, Galatië, Kappadocië, Asia en Bitynië.</verse>
				<verse number="2">Jullie zijn uitverkoren overeenkomstig de voorkennis van God de Vader, en heilig gemaakt door de Geest, om gehoorzaam te zijn aan Jezus Christus en te worden gezuiverd door zijn bloed. Ik wens jullie een overvloed aan genade en vrede toe.</verse>
				<verse number="3">Ik prijs de God en Vader van onze Heer Jezus Christus. In zijn grote mededogen deed Hij ons opnieuw geboren worden, zodat we dankzij Jezus Christus' verrijzenis uit de dood levende hoop hebben:</verse>
				<verse number="4">wij verwachten een erfenis die niet kan vergaan, bederven of verwelken en die in de hemel voor jullie wordt bewaard.</verse>
				<verse number="5">Het is Gods kracht die jullie nu door middel van je geloof beschermt, totdat de redding komt. En die is al gereed om aan het einde van de tijd te worden geopenbaard.</verse>
				<verse number="6">Verheug je daar uitbundig over, zelfs als jullie nu nog door allerlei beproevingen worden bedroefd.</verse>
				<verse number="7">Dan zal de zuiverheid van jullie geloof lof, glorie en eer opleveren wanneer Jezus Christus verschijnt. Dat geloof is trouwens veel waardevoller dan vergankelijk goud dat met vuur op zijn zuiverheid wordt getest.</verse>
				<verse number="8">Jullie houden van Hem, zonder Hem te hebben gezien. En zonder Hem nu te zien, geloven jullie in Hem en zijn jullie vol onbeschrijflijke, hemelse vreugde,</verse>
				<verse number="9">omdat jullie het eindresultaat van jullie geloof ontvangen: de redding van je ziel.</verse>
				<verse number="10">Wat die redding betreft: hiernaar hebben de profeten, die profeteerden over de genade die voor jullie bestemd was, gezocht en gespeurd.</verse>
				<verse number="11">Zij wilden weten naar welke tijd en omstandigheden de Geest van Christus die in hen leefde, verwees toen Hij Christus' lijden en de daaropvolgende hemelse pracht voorspelde.</verse>
				<verse number="12">Hun werd duidelijk gemaakt dat zij met die boodschap, waarin zelfs de engelen graag meer inzicht willen hebben, niet zichzelf maar jullie dienden. Maar nu is die boodschap aan jullie verkondigd, en zij die jullie het evangelie hebben gebracht, deden dat onder leiding van de Heilige Geest die vanuit de hemel is gezonden.</verse>
				<verse number="13">Zorg dus dat je innerlijk voorbereid bent: wees alert en vestig je hoop volledig op de genade die je zal worden geschonken bij de terugkomst van Jezus Christus.</verse>
				<verse number="14">Geef niet toe aan je vroegere begerigheid, van toen je nog onwetend was, maar wees, als gehoorzame kinderen,</verse>
				<verse number="15">heilig in alles wat jullie doen, net zoals Hij die jullie geroepen heeft heilig is.</verse>
				<verse number="16">Er staat immers in de Schriften: “Wees heilig, want Ik ben heilig”.</verse>
				<verse number="17">En als je Degene die alle mensen onpartijdig op grond van hun gedrag beoordeelt, als Vader aanspreekt, leid dan je leven als vreemdeling op aarde vol ontzag voor Hem.</verse>
				<verse number="18">Doe dat in het besef dat je niet met vergankelijke dingen als zilver of goud bent vrijgekocht uit de zinloze manier van leven die door je voorouders was overgeleverd,</verse>
				<verse number="19">maar met het kostbare bloed van Christus – Hij stierf als een smetteloos lam zonder gebrek.</verse>
				<verse number="20">Dat was reeds beslist voordat de wereld werd geschapen, maar is pas nu, aan het einde van de tijd, geopenbaard omwille van jullie</verse>
				<verse number="21">die dankzij Hem in God geloven. En jullie geloof en verwachting zijn op God gevestigd, omdat Hij Christus uit de dood heeft doen verrijzen en Hem grote eer heeft geschonken.</verse>
				<verse number="22">Nu jullie, door je gehoorzaamheid aan de waarheid, jullie ziel hebben gereinigd en oprecht om elkaar geven, moeten jullie elkaar liefdevol behandelen, met een zuiver hart en vol ijver.</verse>
				<verse number="23">Jullie zijn immers opnieuw geboren. Niet uit sterfelijke ouders, maar uit een onvergankelijke oorsprong, namelijk het levende en blijvende woord van God.</verse>
				<verse number="24">Immers, “alle mensen zijn als gras, en al hun luister als een veldbloem. Het gras verdort en de bloem valt af,</verse>
				<verse number="25">maar het woord van de Heer houdt voor eeuwig stand.” En dat woord is het evangelie dat aan jullie is verkondigd.</verse>
			</chapter>
			<chapter number="2">
				<verse number="1">Ontdoe jezelf daarom van alle kwaad – van alle bedrog, hypocrisie, afgunst en laster.</verse>
				<verse number="2">Hunker als pasgeboren baby's naar pure geestelijke melk, zodat jullie daardoor kunnen doorgroeien naar de eeuwige redding.</verse>
				<verse number="3">Jullie hebben immers ervaren dat de Heer goed is.</verse>
				<verse number="4">Voeg je bij Hem, de Levende Steen die door mensen werd afgekeurd maar voor God kostbaar en uitverkoren is.</verse>
				<verse number="5">Dan worden jullie zelf ook als levende stenen gebruikt voor de bouw van een geestelijke tempel, waar heilige priesters geestelijke offers brengen die door God worden aanvaard dankzij Jezus Christus.</verse>
				<verse number="6">Er staat immers in de Schriften: “Zie, ik leg in Sion een speciaal uitgekozen, kostbare hoeksteen, en wie daarop vertrouwt zal niet beschaamd worden.”</verse>
				<verse number="7">Voor jullie, gelovigen, is Hij kostbaar. Maar voor de ongelovigen geldt: “De steen die de bouwers hebben afgekeurd, is de hoeksteen geworden”,</verse>
				<verse number="8">en: “een steen waarover men struikelt en een rotsblok waaraan men zich stoot”. Omdat zij ongehoorzaam zijn aan het evangelie, struikelen ze; dat is hun bestemming.</verse>
				<verse number="9">Jullie daarentegen zijn een groep uitverkorenen, een koninklijk priesterschap, een heilige natie, een volk dat Gods eigendom is geworden om de prachtige daden te verkondigen van Hem die jullie uit de duisternis naar zijn wonderbaarlijke licht heeft geroepen.</verse>
				<verse number="10">Vroeger waren jullie geen volk, nu zijn jullie Gods volk; vroeger was er geen mededogen voor jullie, nu hebben jullie mededogen ontvangen.</verse>
				<verse number="11">Beste vrienden, ik roep jullie op, als vreemdelingen die hier niet thuishoren, om niet toe te geven aan zondige verlangens die jullie ziel belagen.</verse>
				<verse number="12">Gedraag je te midden van de niet-christenen zo goed dat ze, hoewel zij jullie als boosdoeners bestempelen, je goede gedrag opmerken en God zullen verheerlijken op de dag dat Hij komt.</verse>
				<verse number="13">Aanvaard omwille van de Heer het gezag van alle menselijke autoriteiten: de keizer als de hoogste gezaghebber,</verse>
				<verse number="14">en de gouverneurs als mensen die door hem zijn afgevaardigd om boosdoeners te straffen en te prijzen wie zich goed gedraagt.</verse>
				<verse number="15">God wil namelijk dat jullie door je goede gedrag het dwaze gepraat van onwetende mensen doen verstommen.</verse>
				<verse number="16">Leef als vrije mensen, maar gebruik je vrijheid niet als dekmantel voor slecht gedrag. Jullie zijn immers dienaren van God.</verse>
				<verse number="17">Behandel iedereen met respect, betoon liefde aan je geloofsgenoten, heb ontzag voor God en respecteer de keizer.</verse>
				<verse number="18">Huisslaven, aanvaard het gezag van je meester, niet enkel als hij goed en vriendelijk is, maar ook als hij wreed is.</verse>
				<verse number="19">Want wie onverdiend lijden kan verdragen doordat zijn aandacht op God gevestigd is, is gezegend.</verse>
				<verse number="20">Het is toch niet prijzenswaardig als je straf moet verdragen omdat je hebt gezondigd? Maar als je je goed gedraagt en verdraagt dat je daarvoor lijdt, zal God je zegenen.</verse>
				<verse number="21">Daarvoor zijn jullie namelijk geroepen: Christus gaf jullie het voorbeeld door voor jullie te lijden, zodat je in zijn voetsporen kan treden.</verse>
				<verse number="22">Hij heeft nooit gezondigd en niemand heeft Hem ooit iets leugenachtigs horen zeggen.</verse>
				<verse number="23">Toen Hij werd bespot, schold Hij niet terug en toen Hij leed, dreigde Hij niet, maar vertrouwde Hij zichzelf toe aan Degene die rechtvaardig oordeelt.</verse>
				<verse number="24">Aan het kruis droeg Hij onze zonden in zijn lichaam, opdat wij dood zouden zijn voor de zonde en levend voor de gerechtigheid. Door zijn striemen zijn jullie genezen.</verse>
				<verse number="25">Want jullie waren als verdwaalde schapen, maar nu zijn jullie teruggekeerd naar de Herder en Beschermer van je ziel.</verse>
			</chapter>
			<chapter number="3">
				<verse number="1">Vrouwen, voor jullie geldt: aanvaard het gezag van je echtgenoot. Dan zullen die echtgenoten die ongehoorzaam zijn aan het evangelie, door het gedrag van hun vrouw kunnen worden gewonnen, zonder woorden,</verse>
				<verse number="2">doordat ze je eerbiedige, zuivere gedrag opmerken.</verse>
				<verse number="3">Het moeten geen uiterlijkheden zoals haarvlechten, gouden juwelen en mooie kleren zijn die je mooi maken,</verse>
				<verse number="4">maar de persoon die je diep vanbinnen bent; de onvergankelijke schoonheid van een zachtmoedige, kalme geest, die kostbaar is in Gods ogen.</verse>
				<verse number="5">Want zo maakten vroeger ook de heilige vrouwen, die hun hoop op God hadden gevestigd, zich aantrekkelijk: zij erkenden het gezag van hun echtgenoot.</verse>
				<verse number="6">Sara, bijvoorbeeld, was gehoorzaam aan Abraham en noemde hem haar heer. Jullie zijn haar dochters als jullie je goed gedragen en je geen angst laat aanjagen.</verse>
				<verse number="7">En voor de mannen geldt: ga verstandig met je vrouw om; zij is van het broze geslacht. Behandel haar eervol, als iemand die net als jij deel heeft gekregen aan dat genadige geschenk: het leven. Dan zal niets je gebeden in de weg staan.</verse>
				<verse number="8">Tot slot geldt voor jullie allen: wees eensgezind, leef met elkaar mee, ga liefdevol met elkaar om, wees medelevend en bescheiden.</verse>
				<verse number="9">Vergeld geen kwaad met kwaad en geen laster met laster. Integendeel, zegen de ander, want daartoe zijn jullie geroepen en zo zullen jullie zegen ontvangen.</verse>
				<verse number="10">Immers: “Wie van het leven wenst te genieten en goede tijden wil meemaken, moet geen slechte dingen zeggen en geen leugens vertellen.</verse>
				<verse number="11">Hij dient zich van het kwaad af te keren en zich goed te gedragen; hij moet volop de vrede nastreven.</verse>
				<verse number="12">Want de Heer waakt over de rechtvaardige mensen en luistert naar hun gebed, maar Hij keert zich tegen hen die kwaad doen.”</verse>
				<verse number="13">En wie zou jou kwaad doen als je je inspant om je goed te gedragen?</verse>
				<verse number="14">Maar zelfs als je moet lijden omdat je een oprecht leven leidt, ben je gezegend. Wees dus niet bang voor hun dreigen en maak je niet ongerust,</verse>
				<verse number="15">maar erken in je hart dat Christus de heilige Heer is en wees altijd bereid om je te verantwoorden aan iedereen die jou om uitleg vraagt over de hoop die in je leeft.</verse>
				<verse number="16">Doe dat op een zachtmoedige, respectvolle manier en met een goed geweten, zodat, wanneer er over je wordt kwaadgesproken, de mensen die je goede gedrag in Christus bekritiseren worden beschaamd.</verse>
				<verse number="17">Het is namelijk beter om te lijden als gevolg van goed gedrag, als God dat wil, dan als gevolg van slecht gedrag.</verse>
				<verse number="18">Immers, ook Christus heeft geleden. Hij stierf eens en voor altijd voor onze zonden; de Rechtvaardige stierf voor de onrechtvaardigen. Hij deed dat om jullie naar God toe te leiden. Hij werd gedood op natuurlijke wijze en weer tot leven gebracht op bovennatuurlijke wijze.</verse>
				<verse number="19">En in het bovennatuurlijke ging Hij naar de geesten die gevangenzaten, en maakte dit aan hen bekend.</verse>
				<verse number="20">Zij waren ongehoorzaam geweest in de tijd van Noach, toen God geduldig afwachtte terwijl de ark werd gebouwd. Daarin werden slechts weinig mensen – acht in totaal – van het water gered.</verse>
				<verse number="21">En nu worden jullie gered door de doop, waarnaar die gebeurtenis vooruitwijst. Niet doordat het vuil van je lichaam wordt verwijderd, maar doordat je God smeekt om een goed geweten op grond van de verrijzenis van Jezus Christus.</verse>
				<verse number="22">Hij is naar de hemel gegaan en bevindt zich aan Gods rechterzijde, waar engelen en bovennatuurlijke machten en krachten onder zijn gezag zijn gesteld.</verse>
			</chapter>
			<chapter number="4">
				<verse number="1">Christus heeft lichamelijk geleden en jullie moeten bereid zijn om hetzelfde te doen, want als je lichamelijk hebt geleden, heb je met de zonde afgerekend.</verse>
				<verse number="2">Dan besteed je de rest van je aardse leven niet meer aan menselijke verlangens, maar aan Gods wil.</verse>
				<verse number="3">Jullie hebben al genoeg tijd besteed aan het opgaan in dingen die de niet-christenen graag doen: losbandigheid, wellust, dronkenschap, wilde feesten, braspartijen en verwerpelijke afgoderij.</verse>
				<verse number="4">Het verbaast hen dat jullie niet aan deze buitensporigheden meedoen en ze belasteren jullie.</verse>
				<verse number="5">Maar ze zullen verantwoording moeten afleggen aan Degene die klaarstaat om over de levenden en de doden te oordelen.</verse>
				<verse number="6">Daarom is het evangelie verkondigd, zelfs aan mensen die inmiddels gestorven zijn, opdat hun lichaam menselijk gezien wel veroordeeld zou zijn, maar hun geest voor God zou leven.</verse>
				<verse number="7">Het einde van alle dingen is bijna aangebroken. Wees daarom gefocust en alert, zodat je kan bidden.</verse>
				<verse number="8">In de eerste plaats moeten jullie elkaar voortdurend met veel liefde behandelen, want de liefde wist vele zonden uit.</verse>
				<verse number="9">Wees gastvrij voor elkaar, zonder klagen.</verse>
				<verse number="10">Dien elkaar, elk met de gave die je hebt gekregen, als goede beheerders van Gods genade in haar vele vormen.</verse>
				<verse number="11">Wanneer iemand spreekt, moet hij dat doen als iemand die de boodschap van God predikt. Wanneer iemand dient, moet hij dat doen vanuit de kracht die God geeft. Dan wordt in al die zaken God verheerlijkt, dankzij Jezus Christus. Hem komt voor eeuwig en altijd de eer en macht toe. Amen.</verse>
				<verse number="12">Beste vrienden, wees niet verbaasd over de brandende beproeving die jullie ondergaan, alsof het vreemd is wat jullie overkomt.</verse>
				<verse number="13">Verheug je echter in de mate waarin je deelt in het lijden van Christus; dan zal je juichen van vreugde wanneer zijn hemelse pracht wordt geopenbaard.</verse>
				<verse number="14">Als je wordt bespot omdat je Christus' naam draagt, ben je gezegend, want de luisterrijke Geest, Gods Geest, rust op je.</verse>
				<verse number="15">Zorg dat niemand van jullie lijdt als moordenaar, dief, boosdoener, of bemoeial.</verse>
				<verse number="16">Wie daarentegen lijdt als christen, hoeft zich niet te schamen, maar dient God te verheerlijken omdat hij zichzelf een christen mag noemen.</verse>
				<verse number="17">De tijd van het oordeel is aangebroken, allereerst voor de mensen die bij God horen. En als het bij ons begint, wat zal dan de afloop zijn voor wie ongehoorzaam aan Gods evangelie is?</verse>
				<verse number="18">En als de rechtvaardige met moeite wordt gered, wat zal er dan gebeuren met de goddeloze en de zondaar?</verse>
				<verse number="19">Zij die lijden omdat God dat wil, moeten dus hun leven aan God, de trouwe Schepper, toevertrouwen en zich goed gedragen.</verse>
			</chapter>
			<chapter number="5">
				<verse number="1">De oudsten onder jullie spoor ik aan, als jullie mede-oudste, als getuige van Christus' lijden en ook als mede-ontvanger van de hemelse pracht die binnenkort geopenbaard zal worden:</verse>
				<verse number="2">hoed Gods kudde, waarover jullie zijn aangesteld. Niet uit dwang, maar uit bereidwilligheid tegenover God. Niet uit winstbejag, maar uit ijver.</verse>
				<verse number="3">Ook niet om je gezag te laten gelden over mensen die je zijn toevertrouwd, maar als voorbeeld voor de kudde.</verse>
				<verse number="4">Dan zal je, wanneer de Opperherder verschijnt, luister ontvangen – een erekrans die niet verwelkt.</verse>
				<verse number="5">Voor de jongeren geldt: aanvaard het gezag van de oudsten. En voor iedereen: wees bescheiden ten opzichte van elkaar, want God keert zich tegen de arrogante mensen, maar schenkt genade aan wie bescheiden zijn.</verse>
				<verse number="6">Stel jezelf nederig onder Gods grote gezag; dan zal Hij jou uiteindelijk een eervolle plaats geven.</verse>
				<verse number="7">Geef al je zorgen volledig aan Hem over, want Hij geeft om jullie.</verse>
				<verse number="8">Wees alert en waakzaam. Jullie tegenstander, de duivel, is als een brullende leeuw die rondsluipt op zoek naar iemand om te verslinden.</verse>
				<verse number="9">Bied weerstand, wees sterk in je geloof en weet dat jullie geloofsgenoten in de hele wereld hetzelfde soort lijden ondergaan.</verse>
				<verse number="10">Dan zullen jullie, nadat je korte tijd hebt geleden, worden hersteld en stabiel, krachtig en standvastig worden gemaakt door de God van alle genade, die jullie via Christus heeft geroepen om in zijn eeuwige hemelse pracht te leven.</verse>
				<verse number="11">Hem komt voor eeuwig de macht toe. Amen.</verse>
				<verse number="12">Met de hulp van Silvanus, die ik als een trouwe broeder beschouw, heb ik jullie deze korte brief geschreven, om jullie aan te sporen en om jullie ervan te verzekeren dat dit Gods ware genade betreft. Hou je er dus aan.</verse>
				<verse number="13">Jullie krijgen de groeten van jullie mede-uitverkorene in Babylon en van mijn zoon Markus.</verse>
				<verse number="14">Begroet elkaar met een kus die Gods liefde weerspiegelt. Aan ieder van jullie die bij Christus hoort, wens ik vrede toe.</verse>
			</chapter>
		</book>
		<book number="61">
			<chapter number="1">
				<verse number="1">Van: Simeon Petrus, dienaar en apostel van Jezus Christus. Aan: de mensen die een even kostbaar geloof hebben ontvangen als wij, dankzij de rechtvaardigheid van onze God en redder Jezus Christus.</verse>
				<verse number="2">Ik wens jullie toe dat jullie een overvloed aan genade en vrede mogen ervaren doordat jullie God en onze Heer Jezus kennen.</verse>
				<verse number="3">Doordat wij God kennen, die ons heeft geroepen om deel te krijgen aan zijn hemelse pracht en zijn goedheid, heeft zijn goddelijke kracht ons alles geschonken wat we nodig hebben om in eerbied voor Hem te leven.</verse>
				<verse number="4">De kostbare zegeningen die Hij had beloofd, heeft Hij geschonken opdat jullie daardoor deel zouden krijgen aan de goddelijke natuur, en zouden ontkomen aan het verderf in de wereld dat uit slechte verlangens voortvloeit.</verse>
				<verse number="5">Daarom moeten jullie je uiterste best moeten doen om je geloof aan te vullen met deugdzaamheid, je deugdzaamheid met kennis,</verse>
				<verse number="6">je kennis met zelfbeheersing, je zelfbeheersing met volharding, je volharding met eerbied voor God,</verse>
				<verse number="7">je eerbied voor God met liefdebetoon aan je geloofsgenoten, en je liefdebetoon aan geloofsgenoten met liefdebetoon aan iedereen.</verse>
				<verse number="8">Wanneer jullie die zaken in groeiende mate bezitten, zal het kennen van onze Heer Jezus Christus voor jullie niet zonder resultaat of vrucht zijn.</verse>
				<verse number="9">Maar wie ze niet bezit, is blind en kortzichtig; hij is vergeten dat hij van zijn vroegere zonden is gereinigd.</verse>
				<verse number="10">Broeders en zusters, doe dus je uiterste best om je roeping en uitverkiezing waar te maken. Als jullie dat doen, zal je nooit struikelen,</verse>
				<verse number="11">maar staat je een hartelijk welkom te wachten in het eeuwig koninkrijk van onze Heer en redder Jezus Christus.</verse>
				<verse number="12">Hieraan wil ik jullie voortdurend herinneren, hoewel jullie het al weten. De waarheid die jullie is gebracht, is goed tot jullie doorgedrongen.</verse>
				<verse number="13">Toch denk ik dat het goed is om jullie geheugen te blijven opfrissen zolang ik nog in dit aardse lichaam verblijf.</verse>
				<verse number="14">Ik weet dat ik mijn aardse lichaam binnenkort zal verlaten, want onze Heer Jezus Christus heeft me dat duidelijk gemaakt.</verse>
				<verse number="15">En ik zal mijn uiterste best doen om ervoor te zorgen dat jullie je deze dingen ook na mijn heengaan voortdurend zullen herinneren.</verse>
				<verse number="16">Wij waren namelijk geen slim bedachte mythes aan het volgen toen wij jullie vertelden over de machtige komst van onze Heer Jezus Christus: wij zijn ooggetuigen van zijn majesteit.</verse>
				<verse number="17">Hij ontving eer en glorie van God de Vader toen de stem van de verheven Heer klonk: “Dit is mijn dierbare Zoon; Ik verheug Mij over Hem.”</verse>
				<verse number="18">Die stem uit de hemel hebben wij zelf gehoord toen we met Hem op de heilige berg waren.</verse>
				<verse number="19">Daarom zijn wij extra zeker van de betrouwbaarheid van de woorden van de profeten, en jullie doen er goed aan daarop te letten, als op een lamp die licht geeft in een donkere ruimte – in jullie hart – totdat het dag wordt en de morgenster opgaat.</verse>
				<verse number="20">Jullie moeten bovenal weten dat geen enkele profetie in de Schriften is ontstaan uit menselijk inzicht.</verse>
				<verse number="21">Profetie is nooit voortgekomen uit menselijk initiatief: als mensen namens God spraken, gebeurde dat onder de leiding van de Heilige Geest.</verse>
			</chapter>
			<chapter number="2">
				<verse number="1">Zoals er bij de Israëlieten valse profeten zijn geweest, zo zullen er ook bij jullie dwaalleraars zijn, die schadelijke dwaalleer binnensmokkelen. Ze nemen zelfs afstand van de Meester die hen heeft vrijgekocht en halen zo hun spoedige ondergang over zich.</verse>
				<verse number="2">Veel mensen zullen hun losbandig gedrag overnemen en daardoor de ware weg een slechte reputatie bezorgen.</verse>
				<verse number="3">In hun hebzucht zullen ze jullie met verzinsels uitbuiten, maar hun veroordeling laat niet lang meer op zich wachten en hun ondergang is nabij.</verse>
				<verse number="4">God spaarde engelen die gezondigd hadden niet, maar wierp hen in de hel, waar ze in diepe duisternis gevangen blijven tot het Oordeel.</verse>
				<verse number="5">Ook spaarde Hij de oude wereld niet, toen Hij de zondvloed over een wereld vol goddelozen bracht. Maar Hij beschermde Noach, die de gerechtigheid aankondigde, en zeven anderen met hem.</verse>
				<verse number="6">Hij veroordeelde de steden Sodom en Gomorra door ze in de as te leggen, ter illustratie van wat er gaat gebeuren met mensen die goddeloos leven.</verse>
				<verse number="7">En Hij redde Lot, een oprechte man die leed onder het losbandig gedrag van wettelozen.</verse>
				<verse number="8">Want toen die oprechte man in hun midden woonde, werd zijn rechtschapen gemoed dag in dag uit gekweld door het zien en horen van hun zondige gedrag.</verse>
				<verse number="9">De Heer weet dus echt wel hoe Hij diegenen die ontzag voor Hem hebben uit moeilijkheden kan redden terwijl Hij de ongelovigen blijft bestraffen tot aan de Oordeelsdag.</verse>
				<verse number="10">Dit geldt vooral voor hen die aan de onreine verlangens van hun zondige natuur toegeven en het gezag verachten. Ze zijn overmoedig, arrogant en belasteren onbevreesd de bovennatuurlijke machten.</verse>
				<verse number="11">Daarentegen gebruiken engelen, die sterker en machtiger zijn dan zij, geen lasterlijke taal wanneer zij hen bij de Heer in beschuldiging stellen.</verse>
				<verse number="12">Maar deze mensen belasteren wat ze niet begrijpen. Ze zijn als dieren zonder verstand, van nature bestemd om te worden gevangen en verdelgd. Ze zullen aan hun eigen slechtheid bezwijken.</verse>
				<verse number="13">Hun onrecht zal hun betaald worden gezet. Ze genieten ervan om zich op klaarlichte dag te laten gaan en tot hun schande volledig in hun braspartijen op te gaan bij jullie gemeenschappelijke maaltijden.</verse>
				<verse number="14">Ze zondigen onophoudelijk, met hun overspelige ogen die onstabiele mensen verleiden. Hun harten zijn geoefend in de hebzucht, die vervloekten!</verse>
				<verse number="15">Ze hebben de rechte weg verlaten en zijn verdwaald geraakt, in navolging van Bileam, de zoon van Beor, die ervan genoot zich te laten betalen om kwaad te doen.</verse>
				<verse number="16">Hij werd echter voor zijn overtreding terechtgewezen door een lastdier dat niet kon praten, maar dat de waanzin van de profeet beteugelde door met een menselijke stem te spreken.</verse>
				<verse number="17">Bronnen zonder water zijn ze, nevel die door de storm wordt voortgedreven. Voor hen wordt de donkerste duisternis gereedgehouden.</verse>
				<verse number="18">Met hoogdravende, holle woorden en losbandige zondige verlangens verleiden zij mensen die zich nog maar pas hebben losgemaakt van diegenen die verkeerd leven.</verse>
				<verse number="19">Zij beloven hun vrijheid, maar zelf zijn ze slaven van het verderf, want “de mens is slaaf van hetgeen hem overmeestert”.</verse>
				<verse number="20">Als zij aan de vervuiling door de wereld zijn ontkomen doordat ze de Heer en redder, Jezus Christus, hebben leren kennen, maar er toch opnieuw in verstrikt raken en erdoor worden overmeesterd, dan zijn ze uiteindelijk slechter af dan vroeger.</verse>
				<verse number="21">Het zou beter voor hen zijn geweest als ze de weg van rechtvaardigheid nooit hadden leren kennen. Maar ze kennen deze wel en hebben zich afgekeerd van het heilige gebod dat aan hen was doorgegeven.</verse>
				<verse number="22">Op hen is de spreuk “Een hond keert terug naar zijn braaksel en een gewassen zeug wentelt zich in de modder” van toepassing.</verse>
			</chapter>
			<chapter number="3">
				<verse number="1">Beste vrienden, dit is al de tweede brief die ik aan jullie schrijf om jullie geheugen op te frissen en jullie aan te sporen om zuiver te denken.</verse>
				<verse number="2">Denk terug aan de woorden die in het verleden door de heilige profeten zijn gesproken en aan het gebod van onze Heer en redder dat jullie van de apostelen hebben ontvangen.</verse>
				<verse number="3">Jullie moeten bovenal weten dat er tegen het einde van de tijd spotters zullen komen, die hun eigen verlangens zullen volgen en die spottend zullen vragen:</verse>
				<verse number="4">‘Waar is Gods beloofde komst? Want sinds het overlijden van onze voorouders blijft alles zoals het vanaf het begin van de schepping is geweest.’</verse>
				<verse number="5">Zij houden er bewust geen rekening mee dat het heelal lang geleden is ontstaan doordat God het bevel gaf, en de aarde werd gevormd vanuit het water en te midden van het water.</verse>
				<verse number="6">Het was ook door water – door de zondvloed – dat de toenmalige wereld werd vernietigd.</verse>
				<verse number="7">En door hetzelfde bevel van God worden het huidige heelal en de huidige aarde bewaard, om te worden verbrand op de Oordeelsdag. Ook de goddelozen zullen dan worden vernietigd.</verse>
				<verse number="8">Met één ding moeten jullie goed rekening houden, beste vrienden: één dag is voor de Heer als duizend jaar en duizend jaar als één dag.</verse>
				<verse number="9">De Heer treuzelt niet met wat Hij heeft beloofd, al vinden sommigen dat Hij treuzelt. Integendeel, Hij heeft geduld met jullie: Hij wil niet dat er iemand verloren gaat, maar dat alle mensen tot inkeer komen.</verse>
				<verse number="10">De Dag van de Heer zal komen als een dief. Dan zal het heelal met veel lawaai vergaan en zullen de elementen brandend uiteenvallen. De aarde en alles wat daar gebeurt zullen worden onthuld.</verse>
				<verse number="11">Omdat alles op die manier zal te gronde gaan, moeten jullie je zuiver en vol eerbied voor God gedragen.</verse>
				<verse number="12">Kijk uit naar de Dag van God – waarop het heelal door brand wordt verwoest en de elementen door hitte worden verteerd – en breng de komst ervan dichterbij.</verse>
				<verse number="13">Op grond van Gods belofte kijken wij uit naar een nieuw heelal met een nieuwe aarde, waar gerechtigheid zal wonen.</verse>
				<verse number="14">Beste vrienden, aangezien jullie hiernaar uitkijken, moeten jullie je uiterste best doen om dan smetteloos en onberispelijk te worden aangetroffen, in vrede met Hem.</verse>
				<verse number="15">Bedenk dat het geduld van onze Heer mensen in staat stelt om gered te worden, zoals onze geliefde broeder Paulus ook al aan jullie schreef met de wijsheid die hem is gegeven,</verse>
				<verse number="16">en zoals hij schrijft in al zijn brieven over dit onderwerp. Sommige zaken in die brieven zijn moeilijk te begrijpen en worden door onkundige en onstandvastige mensen verdraaid. Ze doen dat trouwens ook met de overige Schriften en het zal tot hun eigen ondergang leiden.</verse>
				<verse number="17">Beste vrienden, omdat jullie dit al weten, moeten jullie waakzaam zijn en je niet laten meeslepen op het dwaalspoor van wetteloze mensen. Laat je niet van je stuk brengen,</verse>
				<verse number="18">maar laat de genade en kennis van onze Heer en redder Jezus Christus in je groeien. Hem komt alle eer toe, nu en tot in eeuwigheid. Amen.</verse>
			</chapter>
		</book>
		<book number="62">
			<chapter number="1">
				<verse number="1">Het Woord dat leven geeft, bestaat reeds vanaf het begin. Wij hebben dat Woord gehoord en met eigen ogen gezien; we hebben het bekeken en met onze eigen handen aangeraakt.</verse>
				<verse number="2">Dat leven is geopenbaard; wij hebben het gezien en wij getuigen daarvan. Wij verkondigen jullie het eeuwig leven, dat bij de Vader was en aan ons is geopenbaard.</verse>
				<verse number="3">Wij verkondigen wat wij gezien en gehoord hebben ook aan jullie, opdat jullie met ons verbonden zullen zijn. En wij zijn verbonden met de Vader en met zijn Zoon Jezus Christus.</verse>
				<verse number="4">Wij schrijven deze brief opdat onze vreugde compleet zal zijn.</verse>
				<verse number="5">Dit is de boodschap die wij van Hem hebben gehoord en aan jullie verkondigen: God is licht, en er is in Hem in het geheel geen duisternis.</verse>
				<verse number="6">Als wij zeggen dat we met Hem verbonden zijn terwijl we in het duister leven, dan liegen we en leven we niet volgens de waarheid.</verse>
				<verse number="7">Maar als we in het licht leven, zoals Hij zelf in het licht is, dan zijn we met elkaar verbonden en reinigt het bloed van Jezus, zijn Zoon, ons van alle zonden.</verse>
				<verse number="8">Als we zeggen dat we zonder zonde zijn, misleiden we onszelf en woont de waarheid niet in ons.</verse>
				<verse number="9">Maar als we onze zonden bekennen aan Degene die trouw en rechtvaardig is, zal Hij onze zonden vergeven en ons reinigen van al ons kwaad.</verse>
				<verse number="10">Maar als we zeggen dat we nooit gezondigd hebben, maken we Hem uit voor leugenaar en woont hetgeen Hij heeft gezegd niet in ons.</verse>
			</chapter>
			<chapter number="2">
				<verse number="1">Mijn lieve kinderen, ik schrijf jullie deze brief opdat jullie niet zondigen. Als iemand echter toch zondigt, dan hebben we Iemand die voorspraak voor ons doet bij de Vader: Jezus Christus, de Rechtvaardige.</verse>
				<verse number="2">Hij is bovendien het zoenoffer voor onze zonden, en niet enkel voor de onze maar ook voor die van de hele wereld.</verse>
				<verse number="3">Dat we Hem kennen blijkt uit het feit dat we ons aan zijn geboden houden.</verse>
				<verse number="4">Wie zegt dat hij Hem kent, maar zich niet aan zijn geboden houdt, is een leugenaar en de waarheid woont niet in hem.</verse>
				<verse number="5">Als iemand zich daarentegen houdt aan hetgeen God zegt, is hij werkelijk volgroeid in zijn liefde voor God. Daaruit blijkt dat we bij Hem horen.</verse>
				<verse number="6">Wie zegt dat hij met Christus verbonden is, behoort te leven zoals Christus heeft geleefd.</verse>
				<verse number="7">Beste vrienden, wat ik jullie schrijf is geen nieuw gebod, maar een oud gebod waarover jullie al vanaf het begin beschikken. Het oude gebod is de boodschap die jullie hebben gehoord.</verse>
				<verse number="8">Tegelijkertijd is hetgeen ik jullie schrijf een nieuw gebod, waarvan de realisatie zichtbaar is in Hem en in jullie, want de duisternis is aan het verdwijnen en het ware licht schijnt reeds.</verse>
				<verse number="9">Wie zegt dat hij zich in het licht bevindt maar zijn broeder of zuster hatelijk behandelt, bevindt zich nog altijd in de duisternis.</verse>
				<verse number="10">Als iemand liefdevol met zijn broeder of zuster omgaat, leeft hij in het licht en is er voor hem geen aanleiding om te struikelen.</verse>
				<verse number="11">Maar wie zijn broeder of zuster hatelijk behandelt, bevindt zich in de duisternis. Hij wandelt in de duisternis zonder te weten waar hij naartoe gaat, want door de duisternis kan hij niet zien.</verse>
				<verse number="12">Lieve kinderen, ik schrijf jullie dat jullie zonden zijn vergeven dankzij Jezus.</verse>
				<verse number="13">Ouderen, aan jullie schrijf ik dat jullie Hem kennen, die al vanaf het begin bestaat. Jongeren, aan jullie schrijf ik dat jullie de duivel hebben overwonnen.</verse>
				<verse number="14">Kinderen, aan jullie schrijf ik dat jullie de Vader kennen. Ouderen, aan jullie schrijf ik dat jullie Hem kennen, die al vanaf het begin bestaat. Jongeren, aan jullie schrijf ik dat jullie sterk zijn: de boodschap van God woont in jullie en jullie hebben de duivel overwonnen.</verse>
				<verse number="15">Heb de wereld en hetgeen zich in de wereld bevindt niet lief. Als iemand de wereld liefheeft, heeft hij de Vader niet lief.</verse>
				<verse number="16">Want alles wat zich in de wereld bevindt – de zaken waarnaar de zondige natuur verlangt, de dingen waarnaar ogen begeerlijk kijken en een arrogante levensstijl – komt niet van de Vader, maar van de wereld.</verse>
				<verse number="17">De wereld en alles wat zij bevat waarnaar mensen verlangen, zullen verdwijnen. Maar wie doet wat God wil, leeft voor eeuwig.</verse>
				<verse number="18">Kinderen, het laatste uur is aangebroken. Zoals jullie hebben gehoord, moet de antichrist komen. En nu zijn er al veel antichristen verschenen; daaruit blijkt dat het laatste uur is aangebroken.</verse>
				<verse number="19">Die mensen komen uit ons midden, maar ze horen niet bij ons. Als ze wel bij ons zouden horen, dan zouden ze bij ons gebleven zijn, maar hieruit blijkt dat ze geen van allen bij ons horen.</verse>
				<verse number="20">Jullie daarentegen zijn door de Heilige gezalfd en jullie kennen de waarheid.</verse>
				<verse number="21">Ik schrijf jullie dus niet omdat jullie de waarheid niet zouden kennen, want jullie kennen die wél, en uit de waarheid komt geen enkele leugen voort.</verse>
				<verse number="22">Wie is dus de leugenaar? Hij die ontkent dat Jezus de Messias is; dat is de antichrist, degene die zowel de Vader als de Zoon verloochent.</verse>
				<verse number="23">Niemand die de Zoon verloochent, hoort bij de Vader, maar wie de Zoon erkent, hoort bij de Vader.</verse>
				<verse number="24">Daarom moeten jullie je houden aan hetgeen jullie vanaf het begin hebben gehoord. En als jullie je houden aan hetgeen jullie vanaf het begin hebben gehoord, dan blijven jullie met de Zoon en de Vader verbonden.</verse>
				<verse number="25">En dit is wat Hij ons heeft beloofd: het eeuwig leven.</verse>
				<verse number="26">Ik schrijf jullie deze brief over de mensen die jullie proberen te misleiden.</verse>
				<verse number="27">Het is toch niet nodig dat iemand jullie onderwijst? Immers, de Heilige Geest is als een zalving die jullie van Christus hebben ontvangen; Hij rust op jullie en onderwijst jullie over alles. Wat Hij jullie leert is de waarheid en geen leugen. Blijf dus met Christus verbonden, in overeenstemming met dat onderwijs.</verse>
				<verse number="28">Kortom, lieve kinderen, blijf met Hem verbonden. Dan zullen wij vol vertrouwen zijn wanneer Hij verschijnt, en ons niet tegenover Hem schamen wanneer Hij komt.</verse>
				<verse number="29">Zoals jullie weten, is Hij rechtvaardig; erken dan ook dat ieder die rechtvaardig handelt, van God het nieuwe leven heeft gekregen.</verse>
			</chapter>
			<chapter number="3">
				<verse number="1">Kijk eens wat een liefde de Vader ons heeft geschonken! Wij worden Gods kinderen genoemd, en dat zijn wij ook. De reden dat de wereld ons niet als zodanig erkent is dat ze Hem niet kent.</verse>
				<verse number="2">Beste vrienden, nu zijn wij Gods kinderen en wat wij later zullen zijn is nog niet duidelijk. Maar we weten dat wanneer Hij verschijnt, we zullen zijn als Hem, omdat we Hem zullen zien zoals Hij is.</verse>
				<verse number="3">En ieder die zijn verschijning verwacht, maakt zich rein, net zoals Christus rein is.</verse>
				<verse number="4">Ieder die zondigt, overtreedt Gods wetten, want zondigen is Gods wet overtreden.</verse>
				<verse number="5">Maar zoals jullie weten, is Christus verschenen om zonden weg te nemen en zelf heeft Hij ook nooit gezondigd.</verse>
				<verse number="6">Ieder die met Christus verbonden blijft, behoort dus niet te zondigen. Ieder die wel blijft zondigen, heeft Hem nooit gezien en kent Hem niet.</verse>
				<verse number="7">Lieve kinderen, laat niemand jullie misleiden. Wie rechtvaardig leeft, is rechtvaardig, net zoals de Zoon rechtvaardig is.</verse>
				<verse number="8">En wie een zondig leven leidt, hoort bij de duivel, want de duivel zondigt al vanaf het begin. Het is om de daden van de duivel te vernietigen dat de Zoon van God is verschenen.</verse>
				<verse number="9">Wie van God het nieuwe leven heeft gekregen, stopt met zondigen, want het leven dat God schenkt, is in hem gezaaid. Hij kan niet blijven zondigen, want hij heeft van God het nieuwe leven gekregen.</verse>
				<verse number="10">Hieraan is te zien wie de kinderen van God zijn en wie de kinderen van de duivel: wie niet rechtvaardig leeft en niet liefdevol omgaat met zijn broeders en zusters, hoort niet bij God.</verse>
				<verse number="11">Dit is wat jullie vanaf het begin hebben horen verkondigen: we moeten liefdevol met elkaar omgaan.</verse>
				<verse number="12">Wees dus niet zoals Kaïn. Hij hoorde bij de duivel en vermoordde zijn broer. En waarom vermoordde hij hem? Omdat zijn gedrag slecht was en dat van zijn broer goed.</verse>
				<verse number="13">Broeders en zusters, wees niet verbaasd als de wereld jullie hatelijk behandelt.</verse>
				<verse number="14">Aan onze liefdevolle omgang met elkaar, als broeders en zusters, is te zien dat wij van de dood naar het leven zijn overgegaan. Wie echter niet liefdevol met andere christenen omgaat, bevindt zich nog altijd in het domein van de dood.</verse>
				<verse number="15">Ieder die zijn broeder of zuster hatelijk behandelt, is een moordenaar. En zoals jullie weten beschikt een moordenaar niet over het eeuwig leven.</verse>
				<verse number="16">Wat liefde is, weten we doordat Hij zijn leven voor ons heeft gegeven. En wij behoren ons leven voor onze broeders en zusters te geven.</verse>
				<verse number="17">Als iemand die zelf voldoende heeft om van te leven, ziet dat zijn broeder of zuster gebrek lijdt, en als hij dan weigert om mededogen te hebben, hoe kan hij dan zijn liefde voor God behouden?</verse>
				<verse number="18">Lieve kinderen, laten wij elkaar niet liefhebben door middel van woorden of mooie praatjes, maar met daden die de echtheid van onze liefde bewijzen.</verse>
				<verse number="19">Dan zullen we weten dat we bij de waarheid horen, zodat we met een gerust geweten voor God kunnen staan,</verse>
				<verse number="20">zelfs als ons geweten ons veroordeelt. Want God is machtiger dan ons geweten en Hij weet alles.</verse>
				<verse number="21">Beste vrienden, als ons geweten ons niet veroordeelt, mogen we God vrijmoedig benaderen.</verse>
				<verse number="22">Dan ontvangen we wat we van Hem vragen, omdat we ons aan zijn geboden houden en doen wat Hem bevalt.</verse>
				<verse number="23">En dit is zijn gebod: wij moeten ons vertrouwen stellen op zijn Zoon Jezus Christus en liefdevol met elkaar omgaan, zoals Hij ons heeft bevolen.</verse>
				<verse number="24">Wie zich aan zijn geboden houdt, blijft met Hem verbonden; dan zal Hij in hem wonen. Dat Hij in ons woont blijkt uit het feit dat Hij ons de Geest heeft geschonken.</verse>
			</chapter>
			<chapter number="4">
				<verse number="1">Beste vrienden, geloof niet iedereen die geestelijk beweert te zijn, maar controleer of iemand zich door Gods Geest laat leiden. Er zijn namelijk veel valse profeten op uitgegaan, de wereld in.</verse>
				<verse number="2">Hieruit blijkt iemand zich door Gods Geest laat leiden: iedereen die erkent dat Jezus Christus als mens is gekomen, laat zich leiden door Gods Geest.</verse>
				<verse number="3">En iedereen die Jezus niet erkent, laat zich leiden door een geest die niet van God komt, maar van de antichrist. Jullie hadden al gehoord dat die zou komen en hij is nu reeds in de wereld actief.</verse>
				<verse number="4">Jullie horen bij God, lieve kinderen, en jullie hebben die valse profeten overwonnen, omdat Hij die in jullie woont machtiger is dan hij die in de wereld actief is.</verse>
				<verse number="5">Die valse profeten horen bij de wereld en zeggen wat de wereld zegt; daarom luistert de wereld naar hen.</verse>
				<verse number="6">Wij horen bij God en wie God kent luistert naar ons, maar wie niet bij God hoort luistert niet naar ons. Daaruit blijkt of iemand wordt geleid door de Geest van de waarheid of door een misleidende geest.</verse>
				<verse number="7">Beste vrienden, laten we liefdevol met elkaar omgaan, want de liefde komt uit God voort en iedereen die liefdevol met anderen omgaat, heeft van God het nieuwe leven gekregen en kent God.</verse>
				<verse number="8">Maar wie niet liefdevol met anderen omgaat, kent God niet, want God is liefde.</verse>
				<verse number="9">Gods liefde voor ons is zichtbaar geworden doordat God zijn enige Zoon naar de wereld heeft gezonden, opdat wij dankzij Hem zouden leven.</verse>
				<verse number="10">Dit is wat liefde is: niet dat wij God liefhadden, maar dat Hij ons liefhad en zijn Zoon heeft gezonden als zoenoffer voor onze zonden.</verse>
				<verse number="11">Beste vrienden, aangezien God ons zo liefhad, behoren wij ook liefdevol met elkaar om te gaan.</verse>
				<verse number="12">Niemand heeft ooit God gezien. Als wij liefdevol met elkaar omgaan, woont God in ons en is onze liefde voor God volgroeid.</verse>
				<verse number="13">Dat wij met Hem verbonden zijn en dat Hij in ons woont, blijkt uit het feit dat Hij ons zijn Geest heeft geschonken.</verse>
				<verse number="14">Wij hebben gezien – en we getuigen ervan – dat de Vader de Zoon heeft gezonden om de wereld te redden.</verse>
				<verse number="15">Als iemand belijdt dat Jezus de Zoon van God is, is hij met God verbonden en woont God in hem.</verse>
				<verse number="16">Wij hebben de liefde leren kennen die God voor ons heeft, en we vertrouwen erop. God is liefde en wie liefdevol met anderen omgaat, is met God verbonden en God woont in hem.</verse>
				<verse number="17">Zo raakt onze onderlinge liefde volgroeid, zodat we de Oordeelsdag vol vertrouwen kunnen tegemoetzien omdat we, hoewel we nog in deze wereld zijn, zijn zoals Christus.</verse>
				<verse number="18">Angst maakt geen deel uit van de liefde. Integendeel, de volgroeide liefde verdrijft de angst, want angst veronderstelt straf en als iemand bang is, is zijn liefde nog niet volgroeid.</verse>
				<verse number="19">Wij hebben lief omdat Hij ons eerst liefhad.</verse>
				<verse number="20">Als iemand zegt dat hij God liefheeft terwijl hij zijn broeder of zuster hatelijk behandelt, is hij een leugenaar. Immers, als hij zijn broeder of zuster die hij kan zien, niet liefheeft, dan kan hij de God die hij niet heeft gezien, ook niet liefhebben.</verse>
				<verse number="21">En dit is dan ook het gebod dat Hij ons heeft gegeven: wie God liefheeft, moet ook zijn broeders en zusters liefdevol behandelen.</verse>
			</chapter>
			<chapter number="5">
				<verse number="1">Wie gelooft dat Jezus de Messias is, heeft van God het nieuwe leven gekregen en wie de Vader liefheeft, heeft ook zijn kinderen lief.</verse>
				<verse number="2">Dat we Gods kinderen liefhebben, blijkt uit het feit dat we God liefhebben en zijn geboden naleven.</verse>
				<verse number="3">Want liefde voor God betekent dat we ons aan zijn geboden houden. En zijn geboden zijn niet te zwaar.</verse>
				<verse number="4">Ieder die van God het nieuwe leven heeft gekregen, overwint de wereld. En we overwinnen de wereld door ons geloof.</verse>
				<verse number="5">Wie is het die de wereld overwint? Enkel hij die gelooft dat Jezus de Zoon van God is.</verse>
				<verse number="6">Jezus Christus is Degene die is gekomen doorheen water en bloed. Niet alleen door water, maar door water en bloed. En de Geest getuigt daarvan, want Hij is de waarheid.</verse>
				<verse number="7">Er zijn dus drie getuigen:</verse>
				<verse number="8">de Geest, het water en het bloed. En hun getuigenissen stemmen overeen.</verse>
				<verse number="9">Als je de getuigenis van mensen aanvaardt, dan moet je beseffen dat Gods getuigenis nog krachtiger is, en Gods getuigenis betreft zijn Zoon.</verse>
				<verse number="10">Wie in de Zoon van God gelooft, heeft deze getuigenis aanvaard. Wie echter niet gelooft, maakt God uit voor leugenaar, doordat hij de getuigenis die God over zijn Zoon heeft gegeven niet gelooft.</verse>
				<verse number="11">Gods getuigenis houdt in dat God ons het eeuwig leven heeft geschonken en dat leven is beschikbaar via zijn Zoon.</verse>
				<verse number="12">Wie de Zoon heeft, heeft het leven, maar wie de Zoon van God niet heeft, heeft het leven niet.</verse>
				<verse number="13">Ik schrijf deze brief aan jullie die je vertrouwen op de Zoon van God hebben gesteld, opdat jullie weten dat jullie het eeuwig leven hebben.</verse>
				<verse number="14">Wij mogen God vrijmoedig benaderen, want als wij Hem om iets vragen dat met zijn wil overeenstemt, zal Hij naar ons luisteren.</verse>
				<verse number="15">En omdat we weten dat Hij naar ons luistert, wat we ook vragen, mogen we er zeker van zijn dat we zullen ontvangen wat we van Hem hebben gevraagd.</verse>
				<verse number="16">Als iemand ziet dat zijn broeder of zuster een zonde begaat die niet tot de dood leidt, moet hij bidden; dan zal die persoon het leven behouden. Er bestaat ook zonde die tot de dood leidt; ik zeg niet dat je dan ook moet bidden.</verse>
				<verse number="17">Iedere onrechtmatige daad is zonde en er is zonde die niet tot de dood leidt.</verse>
				<verse number="18">Wij weten dat wie van God het nieuwe leven heeft gekregen, niet zondigt. Immers, wie van God het nieuwe leven heeft gekregen, wordt beschermd, zodat de duivel geen vat op hem heeft.</verse>
				<verse number="19">We weten dat wij bij God horen en dat de hele wereld in de macht van de duivel is.</verse>
				<verse number="20">Ook weten we dat de Zoon van God is gekomen om ons inzicht te geven, opdat wij de ware God zouden kennen. Wij zijn dus met de ware God verbonden, doordat we met zijn Zoon Jezus Christus verbonden zijn – en Hij is de ware God en het eeuwig leven.</verse>
				<verse number="21">Lieve kinderen, wees op je hoede voor de afgoden.</verse>
			</chapter>
		</book>
		<book number="63">
			<chapter number="1">
				<verse number="1">Van: de oudste. Aan: de uitverkoren vrouw en haar kinderen. Ik heb jullie werkelijk lief – en niet alleen ik, maar ook iedereen die de waarheid kent</verse>
				<verse number="2">– doordat de waarheid in ons woont en voor altijd bij ons zal zijn.</verse>
				<verse number="3">Ik bid dat wij genade, mededogen en vrede mogen ontvangen van God, de Vader, en van Jezus Christus, de Zoon van de Vader, zodat we kunnen leven in overeenstemming met de waarheid en vol liefde.</verse>
				<verse number="4">Ik was bijzonder verheugd om te ontdekken dat sommige van je kinderen zich door de waarheid laten leiden, in overeenstemming met het gebod dat wij van de Vader hebben ontvangen.</verse>
				<verse number="5">En nu vraag ik jou, lieve vrouw, dat we liefdevol met elkaar omgaan. Het is geen nieuw gebod dat ik schrijf, we hebben dit vanaf het begin gehad.</verse>
				<verse number="6">Liefde is: leven overeenkomstig Gods geboden. Dit is het gebod dat jullie vanaf het begin hebben gehoord; dit is hoe jullie moeten leven.</verse>
				<verse number="7">Er zijn namelijk veel bedriegers op uitgegaan, de wereld in, die ontkennen dat Jezus Christus, toen Hij naar de wereld kwam, een menselijk lichaam had. Zij zijn als de bedrieger en de antichrist.</verse>
				<verse number="8">Wees op je hoede; zorg dat jullie de vruchten van onze arbeid niet verliezen, maar dat jullie de volle beloning ontvangen.</verse>
				<verse number="9">Als iemand zaken toevoegt in plaats van zich te houden aan de leer van Christus, dan hoort hij niet bij God. Wie zich wel aan zijn leer houdt, hoort zowel bij de Vader als bij de Zoon.</verse>
				<verse number="10">Als iemand die deze leer niet brengt naar jullie toe komt, verwelkom hem dan niet in je huis. Je mag hem zelfs niet als een broeder begroeten,</verse>
				<verse number="11">want wie zo iemand als een broeder begroet, wordt medeplichtig aan diens slechte daden.</verse>
				<verse number="12">Er is veel dat ik jullie wil schrijven, maar ik wil dat niet doen met inkt op papyrus. Ik hoop naar jullie toe te komen en persoonlijk met jullie te spreken; dan zal onze vreugde compleet zijn.</verse>
				<verse number="13">De kinderen van je uitverkoren zuster groeten jullie.</verse>
			</chapter>
		</book>
		<book number="64">
			<chapter number="1">
				<verse number="1">Van: de oudste. Aan: Gajus, mijn goede vriend, die mij oprecht dierbaar is.</verse>
				<verse number="2">Beste vriend, ik wens je toe dat je het in alle opzichten goed mag stellen en dat het met je lichamelijke gezondheid even goed mag gaan als met je ziel.</verse>
				<verse number="3">Ik was zeer verheugd toen er geloofsgenoten waren aangekomen die van je oprechtheid getuigden – hoe je volgens de waarheid leeft.</verse>
				<verse number="4">Niets verheugt mij meer dan te horen dat mijn kinderen volgens de waarheid leven.</verse>
				<verse number="5">Beste vriend, je bent trouw in alles wat je voor je geloofsgenoten doet, zelfs wanneer je hen niet kent.</verse>
				<verse number="6">Zij hebben aan de kerkgemeenschap getuigd van je liefdebetoon. Je zou er goed aan doen hen voor hun verdere reis toe te rusten en zo God te eren.</verse>
				<verse number="7">Zij zijn er namelijk op uitgegaan om Christus te verkondigen en ze ontvangen geen ondersteuning van niet-christenen.</verse>
				<verse number="8">Dergelijke mensen moeten we ondersteunen, want zo werken we mee aan het uitdragen van de waarheid.</verse>
				<verse number="9">Ik heb een brief aan de kerkgemeenschap geschreven, maar Diotrefes, die bij hen de eerste plaats wil innemen, weigert ons gezag te erkennen.</verse>
				<verse number="10">Wanneer ik kom, zal ik dus op zijn gedrag wijzen: hij verspreidt kwaadaardige praatjes over ons. En alsof dat niet genoeg is, weigert hij het gezag van zijn geloofsgenoten te erkennen. En wanneer iemand dat wel wil doen, weerhoudt hij die persoon daarvan en zet hij hem uit de kerkgemeenschap.</verse>
				<verse number="11">Beste vriend, volg niet het slechte, maar het goede na. Wie zich goed gedraagt, hoort bij God en wie zich slecht gedraagt, kent God niet.</verse>
				<verse number="12">Wat Demetrius betreft: iedereen spreekt lovend over hem en hun lof wordt door de feiten bevestigd. Wij voegen daar onze lovende getuigenis aan toe en zoals jullie weten is onze getuigenis betrouwbaar.</verse>
				<verse number="13">Ik heb veel aan je te schrijven, maar ik wil dat niet doen met inkt en een pen.</verse>
				<verse number="14">Ik hoop je binnenkort te zien en dan zullen we elkaar persoonlijk spreken.</verse>
				<verse number="15">Ik wens je vrede toe. De vrienden groeten je. Groet elk van de vrienden persoonlijk.</verse>
			</chapter>
		</book>
		<book number="65">
			<chapter number="1">
				<verse number="1">Van: Judas, dienaar van Jezus Christus en broer van Jakobus. Aan: de mensen die geroepen zijn om de liefde van God de Vader te ontvangen en door Jezus Christus te worden beschermd.</verse>
				<verse number="2">Ik wens jullie veel mededogen, vrede en liefde toe.</verse>
				<verse number="3">Beste vrienden, hoewel ik mij ijverig aan het voorbereiden was om jullie te schrijven over de redding die wij met elkaar gemeen hebben, zie ik mij nu genoodzaakt om jullie in deze brief op te roepen je volop in te zetten voor het geloof dat eens en voor altijd is doorgegeven aan de mensen die bij God horen.</verse>
				<verse number="4">Er zijn namelijk bepaalde mensen bij jullie binnengeslopen, van wie het vonnis reeds lang geleden is geveld. Het zijn goddelozen, die de genade van onze God misbruiken als voorwendsel voor losbandigheid en die onze enige Meester en Heer, Jezus Christus, verloochenen.</verse>
				<verse number="5">Daarom wil ik jullie eraan herinneren – hoewel jullie dit alles reeds weten – dat de Heer die eerst het volk uit het land Egypte had verlost, vervolgens de ongelovigen onder hen heeft gedood.</verse>
				<verse number="6">En de engelen die hun hemelse positie opgaven en hun woonplaats verlieten, houdt Hij in de duisternis in eeuwige boeien gevangen tot de Grote Oordeelsdag.</verse>
				<verse number="7">Hetzelfde geldt voor Sodom, Gomorra en de omliggende steden, die seksueel wangedrag pleegden en zich overgaven aan onnatuurlijke seksuele verlangens. Zij dienen nu als voorbeeld doordat ze met eeuwig vuur worden bestraft.</verse>
				<verse number="8">De dromers over wie ik het heb, doen als zij: ze verontreinigen hun eigen lichaam, verwerpen het gezag en belasteren de bovennatuurlijke machten.</verse>
				<verse number="9">De aartsengel Michaël daarentegen durfde geen beledigend oordeel uit te spreken toen hij onenigheid en ruzie met de duivel had over het lichaam van Mozes. Hij zei: “Moge de Heer je terechtwijzen.”</verse>
				<verse number="10">Maar deze mensen belasteren wat ze niet begrijpen. Ze zijn als dieren zonder verstand en wat ze van nature wél begrijpen wordt hun ondergang.</verse>
				<verse number="11">Wee hun, want ze zijn de weg van Kaïn opgegaan, geven zich omwille van het gewin over aan het bedrog van Bileam en komen om in de opstand van Korach.</verse>
				<verse number="12">Ze zijn een schandvlek op jullie gemeenschappelijke maaltijden: wanneer ze samen met jullie eten, bedienen ze zichzelf schaamteloos. Ze zijn regenloze wolken die door de wind worden voortgedreven, bomen die in de herfst geen vrucht dragen, ontworteld en helemaal dood.</verse>
				<verse number="13">Woeste zeegolven zijn ze, die hun eigen schande opschuimen, afgedwaalde sterren voor wie de donkerste duisternis voor eeuwig wordt gereedgehouden.</verse>
				<verse number="14">Henoch, die tot de zevende generatie na Adam behoorde, profeteerde over hen: “Kijk, de Heer komt met zijn duizenden heilige engelen,</verse>
				<verse number="15">om over alle mensen recht te spreken en hen allen te veroordelen voor de goddeloze daden die ze in hun goddeloosheid hebben gepleegd, en voor alle opstandige woorden die de goddeloze zondaars tegen Hem hebben gesproken.”</verse>
				<verse number="16">Mopperaars en klagers zijn ze, die hun eigen passies volgen, hoog opgeven over zichzelf, en anderen naar de mond praten om daar zelf beter van te worden.</verse>
				<verse number="17">Maar jullie, beste vrienden, denk aan de voorspellingen van de apostelen van onze Heer Jezus Christus.</verse>
				<verse number="18">Ze zeiden dat er tegen het einde van de tijd spotters zullen zijn die hun eigen goddeloze passies volgen.</verse>
				<verse number="19">Het zijn die spotters die verdeeldheid zaaien, hun instincten volgen en de Geest niet hebben.</verse>
				<verse number="20">Maar jullie, beste vrienden, moeten jezelf opbouwen in je zeer heilige geloof, bidden onder leiding van de Heilige Geest,</verse>
				<verse number="21">en vasthouden aan Gods liefde, vol verwachting van het mededogen van onze Heer Jezus Christus, die jullie het eeuwig leven zal schenken.</verse>
				<verse number="22">Heb mededogen met diegenen die twijfelen.</verse>
				<verse number="23">Red anderen door hen uit het vuur te trekken. Bij nog anderen moet jullie mededogen gepaard gaan met omzichtigheid: jullie moeten zelfs een afkeer hebben van hun kledij die ze met hun zondige lichaam hebben verontreinigd.</verse>
				<verse number="24">God kan jullie voor struikelen behoeden en ervoor zorgen dat jullie smetteloos en met grote blijdschap in zijn luisterrijke aanwezigheid komen te staan.</verse>
				<verse number="25">Aan Hem, de enige God, onze redder, komt de eer, majesteit, kracht en macht toe, door Jezus Christus onze Heer, en dat vooraleer de tijd begon, nu, en voor altijd. Amen.</verse>
			</chapter>
		</book>
		<book number="66">
			<chapter number="1">
				<verse number="1">Dit is de openbaring van Jezus Christus, door God aan Hem toevertrouwd opdat Hij zijn dienaren zou tonen wat spoedig moet gebeuren. Jezus Christus maakte deze openbaring aan zijn dienaar Johannes bekend door een engel naar hem toe te sturen.</verse>
				<verse number="2">En ik, Johannes, getuig van alles wat ik heb gezien – het is de boodschap van God en Jezus' getuigenis.</verse>
				<verse number="3">Je bent gezegend als je deze profetische woorden voorleest en je bent gezegend als je ze hoort en in acht neemt, want het moment dat deze dingen gaan gebeuren, is bijna aangebroken.</verse>
				<verse number="4">Van: Johannes. Aan: de zeven kerkgemeenschappen in Asia. Ik wens jullie de genade en vrede toe van Hem die is, die was en die komt, en van de zeven geesten voor zijn troon,</verse>
				<verse number="5">en van Jezus Christus. Hij is de betrouwbare getuige, die stierf en als eerste het nieuwe leven binnenging, de heerser over de koningen op aarde. Hij heeft ons lief en door zijn dood heeft Hij ons van onze zonden verlost.</verse>
				<verse number="6">Ook heeft Hij ons gemaakt tot koningen en priesters voor zijn God en Vader. Hem komt voor eeuwig de glorie en de macht toe. Amen.</verse>
				<verse number="7">Let op, Hij komt met de wolken. Dan zal iedereen Hem zien, zelfs zij die Hem doorstoken hadden. Alle volken op aarde zullen om Hem rouwen. Ja, amen.</verse>
				<verse number="8">“Ik ben de alfa en de omega”, zegt God, de Heer, Hij die is, die was en die komt, de Almachtige.</verse>
				<verse number="9">Ik, Johannes, ben jullie broeder en, door onze verbondenheid met Jezus, deelgenoot in de verdrukking, in Gods koninkrijk en in de volharding. Ik was op het eiland Patmos omdat ik de boodschap van God had verkondigd en van Jezus had getuigd.</verse>
				<verse number="10">Op de dag van de Heer werd ik door de Geest gegrepen. Ik hoorde achter me een stem, die zo luid was als een trompet.</verse>
				<verse number="11">De stem zei: “Schrijf hetgeen je ziet in een boek en stuur dat naar de zeven kerkgemeenschappen: naar Efeze, Smyrna, Pergamum, Tyatira, Sardes, Filadelfia en Laodicea.”</verse>
				<verse number="12">Ik draaide me om, om te zien waar de stem die me toesprak vandaan kwam. Toen ik me had omgedraaid, zag ik zeven gouden kandelaars.</verse>
				<verse number="13">Midden tussen de kandelaars zag ik Iemand die eruitzag als een mensenzoon. Hij was gekleed in een lang gewaad, met een brede gouden band om zijn borst.</verse>
				<verse number="14">Zijn haar was zo wit als witte wol, als sneeuw, en zijn ogen vlamden als vuur.</verse>
				<verse number="15">Zijn voeten glansden als brons dat in de oven gezuiverd is en zijn stem klonk als het bulderen van veel water.</verse>
				<verse number="16">In zijn rechterhand hield Hij zeven sterren en uit zijn mond kwam een scherp, tweesnijdend zwaard. Zijn gezicht schitterde als de zon wanneer die schijnt in haar volle sterkte.</verse>
				<verse number="17">Toen ik Hem zag, viel ik als dood aan zijn voeten neer. Hij legde zijn rechterhand op mij en zei: “Wees niet bang, Ik ben de eerste en de laatste.</verse>
				<verse number="18">Ik ben de levende: Ik ben dood geweest, maar kijk, Ik leef voor eeuwig en altijd. Ik heb de sleutels van de dood en het dodenrijk.</verse>
				<verse number="19">Schrijf op wat je ziet: wat er nu is en wat binnenkort zal gebeuren.</verse>
				<verse number="20">De zeven sterren in mijn rechterhand die je hebt gezien en de zeven gouden kandelaars hebben de volgende betekenis: de zeven sterren zijn de engelen van de zeven kerkgemeenschappen, en de zeven kandelaars zijn die zeven kerkgemeenschappen.</verse>
			</chapter>
			<chapter number="2">
				<verse number="1">Schrijf aan de engel van de kerkgemeenschap in Efeze: Hij die de zeven sterren in zijn rechterhand houdt en tussen de zeven gouden kandelaars wandelt, zegt:</verse>
				<verse number="2">‘Ik heb weet van jouw gedrag: je werkt hard, houdt vol en kan slechte mensen niet verdragen. Je hebt de mensen die zichzelf apostel noemen maar het niet zijn, getest en vastgesteld dat ze liegen.</verse>
				<verse number="3">Je houdt vol en je hebt om mijnentwil veel verdragen, zonder op te geven.</verse>
				<verse number="4">Maar wat Ik je kwalijk neem is dat je Mij niet meer liefhebt zoals voorheen.</verse>
				<verse number="5">Bedenk hoe diep je bent gevallen! Kom tot inkeer en gedraag je weer zoals vroeger. Want als je niet tot inkeer komt, zal Ik naar je toe komen en je kandelaar verwijderen.</verse>
				<verse number="6">Maar het pleit in je voordeel dat je net als Ik de Nikolaïeten haat.</verse>
				<verse number="7">Als je oren hebt, luister dan naar hetgeen de Geest tegen de kerkgemeenschappen zegt. Wie overwint, zal Ik laten eten van de levensboom die zich in Gods paradijs bevindt.’</verse>
				<verse number="8">Schrijf aan de engel van de kerkgemeenschap in Smyrna: Hij die de eerste en de laatste is, die dood is geweest en weer leeft, zegt:</verse>
				<verse number="9">‘Ik heb weet van jouw lijden en je armoede – hoewel je rijk bent. Ik weet ook hoe je wordt belasterd door de mensen die ten onrechte beweren dat ze joods zijn, maar die in feite Satan vereren.</verse>
				<verse number="10">Wees niet bang voor het lijden dat je staat te wachten. Let op, de duivel staat op het punt sommigen van jullie gevangen te laten zetten om jullie op de proef te stellen. Jullie zullen tien dagen lang lijden ondergaan. Wees trouw tot de dood en Ik zal je bekronen met het leven.</verse>
				<verse number="11">Als je oren hebt, luister dan naar hetgeen de Geest tegen de kerkgemeenschappen zegt. Wie overwint, zal geen schade ondervinden van de tweede dood.’</verse>
				<verse number="12">Schrijf aan de engel van de kerkgemeenschap in Pergamum: Hij die het scherpe, tweesnijdende zwaard heeft, zegt:</verse>
				<verse number="13">‘Ik weet waar jij woont – daar waar Satans troon staat. Toch hou je mijn naam in ere: je hebt je geloof in Mij niet verloochend, zelfs niet toen mijn trouwe getuige Antipas werd omgebracht, bij jullie in de woonplaats van Satan.</verse>
				<verse number="14">Maar wat Ik je kwalijk neem is dat er mensen bij jou zijn die zich houden aan de leer van Bileam. Hij leerde Balak hoe hij het volk Israël kon laten struikelen, zodat ze zouden eten van voedsel dat aan de afgoden gewijd was, en ontucht zouden plegen.</verse>
				<verse number="15">Zo is het ook bij jou: sommigen volgen de leer van de Nikolaïeten.</verse>
				<verse number="16">Kom tot inkeer; anders kom Ik spoedig naar je toe om hen te bestrijden met het zwaard uit mijn mond.</verse>
				<verse number="17">Als je oren hebt, luister dan naar hetgeen de Geest tegen de kerkgemeenschappen zegt. Wie overwint, zal Ik het verborgen manna geven. Ook zal Ik hem een wit steentje geven en op dat steentje zal een nieuwe naam staan, die niemand kent behalve de persoon die hem krijgt.’</verse>
				<verse number="18">Schrijf aan de engel van de kerkgemeenschap in Tyatira: Hij die ogen heeft als een vuurvlam en voeten als gezuiverd en gepoetst brons, zegt:</verse>
				<verse number="19">‘Ik heb weet van jouw gedrag: van je liefde, trouw, dienstbetoon en volharding. Je doet zelfs meer dan vroeger.</verse>
				<verse number="20">Maar wat Ik je kwalijk neem is dat je Izebel haar gang laat gaan. Die vrouw beweert dat ze een profetes is, maar ze misleidt mijn dienaren en leert hun ontucht te plegen en aan afgoden gewijd voedsel te eten.</verse>
				<verse number="21">Ik heb haar de tijd gegund om tot inkeer te komen, maar ze weigert zich van haar ontucht af te keren.</verse>
				<verse number="22">Let op, Ik zal haar ziek maken en degenen die ontucht met haar plegen zal Ik zwaar doen lijden, tenzij ze zich afkeren van het wangedrag dat ze van haar hebben geleerd.</verse>
				<verse number="23">Ik zal haar volgelingen een harde dood doen sterven. Dan zullen alle kerkgemeenschappen weten dat Ik het ben die gedachten en harten doorgrondt. En Ik zal elk van jullie loon naar werken geven.</verse>
				<verse number="24">Maar tegen de rest in Tyatira, degenen die deze leer niet aanhangen en de zogenaamde diepe dingen van Satan niet willen kennen, zeg Ik: “Ik leg jullie geen extra last op;</verse>
				<verse number="25">wel moeten jullie vasthouden wat je hebt, totdat Ik kom.”</verse>
				<verse number="26">Wie overwint, wie tot het einde doet wat Ik hem opdraag, zal Ik macht over de volken geven.</verse>
				<verse number="27">Hij zal over hen heersen met een ijzeren scepter, en ze zullen worden stukgeslagen als potten van de pottenbakker.</verse>
				<verse number="28">En zoals Ik van mijn Vader de macht heb gekregen, zal die persoon van Mij de morgenster krijgen.</verse>
				<verse number="29">Als je oren hebt, luister dan naar hetgeen de Geest tegen de kerkgemeenschappen zegt.’</verse>
			</chapter>
			<chapter number="3">
				<verse number="1">Schrijf aan de engel van de kerkgemeenschap in Sardes: Hij die de zeven geesten van God en de zeven sterren heeft, zegt: ‘Ik heb weet van jouw gedrag. Je hebt de reputatie dat je leeft, maar in feite ben je dood.</verse>
				<verse number="2">Wees waakzaam en versterk hetgeen bij jou nog leeft, zodat het niet sterft, want Ik heb gemerkt dat je gedrag tekortschiet in Gods ogen.</verse>
				<verse number="3">Denk terug aan hetgeen je hebt ontvangen en gehoord, hou je eraan en kom tot inkeer. Want als je niet waakzaam bent, zal Ik komen, onverwacht als een dief, en je zal niet weten op welk tijdstip Ik naar je toe kom.</verse>
				<verse number="4">Toch heb je enkele mensen in Sardes die hun kledij niet hebben vuilgemaakt en zij zullen, gekleed in het wit, leven waar Ik ben, omdat zij dat verdienen.</verse>
				<verse number="5">Wie overwint, zal net als zij in het wit gekleed worden. Ik zal zijn naam niet uit het boek van het leven schrappen en Ik zal tegenover mijn Vader en zijn engelen verklaren dat hij bij Mij hoort.</verse>
				<verse number="6">Als je oren hebt, luister dan naar hetgeen de Geest tegen de kerkgemeenschappen zegt.’</verse>
				<verse number="7">Schrijf aan de engel van de kerkgemeenschap in Filadelfia: Hij die heilig en betrouwbaar is en die de sleutel van David heeft – wat Hij opent kan niemand sluiten en wat Hij sluit kan niemand openen – zegt:</verse>
				<verse number="8">‘Ik heb weet van jouw gedrag. Let op, Ik heb een deur voor je geopend die niemand kan sluiten. Ik weet dat je slechts weinig macht hebt, maar je hebt je aan mijn woorden gehouden en je hebt Mij niet verloochend.</verse>
				<verse number="9">Ik zal de mensen die Satan vereren – zij beweren ten onrechte dat ze joods zijn, maar ze liegen – dwingen om naar je toe te komen om zich aan je voeten neer te werpen in het besef dat Ik je liefheb.</verse>
				<verse number="10">Omdat je hebt volgehouden, zoals Ik je had opgedragen, zal Ik je beschermen in de tijd van beproeving die de hele wereld binnenkort moet doorstaan.</verse>
				<verse number="11">Ik kom spoedig. Hou vast wat je hebt; dan zal niemand je kroon wegnemen.</verse>
				<verse number="12">Wie overwint, zal Ik maken tot een pilaar in de tempel van mijn God; hij zal daar altijd blijven staan. Bovendien zal Ik de naam van mijn God op hem schrijven, én de naam van de stad van mijn God – het nieuwe Jeruzalem dat uit de hemel komt, bij mijn God vandaan – én ook mijn eigen nieuwe naam.</verse>
				<verse number="13">Als je oren hebt, luister dan naar hetgeen de Geest tegen de kerkgemeenschappen zegt.’</verse>
				<verse number="14">Schrijf aan de engel van de kerkgemeenschap in Laodicea: Hij die Amen heet, de trouwe en betrouwbare getuige, de oorsprong van alles wat God heeft geschapen, zegt:</verse>
				<verse number="15">‘Ik heb weet van jouw gedrag. Je bent niet heet of koud. Ik zou willen dat je heet of koud bent.</verse>
				<verse number="16">Maar omdat je lauw bent, en niet heet of koud, zal Ik je uitspuwen.</verse>
				<verse number="17">Je beweert dat je rijk bent en aan niets gebrek hebt, maar je beseft niet dat je miserabel, beklagenswaardig, arm, blind en naakt bent.</verse>
				<verse number="18">Daarom raad Ik je aan, goud van Mij te kopen dat met vuur gezuiverd is, zodat je rijk zal zijn; ook witte kleren om je mee te kleden, zodat je je niet voor je naaktheid hoeft te schamen, en oogzalf om je ogen te verzorgen, zodat je zal kunnen zien.</verse>
				<verse number="19">Ik vermaan en corrigeer de mensen van wie Ik houd. Toon dus je ijver en kom tot inkeer.</verse>
				<verse number="20">Let op, Ik sta voor de deur en Ik klop aan. Als iemand mijn stem hoort en de deur opent, zal Ik bij hem binnenkomen en dan zullen we samen eten.</verse>
				<verse number="21">Wie overwint, zal naast Mij op mijn troon mogen zitten, net zoals Ik heb overwonnen en naast mijn Vader op zijn troon heb plaatsgenomen.</verse>
				<verse number="22">Als je oren hebt, luister dan naar hetgeen de Geest tegen de kerkgemeenschappen zegt.’”</verse>
			</chapter>
			<chapter number="4">
				<verse number="1">Daarna zag ik in de hemel een open deur. De stem die ik eerder had gehoord, die als een trompet had geklonken toen Hij mij toesprak, zei tegen mij: “Kom naar hierboven, dan zal Ik je tonen wat hierna moet gebeuren.”</verse>
				<verse number="2">Ik raakte onmiddellijk door de Geest overmand en zag in de hemel een troon staan, waarop Iemand zat.</verse>
				<verse number="3">Hij die daar zat, schitterde als een jaspissteen, als sardius. En rondom de troon zag ik een regenboog die straalde als een smaragd.</verse>
				<verse number="4">Rondom de troon stonden nog 24 tronen; daarop zaten 24 oudsten. Zij waren gekleed in witte gewaden en hadden elk een gouden kroon op het hoofd.</verse>
				<verse number="5">Uit de troon kwamen bliksemschichten en donderslagen. Voor de troon stonden zeven brandende fakkels; dat zijn de zeven geesten die bij God horen.</verse>
				<verse number="6">Voor de troon bevond zich ook iets dat leek op een zee van glas, zo helder als kristal. Rondom de troon, aan alle vier zijden, stonden vier wezens, die zowel voor- als achteraan vol ogen zaten.</verse>
				<verse number="7">Het eerste wezen leek op een leeuw, het tweede wezen op een jonge stier, het derde wezen had een gezicht als dat van een mens en het vierde wezen leek op een vliegende adelaar.</verse>
				<verse number="8">De vier wezens hadden elk zes vleugels, die zowel boven- als onderaan vol ogen zaten. De wezens zingen onophoudelijk, dag en nacht: “Heilig, heilig, heilig is de Heer, God, de Almachtige, Hij die was en die is en die komt.”</verse>
				<verse number="9">Telkens wanneer de wezens lof, eer en dank toezingen aan Degene die op de troon zit, die voor eeuwig en altijd leeft,</verse>
				<verse number="10">laten de 24 oudsten zich neervallen voor Degene die op de troon zit. Dan aanbidden ze Degene die voor eeuwig en altijd leeft en leggen ze hun kroon voor de troon neer. Daarbij zingen ze:</verse>
				<verse number="11">“U, Heer, onze God, bent het waard om glorie, eer en macht te ontvangen, want U heeft alles geschapen, en de schepping bestaat omdat U dat wil.”</verse>
			</chapter>
			<chapter number="5">
				<verse number="1">Toen zag ik in de rechterhand van Degene die op de troon zit een boekrol, die aan beide zijden beschreven was en met zeven zegels was verzegeld.</verse>
				<verse number="2">Ook zag ik een machtige engel, die luid riep: “Wie is waardig genoeg om de zegels te verbreken en het boek te openen?”</verse>
				<verse number="3">Er was niemand in de hemel, op aarde of onder de aarde die in staat was de boekrol te openen en in te zien.</verse>
				<verse number="4">Ik begon heftig te wenen omdat er niemand waardig genoeg werd geacht om de boekrol te openen en in te zien.</verse>
				<verse number="5">Toen zei een van de oudsten tegen mij: “Stop met wenen, want de leeuw van de stam Juda, de afstammeling van David, heeft gezegevierd en mag de boekrol met de zeven zegels openen.”</verse>
				<verse number="6">Toen zag ik op de troon, midden tussen de vier wezens en de oudsten, een lam staan. Het zag eruit alsof het geslacht was. Het had zeven hoorns en zeven ogen; dat zijn de zeven geesten die bij God horen en die naar de hele aarde waren uitgezonden.</verse>
				<verse number="7">Het lam begaf zich naar Hem die op de troon zit, om de boekrol uit diens rechterhand te ontvangen.</verse>
				<verse number="8">Zodra het lam de boekrol had ontvangen, lieten de vier wezens en de vierentwintig oudsten zich voor Hem neervallen. Elk van hen had een harp en ook een gouden schaal vol wierook; dat zijn de gebeden van de mensen die bij God horen.</verse>
				<verse number="9">Ze zongen dit nieuwe lied: “U bent waardig om de boekrol te ontvangen en zijn zegels te verbreken, want U bent geslacht en met uw bloed heeft U mensen voor God vrijgekocht uit alle stammen, taalgroepen, volken en naties.</verse>
				<verse number="10">U heeft hen gemaakt tot koningen en priesters voor God en zij zullen regeren op aarde.”</verse>
				<verse number="11">Terwijl ik toekeek, hoorde ik de stemmen van vele engelen, die zich rondom de troon, de wezens en de oudsten bevonden. Het waren er miljoenen.</verse>
				<verse number="12">Ze zongen luid: “Het lam dat geslacht is, is het waard om de macht, de rijkdom, de wijsheid, de kracht, de eer, de glorie en de zegen te ontvangen!”</verse>
				<verse number="13">Toen hoorde ik alles wat in de hemel en op aarde en onder de aarde en in de zee leeft – kortom: de hele schepping – zingen: “Aan Hem die op de troon zit en aan het lam komen de zegen, de eer, de glorie en de heerschappij toe, voor eeuwig en altijd.”</verse>
				<verse number="14">De vier wezens zeiden “amen”, en de oudsten lieten zich in aanbidding neervallen.</verse>
			</chapter>
			<chapter number="6">
				<verse number="1">Toen zag ik dat het lam een van de zeven zegels verbrak. Ik hoorde een van de vier wezens roepen, met een stem die klonk als de donder: “Kom”.</verse>
				<verse number="2">Toen zag ik een wit paard tevoorschijn komen. De ruiter had een boog bij zich. Er werd hem een kroon gegeven en hij reed weg om keer op keer te zegevieren.</verse>
				<verse number="3">Toen het lam het tweede zegel verbrak, hoorde ik het tweede wezen roepen: “Kom!”</verse>
				<verse number="4">Er kwam een tweede paard tevoorschijn; dit was vuurrood. Aan de ruiter werd de macht gegeven om de vrede uit de wereld weg te nemen, zodat de mensen elkaar zouden doden. Ook werd hem een groot zwaard gegeven.</verse>
				<verse number="5">Toen het lam het derde zegel verbrak, hoorde ik het derde wezen roepen: “Kom!” Ik zag een zwart paard tevoorschijn komen. De ruiter had een weegschaal in zijn hand.</verse>
				<verse number="6">Ik hoorde iets dat als een stem klonk; tussen de vier wezens vandaan riep deze: “Een liter tarwe voor een dagloon en drie liter gerst voor een dagloon, maar breng geen schade toe aan de olijfolie en de wijn.”</verse>
				<verse number="7">Toen het lam het vierde zegel verbrak, hoorde ik het vierde wezen roepen: “Kom!”</verse>
				<verse number="8">Toen zag ik een vaalgroen paard. De naam van de ruiter was Dood; het dodenrijk volgde hem en hij ontving de macht om een kwart van de mensen op aarde te doden door middel van het zwaard, hongersnood, ziekten en wilde dieren.</verse>
				<verse number="9">Toen het lam het vijfde zegel verbrak, zag ik onderaan het altaar de zielen van de mensen die waren omgebracht omdat ze trouw hadden getuigd van de boodschap van God.</verse>
				<verse number="10">Ze riepen luid: “O heilige en waarachtige Majesteit, hoelang nog voordat U uw oordeel over de bewoners van de aarde uitspreekt en hen straft voor het vergieten van ons bloed?”</verse>
				<verse number="11">Toen werd aan elk van hen een wit gewaad gegeven. Ook werd hun verteld dat ze nog even geduld moesten hebben totdat het aantal geloofsgenoten bereikt zou zijn die net als zij gedood zouden worden omdat ze God dienen.</verse>
				<verse number="12">Toen zag ik dat het lam het zesde zegel verbrak. Er vond een zware aardbeving plaats; ook werd de zon zwart als rouwkledij, en de volle maan werd bloedrood.</verse>
				<verse number="13">De sterren vielen op aarde, als onrijpe vijgen die door een harde wind van de vijgenboom worden gerukt.</verse>
				<verse number="14">De lucht rolde op als een boekrol die wordt dichtgerold; alle bergen en eilanden werden van hun plaats geschud.</verse>
				<verse number="15">De koningen op aarde, de machthebbers, de generaals, de rijken, de machtigen en alle slaven en vrije mensen verborgen zich in grotten en tussen de rotsen in de bergen.</verse>
				<verse number="16">Ze vroegen aan de bergen en de rotsen: “Val op ons en verberg ons, uit het zicht van Degene die op de troon zit en weg van de toorn van het lam.</verse>
				<verse number="17">Want de verschrikkelijke dag van hun toorn is aangebroken. Wie zal kunnen standhouden?”</verse>
			</chapter>
			<chapter number="7">
				<verse number="1">Daarna zag ik vier engelen staan aan de vier uithoeken van de aarde. Ze hielden de vier winden van de aarde tegen, zodat er geen wind zou waaien – niet op het land, niet op zee, zelfs niet over de bomen.</verse>
				<verse number="2">Toen zag ik nog een engel. Hij steeg op vanuit het oosten. Hij had het zegel van de levende God bij zich en riep luid naar de vier engelen die de macht hadden gekregen om het land en de zee schade toe te brengen:</verse>
				<verse number="3">“Breng geen schade toe aan het land, de zee of zelfs de bomen, voordat we Gods zegel hebben aangebracht op het voorhoofd van zijn dienaren.”</verse>
				<verse number="4">Ik hoorde hoeveel mensen het zegel hadden ontvangen: 144.000 mensen uit alle stammen van de Israëlieten hadden het zegel ontvangen.</verse>
				<verse number="5">12.000 mensen van de stam Juda, 12.000 van de stam Ruben, 12.000 van de stam Gad,</verse>
				<verse number="6">12.000 van de stam Aser, 12.000 van de stam Naftali, 12.000 van de stam Manasse,</verse>
				<verse number="7">12.000 van de stam Simeon, 12.000 van de stam Levi, 12.000 van de stam Issachar,</verse>
				<verse number="8">12.000 van de stam Zebulon, 12.000 van de stam Jozef en 12.000 van de stam Benjamin hadden het zegel ontvangen.</verse>
				<verse number="9">Daarna zag ik een menigte die zo groot was dat niemand de mensen kon tellen. Ze kwamen uit alle volken, stammen, naties en taalgroepen en stonden voor de troon en voor het lam. Ze droegen witte gewaden en hielden palmtakken in hun hand.</verse>
				<verse number="10">Ze riepen luid: “De redding komt van onze God, die op de troon zit, en van het lam.”</verse>
				<verse number="11">Alle engelen stonden rondom de troon, met de oudsten en de vier wezens. Ze lieten zich voorover voor de troon neervallen om God te aanbidden.</verse>
				<verse number="12">Ze zongen: “Amen. De zegen, glorie, wijsheid, dank, eer, macht en kracht komen toe aan onze God, voor eeuwig en altijd. Amen.”</verse>
				<verse number="13">Toen vroeg een van de oudsten aan mij: “Wie zijn die mensen in witte gewaden en waar komen ze vandaan?”</verse>
				<verse number="14">Ik antwoordde: “Meneer, u weet dat.” Hij zei tegen me: “Dat zijn zij die de grote verdrukking hebben doorstaan. Zij hebben hun gewaden wit gewassen met het bloed van het lam.</verse>
				<verse number="15">Daarom staan ze voor Gods troon en vereren ze Hem dag en nacht in zijn tempel. En Hij die op de troon zit zal hen beschermen met zijn aanwezigheid.</verse>
				<verse number="16">Ze zullen nooit meer honger of dorst hebben en de zon of de hitte zal hen nooit meer verzengen.</verse>
				<verse number="17">Het lam op de troon in het midden zal hen hoeden en hen leiden naar de bronnen met het water dat leven geeft. En God zal alle tranen uit hun ogen wissen.”</verse>
			</chapter>
			<chapter number="8">
				<verse number="1">Toen het lam het zevende zegel verbrak, werd het een half uur lang stil in de hemel.</verse>
				<verse number="2">Toen zag ik de zeven engelen die voor God staan; ze ontvingen alle zeven een trompet.</verse>
				<verse number="3">Toen kwam er nog een engel. Hij ging bij het altaar staan met een gouden wierookschaal in zijn hand. Hij ontving veel wierook om die, samen met de gebeden van allen die bij God horen, aan God te offeren op het gouden altaar voor de troon.</verse>
				<verse number="4">Vanuit de wierookschaal in de hand van de engel steeg rook van de wierook op naar God, samen met de gebeden van de mensen die bij God horen.</verse>
				<verse number="5">Toen nam de engel de wierookschaal, vulde deze met de brandende kooltjes op het altaar en leegde de schaal over de aarde. Het begon te donderen en te bliksemen en er was een aardbeving.</verse>
				<verse number="6">De zeven engelen met de zeven trompetten maakten zich klaar om erop te blazen.</verse>
				<verse number="7">De eerste engel blies op zijn trompet en er kwam hagel en vuur vermengd met bloed tevoorschijn. Het werd op de aarde geworpen en een derde deel van de aardbodem brandde af; ook een derde deel van de bomen brandde af en ook al het groene gras brandde af.</verse>
				<verse number="8">Toen blies de tweede engel op zijn trompet; nu werd er iets dat leek op een grote, in brand staande berg, in de zee geworpen. Een derde deel van de zee veranderde in bloed,</verse>
				<verse number="9">een derde deel van alles wat in de zee leefde ging dood en een derde deel van de schepen verging.</verse>
				<verse number="10">Toen blies de derde engel op zijn trompet; nu viel er een grote ster uit de lucht. De ster brandde als een fakkel en viel op een derde deel van de rivieren en waterbronnen.</verse>
				<verse number="11">De naam van de ster is Alsem. Een derde deel van alle water veranderde in alsem en veel mensen stierven doordat het water bitter was geworden.</verse>
				<verse number="12">Toen blies de vierde engel op zijn trompet en een derde deel van de zon, een derde deel van de maan en een derde deel van de sterren werd getroffen, zodat dat deel verduisterd raakte. Tijdens een derde deel van de dag was er dus geen licht en tijdens een derde deel van de nacht ook niet.</verse>
				<verse number="13">Toen zag ik een adelaar hoog in de lucht vliegen. Ik hoorde hem luid roepen: “Wee, wee, wee de bewoners van de aarde, wegens het trompetgeschal van de overige drie engelen dat binnenkort zal klinken.”</verse>
			</chapter>
			<chapter number="9">
				<verse number="1">Toen blies de vijfde engel op zijn trompet. Ik zag een ster die uit de hemel op aarde was gevallen. Hem werd de sleutel voor de opening naar de oneindig diepe afgrond gegeven.</verse>
				<verse number="2">Hij opende de oneindig diepe afgrond en er steeg rook uit op, zoals rook uit een grote oven. Door die rook uit de afgrond raakte de zon verduisterd, zodat het donker werd.</verse>
				<verse number="3">Toen kwamen er sprinkhanen uit de rook; zij ontvingen dezelfde macht als schorpioenen hebben op de aarde.</verse>
				<verse number="4">Ze kregen de opdracht geen schade toe te brengen aan de planten op de aarde en ook niet aan struiken of bomen, enkel aan de mensen die niet Gods zegel op hun voorhoofd hadden.</verse>
				<verse number="5">Ze mochten hen niet doden, maar hen enkel pijnigen, vijf maanden lang. De pijn was als de pijn die iemand heeft wanneer hij door een schorpioen wordt gestoken.</verse>
				<verse number="6">Dan zullen de mensen de dood zoeken, maar hem niet vinden. Ze zullen verlangen naar de dood, maar de dood zal hen ontvluchten.</verse>
				<verse number="7">De sprinkhanen leken op paarden die voor de strijd zijn toegerust. Op hun kop droegen ze iets dat op een gouden kroon leek en hun koppen leken op mensenhoofden.</verse>
				<verse number="8">Ze hadden haar als vrouwenhaar en hun tanden leken op leeuwentanden.</verse>
				<verse number="9">Ze hadden pantsers die op ijzeren pantsers leken en hun vleugels maakten een geluid dat klonk als het gedreun van veel paarden met gevechtswagens die zich naar het slagveld spoeden.</verse>
				<verse number="10">Ze hadden een staart met een angel, zoals schorpioenen, en met die staart kunnen ze de mensen vijf maanden lang pijnigen.</verse>
				<verse number="11">De engel van de afgrond is koning over hen. Zijn naam is Vernietiger – Abaddon in het Aramees en Apollyon in het Grieks.</verse>
				<verse number="12">Het eerste aangekondigde onheil is voorbij, hierna volgen er nog twee.</verse>
				<verse number="13">Toen blies de zesde engel op zijn trompet en vanuit de vier hoeken van het gouden altaar dat voor God staat, hoorde ik een stem.</verse>
				<verse number="14">Deze zei tegen de zesde engel met een trompet: “Laat de vier engelen los, die worden vastgehouden bij de grote rivier de Eufraat.”</verse>
				<verse number="15">De vier engelen, die waren gereedgehouden voor dat tijdstip op die dag in die maand in dat jaar, werden losgelaten om een derde deel van de mensheid te doden.</verse>
				<verse number="16">Ik hoorde het aantal soldaten te paard; het bedroeg tweehonderd miljoen.</verse>
				<verse number="17">De paarden en ruiters in mijn visioen zagen er als volgt uit: ze droegen vuurrode, donkerblauwe en zwavelgele pantsers. De koppen van de paarden leken op leeuwenkoppen en er kwam vuur, rook en zwaveldamp uit hun bek.</verse>
				<verse number="18">Een derde deel van de mensheid werd gedood door het vuur, de rook en de zwaveldamp die uit hun bek kwamen – door deze drie plagen.</verse>
				<verse number="19">De kracht van de paarden ligt in hun bek en in hun staart. Die staarten lijken op slangen; ze hebben koppen waarmee ze de mensen aanvallen.</verse>
				<verse number="20">Maar de overige mensen – zij die niet door deze plagen waren gedood – bekeerden zich niet van hun zelfgemaakte goden; ze stopten niet met het aanbidden van demonen en van gouden, zilveren, bronzen, stenen en houten afgoden die niet kunnen zien, horen of bewegen.</verse>
				<verse number="21">Ook bekeerden ze zich niet van hun moorden, noch van hun magie, noch van hun ontucht, noch van hun diefstal.</verse>
			</chapter>
			<chapter number="10">
				<verse number="1">Toen zag ik een andere machtige engel uit de hemel komen. Hij was gehuld in een wolk en had een regenboog boven zijn hoofd. Zijn gezicht straalde als de zon en zijn benen leken op zuilen van vuur.</verse>
				<verse number="2">Hij had een kleine geopende boekrol in zijn hand en zette zijn rechtervoet op de zee en zijn linkervoet op het land.</verse>
				<verse number="3">Toen riep hij zo luid als een brullende leeuw. Nadat hij had geroepen, klonk zevenmaal de stem van de donder.</verse>
				<verse number="4">Nadat de zeven donderslagen hadden gesproken, wilde ik beginnen schrijven, maar ik hoorde een stem uit de hemel, die zei: “Hou hetgeen de zeven donderslagen hebben gezegd geheim; schrijf het niet op.”</verse>
				<verse number="5">Toen hief de engel die ik op de zee en het land zag staan zijn rechterhand naar de hemel.</verse>
				<verse number="6">Hij zwoer bij Degene die voor eeuwig en altijd leeft – die de hemel met alles wat daarin is, de aarde en alles wat daarop is, en de zee en alles wat daarin is, geschapen heeft – dat er geen uitstel meer zou zijn.</verse>
				<verse number="7">Gods geheime plan zal worden uitgevoerd zodra de zevende engel op de zevende trompet blaast, zoals God aan zijn dienaren, de profeten, heeft aangekondigd.</verse>
				<verse number="8">Toen sprak de stem uit de hemel die ik eerder had gehoord, opnieuw. Hij zei tegen mij: “Ga naar de engel die op de zee en op het land staat en neem de kleine geopende boekrol die hij in zijn hand houdt.”</verse>
				<verse number="9">Ik ging naar de engel toe en vroeg hem mij de kleine boekrol te geven. Hij zei tegen mij: “Neem hem aan en eet hem op. Hij zal je maag bitter maken, maar in je mond zo zoet zijn als honing.”</verse>
				<verse number="10">Ik nam de kleine boekrol uit de hand van de engel en at hem op. In mijn mond smaakte hij zo zoet als honing, maar toen ik hem had opgegeten werd mijn maag bitter.</verse>
				<verse number="11">Toen werd tegen mij gezegd: “Je moet opnieuw profeteren over vele volken, naties, taalgroepen en koningen.”</verse>
			</chapter>
			<chapter number="11">
				<verse number="1">Toen werd mij een rietstengel gegeven om als meetstok te gebruiken. Iemand zei: “Ga Gods tempel meten, en ook het altaar en de mensen in de tempel die God aanbidden.</verse>
				<verse number="2">Maar sla het plein buiten de tempel over. Dat mag je niet meten, want het is aan de volken prijsgegeven. Zij zullen de heilige stad 42 maanden lang vertrappelen.</verse>
				<verse number="3">Ik zal mijn twee getuigen aanstellen en zij zullen 1260 dagen lang profeteren, gekleed in een rouwgewaad.”</verse>
				<verse number="4">Zij zijn de twee olijfbomen en de twee kandelaars die voor de Heer van de aarde staan.</verse>
				<verse number="5">Als iemand hun kwaad wil doen, zal er vuur uit hun mond komen, dat hun vijanden verteert. Dus als iemand hun kwaad wil doen, moet die persoon op die wijze worden gedood.</verse>
				<verse number="6">Zij hebben de macht om de wolkenhemel af te sluiten, zodat er geen regen zal vallen zolang ze profeteren. Ook hebben ze de macht om water in bloed te veranderen en de aarde met allerlei plagen te straffen wanneer ze dat willen.</verse>
				<verse number="7">En wanneer ze hun taak als getuige hebben voltooid, zal het beest dat uit de afgrond opstijgt, strijd tegen hen voeren, over hen zegevieren en hen doden.</verse>
				<verse number="8">Hun dode lichaam zal op straat liggen in de grote stad met de symbolische namen Sodom en Egypte, de stad waar ook hun Heer werd gekruisigd.</verse>
				<verse number="9">Drieënhalve dag lang zullen mensen uit de volken, stammen, taalgroepen en naties naar hun dode lichamen kijken en niet toelaten dat die worden begraven.</verse>
				<verse number="10">De bewoners van de aarde zullen zich over de dood van de twee profeten verheugen; ze zullen feestvieren en elkaar geschenken toesturen, want de twee profeten waren een kwelling voor de bewoners van de aarde.</verse>
				<verse number="11">Maar na afloop van die drieënhalve dag kwam de levensadem die God geeft, in hen terug. Ze gingen op hun voeten staan en de mensen die naar hen keken werden verschrikkelijk bang.</verse>
				<verse number="12">Toen hoorden de twee profeten een luide stem uit de hemel, die tegen hen zei: “Kom hierheen.” Ze gingen in een wolk naar de hemel en hun vijanden keken hen na.</verse>
				<verse number="13">Op dat moment was er een zware aardbeving, waardoor een tiende deel van de stad instortte. Zevenduizend mensen kwamen bij de aardbeving om. De overlevenden waren zo bang dat ze de God van de hemel eer bewezen.</verse>
				<verse number="14">Het tweede aangekondigde onheil is voorbij; het derde volgt spoedig.</verse>
				<verse number="15">Toen blies de zevende engel op zijn trompet en er klonken luide stemmen in de hemel. Ze riepen: “Het koningschap over de wereld van onze Heer en van zijn Messias is aangebroken. Hun koningschap zal voor eeuwig en altijd duren.”</verse>
				<verse number="16">De 24 oudsten die voor God op tronen zitten, lieten zich in aanbidding voor God neervallen.</verse>
				<verse number="17">Ze zongen: “Wij danken U, Heer, God, Almachtige, die is en die was, dat U uw grote macht heeft opgenomen en aan uw koningschap begonnen bent.</verse>
				<verse number="18">De volken waren woedend, maar nu is uw toorn gekomen. Het is tijd voor uw oordeel over de doden. Het is tijd om uw dienaren, de profeten – en ook alle mensen die bij U horen en ontzag voor U hebben, zowel de gewone als de hooggeplaatste – hun beloning te geven en om te vernietigen wie anderen heeft vernietigd.”</verse>
				<verse number="19">Toen ging Gods tempel in de hemel open, zodat de Ark van het Verbond die in Gods tempel stond, zichtbaar werd. Het begon te bliksemen, te donderen en te hagelen en er was een aardbeving.</verse>
			</chapter>
			<chapter number="12">
				<verse number="1">Toen verscheen in de lucht een wonderlijk teken: een vrouw, gehuld in de zon, met de maan onder haar voeten en een kroon van twaalf sterren op haar hoofd.</verse>
				<verse number="2">Ze was zwanger en ze schreeuwde het uit wegens de weeën en de pijn van het baren.</verse>
				<verse number="3">Toen verscheen in de lucht nog een wonderlijk teken: een grote vuurrode draak met zeven koppen en tien hoorns. Op elk van zijn zeven koppen droeg hij een diadeem.</verse>
				<verse number="4">Met zijn staart veegde hij een derde deel van de sterren uit de lucht en gooide die op de aarde. De draak ging voor de vrouw staan die zou baren, om het kind dat zij baarde te verslinden zodra het geboren zou zijn.</verse>
				<verse number="5">Maar toen ze het kind had gebaard – een zoon, die over alle volken zal heersen met een ijzeren scepter – werd het kind weggenomen naar God en zijn troon.</verse>
				<verse number="6">De vrouw vluchtte naar de wildernis, waar God een plaats voor haar had gereedgemaakt waar zij 1260 dagen lang verzorgd zou worden.</verse>
				<verse number="7">Toen brak er oorlog uit in de hemel, een strijd van Michaël en zijn engelen tegen de draak. De draak en zijn engelen vochten terug,</verse>
				<verse number="8">maar ze konden niet tegen Michaël en zijn engelen op en werden uit de hemel verdreven.</verse>
				<verse number="9">Toen werd de grote draak – de slang van weleer, die de duivel en de satan wordt genoemd en die de hele wereld misleidt – op de aarde geworpen. Ook zijn engelen werden op de aarde geworpen.</verse>
				<verse number="10">Toen hoorde ik een luide stem in de hemel, die riep: “Nu zijn de redding, de macht en het koningschap van onze God en de heerschappij van zijn Messias gekomen, want de aanklager van onze broeders en zusters, die hen dag en nacht aanklaagt bij God, is verslagen.</verse>
				<verse number="11">Zij hebben hem overwonnen door het bloed van het lam en door hun getuigenis. Ze waren niet aan hun leven verknocht, maar waren bereid te sterven.</verse>
				<verse number="12">Verheug je daarom, hemel en jullie die daar wonen! Maar wee de aarde en de zee, want de duivel komt naar jullie toe; hij is ziedend van woede en weet dat hij niet veel tijd meer heeft.”</verse>
				<verse number="13">Zodra de draak zag dat hij op de aarde was geworpen, achtervolgde hij de vrouw die een zoon had gekregen.</verse>
				<verse number="14">Maar er werden twee grote adelaarsvleugels aan de vrouw gegeven, om naar de wildernis te vluchten, naar de plaats waar zij drieënhalf jaar lang verzorgd zou worden, buiten het bereik van de slang.</verse>
				<verse number="15">Toen spuwde de slang een stroom water uit, zo groot als een rivier, achter de vrouw aan, om haar weg te spoelen.</verse>
				<verse number="16">Maar de aarde kwam de vrouw te hulp door haar mond te openen en de rivier die uit de bek van de draak stroomde op te slokken.</verse>
				<verse number="17">De draak werd woedend op de vrouw en vertrok om strijd te voeren tegen haar andere afstammelingen; dat zijn zij die zich aan Gods geboden houden en trouw zijn aan Jezus' getuigenis.</verse>
				<verse number="18">Toen ging de draak op het strand bij de zee staan.</verse>
			</chapter>
			<chapter number="13">
				<verse number="1">Toen zag ik een beest uit de zee komen. Het had tien hoorns en zeven koppen. Op zijn tien hoorns droeg het tien diademen en op zijn koppen stonden godslasterlijke namen.</verse>
				<verse number="2">Het beest dat ik zag, leek op een luipaard met poten als die van een beer en een bek als die van een leeuw. De draak gaf hem zijn macht, zijn troon en veel gezag.</verse>
				<verse number="3">Een van zijn koppen zag eruit alsof het dodelijk gewond was geweest en was genezen. De hele aarde bewonderde het beest en ging erachteraan.</verse>
				<verse number="4">De mensen aanbaden de draak, omdat hij het beest macht had gegeven. Ook aanbaden ze het beest, met de woorden: “Wie kan zich met het beest vergelijken en wie kan ertegen op?”</verse>
				<verse number="5">Het beest ontving een bek waarmee het hooghartige en godslasterlijke uitspraken deed en het kreeg de macht om dat te doen, 42 maanden lang.</verse>
				<verse number="6">Het beest begon lasterlijk tegen God te spreken; het beledigde God, de hemel waar Hij woont en allen die daar bij Hem zijn.</verse>
				<verse number="7">Ook mocht het strijd voeren tegen de mensen die bij God horen en over hen zegevieren. Het kreeg de macht over alle stammen en volken en taalgroepen en naties.</verse>
				<verse number="8">Alle bewoners van de aarde zullen het beest aanbidden, ieder van wie de naam niet sinds de schepping van de wereld is opgetekend in het boek van het leven, dat in het bezit van het geslachte lam is.</verse>
				<verse number="9">Als je oren hebt, luister dan.</verse>
				<verse number="10">Wie bestemd is voor gevangenschap, zal worden gevangengenomen. Wie bestemd is om met het zwaard te worden omgebracht, zal met het zwaard worden omgebracht. Om dit aan te kunnen, hebben de mensen die bij God horen volharding en geloof nodig.</verse>
				<verse number="11">Toen zag ik uit de aarde een ander beest komen. Het had twee hoorns, als een lam, maar het sprak als een draak.</verse>
				<verse number="12">Het oefende in het bijzijn van het eerste beest al diens gezag uit en dwong de aarde en haar bewoners om het eerste beest, waarvan de dodelijke wond genezen was, te aanbidden.</verse>
				<verse number="13">Ook deed het grote wonderlijke tekenen; het deed zelfs in het bijzijn van de mensen vuur uit de hemel naar de aarde komen.</verse>
				<verse number="14">En met de wonderlijke tekenen die het mocht doen in het bijzijn van het eerste beest, misleidde het de bewoners van de aarde. Het droeg de bewoners van de aarde op, een beeld te maken van het beest dat neergestoken was geweest en toch in leven was gebleven.</verse>
				<verse number="15">Ook mocht het tweede beest het beeld van het eerste beest leven inblazen – zodat ook dat beeld kon spreken – en mocht het de mensen ombrengen die dat beeld niet aanbaden.</verse>
				<verse number="16">Verder liet het bij alle mensen – zowel de gewone als de hooggeplaatste, zowel de rijke als de arme, zowel de vrije als de onvrije – een merkteken op de rechterhand of het voorhoofd aanbrengen.</verse>
				<verse number="17">Enkel wie het merkteken met de naam van het beest of het getal van zijn naam draagt, zal dan kunnen kopen of verkopen.</verse>
				<verse number="18">Om dit te verstaan is wijsheid nodig. Wie verstandig is, kan het getal van het beest ontcijferen. Het is namelijk het getal van een mens en zijn getal is 666.</verse>
			</chapter>
			<chapter number="14">
				<verse number="1">Daarna zag ik het lam op de berg Sion staan, met 144.000 mensen die zijn naam en de naam van zijn Vader op hun voorhoofd hadden staan.</verse>
				<verse number="2">Ik hoorde een geluid uit de hemel, dat klonk als het geluid van veel stromend water, als luide donderslagen. Het geluid dat ik hoorde klonk als dat van harpisten die op hun harp spelen.</verse>
				<verse number="3">Voor de troon en voor de vier wezens en de oudsten stonden de 144.000 – zij die van op de aarde waren vrijgekocht. Ze zongen een nieuw lied, dat niemand kon leren behalve zij.</verse>
				<verse number="4">Zij zijn het die zich niet met vrouwen hebben verontreinigd; ze zijn maagdelijk gebleven. Zij zijn het die het lam volgen, overal waar het heengaat. Zij zijn het die uit de mensheid zijn vrijgekocht om als de eerste opbrengst aan God en het lam te worden aangeboden.</verse>
				<verse number="5">Ze waren nooit op een leugen betrapt; ze waren onberispelijk.</verse>
				<verse number="6">Toen zag ik hoog in de lucht nog een engel vliegen. Hij had een eeuwig evangelie, dat hij moest verkondigen aan de bewoners van de aarde, aan alle volken, stammen, taalgroepen en naties.</verse>
				<verse number="7">Hij riep luid: “Heb ontzag voor God en geef Hem eer, want het tijdstip van zijn Oordeel is aangebroken. Aanbid Hem die de hemel en de aarde, de zee en de waterbronnen heeft gemaakt.”</verse>
				<verse number="8">Daarna kwam er nog een engel, een tweede. Hij riep luid: “De grote stad Babylon is gevallen! Gevallen is zij die alle volken had laten drinken van de wijn van haar ontucht, de wijn die Gods straf teweegbrengt.”</verse>
				<verse number="9">Daarna kwam er een derde engel. Hij riep luid: “Wie het beest en het beeld ervan aanbidt en een merkteken op zijn voorhoofd of zijn hand aanvaardt,</verse>
				<verse number="10">zal ook drinken van de wijn van Gods toorn; deze zal onverdund in de beker van Gods toorn worden geschonken. Hij zal met brandende zwavel worden gepijnigd in het bijzijn van de heilige engelen en van het lam.</verse>
				<verse number="11">Uit het vuur dat hem pijnigt zal voor eeuwig en altijd rook opstijgen. Zij die het beest en het beeld ervan aanbidden en zij die het merkteken van zijn naam op hun voorhoofd aanvaarden, zullen geen rust krijgen, niet overdag en niet 's nachts.”</verse>
				<verse number="12">De mensen die bij God horen – zij die zich aan Gods geboden houden en Jezus trouw blijven – zullen dan volharding nodig hebben.</verse>
				<verse number="13">Toen hoorde ik een stem uit de hemel, die zei: “Schrijf op: Gezegend zijn zij die vanaf nu sterven als mensen die bij God horen. Jazeker, zegt de Geest, zij vinden rust van hun zwoegen en worden beloond voor hetgeen ze hebben gedaan.”</verse>
				<verse number="14">Daarna zag ik een witte wolk. Op die wolk zat Iemand die op een mensenzoon leek. Hij had een gouden kroon op zijn hoofd en een scherpe sikkel in zijn hand.</verse>
				<verse number="15">Toen kwam er opnieuw een engel uit de tempel. Hij riep luid naar de Mensenzoon op de wolk: “Neem uw sikkel ter hand en oogst, want het moment om te oogsten is aangebroken; de oogst op aarde is rijp.”</verse>
				<verse number="16">Toen maaide de Mensenzoon op de wolk met zijn sikkel over de aarde om daar te oogsten.</verse>
				<verse number="17">Toen kwam uit de tempel in de hemel nog een engel. Ook hij had een scherpe sikkel.</verse>
				<verse number="18">Bij het altaar vandaan kwam weer een engel; deze had macht over het vuur. Hij riep luid naar de engel met de scherpe sikkel: “Neem je scherpe sikkel ter hand om de trossen van de druivelaar op aarde te snijden, want zijn druiven zijn rijp.”</verse>
				<verse number="19">Toen maaide die engel met zijn scherpe sikkel over de aarde; hij oogstte van de druivelaar op aarde en gooide de oogst in de grote wijnpers van Gods toorn.</verse>
				<verse number="20">De druiven werden geperst buiten de stad en er kwam een grote stroom bloed uit de wijnpers, zo hoog als het bit van een paard en bijna driehonderd kilometer lang.</verse>
			</chapter>
			<chapter number="15">
				<verse number="1">Toen zag ik in de hemel opnieuw een wonderlijk teken. Het was groot en indrukwekkend: zeven engelen met zeven plagen. Dat zijn de laatste plagen, want zij vormen het sluitstuk van Gods toorn.</verse>
				<verse number="2">Toen zag ik iets dat leek op een zee van glas vermengd met vuur. Zij die over het beest, zijn beeld en het getal dat zijn naam weergeeft hadden gezegevierd, stonden bij de glazen zee, met harpen die God hun had gegeven.</verse>
				<verse number="3">Ze zongen het lied van Mozes, Gods dienaar, en van het lam: “Groot en indrukwekkend zijn uw daden, Heer, God, Almachtige. Alles wat U doet is rechtvaardig en eerlijk, Koning van de volken.</verse>
				<verse number="4">Wie zou geen ontzag voor U hebben, Heer, en U niet verheerlijken? Want alleen U bent heilig. Alle volken zullen komen om U te aanbidden, want uw rechtvaardige daden zijn onthuld.”</verse>
				<verse number="5">Daarna zag ik in de hemel de tempel opengaan – dat is de tabernakel van het verbond met God.</verse>
				<verse number="6">De zeven engelen met de zeven plagen kwamen uit de tempel naar buiten. Ze waren gekleed in prachtig linnen en droegen een gouden band om hun borst.</verse>
				<verse number="7">Een van de vier wezens gaf de zeven engelen zeven gouden schalen, gevuld met de toorn van God, die voor eeuwig en altijd leeft.</verse>
				<verse number="8">De tempel vulde zich met de rook die uit Gods luister en macht voortkwam. Niemand kon de tempel binnengaan voordat het einde van de zeven plagen van de zeven engelen was bereikt.</verse>
			</chapter>
			<chapter number="16">
				<verse number="1">Toen hoorde ik een luide stem, die vanuit de tempel de zeven engelen toeriep: “Ga de zeven schalen van Gods toorn leeggieten over de aarde.”</verse>
				<verse number="2">Toen ging de eerste engel zijn schaal over de aarde leeggieten. De mensen die het merkteken van het beest droegen en zijn beeld aanbaden, kregen pijnlijke kwaadaardige zweren.</verse>
				<verse number="3">Toen goot de tweede engel zijn schaal leeg over de zee. Het water werd als het bloed van een dode en alles wat in de zee leefde stierf.</verse>
				<verse number="4">Toen goot de derde engel zijn schaal leeg over de rivieren en waterbronnen. Ook die veranderden in bloed.</verse>
				<verse number="5">Ik hoorde de engel voor de rivieren zeggen: “U bent rechtvaardig, Heilige, die is en die was, want U heeft deze oordelen voltrokken.</verse>
				<verse number="6">Zij die het bloed van de profeten en allen die bij U horen hebben vergoten, worden nu gedwongen om bloed te drinken; dat is wat ze verdienen.”</verse>
				<verse number="7">Toen hoorde ik het altaar zeggen: “Ja, Heer, God, Almachtige, uw oordelen zijn eerlijk en rechtvaardig.”</verse>
				<verse number="8">Toen goot de vierde engel zijn schaal leeg over de zon, waardoor deze de macht kreeg om de mensen met vuur te verschroeien.</verse>
				<verse number="9">De grote hitte verschroeide de mensen en zij beledigden God. Hij heeft macht over deze plagen, maar zij weigerden zich te bekeren en Hem eer te bewijzen.</verse>
				<verse number="10">Toen goot de vijfde engel zijn schaal leeg over de troon van het beest. Zijn rijk raakte verduisterd en de mensen beten op hun tong van de pijn.</verse>
				<verse number="11">Ze lasterden de God van de hemel wegens hun pijn en hun zweren, maar ze bekeerden zich niet van hun wangedrag.</verse>
				<verse number="12">Toen goot de zesde engel zijn schaal leeg over de grote rivier, de Eufraat. Deze viel droog, waardoor een weg ontstond voor de koningen uit het oosten.</verse>
				<verse number="13">Toen zag ik uit de bek van de draak, de bek van het beest en de mond van de valse profeet drie onreine geesten komen; ze zagen eruit als kikkers.</verse>
				<verse number="14">Dit zijn de demonische geesten die wonderlijke tekenen doen. Zij gaan naar de koningen van de hele wereld, om hen te verzamelen voor de strijd die zal plaatsvinden op de grote Dag van God, de Almachtige.</verse>
				<verse number="15">“Let op, Ik kom als een dief. Wie wakker en gekleed blijft, is gezegend; hij zal niet naakt rondlopen en zich niet hoeven te schamen.”</verse>
				<verse number="16">Ze verzamelden zich op de plaats die in het Aramees Armageddon heet.</verse>
				<verse number="17">Toen goot de zevende engel zijn schaal leeg over de lucht. Er kwam een luide stem van de troon in de tempel, die riep: “Het is gebeurd.”</verse>
				<verse number="18">Het begon te bliksemen en te donderen en er was een zware aardbeving, zo zwaar als er nog nooit is geweest sinds de mensheid zich op aarde bevindt.</verse>
				<verse number="19">De grote stad viel in drie delen uiteen en de steden van de volken stortten in. God was de grote stad Babylon niet vergeten; Hij gaf haar de beker met de wijn van zijn hevige toorn.</verse>
				<verse number="20">Alle eilanden verdwenen en er waren geen bergen meer te vinden.</verse>
				<verse number="21">Vanuit de lucht vielen grote, loodzware hagelstenen op de mensen en die lasterden God wegens de plaag van de hagel. Die plaag was namelijk verschrikkelijk zwaar.</verse>
			</chapter>
			<chapter number="17">
				<verse number="1">Toen kwam een van de zeven engelen die de zeven schalen hadden naar mij toe. Hij zei: “Kom, ik zal je de voltrekking tonen van het oordeel over de grote hoer die aan de vele rivieren zit.</verse>
				<verse number="2">De koningen op aarde hebben ontucht met haar gepleegd en de bewoners van de aarde hebben zich aan de wijn van haar ontucht bedronken.”</verse>
				<verse number="3">In het visioen dat de Geest mij gaf, werd ik door deze engel meegenomen naar de wildernis. Daar zag ik een vrouw zitten op een felrood beest dat volledig bedekt was met godslasterlijke namen; het had zeven koppen en tien hoorns.</verse>
				<verse number="4">De vrouw droeg paarse en felrode kleren en sieraden van goud, edelstenen en parels. In haar hand hield ze een gouden beker, die gevuld was met de gruwelijke vunzigheid van haar ontucht.</verse>
				<verse number="5">Op haar voorhoofd stond een naam met een geheime betekenis: de grote stad Babylon, moeder van de hoeren en van de gruwelen van de aarde.</verse>
				<verse number="6">Ik zag dat de vrouw dronken was van het bloed van de mensen die bij God horen, het bloed van de mensen die van Jezus hadden getuigd. Ik was verwonderd en verbijsterd om haar te zien.</verse>
				<verse number="7">De engel vroeg mij: “Waarom ben je zo verbijsterd? Laat me jou het geheim verklaren van de vrouw en van het beest waarop zij zit, dat met de zeven koppen en de tien hoorns.</verse>
				<verse number="8">Het beest dat je zag, was er en is er nu niet; het zal binnenkort uit de afgrond komen en ten onder gaan. De bewoners van de aarde, zij van wie de naam niet al vanaf de schepping van de wereld in het boek van het leven staat, zullen zich verbazen wanneer ze het beest zien dat er was, dat er nu niet is en dat zal terugkomen.</verse>
				<verse number="9">Om dit te verstaan is wijsheid en verstand nodig. De zeven koppen zijn de zeven heuvels waarop de vrouw zit. Ze zijn ook zeven koningen.</verse>
				<verse number="10">Vijf van hen zijn gestorven, een is nu koning, en de zevende is er nog niet. Maar wanneer hij komt, zal hij slechts kort blijven.</verse>
				<verse number="11">Het beest dat er was en er nu niet is, is de achtste koning – hoewel hij een van de zeven is. Ook hij zal ten onder gaan.</verse>
				<verse number="12">De tien hoorns die je hebt gezien, zijn tien koningen. Zij regeren nog niet, maar zullen de macht krijgen om een uur lang samen met het beest te regeren.</verse>
				<verse number="13">Ze zijn volkomen gelijkgezind en dragen hun macht en gezag aan het beest over.</verse>
				<verse number="14">Ze zullen zich tegen het lam keren en het lam – de Heer boven alle heren en de Koning boven alle koningen – zal hen overwinnen. En zij die geroepen, uitverkoren en trouw zijn, zullen bij Hem zijn.”</verse>
				<verse number="15">Hij vervolgde: “De rivieren die je hebt gezien, waarbij de hoer zit, zijn volken en menigten, naties en taalgroepen.</verse>
				<verse number="16">De tien hoorns die je hebt gezien en het beest zullen de hoer haten en haar al haar bezittingen en kleren afnemen. Ze zullen haar verslinden en verbranden.</verse>
				<verse number="17">God heeft hun namelijk een plan ingegeven dat van Hem komt: ze zullen overeenkomen om hun koningschap aan het beest over te dragen totdat hetgeen God gezegd heeft, in vervulling is gegaan.</verse>
				<verse number="18">En de vrouw die je hebt gezien is de grote stad, die heerst over de koningen op aarde.”</verse>
			</chapter>
			<chapter number="18">
				<verse number="1">Daarna zag ik een andere engel uit de hemel komen. Hij was zeer machtig en door zijn luister werd de hele aarde verlicht.</verse>
				<verse number="2">Hij riep luid en krachtig: “Gevallen, gevallen is de grote stad Babylon! Ze is een verblijfplaats van demonen geworden, een hol voor iedere onreine geest, een nest voor iedere onreine vogel en een hol voor ieder onrein en afschuwwekkend dier.</verse>
				<verse number="3">Alle volken hebben van haar mateloze ontucht gedronken zoals men wijn drinkt, de koningen op aarde hebben ontucht met haar gepleegd en de handelaars op aarde hebben zich verrijkt aan haar enorme losbandigheid.”</verse>
				<verse number="4">Toen hoorde ik een andere stem uit de hemel zeggen: “Mijn volk, trek uit haar weg en neem geen deel aan haar zonden; dan ontkomen jullie aan de plagen die haar zullen treffen.</verse>
				<verse number="5">Want haar zonden liggen hemelhoog opgestapeld en God is haar misdrijven niet vergeten.</verse>
				<verse number="6">Zet haar betaald wat ze anderen heeft aangedaan. Geef haar het dubbele van wat zij heeft misdaan. Laat haar het dubbele drinken uit de beker die zij voor anderen had bereid.</verse>
				<verse number="7">Laat haar pijn en verdriet even groot zijn als haar eigendunk en decadentie. Ze maakt zichzelf wijs: ‘Ik zit hier als een koningin, ik ben geen weduwe, ik zal nooit hoeven rouwen.’</verse>
				<verse number="8">Daarom zullen alle plagen haar op één dag treffen: dood, rouw en honger; ook zal ze in vlammen opgaan, want de Heer, de God die zijn oordeel over haar voltrekt, is machtig.</verse>
				<verse number="9">De koningen op aarde die ontucht met haar pleegden en in haar decadentie deelden, zullen om haar wenen en treuren wanneer ze de rook van de brandende stad zien.</verse>
				<verse number="10">Uit angst voor de pijn die zij dan lijdt, zullen ze op een afstand staan roepen: ‘Wee, wee, de grote stad Babylon, de sterke stad, want het oordeel over jou is in een uur voltrokken.’</verse>
				<verse number="11">De handelaars op aarde zullen over haar jammeren en rouwen, omdat niemand hun koopwaar meer koopt:</verse>
				<verse number="12">goederen van goud en zilver, edelstenen en parels; fijn linnen en paarse, zijden en felrode stoffen; allerlei soorten citrushout; allerlei voorwerpen van ivoor en van kostbaar hout, brons, ijzer en marmer;</verse>
				<verse number="13">kaneel, amoom, balsem, mirre en wierook; wijn, olijfolie, fijn meel en tarwe; runderen, schapen, paarden en wagens; slaven en krijgsgevangenen.</verse>
				<verse number="14">‘Weg is het rijpe fruit waarnaar je hart uitging, verdwenen zijn al je prachtige kostbaarheden; ze zullen nooit meer bestaan.’</verse>
				<verse number="15">Uit afschuw voor de pijn die zij dan lijdt, zullen de handelaars die zich aan haar hadden verrijkt, jammerend en rouwend op een afstand staan.</verse>
				<verse number="16">Ze zullen roepen: ‘Wee, wee, de grote stad, die in fijn linnen en in paarse en rode stoffen was gekleed en die sieraden van goud, edelstenen en parels droeg.</verse>
				<verse number="17">Al die rijkdom is in één uur tijd te gronde gegaan.’” Alle kapiteins en zeelui, scheepsvolk en reders stonden op een afstand</verse>
				<verse number="18">naar de rook van de brandende stad te kijken en schreeuwden het uit: “Welke stad was zo prachtig als zij?”</verse>
				<verse number="19">Ze strooiden stof op hun hoofd en riepen al jammerend en rouwend: “Wee, wee, de grote stad, waar alle reders zich aan haar weelde hebben verrijkt, want in één uur tijd is ze verwoest.</verse>
				<verse number="20">Verheug je over haar, hemel en allen die bij God horen, apostelen en profeten, want Hij heeft jullie recht verschaft door zijn oordeel over haar te voltrekken.”</verse>
				<verse number="21">Toen nam een machtige engel een steen ter grootte van een molensteen, gooide die in de zee en zei: “Zo zal de grote stad Babylon worden weggeslingerd; ze zal niet meer bestaan.</verse>
				<verse number="22">De muziek van harpisten en muzikanten, van fluitisten en trompettisten zal niet meer in jou worden gehoord, er zal geen enkele ambachtsman meer in jou worden gevonden en het geluid van een molen zal in jou niet meer worden gehoord.</verse>
				<verse number="23">Het licht van lampen zal in jou niet meer branden en de stem van bruid en bruidegom zal niet meer in jou worden gehoord, want je handelaars waren de machtigste mannen op aarde en alle volken werden door jouw magie misleid.</verse>
				<verse number="24">In deze stad was het bloed vergoten van profeten, van mensen die bij God horen, en van allen die op aarde zijn omgebracht.”</verse>
			</chapter>
			<chapter number="19">
				<verse number="1">Daarna hoorde ik iets dat klonk als een luide stem van een grote menigte die riep: “Halleluja! De redding, luister en macht zijn van onze God.</verse>
				<verse number="2">Zijn oordelen zijn eerlijk en rechtvaardig. Hij heeft zijn oordeel voltrokken over de grote hoer die met haar ontucht de aarde te gronde richtte; Hij heeft haar gestraft voor het vergieten van het bloed van zijn dienaren.”</verse>
				<verse number="3">En verder: “Halleluja, haar rook stijgt op voor eeuwig en altijd.”</verse>
				<verse number="4">De vierentwintig oudsten en de vier wezens lieten zich voor God, die op de troon zit, neervallen om Hem te aanbidden met de woorden: “Amen, halleluja.”</verse>
				<verse number="5">Vanaf de troon klonk een stem, die zei: “Prijs onze God, al zijn dienaren en jullie die ontzag voor Hem hebben, zowel de gewone mensen als de hooggeplaatsten.”</verse>
				<verse number="6">Toen hoorde ik iets dat klonk als een luide stem van een grote menigte, als het geraas van vele rivieren, als het gebulder van zware donderslagen. De stem riep: “Halleluja, want de Heer, onze God, de Almachtige regeert.</verse>
				<verse number="7">Laten we ons verheugen en Hem eer bewijzen, want het huwelijksfeest van het lam is aangebroken en zijn bruid heeft zich gereedgemaakt.</verse>
				<verse number="8">Zij mag zich kleden in stralend wit linnen.” Het linnen staat symbool voor het rechtvaardige gedrag van de mensen die bij God horen.</verse>
				<verse number="9">Toen zei de engel tegen mij: “Schrijf op: zij die voor het huwelijksfeest van het lam zijn uitgenodigd, zijn gezegend.” Hij vervolgde: “Deze woorden zijn waar; het zijn Gods woorden.”</verse>
				<verse number="10">Ik liet me in aanbidding aan zijn voeten neervallen, maar hij zei: “Doe dat niet; ik ben slechts een dienaar van God, net als jij en je broeders en zusters die over de getuigenis van Jezus beschikken. Je moet God aanbidden.” De getuigenis van Jezus is wat de Geest de profeten ingeeft.</verse>
				<verse number="11">Toen zag ik dat de hemel was opengegaan. Daar stond een wit paard. De ruiter heet “Trouw en betrouwbaar”; zijn oordeel en zijn strijd zijn rechtvaardig.</verse>
				<verse number="12">Zijn ogen vlammen als vuur en op zijn hoofd draagt Hij veel diademen, waarin namen gegraveerd zijn die niemand kent behalve Hij.</verse>
				<verse number="13">Hij is gehuld in een in bloed gedrenkt gewaad en zijn naam luidt “Gods Woord”.</verse>
				<verse number="14">De hemelse legers volgden Hem op witte paarden en gekleed in smetteloos wit, fijn linnen.</verse>
				<verse number="15">Uit zijn mond komt een scherp zwaard waarmee Hij de volken overwint; Hij zal over hen heersen met een ijzeren scepter en hen pletten in de druivenpers van de hevige toorn van de almachtige God.</verse>
				<verse number="16">Op zijn gewaad, ter hoogte van zijn dij, staat de naam “Koning boven alle koningen en Heer boven alle heren”.</verse>
				<verse number="17">Toen zag ik een engel op de zon staan. Hij riep luid naar alle vogels die hoog in de lucht vlogen: “Kom, verzamel je voor het grote feestmaal van God.</verse>
				<verse number="18">Dan zullen jullie het vlees eten van koningen, het vlees van generaals, het vlees van machthebbers, het vlees van paarden en ruiters, het vlees van alle mensen, zowel de vrije als de onvrije, zowel de gewone als de hooggeplaatste.”</verse>
				<verse number="19">Toen zag ik het beest en de koningen op aarde met hun legers; zij verzamelden zich om strijd te voeren tegen de ruiter op het paard en tegen zijn leger.</verse>
				<verse number="20">Het beest werd gevangengenomen, samen met de valse profeet die in zijn bijzijn de wonderlijke tekenen had verricht, waarmee hij de mensen had misleid die het merkteken van het beest hadden aanvaard en die zijn beeld aanbaden. De twee werden levend in de vuurpoel van brandende zwavel geworpen.</verse>
				<verse number="21">De anderen werden omgebracht met het zwaard dat uit de mond van de ruiter kwam, en alle vogels vraten zich vol.</verse>
			</chapter>
			<chapter number="20">
				<verse number="1">Toen zag ik een engel uit de hemel komen met de sleutel voor de afgrond en een zware keten in zijn hand.</verse>
				<verse number="2">Hij greep de draak, de slang van weleer – hij is de duivel en de satan – en ketende hem voor duizend jaar.</verse>
				<verse number="3">Hij wierp hem in de afgrond. Toen sloot en verzegelde hij die boven hem, zodat de draak de volken niet meer zou kunnen misleiden zolang de duizend jaar niet voorbij waren. Daarna moet hij korte tijd worden vrijgelaten.</verse>
				<verse number="4">Toen zag ik tronen; wie daarop zou zitten zou de macht krijgen om te oordelen. Ook zag ik de zielen van de mensen die waren onthoofd omwille van de getuigenis van Jezus en de boodschap van God; zij hadden het beest en zijn beeld niet aanbeden en het merkteken niet op hun voorhoofd of hun hand gekregen. Zij kwamen tot leven en regeerden duizend jaar lang met Christus.</verse>
				<verse number="5">Dit is de eerste verrijzenis. De overige doden kwamen niet tot leven zolang de duizend jaar niet voorbij waren.</verse>
				<verse number="6">Zij die aan de eerste verrijzenis mogen deelnemen, zijn gezegend en horen bij God. Over hen heeft de tweede dood geen macht; zij zullen priesters voor God en voor Christus zijn, en ze zullen duizend jaar lang samen met Hem regeren.</verse>
				<verse number="7">Na afloop van die duizend jaar zal Satan uit zijn gevangenschap worden vrijgelaten.</verse>
				<verse number="8">Hij zal eropuit gaan om de volken te misleiden die in de vier uithoeken van de aarde wonen – Gog en Magog – en hen verzamelen voor de strijd. Hun aantal is als dat van de zandkorrels op een strand.</verse>
				<verse number="9">Ze marcheerden over de breedte van de aarde en omsingelden het kamp van de mensen die bij God horen en de door God geliefde stad. Toen kwam er vuur uit de hemel, dat de aanvallers verteerde.</verse>
				<verse number="10">Hij die hen had misleid, de duivel, werd in de poel van brandende zwavel geworpen, bij het beest en de valse profeet. Daar zullen ze dag en nacht worden gepijnigd, voor eeuwig en altijd.</verse>
				<verse number="11">Toen zag ik een grote witte troon en Hij die daarop zit. De aarde en de hemel vluchtten bij Hem vandaan; zij verdwenen.</verse>
				<verse number="12">Toen zag ik alle doden voor de troon staan – zowel de gewone mensen als de hooggeplaatsten – en de boeken werden geopend. Er werd ook een ander boek geopend, namelijk het boek van het leven. Over de doden werd het oordeel geveld dat overeenkwam met hun gedrag zoals dat in de boeken genoteerd stond.</verse>
				<verse number="13">Toen stond de zee de doden af die zij bevatte. Ook de dood en het dodenrijk stonden de doden af die zij bevatten en over iedere dode werd het oordeel geveld dat overeenkwam met zijn gedrag.</verse>
				<verse number="14">Toen werden de dood en het dodenrijk in de vuurpoel geworpen. Dit is de tweede dood, de vuurpoel.</verse>
				<verse number="15">Wie niet in het boek van het leven vermeld stond, werd in de vuurpoel geworpen.</verse>
			</chapter>
			<chapter number="21">
				<verse number="1">Toen zag ik een nieuwe hemel en een nieuwe aarde. De eerste hemel en de eerste aarde bestonden niet meer; ook was er geen zee meer.</verse>
				<verse number="2">Ik zag de heilige stad, het nieuwe Jeruzalem, uit de hemel komen, bij God vandaan; ze was gereed en mooi gemaakt als een bruid voor haar man.</verse>
				<verse number="3">Ik hoorde een luide stem, die vanaf de troon riep: “Dit is Gods woning bij de mensen. Hij zal bij hen wonen. Zij zullen zijn volk zijn en Hij, hun God, zal bij hen zijn.</verse>
				<verse number="4">Hij zal alle tranen uit hun ogen wissen; er zal geen dood meer zijn, noch rouw, noch geween, noch pijn. Het oude is voorbij.”</verse>
				<verse number="5">Hij die op de troon zit, zei: “Let op, Ik maak alles nieuw.” Toen zei Hij: “Schrijf deze woorden op; ze zijn betrouwbaar en waar.”</verse>
				<verse number="6">Daarna zei Hij tegen mij: “Het is voltooid. Ik ben de alfa en de omega, het begin en het einde. Wie dorst heeft, zal Ik vrijelijk laten drinken uit de bronnen met het water dat leven geeft.</verse>
				<verse number="7">Wie overwint, zal deze zaken ontvangen; Ik zal zijn God zijn en hij zal mijn kind zijn.</verse>
				<verse number="8">Maar wie laf en trouweloos zijn, wie zich bezighouden met gruwelijkheden, moord, seksueel wangedrag, magie en verering van afgoden, en alle leugenaars, wacht de poel van brandende zwavel; dat is de tweede dood.”</verse>
				<verse number="9">Een van de zeven engelen met de zeven schalen die met de zeven laatste plagen gevuld waren, kwam naar me toe. Hij zei tegen mij: “Kom, dan zal ik je de bruid tonen, de vrouw van het lam.”</verse>
				<verse number="10">In het visioen dat de Geest mij gaf, nam de engel mij mee naar een grote, hoge berg. Daar toonde hij mij de heilige stad Jeruzalem, die uit de hemel kwam, bij God vandaan.</verse>
				<verse number="11">Ze was vol van Gods hemelse pracht; ze schitterde als een edelsteen, als een kristalheldere steen van jaspis.</verse>
				<verse number="12">Ze had een bijzonder hoge muur met twaalf poorten, die door twaalf engelen werden bewaakt. Op de poorten stonden namen; het waren de namen van de twaalf stammen van Israël.</verse>
				<verse number="13">Er waren drie poorten aan de oostzijde, drie poorten aan de noordzijde, drie poorten aan de zuidzijde en drie poorten aan de westzijde.</verse>
				<verse number="14">De fundering van de stadsmuur bestond uit twaalf grote stenen, waarop de namen van de twaalf apostelen van het lam stonden.</verse>
				<verse number="15">De engel die met me sprak had een gouden meetstok om de stad en haar poorten en haar muur op te meten.</verse>
				<verse number="16">De stad is vierkant van vorm: de lengte is gelijk aan de breedte. Met de meetstok mat hij de stad: 12.000 stadiën lang, breed en hoog.</verse>
				<verse number="17">Ook mat hij de stadsmuur: 144 el in menselijke maten, die ook door de engel werden gebruikt.</verse>
				<verse number="18">De muur is van jaspis; de stad is van zuiver goud en schittert als helder glas.</verse>
				<verse number="19">De stenen die de fundering van de stadsmuur vormen, waren versierd met allerlei edelstenen: de eerste steen met jaspis, de tweede met saffier, de derde met chalcedon, de vierde met smaragd,</verse>
				<verse number="20">de vijfde met onyx, de zesde met sardius, de zevende met chrysoliet, de achtste met beryl, de negende met topaas, de tiende met chrysopraas, de elfde met zirkoon, de twaalfde met amethist.</verse>
				<verse number="21">De twaalf poorten waren twaalf parels; elke poort was gemaakt van een enkele parel. De grote straat door de stad is van zuiver goud en doorschijnend als glas.</verse>
				<verse number="22">Een tempel zag ik er niet, want de Heer, God, de Almachtige, is haar tempel, samen met het lam.</verse>
				<verse number="23">De stad heeft het licht van de zon en de maan niet nodig, want ze wordt verlicht door Gods hemelse pracht en het lam is haar lamp.</verse>
				<verse number="24">De volken zullen leven in haar licht en de koningen op aarde zullen hun eerbewijzen naar haar toebrengen.</verse>
				<verse number="25">Haar poorten zullen overdag altijd open staan en nacht wordt het er niet.</verse>
				<verse number="26">De schatten en eerbewijzen van de volken zullen naar haar worden toegebracht.</verse>
				<verse number="27">Niets dat onrein is en niemand die gruwelijke en bedrieglijke dingen doet, mag er naar binnen; enkel zij van wie de namen staan in het boek van het leven dat in het bezit van het lam is.</verse>
			</chapter>
			<chapter number="22">
				<verse number="1">Toen toonde de engel mij de rivier met het water dat leven geeft. Deze rivier is helder als kristal en ontspringt aan de troon van God en het lam.</verse>
				<verse number="2">Ze stroomt midden door de straat van de stad. Aan weerszijden van de rivier staat de levensboom; deze draagt twaalf maal per jaar vrucht – elke maand – en de bladeren ervan bieden genezing voor de volken.</verse>
				<verse number="3">Er zal niets meer zijn waarop Gods vloek rust. De troon van God en het lam zal daar zijn en Gods dienaren zullen Hem vereren.</verse>
				<verse number="4">Zij zullen zijn gezicht zien en zijn naam zal op hun voorhoofd staan.</verse>
				<verse number="5">Er zal geen nacht meer zijn en er zal geen nood meer zijn aan het schijnsel van een lamp of het licht van de zon, want de Heer, God, zal hen verlichten en ze zullen voor eeuwig en altijd regeren.</verse>
				<verse number="6">Toen zei de engel tegen mij: “Deze woorden zijn betrouwbaar en waar.” De Heer, de God wiens Geest door de profeten spreekt, heeft zijn engel gezonden om zijn dienaren te tonen wat spoedig moet gebeuren.</verse>
				<verse number="7">“Let op, Ik kom spoedig. Wie zich houdt aan de woorden van dit profetische boek, is gezegend.”</verse>
				<verse number="8">Ik, Johannes, ben het die deze zaken heeft gehoord en gezien. Nadat ik ze had gehoord en gezien, liet ik me in aanbidding neervallen aan de voeten van de engel die me deze zaken had getoond.</verse>
				<verse number="9">Maar hij zei tegen mij: “Doe dat niet; ik ben slechts een dienaar van God, net als jij en je broeders en zusters, de profeten. Ik ben net als zij die zich aan de woorden in dit boek houden. Je moet God aanbidden.”</verse>
				<verse number="10">Toen zei Hij tegen mij: “Hou de profetische woorden van dit boek niet geheim, want het moment is bijna aangebroken.</verse>
				<verse number="11">Laat de onrechtvaardige nog meer onrecht doen, en wie doet wat onrein is, nog meer onrein worden. Maar laat de rechtvaardige nog meer goeds doen en wie een zuiver leven leidt, een zuiver leven blijven leiden.”</verse>
				<verse number="12">“Let op, Ik kom spoedig en breng voor iedereen de beloning mee die hij met zijn daden heeft verdiend.</verse>
				<verse number="13">Ik ben de alfa en de omega, de eerste en de laatste, het begin en het einde.</verse>
				<verse number="14">Zij die hun kleren hebben gewassen zijn gezegend, want zij krijgen toegang tot de levensboom en zij mogen door de poorten de stad binnengaan.</verse>
				<verse number="15">Buiten zijn de honden, zij die magie bedrijven, die seksueel wangedrag plegen, die anderen vermoorden, die afgoden dienen – allen die de leugen liefhebben en leugenachtig leven.</verse>
				<verse number="16">Ik, Jezus, heb mijn engel gestuurd om ervoor te zorgen dat deze boodschap aan de kerkgemeenschappen zou worden doorgegeven. Ik ben de beloofde afstammeling van David, de stralende morgenster.”</verse>
				<verse number="17">De Geest en de bruid zeggen: “Kom.” Laat wie het hoort, zeggen: “Kom.” Laat wie dorst heeft, komen en laat wie dat wil, vrijelijk drinken van het water dat leven geeft.</verse>
				<verse number="18">Ik verklaar aan iedereen die de profetische woorden van dit boek hoort: als iemand er iets aan toevoegt, zal God hem straffen met de plagen die in dit boek staan beschreven.</verse>
				<verse number="19">En als iemand iets verwijdert uit de profetische woorden van dit boek, zal God hem het recht ontnemen om van de levensboom te eten en in de heilige stad te wonen.</verse>
				<verse number="20">Hij die dit alles verklaart, zegt: “Ja, Ik kom spoedig.” Amen. Kom, Heer Jezus!</verse>
				<verse number="21">Ik wens jullie allen de genade van de Heer Jezus toe.</verse>
			</chapter>
		</book>
	</testament>
</bible>