<?xml version="1.0" encoding="utf-8"?>
<bible language="Sena 2014 (Cibverano Cipsa)" status="© 2014, Wycliffe Bible Translators, Inc" link="https://www.bible.com/bible/1378/REV.17.SEHNT">
	<testament name="New">
		<book number="40">
			<chapter number="1">
				<verse number="1">Awa ndiwo makholo a dzindza ya Yezu Kirixtu, Mwana wa Dhavidhi, Mwana wa Abharaamu.</verse>
				<verse number="2">Abharaamu abala Izaki, Izaki abala Djakobo, Djakobo abala Djudaa na abale ace.</verse>
				<verse number="3">Djudaa na nkazi wace Tamari abala Peresi na Zara, Peresi abala Eziromu, Eziromu abala Arau.</verse>
				<verse number="4">Arau abala Abhinadhabhi, Abhinadhabhi abala Naasomi, Naasomi abala Salomau.</verse>
				<verse number="5">Salomau na nkazi wace Raabhi abala Bhowazi, Bhowazi na nkazi wace Ruti abala Obhedhi, Obhedhi abala Djesi,</verse>
				<verse number="6">Djesi abala Mambo Dhavidhi. Dhavidhi abala Salomau na nkazi akhali wa Uriya,</verse>
				<verse number="7">Salomau abala Robhuwau, Robhuwau abala Abhiya, Abhiya abala Aza.</verse>
				<verse number="8">Aza abala Djosafati, Djosafati abala Djoramu, Djoramu abala Uziya.</verse>
				<verse number="9">Uziya abala Djotamu, Djotamu abala Akasi, Akasi abala Ezekiya.</verse>
				<verse number="10">Ezekiya abala Manase, Manase abala Amoni, Amoni abala Djosiya.</verse>
				<verse number="11">Djosiya abala Djekoniya na abale ace, pa midzidzi ikhadatapatwa mbumba ya madjuda kwenda ku dziko ya Bhabhilonya.</verse>
				<verse number="12">Pa kubuluka kwawo pa kutapatwa ku dziko ya Bhabhilonya, Djekoniya abala Salatiyeli, Salatiyeli abala Zorobhabheli.</verse>
				<verse number="13">Zorobhabheli abala Abhiyudhi, Abhiyudhi abala Eliyakimu, Eliyakimu abala Azori.</verse>
				<verse number="14">Azori abala Sadhoki, Sadhoki abala Akimu, Akimu abala Eliyudhi.</verse>
				<verse number="15">Eliyudhi abala Eliazari, Eliazari abala Matani, Matani abala Djakobo.</verse>
				<verse number="16">Djakobo abala Zuze, mamuna wace Mariya. Mariya abalambo Yezu, anacemerwa Kirixtu .</verse>
				<verse number="17">Na tenepo, asagumanika makholo khumi na manai a dzindza ya madjuda, kutomera kuna Abharaamu mpaka kuna Dhavidhi. Kutomera kuna Dhavidhi mpaka kubuluka kwawo pa kutapatwa ku Bhabhilonya, asagumanika makholo khumi na manai. Pontho kubulukira ku Bhabhilonya mpaka kufikira pa kubaliwa kwa Kirixtu, asagumanika makholo khumi na manai.</verse>
				<verse number="18">Kubalwa kudacitwa Yezu Kirixtu ndi tenepa: Mariya, mai wace Yezu, pa n'dzidzi ukhabvundzirana iwo na mamuna wace Zuze, amuona mbali na pathupi mbadzati kudziwana na iye. Mbwenye ipi pyacitika na mphambvu za Nzimu Wakucena.</verse>
				<verse number="19">Zuze, mankhadzi wace Mariya, na thangwi ya kukhala munthu wakulungama, pontho toera akhonde kun'nyadzisa, anyerezera kun'khonda n'cibiso-biso.</verse>
				<verse number="20">Mbwenye n'dzidzi unowu ukhanyerezera iye kun'khonda, Mulungu atuma anju wace, mbabwera mu ndoto mbampanga kuti: “Zuze, mwana wa Dhavidhi, leka kugopa kutambira Mariya kuti akhale nkazi wako, thangwi ipi pina iye pyacitika na mphambvu za Nzimu Wakucena.</verse>
				<verse number="21">Iye anadza kabala mwana-mamuna, iwe unadza kan'thula dzina ya Yezu . Thangwi Iye anadza kapulumusa mbumba yace n'kudawa kwawo.”</verse>
				<verse number="22">Pyonsene ipi pyacitika toera pisimbisiswe pire pikhadapangwa mporofeta kale ene na Mulungu kuti:</verse>
				<verse number="23">“Lang'anani, mwali m'bodzi anadza kakhala na pathupi mbabala mwana-mamuna, dzina yace inadza kakhala Emanuweli .” Emanuweli ndi kubveka kuti: “Mulungu ali pakati pathu.”</verse>
				<verse number="24">Zuze, mudadza iye kadzizimuka n'citulo, acita ninga mukhadampangira anju wa Mulungu, mbakwata nkazi wace.</verse>
				<verse number="25">Mbwenye akhonda kudziwana na iye, mpaka kufikira kubaliwa kwa mwana. Buluka penepo, Zuze an'thula mwana dzina ya “Yezu.”</verse>
			</chapter>
			<chapter number="2">
				<verse number="1">Yezu abaliwa ku cisa ca Bheleya, ku dziko ya Djudeya, pa midzidzi ikhatonga mambo Herodhi. Pakupita ntsiku zingasi Yezu mbadabalwa kale, abwera ku Djerusalema anthu anyakudziwisa pya nyenyezi, a kumabulukira dzuwa. Pidafika iwo,</verse>
				<verse number="2">abvundzisa tenepa: “Ali kupi mambo wa madjuda adabaliwa cincino? Thangwi ife taiona nyenyezi yace kumabulukira dzuwa. Na tenepo, tabwera kamulambira.”</verse>
				<verse number="3">Mambo Herodhi, na kupibva pinthu penepi, atutumuka napyo pikulu iye na anthu anango onsene a mu nzinda unowu wa Djerusalema.</verse>
				<verse number="4">Na thangwi eneyo, mambo Herodhi acemeresa akulu onsene aanyantsembe na anyakudziwisa a Mwambo a mbumba, mbaabvundza kuti: “Kodi ndipangeni, ndi kupi kunafuna baliwa Kirixtu?”</verse>
				<verse number="5">Iwo antawira tenepa: “Anabaliwa ku Bheleya, mu dziko ya Djudeya.” Thangwi Mulungu alonga na mporofeta Mikeya kuti:</verse>
				<verse number="6">“ ‘ Iwe Bheleya, cisa ca dziko ya Djudeya, leka kunyerezera kuti iwe ndiwe cinzinda cing'ono-ng'ono kakamwe pakati pa mizinda inango mikulu mu Djudeya. Thangwi n'dziko mwako, ndimo munafuna buluka N'tsogoleri anafuna kumbiza mbumba yanga ya Izarayeli.’ ”</verse>
				<verse number="7">Buluka penepo, mambo Herodhi acemeresa pa khundu ale anyakudziwisa pya nyenyezi a kumabulukira dzuwa, mbaabvundzisa na kuaphemba kuti ampange mwadidi n'dzidzi udatoma iwo kuona nyenyezi.</verse>
				<verse number="8">Pakumala penepi, aatuma kuti aende ku dziko ya Bheleya, mbaapanga tenepa: “Ndokoni mukhabvundzise mwadidi mwene, mungan'gumana, bwererani na kuno mundidziwisembo toera ine ndiyendembo kamulambire.”</verse>
				<verse number="9">Pakumala kubva pyonsene pikhalonga mambo, anyakudziwisa nyenyezi abuluka mbaenda ulendo wawo. Penepo, iwo aona kuti nyenyezi ire ikhaatsogolera pakubuluka kwawo kumabulukira dzuwa, yaabulukira pontho kutsogolo kwawo mbikhaatsogolera mpaka kufikira kulimira cidzulu-dzulu pa nyumba ikhagumanika mwana.</verse>
				<verse number="10">Na tenepo, iwo, na kuiona pontho nyenyezi, akomerwa pikulu kakamwe.</verse>
				<verse number="11">Pidafika iwo penepo, apita n'nyumba, agumana mwana na Mariya, mai wace. Iwo atoma kugodamira mwana na kumulambira. Pidamala iwo, abulusa mbapereka miyoni yawo ya ntengo ukulu kakamwe, inacemerwa oro, insensu na mira .</verse>
				<verse number="12">Buluka penepo, Mulungu aacenjeza mu ndoto kuti aleke kwenda kaonana pontho na mambo Herodhi. Na tenepo, iwo abwerera na njira inango kwenda ku dziko kwawo.</verse>
				<verse number="13">Pikhabwerera iwo kwenda ku dziko kwawo, anju m'bodzi wa Mulungu abwera kuna Zuze, mu ndoto, mbampanga tenepa: “Lamuka, kwata mwana na mai wace uthawire ku Idjipitu. Khala kweneko mpaka kufikira ntsiku inalonga ine pontho kuti ubwerere, thangwi Herodhi anadza kasaka mwana toera amuphe.”</verse>
				<verse number="14">Zuze alamuka, akwata mwana na mai wace, mbaenda na iwo ku Idjipitu na masiku,</verse>
				<verse number="15">mbakhala kweneko mpaka kufa kwa mambo Herodhi. Na tenepo, pyacitika pire pikhadalonga Mulungu kale ene na mulomo wa mporofeta kuti: “Ndacemera mwana wanga kuti abuluke ku Idjipitu.”</verse>
				<verse number="16">Mambo Herodhi mudapyona iye kuti anyengezwa na anthu anyakudziwisa pya nyenyezi a kumabulukira dzuwa, akhala wakuipirwa. Mbatoma kubulusa mwambo wace wa kuphesa ana onsene akhagumanika na pyaka piwiri kwenda pantsi mu dziko ya Bheleya na m'pisa pinango pya n'khundu-n'khundu, ninga mukhadapangirwa iye na amuna a kumabulukira dzuwa, pa thangwi ya n'dzidzi udatoma kuonekera nyenyezi.</verse>
				<verse number="17">Na tenepo, pyasimbiswa pire pikhadalonga mporofeta Jeremiya kuti:</verse>
				<verse number="18">“ Ku Ramaa kwabveka n'khuwo. Cikhali ciriro na kubva kupha pikulu kwa mai Rakeli, na thangwi ya kuferwa na anace. Na tenepo, iye asakhonda kumatamizwa thangwi anace onsene amala kufa.”</verse>
				<verse number="19">Pa kufa kwa Herodhi, anju m'bodzi wa Mulungu aonekera kuna Zuze mu ndoto ku Idjipitu,</verse>
				<verse number="20">mbampanga tenepa: “Lamuka, kwata mwana na mai wace uyende na iwo ku dziko ya Izarayeli, thangwi afa ale akhafuna kupha mwana.”</verse>
				<verse number="21">Zuze alamuka, akwata mwana na mai wace, mbabwerera kwenda na iwo ku dziko ya Izarayeli.</verse>
				<verse number="22">Mbwenye Zuze, na kubva kuti pa kufa kwa mambo Herodhi adapita pa mpando pace ndi mwana wace anacemerwa Arikilau, agopa kubwerera ku dziko eneyo. Na thangwi eneyo, Mulungu amulotesa pontho. Iye alamuka mbaenda ku dziko ya Galileya,</verse>
				<verse number="23">mbaenda kakhala mu nzinda wa Nazareti. Tenepa, pyasimbiswa pire pikhadalongwa na maporofeta kuti: “Iye anadza kacemerwa wa ku Nazareti.”</verse>
			</chapter>
			<chapter number="3">
				<verse number="1">Pa midzidzi eneyo, abulukira Juwau Bhatixta mbakhamwaza mphangwa n'thando mu dziko ya Djudeya, mbakhalonga tenepa:</verse>
				<verse number="2">“Chunyukani kudawa kwanu, thangwi Umambo wa kudzulu uli dhuzi.”</verse>
				<verse number="3">Uyu ndiye akhalongwa na mporofeta Izaya kuti: “Fala iri kukhuwa n'thando mbilonga kuti: Sasanyirani njira ya Mbuya mbamundendemeza mipsalu yace.”</verse>
				<verse number="4">Juwau akhabvala nguwo zakucitwa na uweya wa pinyama pinacemerwa kamelo, mbakhamanga bhande ya nthembe n'cunu mwace, mbakhadya nthete na uci wa n'tsanga.</verse>
				<verse number="5">Na tenepo, anthu onsene a ku Djerusalema na anthu onsene akhagumanika m'pisa mwa dziko ya Djudeya, na anango anthu akhagumanika n'khundu-n'khundu mwa nyandza ya Djorodani, onsene akhaenda kuna iye.</verse>
				<verse number="6">Akhadambula kudawa kwawo, Juwau mbakhaatambirisa batixmu mu nyandza ya Djorodani.</verse>
				<verse number="7">Akhalipo madjuda anango anacemerwa afarisi na asadhusi, akhadza katambirambo batixmu. Pikhadza iwo, Juwau aapanga tenepa: “Dzindza ya m'bobo! Mbani akupangani kuthawa nyatwa zinafuna kudza?</verse>
				<verse number="8">Citani pinthu pinapangisa kuti imwe mwachunyukadi.</verse>
				<verse number="9">Lekani kunyerezera mwekha ene mbamulonga tenepa: ‘Tina baba wathu Abharaamu,’ thangwi ine ndisakupangani kuti Mulungu ana mphambvu za kusanduza myala iyi, mbikhalambo dzindza ya Abharaamu.</verse>
				<verse number="10">Pontho ndisakupangani kuti mbadzo yamala kusasanyirwa toera kugwanda miti na michici ene. Na tenepo, miti yonsene inakhonda kubala misapu yadidi, inatemiwa mbiponyiwa pa moto.</verse>
				<verse number="11">Ine ndisakutambirisani batixmu na madzi kuti muchunyuke kudawa kwanu. Mbwenye munthu unango anadza n'nduli mwanga, unowu ndiye ana mphambvu za kupiringana ine. Pontho ine sine cinthu pamaso pace kuti ndinakwanisa kukwata ntsapato zace. Unowu ndiye anadza kakutambirisani batixmu na Nzimu Wakucena na moto.</verse>
				<verse number="12">Iye ana foxolo m'manja mwace toera kucenesa mbuwa yace. Pontho anakoya mapira n'cikwa, mbakwata dzungu yace mbaipisa pa moto wakukhonda kuthima.”</verse>
				<verse number="13">Ntsiku ibodzi, Yezu abuluka ku dziko ya Galileya, mbaenda ku nyandza ya Djorodani, toera atambiriswembo batixmu na Juwau Bhatixta.</verse>
				<verse number="14">Mbwenye Juwau akhafuna kun'khondera mbalonga tenepa: “Ine ndine anafuna kutambiriswa batixmu na imwe. Mphapo lero imwe ndimwe munadza kuna ine?”</verse>
				<verse number="15">Mbwenye Yezu antawira tenepa: “Pa n'dzidzi uno siya tenepo. Thangwi mphyadidi ticite tenepa, toera pisimbiswe pinafuna Mulungu.” Mphapo Juwau na kubva tenepo, am'bvera mbantambirisa batixmu.</verse>
				<verse number="16">Yezu pakumala kwace kutambira batixmu, abuluka m'madzi. Pa n'dzidzi unowu thambo yafunguka. Iye aona Nzimu wa Mulungu mbuchita ninga nkhangaiwa, mbum'phamira.</verse>
				<verse number="17">Penepo yabveka fala kubulukira kudzulu mbilonga tenepa: “Uyu ndi mwana wanga wakufunika kakamwe, ananditsandzaisa.”</verse>
			</chapter>
			<chapter number="4">
				<verse number="1">Buluka penepo, Yezu akwatiwa na Nzimu Wakucena mbaenda n'thando, kuti aende kanyengererwe na Dyabu.</verse>
				<verse number="2">Pidamala iye kupimana cakudya ntsiku makumanai, masiku na masikati, Yezu abva njala.</verse>
				<verse number="3">Penepo, Dyabu nyakunyengerera, afendedzera Yezu dhuzi mbampanga tenepa: “Ngakhala iwe ndiwedi Mwana wa Mulungu sanduza myala iyi idze mikate.”</verse>
				<verse number="4">Mbwenye Yezu antawira tenepa: “Pyalembwa m'Bukhu ya Mulungu kuti: ‘Si cakudya basi tayu cinapulumusa munthu, mbwenye na mafala onsene anabuluka pa mulomo wa Mulungu.’ ”</verse>
				<verse number="5">Buluka penepo, Dyabu ankwata mbaenda na iye ku nzinda wakucena, ankwiza padzulu kakamwe pa Nyumba ya Mulungu,</verse>
				<verse number="6">mbampanga tenepa: “Ngakhala iwe ndiwe Mwana wa Mulungu, numpha padzulu pano ugwe pantsi, thangwi pyalembwa kuti: “ ‘ Mulungu anadza kapanga anju zace pa thangwi yako, pontho iwo anakugampha na manja awo, toera ukhonde kuphekeka na myala.’ ”</verse>
				<verse number="7">Mbwenye Yezu antawira tenepa: “Pyalembwambo n'kati mwa Bukhu kuti: ‘Leka kunyengerera Mbuya Mulungu wako.’ ”</verse>
				<verse number="8">Penepo Dyabu akwata Yezu mbaenda na iye pa phiri yakulapha kakamwe, mbampangisa umambo onsene wa pantsi pano na mbiri zawo,</verse>
				<verse number="9">mbampanga kuti: “Pyonsene ipi ndinakupasa, male ungandigodamira mbundilambira.”</verse>
				<verse number="10">Yezu ampanga kuti: “Buluka, Sathani! Thangwi pyalembwa m'Bukhu ya Mulungu kuti: ‘Lambira Mbuya, Mulungu wako, pontho phatira basa iye ekha basi.’ ”</verse>
				<verse number="11">Penepo Dyabu ansiya, mbabwera maanju kudza kaphatira basa Yezu.</verse>
				<verse number="12">Yezu na kupibva kuti Juwau Bhatixta afungirwa n'kaidi, abwerera mbaenda ku Galileya.</verse>
				<verse number="13">Yezu abuluka ku Nazareti kukhakhala iye, mbaenda kakhala ku nzinda wa Kafaranaumi, ukhagumanika n'khundu-n'khundu mwa nyandza ya Galileya, ku dziko ya Zebhuloni na ya ku Nafitali,</verse>
				<verse number="14">toera pisimbiswe pikhadalongwa na mporofeta Izaya kuti:</verse>
				<verse number="15">Iwe dziko ya Zebhuloni na ya Nafitali, dziko inagumanika mu mbale mwa nyandza ya Galileya na ntunda unango wa nyandza ya Djorodani, iwe Galileya ya anthu adakhonda kukhala madjuda!</verse>
				<verse number="16">Mbumba ikhakhala n'cidima, yaona cieza cikulu. Pontho kuna ale akhakhala mu mbuto ya cidima ca kufa, amwanikirwa na cieza.</verse>
				<verse number="17">Kutomera n'dzidzi unowu kwenda kutsogolo, Yezu atoma kupfundzisa Mphangwa Zadidi mbakhalonga tenepa: “Chunyukani kudawa kwanu, thangwi Umambo wa kudzulu uli dhuzi.”</verse>
				<verse number="18">Yezu pikhafamba iye dhuzi na nyandza ya Galileya, aona anyakokota awiri muubale mwawo, mbakhagwisira makokota awo n'nyandza. M'bodzi ndi Simau, anadziwika pontho na dzina ya Pedhru. Unango ndi Andereya.</verse>
				<verse number="19">Yezu aapanga kuti: “Nditowereni, Ine ndinakucitani anyakokota a anthu.”</verse>
				<verse number="20">Na tenepo, iwo pa n'dzidzi ubodzi-bodzi, asiya makokota awo mbantowera.</verse>
				<verse number="21">Yezu pakufamba pang'ono kutsogolo, aona pontho anthu awiri muubale mwawo. Akhali Tiyago na Juwau, ana a Zebhedheu. Iwo akhali pabodzi na baba wawo m'bote mbakhasona makokota awo, Yezu mbaacemera.</verse>
				<verse number="22">Penepo pene, iwo asiyiratu bote na baba wawo ene, mbaenda na Yezu.</verse>
				<verse number="23">Na tenepo, Yezu akhafamba dziko yonsene ya Galileya, mbakhapfundzisa n'kati mwa nyumba za kuphemberera, mbakhalonga Mphangwa Zadidi za Umambo wa kudzulu, pontho mbakhawangisa nthenda zonsene na ale akhaduwala pakati pa mbumba.</verse>
				<verse number="24">Mbiri yace yamwazika dziko yonsene ya Sirya. Na tenepo, anthu onsene akhaenda kuna Yezu na atenda awo akhathabuka na nthenda zakusiyana-siyana, ninga za mizimu yakuipa, za njiri, na za mpfutete. Zonsene izi Yezu akhaziwangisa.</verse>
				<verse number="25">Na tenepo, mwinji ukulu wa anthu ukhantowera, kubulukira ku dziko ya Galileya, na ya Dhekapoli, na anthu a ku nzinda wa Djerusalema, na a ku Djudeya, pontho na anthu a ntunda unango wa nyandza ya Djorodani.</verse>
			</chapter>
			<chapter number="5">
				<verse number="1">Yezu na kuona mwinji wa anthu, akwira pa phiri mbakhala pantsi. Penepo, anyakupfundza ace anfendedzera.</verse>
				<verse number="2">Yezu atoma kuapfundzisa mbalonga tenepa:</verse>
				<verse number="3">“Mbatsandzaye ale anyakucherenga mu nzimu, thangwi Umambo wa kudzulu ndi wawo.</verse>
				<verse number="4">Mbatsandzaye ale analira, thangwi anadza kamatamizwa na Mulungu.</verse>
				<verse number="5">Mbatsandzaye ale anyakupicepesa, thangwi anadza kapasiwa unthaka wa dziko ya pantsi na Mulungu.</verse>
				<verse number="6">Mbatsandzaye ale ana njala na nyota ya kucita kufuna kwa Mulungu, thangwi anadza kapasiwa pyonsene na Mulungu.</verse>
				<verse number="7">Mbatsandzaye anabvera andzawo ntsisi, thangwi iwo anadza kabverwambo ntsisi na Mulungu.</verse>
				<verse number="8">Mbatsandzaye anyakucena ntima, thangwi iwo anadza kaona Mulungu.</verse>
				<verse number="9">Mbatsandzaye ale anasaka ntendere pakati pa anthu, thangwi iwo anadza kacemerwa ana a Mulungu.</verse>
				<verse number="10">Mbatsandzaye ale anazondiwa na thangwi ya kucita kufuna kwa Mulungu, thangwi Umambo wa kudzulu ndi wawo.</verse>
				<verse number="11">“Tsandzayani mungatikanwa, mungazondiwa, na kulongerwa uthambi wa kusiyana-siyana na thangwi ya kukhala anyakupfundza anga.</verse>
				<verse number="12">Komerwani mbamudzala na kutsandzaya, thangwi muwoni wanu unakudikhirani kudzulu ndi ukulu. Thangwi maporofeta akale azondiwambo sawa-sawa ninga imwe.”</verse>
				<verse number="13">“Imwe ndimwe munyu wa padziko. Lang'anani, munyu ungasuluka, unadza kadzipa tani pontho? Na tenepo, unamalisira taiwa, thangwi nkhabe cinango cakucita na iwo, mbumalisira kupwandiwa na anthu.</verse>
				<verse number="14">“Imwe ndimwe cieza ca padziko. Nzinda udamangwa pa phiri nkhabe kubisalika.</verse>
				<verse number="15">Pontho nkhabe munthu anagasa nyale yace mbaigudumira na citundu. Mbwenye anasaka mbuto ya padzulu toera kumwanikira mwadidi anthu onsene n'kati mwa nyumba.</verse>
				<verse number="16">Sawa-sawa ninga imwembo, citani kuti cieza canu cimwanikire anthu onsene, toera aone mabasa anu adidi anacita imwe. Na tenepo, iwo anapasa mbiri Baba wanu ali kudzulu.”</verse>
				<verse number="17">“Lekani kunyerezera kuti ndadza kamalisa mwambo wa Mozesi peno cipfundzo ca maporofeta akale. Sidadza kamalisa penepyo tayu, mbwenye ndadza kasimbisisa.</verse>
				<verse number="18">Pontho dziwani kuti n'dzidzi uno unagumanika thambo na mataka, nkhabe cinthu cibodzi cing'ono n'kati mwa malemba, peno cidzindikiro cinango ca malemba cinafuna kubuluswa pa Mwambo wa Mozesi, pyonsene mbapidzati kucitika.</verse>
				<verse number="19">Na thangwi eneyo, ule anakhonda kubvera mwambo, peno mbudakhala pyawo ung'ono tani, mbapfundzisambo andzace kucita pibodzi-bodzi, munthu unowu anaoniwa wang'ono mu Umambo wa kudzulu. Mbwenye ule anabvera mwambo na kupfundzisa andzace kucita pibodzi-bodzi, anakhala nkulu mu Umambo wa kudzulu.</verse>
				<verse number="20">Pontho ndisakupangani kuti, imwe mungakhonda kucita mbamutoweza kufuna kwa Mulungu kupiringana anyakudziwisa a Mwambo wa Mozesi na afarisi, nkhabe m'bodzi anafuna kudza kapita mu Umambo wa kudzulu.”</verse>
				<verse number="21">“ Imwe mwabva pikhadalongwa kuli akulu anu akale kuti: ‘Leka kupha munthu.’ Ule anapha munthu, anatongwa.</verse>
				<verse number="22">Mbwenye Ine ndisakupangani kuti munthu onsene anaipirwa na ndzace, anatongwa. Ule anatikana ndzace, anatongwa, pontho ule anacemera ndzace ‘dzemwa,’ asatongwa kwenda mu moto wa infernu.</verse>
				<verse number="23">“Na tenepo, ngakhala iwe uli pa guwa ya ntsembe toera kupereka muwoni wako kuna Mulungu, penepo ungakumbuka kuti ndzako m'bodzi ana thangwi na iwe,</verse>
				<verse number="24">siya muwoni wako pa guwa ya ntsembe, ndoko pakutoma ukhasekesane na iye. Ungamala, bwerera ukhapereke muwoni wako kuna Mulungu.</verse>
				<verse number="25">“Pontho pa n'dzidzi unaenda iwe katongwa pabodzi na ndzako, saka kusekesana na mwansanga na nyamalwa wako, toera iye akhonde kukupereka m'manja mwa nkulu wa nyakutonga, iye mbakuperekambo m'manja mwa nsupai wace, mbufungirwa n'kaidi.</verse>
				<verse number="26">Ndimo mwene ndisakupanga kuti iwe nkhabe kudza kabuluka mwenemu mbudzati kumalisa kulipa mangawa ako onsene.”</verse>
				<verse number="27">“ Imwe mwabva pidalongwa kuti: ‘Leka kucita upombo.’</verse>
				<verse number="28">Mbwenye Ine ndisakupangani kuti: Munthu onsene analang'ana nkazi mbansirira, n'dzidzi unowu ali kucita upombo na iye muntima mwace.</verse>
				<verse number="29">Mphapo, ngakhala diso yako ya khundu ya madyo iri kukugwisa mwa kudawa, ibuluse mbuitaya kutali na iwe. Thangwi mphyadidi kuluza phindi ibodzi ya manungo ako, mbukhonda kuponyiwa manungo onsene mu infernu.</verse>
				<verse number="30">Sawa-sawa, ngakhala manja ako a khundu ya madyo asakugwisa mwa kudawa, agwande mbuataya kutali na iwe. Thangwi mphyadidi kuluza phindi ibodzi ya manungo ako, mbukhonda kuponyiwa manungo onsene mu infernu.”</verse>
				<verse number="31">“ Pyalongwambo pontho kuti: ‘Mamuna onsene anakhonda nkazi wace, asatongwa kumpasa tsamba ya kumwalana.’</verse>
				<verse number="32">Mbwenye Ine ndisakupangani kuti: Mamuna onsene anamwalana na nkazi wace, thangwi yace mbikhonda kukhala ya lukwali, ali kum'pfundzisa upombo. Mphapo mamuna onsene anacita banja na nkazi wa kumwaliwa, ali kucitambo upombo na iye.”</verse>
				<verse number="33">“ Pontho imwe mwabva pidapangwa akulu anu akale kuti: ‘Leka kudumbira papezi, mbwenye usatongwa kucita pidadumbirira iwe pamaso pa Mbuya.’</verse>
				<verse number="34">Mbwenye Ine ndisakupangani pontho kuti: Siyani kudumbira konsene. Lekani kudumbira na dzina ya kudzulu, thangwi ndi mpando wa Umambo wa Mulungu.</verse>
				<verse number="35">Peno na dzina ya pantsi, thangwi ndipo panaikha iye myendo yace. Peno na dzina ya Djerusalema, thangwi ndi nzinda wa Mambo wa nkulu.</verse>
				<verse number="36">Pontho leka kudumbira na dzina ya nsolo wako, thangwi unacimwana kusanduza tsisi ibodzi mbidza yakuswipa, peno mbidza yakucena.</verse>
				<verse number="37">Mbwenye mphyadidi kulonga tenepa: ‘Ande’, ‘ande’. ‘Nkhabe’, ‘nkhabe’. Pyonsene pinango kupiringana penepi, mphya Nyamalwa.”</verse>
				<verse number="38">“ Mwabva pidalongwa kuti: ‘Diso na diso, dzino na dzino.’</verse>
				<verse number="39">Mbwenye Ine ndisakupangani kuti: lekani kubwerezera uipi kuli ale anakucitani uipi. Munthu angakumenya ku phutu ya khundu ya madyo, mpase akumenyembo khundu inango.</verse>
				<verse number="40">Munthu angafuna kukusumira kwa atongi toera akupokosere kamiza, mpase pontho kazako yako.</verse>
				<verse number="41">Munthu angakukakamiza kufamba na ntolo nsindzo ubodzi, famba na iye pontho misindzo miwiri.</verse>
				<verse number="42">Munthu anakuphemba cinthu, mpase. Munthu anafuna kukubwereka cinthu, leka kumpasa nkhodolo.”</verse>
				<verse number="43">“ Imwe mwabva pidalongwa kuti: ‘Funa ndzako, mbwenye ida nyamalwa wako.’</verse>
				<verse number="44">Mbwenye Ine ndisakupangani kuti: Funani anyamalwa anu, phembererani ale anakuzondani.</verse>
				<verse number="45">Na tenepo, munakhaladi ana a Baba wanu wa kudzulu. Thangwi iye asagasira dzuwa yace anyakuipa na adidi, pontho asabvumbira anyakulungama na anyakukhonda kulungama.</verse>
				<verse number="46">Thangwi mungafuna ale anakufunani basi, munapaswa m'bairo wanji na Mulungu? Anyakukumbusa misonkho asacitambo pibodzi-bodzi.</verse>
				<verse number="47">Pontho, mungamwanyika abale anu basi, ndi ninji pinacita imwe kupiringana anango? Penepyo ndi pinacitambo ale anakhonda kutawira Mulungu.</verse>
				<verse number="48">Na tenepo, imwe khalani akukwana, ninga Baba wanu wa kudzulu ndi wakukwana.”</verse>
			</chapter>
			<chapter number="6">
				<verse number="1">“Mungacita udidi, lekani kucita toera kusimbwa na anthu. Thangwi mungacita tenepo, nkhabe kudza kapaswabve m'bairo na Baba wanu wa kudzulu.</verse>
				<verse number="2">“Na tenepo, ungapasa cinthu nyakucherenga leka kuimba kaluta, ninga pinacita anthu anyauthambi n'kati mwa nyumba za kuphemberera peno m'miseu, toera asimbwe na anthu. Ndimo mwene, Ine ndisakupangani kuti anthu enewa amala kale kutambira m'bairo wawo.</verse>
				<verse number="3">Mbwenye iwe, ungapasa cinthu nyakucherenga, cita kuti manja ako a nkono wa bzere akhonde kudziwa pinacita nkono wa madyo,</verse>
				<verse number="4">toera pinthu pidabulusa iwe pikhonde dziwika na anthu. Thangwi Baba wako asadziwa pyakubisala. Na tenepo, Iye anakupasa m'bairo.”</verse>
				<verse number="5">“Mungaphembera lekani kucita ninga pinacita anthu a uthambi, anaphembera mbadalimira n'kati mwa nyumba za kuphemberera, na m'mphambano mwa miseu, toera aoniwe na anthu onsene. Ndimo mwene, Ine ndisakupangani kuti anthu enewa amala kale kutambira m'bairo wawo.</verse>
				<verse number="6">Mbwenye iwe ungafuna kuphembera, pita n'nyumba mwako, funga citseko cako, mbuphembera kuna Baba wako anakhonda kuoneka. Na tenepo, Baba wako anaona pinacita iwe n'cibiso-biso, anakupasa m'bairo wako.</verse>
				<verse number="7">Mungaphembera, lekani kumala midzidzi mizinji na kulonga mafala mabodzi ene, ninga pinacita anthu anakhonda kutawira Mulungu, thangwi iwo asanyerezera kuti na kulonga mafala mazinji, Mulungu anaabvera.</verse>
				<verse number="8">Lekani kucita ninga iwo! Thangwi Mulungu, Baba wanu, asadziwa pinafuna imwe mbamudzati kum'phemba.</verse>
				<verse number="9">Na tenepo, musatongwa kuphembera tenepa: “Baba wathu, muli kudzulu, dzina yanu mbikhale na mbiri.</verse>
				<verse number="10">Umambo wanu mbudze kuna ife. Pinafuna imwe mbapicitwe, pantsi pano ninga kudzulu.</verse>
				<verse number="11">Tipaseni cakudya cathu ntsiku na ntsiku.</verse>
				<verse number="12">Tilekerereni madawi athu ninga ifembo tinalekerera andzathu madawi awo.</verse>
				<verse number="13">Lekani kutisiya mbatigwa n'kudawa, mbwenye tipulumuseni mwa kuipa, [thangwi Umambo ndi wanu, na mphambvu, na mbiri yakukhaliratu. Ameni. ]</verse>
				<verse number="14">Thangwi mungalekerera andzanu madawi awo, Baba wanu wa kudzulu anakulekereranimbo.</verse>
				<verse number="15">Mbwenye mungakhonda kulekerera andzanu, Baba wanu wa kudzulu nkhabe kudza kakulekereranimbo madawi anu.”</verse>
				<verse number="16">“Mungapimana cakudya toera kuphembera, lekani kupangisa nkhope ya kutsukwala ninga anthu a uthambi, anaphinduza nkhope zawo toera kupangisa kuli anthu onsene, kuti asapimana cakudya. Ndimo mwene ndisakupangani kuti, anthu enewa, atambira kale m'bairo wawo.</verse>
				<verse number="17">Mbwenye iwe, ungapimana cakudya toera kuphembera, samba nkhope, mbusapula pyadidi tsisi yako,</verse>
				<verse number="18">toera ukhonde kupangisa kuna anthu kuti usapimana cakudya, mbwenye kuna Baba wako anakhonda kuoneka. Na tenepo, Baba wako anaona pyonsene pyakubisala, anakupasa m'bairo.”</verse>
				<verse number="19">“Lekani kukoya mpfuma zanu pa dziko ino panagumanika maberethi na furuju mbazifudza, pontho na panagumanika mambava mbaziba.</verse>
				<verse number="20">Mbwenye koyani mpfuma zanu kudzulu kunakhonda kugumanika ucenje na furuju mbazifudza, peno mambava mbaswa mbaziba.</verse>
				<verse number="21">Thangwi panagumanika mpfuma yanu, penepo ndipo panagumanikambo ntima wanu.”</verse>
				<verse number="22">“Maso ndi nyale ya manungo. Na tenepo, ngakhala maso ako mbadidi, manungo ako onsene anadzala na cieza.</verse>
				<verse number="23">Mbwenye ngakhala kulang'ana kwako ndi kwakuipa, manungo ako onsene anakhala n'cidima. Na tenepo, ngakhala cieza ciri muna iwe ndi cidima, cidima ceneci ndi cikulu kakamwe!”</verse>
				<verse number="24">“Nkhabe munthu anakwanisa kuphatira basa ambuya awiri. Thangwi unaida m'bodzi mbufuna unango, peno unalemedza m'bodzi mbupwaza unango. Apo lekani kuphatira basa Mulungu, uku mbamuphatira pontho kobiri.</verse>
				<verse number="25">“Na thangwi eneyi Ine ndisakupangani kuti: Lekani kunentseka na makhaliro anu pa thangwi ya pinafuna imwe kudya, peno na pinafuna imwe kumwa. Peno na manungo anu pa thangwi ya pinafuna imwe kubvala. Imwe nkhabe kupidziwa kuti moyo wanu na cakudya, cikulu ndi moyo wanu? Peno manungo anu na cakubvala, cikulu ndi manungo anu?</verse>
				<verse number="26">Lang'anani mbalame za kudzulu. Nkhabe kubzala, nkhabe kubvuna pontho nkhabe koya n'pikwa. Mbwenye Baba wanu ali kudzulu ali kuzipasa cakudya. Imwe nkhabe funika pikulu kakamwe kupiringana mbalame?</verse>
				<verse number="27">Mbani pakati panu, iye mbapifuna pyace, anakwanisa kuthimizira n'dzidzi ubodzi pa moyo wace?”</verse>
				<verse number="28">“Pontho, thangwi yanji musakhala mbamudzudzumika na pya kubvala? Lang'anani kukula kunacita maluwa a n'tsanga! Iwo nkhabe kuphata basa pontho nkhabe kucita nguwo.</verse>
				<verse number="29">Mbwenye ine ndisakupangani kuti Salomau, na mbiri yace yonsene ikhali na iye, acimwana kubvalira ninga maluwa awa.</verse>
				<verse number="30">Lang'anani, ngakhala Mulungu asabvazika tenepa maluwa a n'tsanga, anacita kuti lero alipo, mangwana asaponyiwa pa moto, ndiye tani kuna imwe, anthu a cikhulupiro cing'ono?</verse>
				<verse number="31">Na tenepo, lekani kunentseka mbamulonga kuti: ‘Tinadyanji?’ peno ‘Tinamwanji?’ peno ‘Tinabvalanji?’</verse>
				<verse number="32">Thangwi anasaka penepi ndi ale anakhonda kutawira Mulungu. Mbwenye Baba wanu wa kudzulu asadziwa pyonsene pinafuna imwe.</verse>
				<verse number="33">Mbwenye sakani pakutoma Umambo wa Mulungu na kulungama kwace. Pyonsene ipi munadza kapithimizirwa.</verse>
				<verse number="34">Mphapo lekani kudzudzumika na ntsiku ya mangwana, thangwi ntsiku ya mangwana ina pyayo. Ntsiku na ntsiku ina kuipa kwayo.”</verse>
			</chapter>
			<chapter number="7">
				<verse number="1">“Lekani kutonga munthu, toera mukhonde kutongwambo na Mulungu.</verse>
				<verse number="2">Thangwi na matongero anacita imwe, munadza katongwambo sawa-sawa. Pontho na n'dida ubodzi-bodzi unapimira imwe andzanu, munadza kapimirwambo na n'dida unowu.</verse>
				<verse number="3">Thangwi yanji usalang'ana cirombo cing'ono ciri n'diso mwa m'bale wako, mbukhonda kuona nkhuni iri n'diso mwako?</verse>
				<verse number="4">Usakwanisa tani kupanga m'bale wako kuti: ‘Bwera ndikubuluse cirombo cing'ono ciri n'diso mwako,’ mbukhonda kuona nkhuni iri n'diso mwako?</verse>
				<verse number="5">Nyauthambi! Pakutoma bulusa nkhuni iri n'diso mwako, na tenepo iwe unaona mwadidi toera ubulusembo cirombo ciri n'diso mwa m'bale wako.</verse>
				<verse number="6">Lekani kupasa anambwa pinthu pyakucena! Thangwi iwo anadza kakuzungunukirani mbakulumani. Pontho, lekani kutaya mpfuma zanu muna nkhumba, thangwi izo zinadza kazipwanda.”</verse>
				<verse number="7">“Phembani, munapaswa. Sakani, munapigumana. Gogodzani, munafungulirwa.</verse>
				<verse number="8">Thangwi onsene anaphemba, anapaswa. Anasaka, anapigumana. Pontho ule anagogodza citseko, anafungulirwa.</verse>
				<verse number="9">Mbani pakati panu anapasa mwana wace mwala, angam'phemba nkate?</verse>
				<verse number="10">Peno mbampasa nyoka angam'phemba nyama ya m'madzi?</verse>
				<verse number="11">Lang'anani, imwe ninga anthu a kuipa musakwanisa kupasa ana anu pinthu pyadidi, ndiye tani Baba wanu ali kudzulu, nkhabe bulusa pinthu pyadidi mbapasa ale anam'phemba?</verse>
				<verse number="12">Na tenepo, pyonsene pinafuna imwe kuti mucitirwe na andzanu, acitirenimbo imwe pakutoma. Thangwi ipi ndipyo pinalonga Mwambo wa Mozesi na pinapfundzisa Maporofeta.”</verse>
				<verse number="13">“Pitani na nsuwo ung'ono. Thangwi nsuwo ukulu na njira ikulu pisapitisa ku mbuto ya kutaika. Mbazinji anthu anapita na mwenemu.</verse>
				<verse number="14">Mbwenye nsuwo ung'ono na njira yakupata zisafikisa ku mbuto ya upulumuki. Apo anthu ace anaigumana acepa.”</verse>
				<verse number="15">“Cenjerani na maporofeta a uthambi! Thangwi ali kudza kuna imwe ninga mabira, mbwenye m'mitima mwawo ndi mibindzi ya ukali.</verse>
				<verse number="16">Anthu enewa imwe munaadzindikira na misapu yawo. Pisakwanisika kuti munthu achode mauva pa miti ya minga, peno masambvu pa psepse?</verse>
				<verse number="17">Na tenepo, muti onsene wadidi usabala misapu yadidi, muti wa kuipa unabalambo misapu ya kuipa.</verse>
				<verse number="18">Pontho, nkhabe kucitika kuti muti wadidi ubale misapu ya kuipa, peno muti wa kuipa ubale misapu yadidi.</verse>
				<verse number="19">Muti onsene unakhonda kubala misapu yadidi usagwandiwa mbuponyiwa pa moto.</verse>
				<verse number="20">Na tenepo, munati muadziwe na misapu yawo.”</verse>
				<verse number="21">“Si onsene tayu analonga ‘Mbuya, Mbuya’ anafuna kupita mu Umambo wa kudzulu, mbwenye ale basi anacita kufuna kwa Baba wanga ali kudzulu.</verse>
				<verse number="22">Ntsiku eneyo ingafika, anthu azinji anati alonge kuna Ine kuti: ‘Mbuya, Mbuya! Kodi ife tikhalonga tayu Mphangwa Zadidi na dzina yanu? Tikhabulusa tayu madimonyo na dzina yanu? Tikhacita tayu pirengo pikulu na dzina yanu?’</verse>
				<verse number="23">Na tenepo, Ine ndinaapanga pakweca kuti: Nkhabe kukudziwani. Bulukani pano, imwe monsene munacita kuipa!”</verse>
				<verse number="24">“Anthu onsene anabva mafala anga mbaacita, asalandana na mamuna m'bodzi wa ndzeru adamanga nyumba yace padzulu pa mwala.</verse>
				<verse number="25">Na tenepo, mulungu abvumba, mikulo mbikuka na madzi, mbicibwera conzi cikulu kudza kamenya nyumba. Mbwenye iyo nkhabe kugwa, thangwi nyumba eneyo yamangwa pa mwala.</verse>
				<verse number="26">Mbwenye ule anabva mafala anga mbakhonda kuacita, asalandana na mamuna m'bodzi wa kusoweka ndzeru, adamanga nyumba yace pa checa.</verse>
				<verse number="27">Na tenepo, mulungu abvumba pikulu kakamwe, mikulo mbikuka na madzi, mbicibwera conzi cikulu kudza kamenya nyumba. Iyo yagwa, mbifudzika yonsene.”</verse>
				<verse number="28">Yezu pidamala iye kulonga mafala awa, anthu onsene adzumatirwa na mapfundzisiro ace.</verse>
				<verse number="29">Thangwi iye akhapfundzisa na mphambvu za utongi, mbakhonda kupfundzisa ninga anyakudziwisa a Mwambo.</verse>
			</chapter>
			<chapter number="8">
				<verse number="1">Yezu mukhachita iye pa phiri anthu azinji atoma kuntowera.</verse>
				<verse number="2">Mamuna m'bodzi wa matanya afendedzera Yezu mban'godamira mbalonga kuti: “Mbuya, mungafuna munandiwangisa.”</verse>
				<verse number="3">Yezu afuthula nkono wace, an'khuya mbalonga tenepa: “Ndisafuna, iwe waceneswa.” Pa n'dzidzi ubodzi-bodzi mamuna awangiswa matanya ace.</verse>
				<verse number="4">Buluka penepo Yezu ampanga kuti: “Lang'ana, leka kupanga munthu penepi. Ndoko kuna nyantsembe, toera akudinkhe. Ungamala upereke ntsembe ninga mudapilongera Mozesi, toera anthu akudziwe kuti iwe wawangadi.”</verse>
				<verse number="5">Yezu mudapita iye n'cisa ca Kafaranaumi, afendedzerwa na nkulu m'bodzi wa anyankhondo a ku Roma mbam'phemba tenepa:</verse>
				<verse number="6">“Mbuya, nyabasa wanga ali kugona ku nyumba na kuthabuka pikulu kakamwe na nthenda ya mpfutete.”</verse>
				<verse number="7">Yezu ampanga kuti: “Ndinaenda kweneko kamuwangisa.”</verse>
				<verse number="8">Mbwenye nkulu wa anyankhondo antawira tenepa: “Mbuya, ine sine munthu kuti ndikutambireni n'nyumba mwanga. Mbwenye longani fala ibodzi basi, nyabasa wanga anawanga.</verse>
				<verse number="9">Thangwi ine ndiri nawombo atsogoleri anga anabvera ine. Inembo ndisabverwa na anyankhondo anga. Na tenepo, ndisapanga nyankhondo wanga m'bodzi kuti: Ndoko kule, iye asaenda. Unangombo mbandimpanga kuti: Bwera kuno, iye asabwera. Pontho ndisapanga nyabasa wanga kuti: Cita ici, iye asacita.”</verse>
				<verse number="10">Yezu na kubva penepyo, adzumatirwa napyo mbalonga kuna anthu akhantowera kuti: “Ndimo mwene ndisakupangani kuti: cipo ndidzati kugumana cikhulupiro ninga ici muno mu Izarayeli.</verse>
				<verse number="11">Ndinakupangani pontho kuti anabwera anthu azinji a kumabulukira dzuwa na a kumadokero a dzuwa, mbadza kakhala pa thando ya kudya pabodzi pene na Abharaamu, na Izaki, na Djakobo, mu Umambo wa kudzulu.</verse>
				<verse number="12">Mbwenye ana a Umambo, anati aponyiwe kunja, ku cidima. Mwenemu munadza kaoneka kulira na kukukuta mano.”</verse>
				<verse number="13">Buluka penepo, Yezu alonga kuna nkulu wa anyankhondo kuti: “Ndoko ku nyumba, kutawira kwako kunacitika.” Na tenepo, pa n'dzidzi ubodzi-bodzi nyabasa wace awanga.</verse>
				<verse number="14">Yezu pidafika iye pa nyumba ya Pedhru, agumana mebzala wace Pedhru mbakhagona, thangwi akhadaferuka.</verse>
				<verse number="15">Yezu amphata manja ace, nthenda mbiwanga. Na tenepo, iye alamuka mbatoma kum'phatira basa.</verse>
				<verse number="16">Na maulo mwace anthu an'dzesera atenda azinji akhali na mizimu ya kuipa. Mbwenye Yezu na fala yace basi aithamangisa mizimu ya kuipa mbaawangisa atenda onsene.</verse>
				<verse number="17">Na tenepo, pyasimbiswa pire pikhadalonga mporofeta Izaya kuti: “Iye ene akwata kuduwala kwathu, na nthenda zathu zonsene.”</verse>
				<verse number="18">Yezu na kuona mbumba ya anthu ikhadanzungulira, aapanga anyakutumwa ace kuti aende ntunda unango wa nyandza.</verse>
				<verse number="19">Na tenepo, nyakudziwisa m'bodzi wa Mwambo anfendedzera dhuzi mbampanga kuti: “Mpfundzisi, ine ndinakutowerani konsene kunafuna imwe kwenda.”</verse>
				<verse number="20">Mphapo Yezu antawira tenepa: “Minyenga ina mphako zawo, mbalame za kudzulu zinantsandza zawo, mbwenye Ine, Mwana wa Munthu, nkhabe pa kutsamisa nsolo.”</verse>
				<verse number="21">M'bodzi wa anyakupfundza aphemba Yezu mbalonga kuti: “Mbuya, ndisiyeni pakutoma ndiyende kaikhise baba wanga.”</verse>
				<verse number="22">Mbwenye Yezu antawira tenepa: “Iwe nditowere. Aleke anyakufa aikhane okha.”</verse>
				<verse number="23">Na tenepo, Yezu akwira m'bote na anyakupfundza ace mbaenda na iwo pabodzi.</verse>
				<verse number="24">Na mwansanga, caoneka conzi cikulu kakamwe n'nyandza, mabimbi mbakhamenya bote, mbakhafuna kuilowesa. Mbwenye pa n'dzidzi unowu Yezu akhagona pyace.</verse>
				<verse number="25">Na thangwi eneyo anyakupfundza ace aenda kamulamusa mbakhakhuwa tenepa: “Mbuya, tipulumuseni! Tiri kufa ife!”</verse>
				<verse number="26">Mbwenye Yezu aabvundza tenepa: “Thangwi yanji imwe musagopa tenepa, anthu a cikhulupiro cing'ono?” Buluka penepo, Yezu alamuka mbamatamisa conzi na mabimbi, pyonsene mbapimatamiratu.</verse>
				<verse number="27">Anyakupfundza ace na kupiona, adzumatirwa mbalonga kuti: “Mbani unowu anafikira kubverwa na mphepo na mabimbi ene?”</verse>
				<verse number="28">Yezu afika cisa cinango cinacemerwa Gadala, cinagumanika ntunda unango wa nyandza ya Galileya. Penepo, abwera kuna Iye amuna awiri anyansala akhali na mizimu ya kuipa kubulukira m'masiye, pontho akhali anthu akugopsa kakamwe. Na tenepo, njira ikhadafa thangwi anthu akhagopa kupita nayo.</verse>
				<verse number="29">Mizimu ya kuipa ikhakhala muna anthu pidaona iyo Yezu, yatoma kukhuwa kuti: “Iwe, Mwana wa Mulungu, usafunanji na ife? Wabwera katithabusa n'dzidzi mbudzati kukwana?”</verse>
				<verse number="30">Cifupi na penepo, ukhalipo nkumbi ukulu wa nkhumba mbukhasodza.</verse>
				<verse number="31">Na tenepo, madimonyo aphemba kuna Yezu kuti: “Mungatibulusa, tipitiseni pyathu mu nkumbi wa nkhumba.”</verse>
				<verse number="32">Yezu aatawira kuti: “Ndokoni!” Iwo abuluka muna anthu mbapita mu nkumbi wa nkhumba. Na tenepo, nkhumba zonsene zanumpha pa nkhomole, mbazilowa n'nyandza.</verse>
				<verse number="33">Akumbidzi a nkhumba athawa, aenda mu nzinda mbalonga pyonsene, na pire pidacitika kuna amuna akhali na mizimu ya kuipa.</verse>
				<verse number="34">Na tenepo, anthu onsene a mu nzinda aenda kalonga na Yezu. Pidamuona iwo am'phemba kuti iye abuluke pa cisa ceneci.</verse>
			</chapter>
			<chapter number="9">
				<verse number="1">Buluka penepo, Yezu apakira bote mbawambuka nyandza mpaka ntunda unango, mbaenda ku nzinda kwace.</verse>
				<verse number="2">Penepo anthu an'dzesera mamuna m'bodzi wa mpfutete pa khangala. Yezu na kuona cikhulupiro cikhali na anthu awa, alonga kuna nyampfutete kuti: “Leka kugopa mwana wanga, madawi ako alekererwa.”</verse>
				<verse number="3">Mbwenye anyakudziwisa a Mwambo anango akhalonga okha ene kuti: “Munthu uyu ali kuxola Mulungu!”</verse>
				<verse number="4">Na tenepo, Yezu na kudziwa manyerezero awo, aapanga tenepa: “Thangwi yanji imwe muli kunyerezera pya kuipa m'mitima mwanu?</verse>
				<verse number="5">Ndi ninji pinakhonda kunentsa? Kulonga kuna ntenda kuti: ‘Madawi ako alekererwa’ peno kumpanga kuti: ‘Lamuka ufambe?’</verse>
				<verse number="6">Mbwenye toera mudziwe kuti Ine, Mwana wa Munthu ndina mphambvu za kulekerera madawi,” ampanga nyampfutete kuti: “Lamuka, kwata khangala yako, ndoko ku nyumba kwako.”</verse>
				<verse number="7">Iye alamuka mbaenda ku nyumba kwace.</verse>
				<verse number="8">Mwinji wa anthu na kuona penepyo adzumatirwa napyo, mbapasa mbiri Mulungu adapasa anthu mphambvu zenezi.</verse>
				<verse number="9">Buluka penepo, Yezu aona mamuna m'bodzi nyakukumbusa misonkho anacemerwa Mateu, akhakhala nawa pa mbuto ikhakumbuswa misonkho, mbampanga kuti: “Nditowere.” Iye alamuka, mbantowera.</verse>
				<verse number="10">Mbwenye pa n'dzidzi ukhali Yezu na anyakupfundza ace pa nyumba ya Mateu, abwerambo azinji anyakukumbusa misonkho na anyakudawa, kudza kadya na iwo pabodzi.</verse>
				<verse number="11">Afarisi na kupiona penepyo abvundzisa anyakupfundza a Yezu kuti: “Thangwi yanji mpfundzisi wanu ali kudya pabodzi na anyakukumbusa misonkho pontho na anyakudawa?”</verse>
				<verse number="12">Yezu mudabva Iye penepyo aatawira tenepa: “Angumi nkhabe kusaka nkondzi, mbwenye ntenda ndiye anasaka nkondzi.</verse>
				<verse number="13">Ndokoni mukhapfundze asalongeranji mafala awa: ‘Ntsisi na ntsembe, cinafuna Ine maka-maka ndi ntsisi.’ Thangwi Ine sidadza kacemera anyakulungama tayu, mbwenye ndadzera anyakudawa.”</verse>
				<verse number="14">Pa n'dzidzi unowu, anyakupfundza a Juwau Bhatixta afendedzera Yezu mbam'bvundzisa kuti: “Thangwi yanji ife na afarisi tiri kupimana cakudya, mbwenye anyakupfundza anu nkhabe?”</verse>
				<verse number="15">Yezu aatawira tenepa: “Pisacitika kuti adacemerwa ku phwandu ya banja akhale pontho mbadatsukwala, mwali wa mamuna mbali na iwo? Mbwenye zinafika ntsiku zinafuna iwo kukwatirwa mwali wa mamuna pakati pawo. Ntsiku zenezi iwo anati apimane cakudya.</verse>
				<verse number="16">“Nkhabe munthu anaikha cigamba ca nguwo ipsa pa nguwo yakale. Thangwi cigamba cipsa cinathimiza pandula nguwo yakale, benga mbikula.</verse>
				<verse number="17">Pontho nkhabe munthu anaikha vinyu ipsa m'pyombo pya nthembe zakale. Thangwi angacita penepyo, pyombo pinasweka, vinyu inataika pontho pyombo mbipibvungika. Mbwenye vinyu ipsa isatongwa kuti ikoyiwe m'pyombo pipsa. Na tenepo, vinyu na pyombo pyene pinakoyeka.”</verse>
				<verse number="18">Yezu mukhalonga Iye na thangwi ya pinthu pinango, afika m'bodzi wa atsogoleri a nyumba ya kuphemberera, an'godamira mbam'phemba tenepa: “Mbuya, mwana wanga wa nkazi afa cincino pano. Bwerani mudze kansandzike manja anu, iye anapulumuka.”</verse>
				<verse number="19">Yezu alamuka mbaenda na iye, pabodzi na anyakupfundza ace.</verse>
				<verse number="20">Pa n'dzidzi ubodzi-bodzi abulukirambo nkazi m'bodzi akhathabuka na utenda wakubuluka ciropa pa pyaka khumi na piwiri. Iye abwera na kunduli kwace, anfendedzera mban'khuya nguwo zace.</verse>
				<verse number="21">Thangwi iye akhalonga ekha ene kuti: “Male ndingakwanisa kun'khuya nguwo zace basi, ndinawanga.”</verse>
				<verse number="22">Yezu azungunuka, amulang'ana mbampanga kuti: “Leka kugopa mwana wanga, Kukhulupira kwako kwakuwangisa!” Na tenepo, kubulukira pa n'dzidzi unowu nkazi awanga.</verse>
				<verse number="23">Pidafika Yezu pa nyumba pa n'tsogoleri wa nyumba ya kuphemberera, na kuona anyakuimba pitoliro na mwinji wa anthu mbakhakhuwa,</verse>
				<verse number="24">aapanga kuti: “Bulukani kunja! Ntsikana hadafa tayu, mbwenye ali kugona.” Onsene atoma kunseka.</verse>
				<verse number="25">Pidabuluswa anthu kunja, Yezu apita n'nyumba mukhali ntsikana, amphata nkono wace, iye mbalamuka.</verse>
				<verse number="26">Na tenepo, mphangwa zenezi zamwazika kuna anthu onsene a pa cisa ceneci.</verse>
				<verse number="27">Buluka penepo, Yezu atowererwa n'nduli mwace na maboli-boli awiri, mbakhakhuwa tenepa: “Mwana wa Dhavidhi, tibverenimbo ntsisi!”</verse>
				<verse number="28">Yezu mukhapita Iye n'nyumba, maboli-boli abodzi-bodzi anfendedzera. Na tenepo, Yezu aabvundza kuti: “Imwe musatawira kuti Ine ndinacita penepyo?” Iwo antawira tenepa: “Ande Mbuya, tisatawira.”</verse>
				<verse number="29">Yezu aakhuya m'maso mwawo, mbalonga tenepa: “Mbapicitike kuna imwe ninga kukhulupira kwanu.”</verse>
				<verse number="30">Na tenepo, maso awo afunguka mbaona. Mbwenye Yezu aacenjeza, mbaapanga na mphambvu zonsene kuti: “Lekani kupanga munthu.”</verse>
				<verse number="31">Mbwenye iwo abuluka penepo, mbatoma kumwaza mphangwa cisa cenecire consene.</verse>
				<verse number="32">Pa n'dzidzi ukhafuna iwo kubuluka, afika anthu anango kuna Yezu na bewewe m'bodzi akhali na nzimu wa kuipa.</verse>
				<verse number="33">Mudathamangiswa dimonyo, bewewe atoma kulonga. Mwinji wa anthu wadzumatirwa napyo mbalonga tenepa: “Ipi cipo pidzati kuoneka muno mu Izarayeli.”</verse>
				<verse number="34">Mbwenye afarisi akhadungunya, mbakhalonga kuti: “Ndi nkulu wa madimonyo anampasa mphambvu za kuthamangisa madimonyo.”</verse>
				<verse number="35">Yezu akhafamba m'mizinda na m'pisa pyonsene mbakhapfundzisa n'kati mwa nyumba za kuphemberera, mbakhalonga Mphangwa Zadidi za Umambo wa Mulungu, na kukondza nthenda na mautenda akusiyana-siyana.</verse>
				<verse number="36">Yezu na kuona mwinji wa anthu, aabvera ntsisi, thangwi iwo akhali akutsukwala na kukhala ninga mabira akusoweka nkumbidzi.</verse>
				<verse number="37">Na tenepo, alonga kuna anyakupfundza ace kuti: “Munda wakula, mbwenye anyabasa acepa.</verse>
				<verse number="38">Phembani mphapo kuna mwanacinthu munda, kuti atume anyabasa toera adze kabvune.”</verse>
			</chapter>
			<chapter number="10">
				<verse number="1">Yezu acemera anyakupfundza ace khumi na awiri, aapasa mphambvu za kuthamangisa mizimu ya kuipa, na kuwangisa nthenda za kusiyana-siyana.</verse>
				<verse number="2">Madzina a apoxtolo khumi na awiri mbawa: Wakutoma ndi Simau, anacemerwa Pedhru, na Andereya, m'bale wace Pedhru, Tiyago na Juwau, ana a Zebhedheu,</verse>
				<verse number="3">Filipi na Bhatolomeu, Tomasi na Mateu, nyakukumbusa misonkho, Tiyago, mwana wa Alufeu, na Tadheu,</verse>
				<verse number="4">Simau, nyakukakamira mwambo wa Mulungu, na Djuda Xikariyoti, ule adasandukira Yezu.</verse>
				<verse number="5">Yezu atuma khumi na awiri awa, na mafala awa: “Lekani kwenda kuna anthu anango adakhonda kukhala madjuda, peno kupita m'mizinda ya ku Samariya.</verse>
				<verse number="6">Mbwenye pakutoma ndokoni kuna mabira a kutaika a dzindza ya Izarayeli.</verse>
				<verse number="7">Kunaenda imwe ndokoni mbamulonga kuti Umambo wa kudzulu uli dhuzi.</verse>
				<verse number="8">Wangisani atenda, lamusani anyakufa, wangisani anyamatanya, thamangisani madimonyo. Mwapasiwa pezi, apasenimbo pezi.</verse>
				<verse number="9">Lekani kukwata oro, parata peno nkuwa n'cunu mwanu.</verse>
				<verse number="10">Lekani kukwata malikofa pa ulendo, peno kukwata nguwo ziwiri, peno ntsapato, peno mpsimbo, thangwi nyabasa asatongwa kupaswa cakudya.</verse>
				<verse number="11">Mungafika mu nzinda peno n'cisa, sakani munthu wakunyindirika mbamukhala pa nyumba pace mpaka kubuluka kwanu.</verse>
				<verse number="12">Pakupita n'nyumba, amwanyikeni.</verse>
				<verse number="13">Mungaona kuti anthu mbadidi, siyani ntendere wanu muna iwo. Mbwenye pezi, khalani na ntendere wanu.</verse>
				<verse number="14">Mungapita mu nzinda peno n'nyumba ya munthu mbamukhonda kutambirwa peno kubverwa mafala anu, mungabuluka mwenemu, gubudzani pfumbi ya manyalo anu.</verse>
				<verse number="15">Ndimo mwene, ndisakupangani kuti n'dzidzi wa kutongwa ungafika, nyatwa za dziko ya Sodhoma na Gomora zinacepa kupiringana nzinda unowu.”</verse>
				<verse number="16">“Lang'anani, Ine ndisakutumani ninga mabira pakati pa mibindzi. Na tenepo, cenjerani ninga nyoka, pontho cepesekani ninga nkhangaiwa.”</verse>
				<verse number="17">“Citani mphole na anthu, thangwi iwo anati akuperekeni m'manyumba a kutongera miseru, pontho mbakukwaxamulani n'kati mwa nyumba zawo za kuphemberera.</verse>
				<verse number="18">Na thangwi yanga, munati muperekwe pamaso pa atongi na pa amambo ninga amboni kuna iwo, na kuna ale adakhonda kukhala madjuda.</verse>
				<verse number="19">Mbwenye mungaperekwa, lekani kunentseka na kunyerezera kuti ‘Tinalonganji peno tinalonga tani?’ Thangwi pa n'dzidzi unowu Mulungu anakupangisani pinafuna imwe kulonga.</verse>
				<verse number="20">Thangwi simwe anafuna kulonga tayu, mbwenye ndi Nzimu Wakucena wa Baba wanu, unafuna kukupfundzisani kulonga.”</verse>
				<verse number="21">“Azinji anadza kaphesa abale awo ene. Ababa na amai anadza kaphesa anawo. Anambo anadza kasandukira ababa awo na amai awo, mbaapha.</verse>
				<verse number="22">Anthu onsene anati akuideni na thangwi ya dzina yanga. Mbwenye ule anapirira mpaka pakumalisa, anapulumuswa.</verse>
				<verse number="23">Mungaidiwa pa cisa cibodzi, thawirani cisa cinango. Thangwi ndimo mwene, ndisakupangani kuti mbamudzati kumala kuifamba mizinda yonsene ya Izarayeli, Ine, Mwana wa Munthu, ndinabwera.”</verse>
				<verse number="24">“Nkhabe nyakupfundza anapita mpfundzisi wace, peno nyabasa anapita mbuya wace.</verse>
				<verse number="25">Male nyakupfundza angakhala ninga mpfundzisi wace, pontho nyabasa akhale ninga mbuya wace. Ngakhala mwanacinthu nyumba acemerwa Bhelizebhu, ndiye tani imwembo anthu anango a pa nyumba!”</verse>
				<verse number="26">“Na tenepo, imwe lekani kuagopa. Thangwi nkhabe cinthu cidabiswa cinakhonda kudza kapangizika, peno cidabisala mbacikhonda kudza kadziwika.</verse>
				<verse number="27">Cire cinakupangani Ine n'cibiso-biso, cilongeni pakweca. Pontho na cire cinabva imwe n'ciwerewere, cilongeni pa ntsoyi.</verse>
				<verse number="28">Lekani kugopa ale anapha manungo, mbacimwana kupha nzimu. Mbwenye gopani Mulungu, anapha nzimu na manungo ene mu infernu.</verse>
				<verse number="29">Kodi nkhabe guliswa mbalame ziwiri na kobiri ibodzi? Mphapo nkhabe ibodzi inagwa pantsi Baba wanu mbakhonda kupifuna.</verse>
				<verse number="30">Na tsisi yanu ene ya munsolo, yonsene yamala kulengeswa.</verse>
				<verse number="31">Na tenepo, lekani kugopa. Imwe musafunika pikulu kakamwe kupiringana mbalame zizinji.”</verse>
				<verse number="32">“Na tenepo, onsene ale anandicitira umboni pamaso pa anthu, Ine ndinaacitirambo pibodzi-bodzi pamaso pa Baba wanga ali kudzulu.</verse>
				<verse number="33">Mbwenye ule anandikhonda pamaso pa anthu, Ine ndinadza kan'khondambo pamaso pa Baba wanga ali kudzulu.”</verse>
				<verse number="34">“Lekani kunyerezera kuti ndabweresa ntendere pa dziko. Sidabweresa ntendere tayu, mbwenye ndabweresa nkhondo.</verse>
				<verse number="35">Ndimo mwene, ndadzesadi kumwazana pakati pa, “ ‘mwana-mamuna na baba wace, mwana-nkazi na mai wace, pontho nkwenya na mebzala wace.</verse>
				<verse number="36">Na tenepo, anyamalwa a munthu anati akhale abale ace ene.’</verse>
				<verse number="37">“Ule anafuna baba wace peno mai wace kupita Ine, nkhabe cibverano na Ine. Ule anafuna mwana wace wa mamuna peno wa nkazi kupita Ine, unowu nkhabe cibverano na Ine.</verse>
				<verse number="38">Ule anakhonda kukwata ntanda wace mbanditowera, nkhabe cibverano na Ine.</verse>
				<verse number="39">Ule anasaka kukoya moyo wace, anauluza. Mbwenye ule analuza moyo wace na thangwi yanga, anaugumana.”</verse>
				<verse number="40">“Ule anakutambirani, asatambira Ine. Ule ananditambira, asatambira ule adandituma.</verse>
				<verse number="41">Ule anatambira mporofeta na kun'dziwa kuti ndi mporofeta, Mulungu anantambirisa muwoni ninga wa mporofeta. Pontho, ule anatambira munthu wakulungama na kun'dziwa kuti ndi wakulungama, anatambira muwoni ninga wa munthu wakulungama.</verse>
				<verse number="42">Na ulembo anapasa ndiko ibodzi basi ya madzi a kutonthola m'bodzi wa ana awa na thangwi ya kukhala nyakupfundza wanga, ndimo mwene ndisakupangani kuti iye nkhabe kudza kaluza m'bairo wace.”</verse>
			</chapter>
			<chapter number="11">
				<verse number="1">Yezu pidamala Iye kupfundzisa penepyo kuli anyakupfundza ace khumi na awiri, abuluka penepo mbaenda kapfundzisa na kulonga fala ya Mulungu m'mizinda mwawo.</verse>
				<verse number="2">Pa midzidzi ikhakhala Juwau Bhatixta n'kaidi, akhabva mabasa akhacita Kirixtu. Na tenepo, atuma anyakupfundza ace na m'bvundzo uyu:</verse>
				<verse number="3">“Ndimwe akhalongwa kuti anabwera, peno tinadikhira unango?”</verse>
				<verse number="4">Yezu aatawira tenepa: “Ndokoni mukhalonge kuna Juwau, pire pinabva imwe na pinaona imwe, kuti:</verse>
				<verse number="5">Maboli-boli ali kuona, anyakulamala ali kufamba, anyamatanya ali kuwangiswa, anakhonda kubva ali kubva, anyakufa ali kulamuswa, pontho Mphangwa Zadidi ziri kulongwa kuna anyakucherenga.</verse>
				<verse number="6">Mbatsandzaye ule analeka pita n'kudawa na thangwi yanga.”</verse>
				<verse number="7">Pakubuluka kwa anyakupfundza a Juwau, Yezu atoma kulonga kuna mbumba pa thangwi ya Juwau kuti: “Ndi ninji cidaenda imwe kaona n'thando? Ndi phesi ya kutekenyeka na mphepo?</verse>
				<verse number="8">Mphapo mukhadaenda kaona anji? Mamuna wa kubvalira? Dziwani kuti anthu a kubvalira tenepa asagumanika m'manyumba mwa amambo.</verse>
				<verse number="9">Ndi ninji cidaenda imwe kaona mphapo? Mporofeta? Ande, Ine ndisakupangani, pontho apiringana mporofeta.</verse>
				<verse number="10">Unowu ndiye adalembwa m'Bukhu kuti: “ ‘Ndinatuma ntumwi wanga patsogolo pako toera akusasanyire njira.’</verse>
				<verse number="11">Ndimo mwene ndisakupangani kuti: Pakati pa anthu onsene adabaliwa na nkazi, nkhabe nkulu kupiringana Juwau Bhatixta. Mbwenye ule ng'ono mu Umambo wa kudzulu, unowu ndiye nkulu kupita Juwau.</verse>
				<verse number="12">Kutomera midzidzi ya Juwau Bhatixta mpaka lero, Umambo wa kudzulu usakwatiwa na mphambvu, pontho ale anacita mphambvu, asakwanisa kuukwata.</verse>
				<verse number="13">Thangwi cipfundzo ca Mwambo wa Mozesi na ca Maporofeta, pikhadza mbapilonga penepyo mpaka pa midzidzi ya Juwau.</verse>
				<verse number="14">Mbwenye dziwani kuti iye ndiyedi Eliya akhadikhirwa kuti anabwera.</verse>
				<verse number="15">Ana makutu a kubva, mbabve!”</verse>
				<verse number="16">Yezu athimiza na kulonga kuti: “Ndinaalandanisa na ani anthu awa a ntsiku zino? Iwo alandana na ana ang'ono anakhala nawa-nawa pa mphambano mbakhakhuwa kuna andzawo kuti:</verse>
				<verse number="17">‘Ife takuimbirani citoliro, mbwenye imwe mwakhonda kubvina. Takuimbirani nyimbo za paciriro, mbwenye imwe mwakhonda kulira.’</verse>
				<verse number="18">Thangwi Juwau abwera, asapimana cakudya mbakhonda kumwa vinyu. Imwe musalonga kuti: ‘Iye ana dimonyo.’</verse>
				<verse number="19">Ndabwera Ine, Mwana wa Munthu, mbandidya, mbandimwa. Na tenepo, musalonga kuti: ‘Lang'anani mamuna uyu! Ndi nyakudyesa, na nyakumwa, pontho ndi xamwali wa anyakukumbusa misonkho na anyakudawa!’ Mbwenye udziwisi wa Mulungu usasimbiswa na mabasa ace.”</verse>
				<verse number="20">Na tenepo, Yezu apita mbasandika anthu a mizinda mukhadacita iye pirengo pizinji, thangwi iwo, anthu a mizinda eneyo, akhakhonda kuchunyuka kudawa kwawo. Penepo Yezu alonga kuti:</verse>
				<verse number="21">“Unanyatwa iwe, nzinda wa Korazini! Unanyatwa iwe nzinda wa Bhetisaidha! Thangwi pirengo pidacitika pakati panu, mbapidacitika kuna mizinda ya Tiru na Sidhoni, anthu a mizinda eneyi mbadachunyuka kale cino kudawa kwawo, mbabvala masakha na kubulumunda pa dotha.</verse>
				<verse number="22">Na thangwi eneyi ndisakupangani kuti ntsiku ya kutongwa, Mulungu anadza kakhala na ntsisi zikulu na Tiru na Sidhoni, kupiringana imwe Korazini na Bhetisaidha.</verse>
				<verse number="23">Iwembo nzinda wa Kafaranaumi, usanyerezera kuti unakwira mpaka kudzulu? Nkhabe. Unati uponyiwe mu mbuto ya anyakufa! Thangwi pirengo pidacitika kuna iwe, mbapidacitika mu nzinda wa Sodhoma, unowu mbulipo mpaka n'dzidzi uno.</verse>
				<verse number="24">Iwe Kafaranaumi, ndinakupanga kuti ntsiku ya kutongwa, nyatwa zako zinakula kakamwe kupita nyatwa za Sodhoma.”</verse>
				<verse number="25">Pa n'dzidzi unowu, Yezu alonga tenepa: “Ndisapereka takhuta kuna Imwe Baba, Mbuya wa kudzulu na pantsi! Thangwi mwapangisa kuna ale adakhonda kupfundza, pire pidabisira Imwe anyakudziwisa na anyakupfundza, mbamupipangisa ana ang'ono.</verse>
				<verse number="26">Ande, Baba, penepyo pyacitika na kufuna kwanu!</verse>
				<verse number="27">“Pinthu pyonsene ndapipaswa na Baba wanga. Nkhabe munthu anan'dziwa Mwana, ndi Baba basi anan'dziwa. Pontho nkhabe munthu anan'dziwa Baba, anan'dziwa ndi Mwana basi na ule anafuna iye kuti an'dziwe.</verse>
				<verse number="28">“Imwe monsene mudaneta, mbamupondererwa, bwerani kuna Ine. Ine ndinadza kakupumisani.</verse>
				<verse number="29">Kwatani ntolo wanga, pontho pfundzani na Ine, thangwi Ine ndine wakukhurudzika pontho ndina ntima wakupicepesa. Na tenepo, munagumana kupuma n'kati mwa mitima yanu.</verse>
				<verse number="30">Thangwi mwambo wanga nkhabe kunentsa, pontho ntolo wanga ndi wakululupa.”</verse>
			</chapter>
			<chapter number="12">
				<verse number="1">Ntsiku ibodzi ya Sabudu, Yezu apita na pakati pa munda wa tirigu. Anyakupfundza ace na kubva njala atoma kupuruza tirigu toera adye.</verse>
				<verse number="2">Mbwenye afarisi na kupiona penepyo alonga kuna Yezu tenepa: “Lang'ana pinacita anyakupfundza ako. Ali kucita basa ntsiku ya Sabudu, pinthu pinakhondeswa kucita ntsiku ya Sabudu.”</verse>
				<verse number="3">Yezu atawira tenepa: “Kodi imwe mudzati kuona pidalembwa, na thangwi ya pidacita Dhavidhi na andzace, mudabva iwo njala?</verse>
				<verse number="4">Iye apita N'nyumba ya Mulungu, pabodzi na andzace, mbadya mikate ya ntsembe, pinthu kuti pisakhondeswa na mwambo, mbwenye mbanyantsembe basi akhatawiriswa kudya mikate eneyo.</verse>
				<verse number="5">Peno panango mudzati kuona pidalembwa mu Mwambo wa Mozesi, kuti ntsiku za maSabudu anyantsembe mu Nyumba ya Mulungu, asaunumpha mwambo wa Sabudu, mbwenye iwo mbakhonda kupasiwa thangwi?</verse>
				<verse number="6">Mphapo Ine ndisakupangani kuti: ali pano nkulu kupita Nyumba eneyi ya Mulungu.</verse>
				<verse number="7">Imwe mbamudapidziwa pisalongeranji pinthu pidalembwa n'kati mwa Bukhu ya Mulungu kuti: ‘Ntsisi na ntsembe, pinafuna ine maka-maka ndi ntsisi,’ mbamudasiya kukonesa anthu a kusowa thangwi.</verse>
				<verse number="8">Thangwi Ine, Mwana wa Munthu, ndine Mbuya wa Sabudu.”</verse>
				<verse number="9">Yezu abuluka penepo mbapita n'nyumba ya kuphemberera.</verse>
				<verse number="10">Akhalipo mwenemu mamuna m'bodzi wakulamala djanja. Afarisi akhakhala mwenemu, na kufuna kusaka thangwi ya kusumira nayo Yezu, atoma kumulesera mbam'bvundzisa kuti: “Kodi pisatawirirwa na mwambo, kukondza munthu ntsiku ya Sabudu?”</verse>
				<verse number="11">Yezu aatawira tenepa: “Mbani pakati panu anagwerwa na bira yace m'mulindi ntsiku ya Sabudu, mbakhonda kuibulusa?</verse>
				<verse number="12">Mphapo dziwani kuti munthu na bira, anafunika maka-maka ndi munthu. Na thangwi eneyo, pisatawirirwa kucita udidi ntsiku za Sabudu.”</verse>
				<verse number="13">Na tenepo, Yezu alonga kuna mamuna kuti: “Fungula djanja yako.” Iye aifungula. Penepo pene yawanga, mbikhala sawa-sawa ninga inango.</verse>
				<verse number="14">Na tenepo, afarisi abuluka mbatoma kusaka njira ya kupha nayo Yezu.</verse>
				<verse number="15">Yezu mudabva iye penepi, abuluka penepo anthu azinji mbakhantowera. Pontho onsene akhaduwala, Yezu aawangisa nthenda zawo,</verse>
				<verse number="16">mbakhaapanga kuti akhonde kumulonga.</verse>
				<verse number="17">Penepyo toera pisimbiswe pire pidalonga Mulungu na mulomo wa mporofeta Izaya pa thangwi ya Yezu kuti:</verse>
				<verse number="18">“ Uyu ndiye nyabasa wanga, adasankhula Ine, wanga wakufunika, ule ananditsandzaisa. Ndinaikha Nzimu wanga muna Iye, pontho Iye anati alonge kuna madzindza onsene, kuti Ine ndinadza kacita kufuna kwanga.</verse>
				<verse number="19">Iye nkhabe kudza kalongana na munthu peno kudza kakhuwa. Pontho fala yace nkhabe kudza kabveka na anthu m'miseu.</verse>
				<verse number="20">Nkhabe kudza katema ntete wa kupanduka, pontho nkhabe kudza kathimisa nyale ya kupucira, mpaka kufuna kwanga kwakunda.</verse>
				<verse number="21">Na tenepo, mbumba yonsene ya pantsi inadza kakhala na cidikhiro muna iye.”</verse>
				<verse number="22">Na tenepo, anthu an'dzesera Yezu mamuna m'bodzi wa boli-boli pontho mbakhala bewewe akhadaphatwa na mizimu ya kuipa. Yezu amuwangisa, mamuna mbakwanisa kulonga na kuona.</verse>
				<verse number="23">Anthu akhadzumatirwa napyo mbakhabvundzisa kuti: “Kodi siye unowu tayu mwana wa Dhavidhi?”</verse>
				<verse number="24">Mbwenye afarisi na kubva penepyo, akhadungunya mbakhalonga tenepa: “Ndiye basi Bhelizebhu, nkulu wa madimonyo, anampasa mphambvu za kuthamangisa madimonyo.”</verse>
				<verse number="25">Yezu na kudziwa manyerezero awo, aapanga tenepa: “Umambo onsene ungagawika okha-okha, unamalisira kufudzika. Sawa-sawambo na nzinda peno nyumba, ingagawika yokhene, inamalisira kufudzika.</verse>
				<verse number="26">Ngakhala Sathani asathamangisa Sathani, nkhulongera kuti iye agawika ekha ene. Na tenepo, umambo wace unakhala tani pontho na mphambvu?</verse>
				<verse number="27">Ngakhala Ine ndisathamangisa madimonyo na mphambvu za Bhelizebhu, ana anu asaathamangisa na mphambvu za ani? Na thangwi eneyo, iwo anati akukoneseni.</verse>
				<verse number="28">Mbwenye ngakhala Ine ndisathamangisa mizimu ya kuipa na mphambvu za Nzimu wa Mulungu, nkhulongera kuti Umambo wa Mulungu wafika muna imwe.</verse>
				<verse number="29">“Peno, munthu anakwanisa tani kuphweta nyumba ya ndzace wa mphambvu toera kum'bera pinthu pyace, pakutoma mbadzati kum'manga? Angamala, anakwanisa kum'bera n'nyumba mwace.</verse>
				<verse number="30">“Anakhonda kukhala na Ine, unowu ndiye nyamalwa wanga. Anakhonda kundiphedza kugumanya, asamwaza.</verse>
				<verse number="31">Na thangwi eneyo, ndisakupangani kuti: kudawa peno kuxola konsene kunalekererwa. Mbwenye ule anaxola Nzimu Wakucena, nkhabe kudza kalekererwa.</verse>
				<verse number="32">Onsene ale anandilonga kuipa Ine, Mwana wa Munthu, anadza kalekererwa. Mbwenye ale anapokanya Nzimu Wakucena, nkhabe kudza kalekererwa, pantsi pano na kudzulu kwene.”</verse>
				<verse number="33">“Lang'anani, muti wadidi usabala nsapu wadidi, pontho muti wa kuipa usabala nsapu wa kuipa. Thangwi muti usadziwika na nsapu wace.</verse>
				<verse number="34">Dzindza ya m'bobo! Munalonga tani pinthu pyadidi, anthu a kuipa ninga imwe? Thangwi mulomo usalonga pire pidadzala muntima.</verse>
				<verse number="35">Munthu wadidi asabulusa pinthu pyadidi pidakoya iye muntima wace wadidi. Mbwenye munthu wa kuipa asabulusambo pinthu pya kuipa pidakoya iye muntima wace wa kuipa.</verse>
				<verse number="36">Ndinakupangani kuti ntsiku inatonga Mulungu dziko, m'bodzi na m'bodzi analimira pamaso pa Mulungu na mafala ace onsene a kuipa akhadalonga iye.</verse>
				<verse number="37">Thangwi mafala ako ndiwo anadza kakupemberesa peno kakukonesa.”</verse>
				<verse number="38">Na tenepo, anyakudziwisa a Mwambo na afarisi aphemba Yezu kuti: “Mpfundzisi, tipangizeni cidzindikiro cibodzi ca cirengo.”</verse>
				<verse number="39">Yezu aatawira tenepa: “Anthu a midzidzi ino mbakuipa pontho mbakhonda kunyindirika! Asaphemba cidzindikiro ca cirengo, mbwenye nkhabe cidzindikiro cinango cinafuna kudza kaona iwo, kupiringana cidzindikiro ca mporofeta Djona.</verse>
				<verse number="40">Thangwi sawa-sawa ninga Djona amala ntsiku zitatu, masiku na masikati m'mimba mwa nyama ikulu ya m'madzi, tenepambo Ine Mwana wa Munthu, ndinadza kakhala ntsiku zitatu, masiku na masikati, pantsi pa mataka.</verse>
				<verse number="41">Pa ntsiku ya kutongwa kwa dziko na Mulungu, anthu a ku Ninivi anadza kalamuka mbakonesa anthu a dziko ino, thangwi abva kucenjezwa kwawo na Djona, mbachunyuka kudawa kwawo. Mbwenye ali pano nkulu kupiringana Djona.</verse>
				<verse number="42">Pontho mambo wa nkazi wa ku khundu ya bangwe anati aatonge anthu a ntsiku zino mbaakonesa. Thangwi iye abwera kubulukira kudadhoroma dziko toera kudza kabva udziwisi wa Salomau, mphapo cincino lang'anani, ali pano nkulu kupiringana Salomau.”</verse>
				<verse number="43">“Nzimu wa kuipa ungabuluka muna munthu, usaenda mbundzendza-ndzendza n'thando kusaka mbuto ya kupuma. Ungakhonda kugumana mbuto,</verse>
				<verse number="44">usalonga kuti: ‘Ndinabwerera ku nyumba kwanga kudabuluka ine.’ Ungafika, asaigumana nkhabemo munthu, yamala kupsairwa na kusasanyirwa.</verse>
				<verse number="45">Na tenepo, unabuluka mbuyenda kakwata mizimu inango minomwe ya kutekera kakamwe kupiringana iye, mbipita yonsene kakhala mwenemu. Penepo makhaliro ace munthu ule, anatekereratu kakamwe kupiringana makhaliro ace akutoma. Ndipyo pinafuna kudza kacitika kuna anthu awa a kuipa a ntsiku zino.”</verse>
				<verse number="46">Pa n'dzidzi ukhalonga Yezu na mbumba, afika abale ace na mai wace mbakhala kunja, mbakhasaka kuti alonge na Iye.</verse>
				<verse number="47">Na tenepo, munthu m'bodzi aenda kampanga Yezu kuti: “Mai wako na abale ako ali kunja uku, asafuna kulonga na iwe. ”</verse>
				<verse number="48">Yezu abvundzisa tenepa: “Mbani mai wanga, pontho mbani abale anga?”</verse>
				<verse number="49">Pakumala athonya anyakupfundza ace mbalonga tenepa: “Awa ndiwo mai wanga na abale anga.</verse>
				<verse number="50">Thangwi ule anacita kufuna kwa Baba wanga ali kudzulu, unowu ndiye m'bale wanga wa mamuna, mwana-nkazi wanga, na mai wanga.”</verse>
			</chapter>
			<chapter number="13">
				<verse number="1">Ntsiku eneyi ibodzi-bodzi, Yezu abuluka ku nyumba mbaenda kakhala pantsi n'gombe mwa nyandza.</verse>
				<verse number="2">Na tenepo, wagumanyikana mwinji ukulu wa anthu n'khundu mwace. Na thangwi eneyo, Iye akwira m'bote mbakhala pantsi, mbumba yonsene ikhakhala mbidalimira n'gombe mwa nyandza.</verse>
				<verse number="3">Pontho, Iye akhapfundzisa pinthu pizinji na misanje, mbalonga tenepa: “Mamuna m'bodzi abuluka kwenda kawaza mbeu.</verse>
				<verse number="4">Mukhawaza iye, mbeu zinango zagwa n'khundu mwa njira. Na tenepo, zabwera mbalame mbamala kuzidzonkhona.</verse>
				<verse number="5">Khundu inango ya mbeu yagwa pa mbuto ya myala, pakhagumanika mataka pang'ono basi. Penepo mbeu yamera na mwansanga thangwi mataka akhadacepa.</verse>
				<verse number="6">Mbwenye na kupisa kwa dzuwa, umera wamala kupya mbuuma na thangwi ya kusowa michici.</verse>
				<verse number="7">Khundu inango ya mbeu yagwa pa minga. Minga yakula, mbeu mbizicimwana kufantsa.</verse>
				<verse number="8">Mbwenye mbeu inango yagwa pa mataka adidi. Na tenepo, yabala misapu: makumatatu, makumatanthatu, inango dzana pa mbeu ibodzi.”</verse>
				<verse number="9">Yezu athimiza na kulonga kuti: “Ule ana makutu a kubva, mbabve!”</verse>
				<verse number="10">Na tenepo, Yezu abvundziswa na anyakupfundza ace kuti: “Thangwi yanji musalonga na misanje kuna anthu?”</verse>
				<verse number="11">Yezu atawira tenepa: “Kuli imwe, mwapaswa udziwisi wa kudziwa pyakubisala pya Umambo wa kudzulu, mbwenye iwo nkhabe.</verse>
				<verse number="12">Thangwi ule anapyo, anapaswa pontho pinango, pontho anakhala na pizinji. Mbwenye ule adapisowa, anapokoserwa na pire pyene pina iye.</verse>
				<verse number="13">Ndi thangwi eneyo ndisaapanga na misanje. “ ‘Thangwi asaona, mbwenye nkhabe onesesa. Asabva, mbwenye nkhabe bvesera, pontho nkhabe bvesesa.’</verse>
				<verse number="14">Na tenepo, pyasimbiswa kuna iwo pire pikhadapangwa mporofeta Izaya na Mulungu kuti: “ ‘Imwe munabva, mbwenye nkhabe kudza kabvesesa tayu. Munaona, mbwenye nkhabe kudza kaonesesa tayu.</verse>
				<verse number="15">Thangwi mbumba iyi yauma ntima. Yafunga makutu mbiphopa maso. Mbapidakhonda kukhala tenepa, maso awo mbadaona, makutu awo mbadabva. Pontho mbadakwanisa kudzindikira na ndzeru zawo, mbabwera kuna Ine, Ine mbidaawangisa.’</verse>
				<verse number="16">Mbwenye kutsandzaya nkhwanu imwe, thangwi maso anu ali kuona, makutu anu ali kubva.</verse>
				<verse number="17">Thangwi ndimo mwene Ine ndisakupangani kuti: Maporofeta azinji, na anthu azinji akulungama, akhafunambo kuona penepi pinaona imwe, mbwenye acimwana kupiona. Pontho akhafunambo kubva pinabva imwe, mbwenye acimwana kupibva.</verse>
				<verse number="18">“Bveserani, mphapo, pinalongera nsanje wa nyakuwaza mbeu.</verse>
				<verse number="19">Ale anabva Mphangwa Zadidi za Umambo wa Mulungu mbakhonda kuzibvesesa, asabwera nyamalwa kudza kabulusa pire pidapita m'mitima. Eneyi ndiyo mbeu idagwa m'mbale mwa njira.</verse>
				<verse number="20">Mbeu idagwa pa mataka a myala isalongera ale adabva Mphangwa Zadidi mbazitambira na kukomerwa.</verse>
				<verse number="21">Mbwenye nkhabe khala n'dzidzi ukulu ene, thangwi nkhabe michici. Na tenepo, nyatwa zingaagwera, peno angachingwa na thangwi ya fala ya Mulungu, asabwerera n'nduli na mwansanga.</verse>
				<verse number="22">Mbeu idabzalwa pakati pa minga, isalongera ale anabva Mphangwa Zadidi mbakhonda kubala misapu, na thangwi ya kukula kwa pinthu pya kunyerezera pya padziko ino, pontho na kusaka kupfuma, pisacita kuti fala ya Mulungu ikhonde kufantsa pontho ikhonde kubala misapu.</verse>
				<verse number="23">Mbwenye mbeu idagwa pa mataka adidi isalongera ale anabva fala ya Mulungu mbaibvesesa. Na tenepo, awa asabaladi misapu yakukwana, makumatatu, anango makumatanthatu, anangombo dzana pa mbeu ibodzi.”</verse>
				<verse number="24">Yezu alonga nsanje unango kuna anthu kuti: “Umambo wa kudzulu walandana na mamuna m'bodzi adabzala mbeu yadidi m'munda mwace.</verse>
				<verse number="25">Mbwenye na masiku mwace, anthu onsene mbakhagona, abwera nyamalwa wace mbabzala tsanga ya nyakasongole pakati pa tirigu, mbaenda pyace.</verse>
				<verse number="26">Pidakula umera wa tirigu mbutumbuka, tsanga ya nyakasongole yaonekambo.</verse>
				<verse number="27">“Na tenepo, abwera anyabasa a mwanacinthu munda, mbampanga tenepa: ‘Mbuya, kodi mbeu idabzala imwe m'munda mwanu ikhali yadidi tayu? Mphapo tsanga iyi ya nyakasongole yabuluka kupi?’</verse>
				<verse number="28">“Mbwenye iye aatawira tenepa: ‘Ndi nyamalwa m'bodzi adacita penepi.’ “Na tenepo, anyabasa am'bvundza kuti: ‘Musafuna kuti tiyende kaidule?’</verse>
				<verse number="29">“Mwanacinthu munda aatawira kuti: ‘Nkhabe, isiyeni! Gopa pa kudula nyakasongole munadza kadulambo pabodzi na tirigu ene.</verse>
				<verse number="30">Siyani pyonsene pikule pabodzi, mpaka n'dzidzi wa kubvuna. Pa kubvuna, ndinaapanga anyakubvuna kuti pakutoma agumanye nyakasongole mbamanga mapuli toera apisiwe na moto. Angamala agumanyembo tirigu aikhe n'cikwa mwanga.’ ”</verse>
				<verse number="31">Yezu aapanga nsanje unango, mbalonga tenepa: “Umambo wa kudzulu walandana na mbeu ibodzi inacemerwa muxtarda idabzaliwa na mamuna m'bodzi m'munda mwace.</verse>
				<verse number="32">Iyo ndi mbeu ing'ono kakamwe kupita mbeu zinango. Mbwenye ingamera isakuliratu kakamwe kupiringana mbeu zinango zonsene, mpaka kufikira kukhala muti wakukhalambo na nthawi. Mbalame mbizibwera kamanga ntsandza zawo mu nthawi zace.”</verse>
				<verse number="33">Yezu aapanga nsanje unango, mbalonga kuti: “Umambo wa kudzulu walandana na ntombwe wa kutupisa mikate, udakwata nkazi mbaubvungaza na ntsengwa zitatu za ufa, mpaka kutupisa ufa onsene.”</verse>
				<verse number="34">Yezu alonga kuna anthu, pinthu pyonsene ipi na misanje. Nkhabe cikhaapanga Iye mbakhonda kulonga na misanje.</verse>
				<verse number="35">Pyonsene ipi ndi toera pisimbiswe pire pikhadalonga mporofeta kuti: “Ndinadza kalonga na misanje na iwo, pontho ndinadza kafokotoza pinthu pidabisala kutomera pakutoma kwa dziko.”</verse>
				<verse number="36">Na tenepo, Yezu pakumala kupanganizana na mbumba, aenda ku nyumba. Penepo afika anyakupfundza ace mbam'phemba kuti: “Tipfundziseni pinalongera nsanje wa nyakasongole, m'munda.”</verse>
				<verse number="37">Yezu aatawira tenepa: “Adabzala mbeu yadidi ndine, Mwana wa Munthu.</verse>
				<verse number="38">Munda ndi dziko ya pantsi pano. Mbeu yadidi ndi ana a Umambo wa Mulungu. Tsanga ya nyakasongole ndi ana a Nyamalwa.</verse>
				<verse number="39">Nyamalwa adabzala nyakasongole ndi Dyabu. Kubvuna ndi kumala kwa dziko. Anyakubvuna ndi anju za Mulungu.</verse>
				<verse number="40">Ninga nyakasongole asagumanyiwa mbaenda kapisiwa pa moto, tenepa pinacitikambo pakumala kwa dziko.</verse>
				<verse number="41">Ine, Mwana wa Munthu, ndinatuma anju zanga kwenda kabulusa mu umambo pyonsene pinagwegwedusa, na onsene anadawa,</verse>
				<verse number="42">toera aaponye mu moto wa kugaka. Mwenemu anthu anati alire na kukukuta mano.</verse>
				<verse number="43">Na tenepo, anthu akulungama anayetimira ninga dzuwa mu Umambo wa Babawo. Ana makutu a kubva mbabve.”</verse>
				<verse number="44">“Umambo wa kudzulu walandana na mpfuma yakubisiwa m'munda. Munthu anailokota asaibisa pontho. Mbaenda na kukomerwa konsene kagulisa pinthu pyace pyonsene pina iye, mbagula munda unowu.</verse>
				<verse number="45">Pontho Umambo wa kudzulu usalandaniswa na mamuna m'bodzi nyamalonda anasaka myala yakubalika kakamwe.</verse>
				<verse number="46">Na tenepo, angaugumana mwala wa ntengo ukulu, asaenda kagulisa pinthu pyonsene pina iye, mbagula mwala unowu.”</verse>
				<verse number="47">“Pontho, Umambo wa kudzulu usakhala ninga kokota inagwisirwa m'bara mbikokota nyama za m'madzi za ntundu onsene.</verse>
				<verse number="48">Ingadzala kokota na nyama, anyakokota asaikwewa kuntunda, mbakhala pantsi, mbatoma kuzisankhula. Nyama zadidi mbaziyikha m'pitundu, mbwenye zakuipa mbazitaya kunja.</verse>
				<verse number="49">Ndi sawa-sawambo ninga pinafuna kudza kacitika pakumala kwa dziko. Zinabwera anju za Mulungu, mbizibulusa anthu akuipa pakati pa anthu akulungama.</verse>
				<verse number="50">Na tenepo, iwo anaaponya anthu akuipa mu moto wa kugaka. Mwenemu anthu anati alire na kukukuta mano.”</verse>
				<verse number="51">Yezu aabvundza anyakupfundza ace kuti: “Mwapibvesa pyonsene ipi?” Iwo antawira tenepa: “Ande, Mbuya!”</verse>
				<verse number="52">Na tenepo, Yezu aapanga kuti: “Na thangwi eneyo, nyakudziwisa onsene wa Mwambo, anatawira cipfundzo ca Umambo wa kudzulu, asalandana na baba wa pa nyumba anadziwa kubulusa pa mpfuma yace pinthu pipsa na pyakale.”</verse>
				<verse number="53">Yezu pidamala iye kulonga misanje eneyo abuluka penepo.</verse>
				<verse number="54">Pidafika iye ku dziko kwawo atoma kupfundzisa mbumba n'kati mwa nyumba ya kuphemberera. Ale akham'bvesera akhadzumatirwa napyo mbakhalonga tenepa: “Augumana kupi udziwisi unowu, na mphambvu zenezi za kucita pirengo?</verse>
				<verse number="55">Siye unowu tayu mwana misiri karipintero? Mai wace siye Mariya tayu? Pontho abale ace siwo enewa anacemerwa Tiyago na Zuze na Simau na Djuda tayu?</verse>
				<verse number="56">Anaakazi ace onsene nkhabe kukhala na ife kuno? Mphapo pyonsene ipi pyabulukira kupi?”</verse>
				<verse number="57">Na tenepo, iwo akhaipirwa na thangwi yace. Mbwenye Yezu aapanga tenepa: “Mporofeta asalemebza mbuto zonsene. Mbwenye nkhabe kulemebza ku dziko kwace pontho na pa nyumba pace.”</verse>
				<verse number="58">Na thangwi ya kukhonda kutawira kwawo, Yezu akhonda kucita pirengo pizinji kweneko.</verse>
			</chapter>
			<chapter number="14">
				<verse number="1">Pa n'dzidzi unowu, mambo Herodhi, ntongi wa dziko ya Galileya, abva mbiri ya Yezu.</verse>
				<verse number="2">Na tenepo, aapanga anyabasa ace akhakhala na iye kuti: “Mamuna uyu ndi Juwau Bhatixta adalamuka pa kufa. Na thangwi eneyo, zisaoneka muna iye mphambvu za kucita pirengo.”</verse>
				<verse number="3">Thangwi mambo Herodhi akhadatuma anthu kaphata Juwau, mbam'manga mbampitisa n'kaidi. Iye acita penepyo na thangwi ya Herodhiya, nkazi wa m'bale wace Herodhi, anacemerwa Filipi.</verse>
				<verse number="4">Thangwi Juwau akhampanga kazinji kene Herodhi kuti: “Mphyakuipa kucita banja na nkazi wa m'bale wako.”</verse>
				<verse number="5">Na tenepo, Herodhi akhafuna kumupha, mbwenye akhagopa mbumba, thangwi mbumba yonsene ikhan'dziwa Juwau kuti ndi mporofeta.</verse>
				<verse number="6">Ntsiku idacita Herodhi caka, mwana wace Herodhiya wankazi, abvina kakamwe kwakudzumisa patsogolo pa anthu onsene. Na tenepo, Herodhi akomerwa pikulu kakamwe,</verse>
				<verse number="7">mbapikira na kudumbira kuna mwana, kuti anadza kampasa pyonsene pinaphemba iye.</verse>
				<verse number="8">Na tenepo, mwana, na kupangiwa na mai wace, alonga tenepa: “Ndisafuna kuti mundipase, m'mbale, nsolo wa Juwau Bhatixta.”</verse>
				<verse number="9">Mambo Herodhi na kupibva, atsukwala napyo. Mbwenye na thangwi ya kudumbira kudacita iye, pontho na thangwi ya anthu akhali na iye pa phwandu, ansiya kuti apasiwe pire pikhaphemba iye.</verse>
				<verse number="10">Na tenepo, atuma munthu kuti aende kagwande nsolo wa Juwau n'kaidi.</verse>
				<verse number="11">Penepo an'dzesera nsolo m'mbale, mbaupasa ntsikana, iye mbaendambo kapasa mai wace.</verse>
				<verse number="12">Anyakupfundza a Juwau abwera mbakwata manungo ace mbaenda kaaikha n'nthumbi. Buluka penepo aenda kalonga kuna Yezu.</verse>
				<verse number="13">Yezu mudabva iye mphangwa zenezi, abuluka ekha ene na bote mbaenda mbuto inango ya kubisala yace ekha. Mbwenye mbumba na kupibva pinthu penepyo, yabuluka m'pisa, mbiyenda mbintowera na ntunda.</verse>
				<verse number="14">Pakuchita m'bote, Yezu aona mwinji wa anthu, mbaabvera ntsisi pontho mbaakondzera atenda awo.</verse>
				<verse number="15">Pikhadoka dzuwa, anyakupfundza ace anfendedzera mbalonga tenepa: “Dzuwa iri kudoka, pontho muno ndi n'thando. Apangeni anthu awa kuti aende pyawo m'pisa kagula pyakudya.”</verse>
				<verse number="16">Mbwenye Yezu atawira kuti: “Nkhabe kufunika kuti anthu abuluke. Apaseni imwe cakudya toera adye.”</verse>
				<verse number="17">Mbwenye iwo atawira kuti: “Ife pano tina mikate mixanu basi, na nyama ziwiri za m'madzi.”</verse>
				<verse number="18">Na tenepo, Yezu aapanga kuti: “Ndipaseni kuno.”</verse>
				<verse number="19">Penepo, aikhazika mbumba yonsene pantsi, pa cimbanjiri. Pakumala Yezu akwata mikate mixanu na nyama ziwiri, alang'ana kudzulu mbapereka takhuta kuna Mulungu. Buluka penepo, aimenya-menya mikate mbaipasa anyakupfundza ace, iwo mbaigawizambo mbumba.</verse>
				<verse number="20">Onsene adya mbakhuta. Pakumala anyakupfundza alokotera mapindi adasala a mikate, mbadzaza na iwo pitundu khumi na piwiri.</verse>
				<verse number="21">Nsoka udadya ukhali wa pikwi pixanu (5.000) pya amuna, mbakhonda kulengeswa akazi na ana.</verse>
				<verse number="22">Na mwansanga, Yezu aapanga anyakupfundza ace kuti apakire m'bote, atsogole aende ntunda unango wa nyandza, Iye mbasala na panganizana na mbumba.</verse>
				<verse number="23">Pakumala kupanganizana na mbumba, Yezu akwira pa phiri ekha ene kwenda kaphembera. Iye akhala penepo ekha ene mpaka kudoka kwa dzuwa.</verse>
				<verse number="24">Na tenepo, bote ikhali kutali kakamwe na ntunda. Pontho ikhamenyiwa na mabimbi, thangwi akhaenda kukhabuluka mphepo.</verse>
				<verse number="25">Mangwana mwace, m'bambakuca, Yezu aenda kuna iwo mbakhafamba padzulu pa madzi.</verse>
				<verse number="26">Iwo na kumuona mbakhafamba padzulu pa madzi, atutumuka mbalonga kuti: “Ndi ciphoko!” Na tenepo, akhuwa onsene na kugopa.</verse>
				<verse number="27">Mbwenye pa n'dzidzi ubodzi-bodzi Yezu aapanga kuti: “Khalani na cipapu! Ndine pano! Lekani kugopa!”</verse>
				<verse number="28">Na tenepo, Pedhru alonga kuna Yezu kuti: “Mbuya, ngakhala ndimwe, ndicemereni ndidze kuna imwe mbandifambambo padzulu pa madzi.”</verse>
				<verse number="29">Yezu ampanga kuti: “Bwera!” Pedhru achita m'bote, mbafamba padzulu pa madzi mbakhaenda kuna Yezu.</verse>
				<verse number="30">Mbwenye na kuona kuti mphepo yawanga, agopa. Na tenepo, atoma kuririma, mbakhuwa tenepa: “Mbuya, ndipulumusenimbo!”</verse>
				<verse number="31">Na mwansanga, Yezu afuthula nkono wace, amphata mbampanga kuti: “Munthu wa kukhulupira pang'ono, thangwi yanji wapenula muntima mwako?”</verse>
				<verse number="32">Na tenepo, iwo apakira m'bote, mphepo mbimatama.</verse>
				<verse number="33">Ale anyakupfundza akhali m'bote, amulambira Yezu, mbalonga kuti: “Imwe ndimwedi Mwana wa Mulungu!”</verse>
				<verse number="34">Pidawambuka iwo ntunda unango wa nyandza, afika pa cisa ca Djenezareti.</verse>
				<verse number="35">Pa n'dzidzi unowu anthu an'dzindikira Yezu, mbaenda kapangambo andzawo onsene a pa cisa. Na tenepo, anthu onsene akhadza na atenda awo kuna iye.</verse>
				<verse number="36">Anthu akhaphemba Yezu kuti aasiye akhuye n'khundu mwa nguwo yace basi. Na tenepo, onsene akhan'khuya, akhawangiswa.</verse>
			</chapter>
			<chapter number="15">
				<verse number="1">Na tenepo, afarisi na anyakudziwisa a Mwambo anango akhabuluka ku Djerusalema, aenda kuna Yezu, mbam'bvundza tenepa:</verse>
				<verse number="2">“Kodi ndi thangwi yanji anyakupfundza ako nkhabe funa kutoweza mitemo ya a mbuya athu? Thangwi iwo nkhabe samba manja pa kudya.”</verse>
				<verse number="3">Yezu aatawira tenepa: “Thangwi yanji imwembo musakhonda kukoya matongero a Mulungu mbamutoweza mitemo yanu?</verse>
				<verse number="4">Thangwi Mulungu alonga kuti: ‘Lemedza baba wako na mai wako’ pontho ‘ule anakhonda kulemedza baba wace peno mai wace, anatongwa kuphiwa.’</verse>
				<verse number="5">Mbwenye imwe musalonga kuti munthu angalonga kuna mai wace peno baba wace kuti: ‘Pinthu pikhafuna imwe kutambira na ine, ndi ntsembe ya Mulungu,’</verse>
				<verse number="6">munthu unowu nkhabe kutongwabve kulemedza baba wace na mai wace. Tenepa imwe musafudza fala ya Mulungu, na thangwi ya mitemo yanu idacita imwe.</verse>
				<verse number="7">Anyauthambi! Ndimo mwene pidalonga mporofeta Izaya na thangwi yanu kuti:</verse>
				<verse number="8">“ ‘ Mbumba iyi isandisimba na milomo yawo, mbwenye mitima yawo, iri kutali na ine.</verse>
				<verse number="9">Iwo asandilambira pa pezi. Thangwi asapfundzisa mitemo yakucitwa na anthu.’ ”</verse>
				<verse number="10">Yezu aucemeresa pontho mwinji wa anthu mbaapanga tenepa: “Bvani, pontho mubvesese!</verse>
				<verse number="11">Cinthu cinaswipisa munthu, si cire cinapita na pa mulomo tayu. Mbwenye ndi cire cinabuluka pa mulomo pace. Ceneco ndico cinaswipisa munthu.”</verse>
				<verse number="12">Na tenepo, anyakupfundza ace anfendedzera dhuzi mbampanga tenepa: “Kodi imwe musadziwa kuti afarisi aipirwa kakamwe na mafala anu?”</verse>
				<verse number="13">Mbwenye Yezu aatawira kuti: “Miti yonsene idakhonda kuchekiwa na Baba wanga wa kudzulu inaduliwa.</verse>
				<verse number="14">Asiyeni pyawo. Ndi maboli-boli anaphata nsenzi maboli-boli andzawo. Lang'anani, boli-boli angaphata nsenzi boli-boli ndzace, mu uwiri mwawo anadza kagwa n'djenje.”</verse>
				<verse number="15">Penepo, Pedhru am'phemba kuti: “Mbuya, tichululireni nsanje unowu!”</verse>
				<verse number="16">Mbwenye Yezu aapanga tenepa: “Na imwe ene mudzati kupibvesesa tayu?</verse>
				<verse number="17">Kodi imwe nkhabe kupidziwa kuti pyonsene pinapita na pa mulomo pisaenda n'cifu, pingabuluka mwenemu, mbapitaiwa pontho kunja?</verse>
				<verse number="18">Mbwenye pinthu pinabuluka pa mulomo pa munthu ndi pinthu pisabuluka muntima. Penepyo ndipyo pinaswipisa munthu.</verse>
				<verse number="19">Thangwi muntima ndimo munabuluka manyerezero a kuipa, upandu, upombo, lukwali, umbava, kulonga uthambi, na kuxola Mulungu.</verse>
				<verse number="20">Penepyo ndipyo pinaswipisa munthu. Mbwenye pyakukhonda kusamba manja pa kudya, penepyo nkhabe kuswipisa munthu.”</verse>
				<verse number="21">Yezu abuluka penepo, mbaenda ku cisa cikhali dhuzi na nzinda wa Tiru na wa Sidhoni.</verse>
				<verse number="22">Na tenepo, nkazi m'bodzi wa ku Khanani, akhakhala ku dziko eneyo, aenda kuna Yezu, mbam'phemba na kukhuwa tenepa: “Mbuya, Mwana wa Dhavidhi, ndibverenimbo ntsisi! Mwana wanga wankazi ali kuthabuka kakamwe na mizimu ya kuipa.”</verse>
				<verse number="23">Mbwenye Yezu amatama mbakhonda kuntawira. Penepo anyakupfundza ace anfendedzera mbam'phemba, mbalonga kuti: “N'thamangiseni, thangwi nkhabe funa kumatama. Ali kudza mbakhuwa basi n'nduli mwathu.”</verse>
				<verse number="24">Yezu aatawira kuti: “Ine ndatumiwa kuti ndiyende kuna mabira akutaika a ana a Izarayeli.”</verse>
				<verse number="25">Mbwenye nkazi abwera kan'godamira mbam'phemba kuti: “Mbuya, ndiphedzenimbo!”</verse>
				<verse number="26">Yezu antawira tenepa: “Si pyadidi tayu kubulusa nkate wa ana mbatiuponyera pinchinja pya anambwa.”</verse>
				<verse number="27">Mbwenye nkazi antawira tenepa: “Ande Mbuya, mbwenye pinchinja pya anambwa, pisalokoterambo umbwera-mbwera unagwa pa thando panadya a mbuya awo.”</verse>
				<verse number="28">Penepo Yezu antawira kuti: “Ande, mai, kukhulupira kwako nkhukulu. Mphapo mbapicitike ninga munafunira iwe.” Na tenepo, kubulukira pa n'dzidzi ubodzi-bodzi mwana wace awanga.</verse>
				<verse number="29">Yezu abuluka penepo mbaenda na n'khundu-n'khundu mwa nyandza ya Galileya, mpaka pa phiri. Iye akwira pa phiri mbakhala pantsi.</verse>
				<verse number="30">Penepo anthu azinji aenda kuna Iye na atenda awo a kusiyana-siyana, ninga anyampfutete, anyakulamala, maboli-boli, mabewewe na atenda anango azinji. Onsene akwatiwa mbaenda patsogolo pa Yezu, Iye mbaawangisa.</verse>
				<verse number="31">Mbumba yonsene yadzumatirwa napyo, na kuona mabewewe mbalonga, anyakulamala mbawanga, anyampfutete mbafamba, maboli-boli mbaona. Na tenepo, akhakuza napyo Mulungu wa Izarayeli.</verse>
				<verse number="32">Buluka penepo, Yezu acemera anyakupfundza ace mbaapanga tenepa: “Ndina ntsisi na mwinji wa anthu uyu, thangwi ana ntsiku zitatu mbali na Ine, pontho iwo nkhabe cakudya. Ine nkhabe funa kuaendesa na njala, gopa anakomoka n'njira.”</verse>
				<verse number="33">Penepo anyakupfundza ace antawira tenepa: “Kodi n'thando ninga muno, inagumanika kupi mikate yakukwana kukhutisa mwinji uyu wa anthu onsene?”</verse>
				<verse number="34">Yezu aabvundza tenepa: “Muna mikate mingasi penepo?” Iwo atawira kuti: “Tina mikate minomwe, na nyama zingasi za m'madzi.”</verse>
				<verse number="35">Yezu aipanga mbumba kuti ikhale pantsi.</verse>
				<verse number="36">Buluka penepo, akwata mikate minomwe ire na nyama za m'madzi, mbapereka takhuta kuna Mulungu, aigwanda mbaipasa anyakupfundza ace, iwo mbaigawirambo mbumba.</verse>
				<verse number="37">Onsene adya mbakhuta. Pontho, na mapindi akhadasala, akwanisa kudzadza pitundu pinomwe.</verse>
				<verse number="38">Ntengo wa anthu ukhadadya ukhali wa pikwi pinai (4.000) pya amuna basi, mbatikhonda kulengesa akazi na ana ang'ono.</verse>
				<verse number="39">Mudamala Iye kuabweza, Yezu apakira m'bote, mbaenda ku cisa ca Magadani.</verse>
			</chapter>
			<chapter number="16">
				<verse number="1">Afarisi na asadhusi anango, abwera kuna Yezu kudza kamulesera, mbam'phemba kuti aapangize cirengo ca kudzulu.</verse>
				<verse number="2">Mbwenye Yezu aatawira na mafala awa: “Na maulo munacita dzuwa sandza, mungaona kudzulu kwafuira, imwe musalonga kuti: ‘Mangwana kunacerwa mwadidi.’</verse>
				<verse number="3">Mangwana mwace na macibese, mungaona mitambo kudzulu, musalonga tenepa: ‘Lero kunja kwaipa.’ Musadziwa kuchulula pidzindikiro pya kudzulu, mbwenye musacimwana kuchulula pidzindikiro pya midzidzi ino!</verse>
				<verse number="4">Anthu a midzidzi ino mbakuipa pontho mbakukhonda kunyindirika! Asaphemba cidzindikiro ca cirengo, mbwenye nkhabe cidzindikiro cinango cinafuna kudza kaona iwo, kupiringana cidzindikiro ca mporofeta Djona!” Buluka penepo, Yezu aasiya mbabuluka pyace.</verse>
				<verse number="5">Pa kuwambuka kwenda ntunda unango wa nyandza, anyakupfundza a Yezu aduwala kukwata mikate.</verse>
				<verse number="6">Penepo Yezu aapanga kuti: “Cenjerani pontho mucite mphole na ntombwe wa kutupisa mikate wa afarisi na wa asadhusi.”</verse>
				<verse number="7">Mbwenye iwo akhaketesana okha-okha mbakhalonga kuti: “Iye asalonga penepi thangwi ife tidabweresa mikate tayu.”</verse>
				<verse number="8">Yezu na kubva kuketesana kukhacita iwo, aabvundza tenepa: “Imwe anthu akukhulupira pang'ono! Thangwi yanji musaketesana mwekha-mwekha na thangwi ya kusowa mikate?</verse>
				<verse number="9">Kodi mudzati kupibvesesa tayu? Imwe nkhabe kukumbuka mikate mixanu idadyesa ife nayo pikwi pixanu (5.000) pya anthu? Ndi pitundu pingasi pidadzaza imwe na mapindi akusala a mikate?</verse>
				<verse number="10">Pontho imwe nkhabe kukumbuka mikate ire minomwe idadyesa ife nayo pikwi pinai (4.000) pya anthu? Ndi pitundu pingasi pidadzala na mapindi a kusala?</verse>
				<verse number="11">Mwakhonda tani mphapo kupibvesa kuti Ine sidalongera na thangwi ya mikate? Mbwenye ndalonga kuti mucenjere na ntombwe wa kutupisa mikate wa afarisi na asadhusi.”</verse>
				<verse number="12">Na tenepo, anyakupfundza ace adza kapibvesa kuti Yezu hakhalongera ntombwe wa kutupisa mikate tayu, mbwenye akhalongera na thangwi ya mapfundzisiro a afarisi na asadhusi.</verse>
				<verse number="13">Yezu pa kufika dhuzi na nzinda wa Sezareya ya Filipi, abvundzisa anyakupfundza ace na mafala awa: “Kodi mbumba isalonga kuti Ine, Mwana wa Munthu, ndine ani?”</verse>
				<verse number="14">Iwo atawira tenepa: “Anango asalonga kuti ndimwe Juwau Bhatixta. Anango, asalonga kuti ndimwe Eliya. Anangombo asalonga kuti ndimwe Jeremiya peno m'bodzi wa maporofeta.”</verse>
				<verse number="15">Yezu aabvundza pontho kuti: “Kodi imwembo musalonga kuti Ine ndine ani?”</verse>
				<verse number="16">Simau Pedhru atawira tenepa: “Imwe ndimwe Kirixtu, Mwana wa Mulungu wa m'maso.”</verse>
				<verse number="17">Yezu antawira tenepa: “Lang'ana, Simau mwana wa Djona, kutsandzaya mbakukhale muna iwe. Thangwi penepyo hudachululirwa na munthu tayu, mbwenye na Baba wanga ali kudzulu.</verse>
				<verse number="18">Pontho Ine ndinakupanga kuti: Iwe ndiwe Pedhru. Padzulu pa mwala unowu ndinamanga gereja yanga. Na tenepo, kufa nkhabe mphambvu za kukunda gereja yanga.</verse>
				<verse number="19">Ine ndinakupasa cavi ca Umambo wa kudzulu. Pire pinamanga iwe pantsi pano, pinamangwambo kudzulu. Mbwenye pinasudzula iwe pantsi pano, pinasudzulwambo kudzulu.”</verse>
				<verse number="20">Na tenepo, Yezu acenjeza anyakupfundza ace kuti aleke kupanga munthu unango kuti Iye ndi Kirixtu.</verse>
				<verse number="21">Kubulukira n'dzidzi unowu, Yezu atoma kupangisa kuna anyakupfundza ace, kuti Iye asafunika aende ku Djerusalema, aone nyatwa zizinji na mathubu, na akulu aanyantsembe, na anyakudziwisa a Mwambo, pontho aphiwe. Mbwenye pakupita ntsiku zitatu, anadza kalamuka pa kufa.</verse>
				<verse number="22">Penepo Pedhru acemera Yezu pa khundu, mbatoma kunsandika tenepa: “Mbuya, penepyo na lini pinadza kacitika kuna imwe!”</verse>
				<verse number="23">Mbwenye Yezu azungunuka kuna Pedhru mbampanga kuti: “Buluka Sathani pamaso panga! Kwa Ine, iwe ndiwe mwala wa kundigwegwedusa. Thangwi pinanyerezera iwe si pya Mulungu tayu, mbwenye ndi pya anthu.”</verse>
				<verse number="24">Buluka penepo, Yezu alonga kuna anyakupfundza ace mafala awa: “Ule anafuna kunditowera asatongwa akhondeke ekha ene, akwate ntanda wace anditowere.</verse>
				<verse number="25">Thangwi ule anafuna kukoya moyo wace, anauluza. Mbwenye ule analuza moyo wace na thangwi yanga, anaugumana.</verse>
				<verse number="26">Thangwi pinaphedzeranji kuna munthu kuwina dziko yonsene ya pantsi mbaluza nzimu wace? Peno ndi ninji cinanakwanisa kupereka munthu toera acinje na nzimu wace?</verse>
				<verse number="27">Thangwi Ine, Mwana wa Munthu, ndinabwera na mbiri ya Baba wanga, pabodzi na anju zanga. Penepo ndinapasa m'bodzi na m'bodzi sawa-sawa na basa yace idacita iye.</verse>
				<verse number="28">Ndimo mwene ndisakupangani kuti, anango ali pano, nkhabe kufa mbadzati kuona kubwera kwa Ine Mwana wa Munthu mu Umambo wanga.”</verse>
			</chapter>
			<chapter number="17">
				<verse number="1">Pakupita ntsiku zitanthatu, Yezu akwata Pedhru, na amuna awiri muubale mwawo anacemerwa Tiyago na Juwau, okha ene, mbaenda na iwo pa phiri yakulapha kakamwe.</verse>
				<verse number="2">Penepo Yezu aphinduka makhaliro ace pamaso pawo. Nkhope yace yatoma kuyetima ninga dzuwa, nguwo zace zadza kaceneratu kakamwe ninga cieza.</verse>
				<verse number="3">Pa n'dzidzi ubodzi-bodzi, abulukira patsogolo pawo Mozesi na Eliya, mbakhaceza na Yezu.</verse>
				<verse number="4">Na tenepo, Pedhru alonga kuna Yezu kuti: “Mbuya, mphyadidi tikhale pyathu pano! Mungafuna ine ndinamanga makumbi matatu. Ibodzi yanu, ibodzi ya Mozesi, inango ya Eliya.”</verse>
				<verse number="5">Pedhru mbadzati kumala kulonga, khole ibodzi ya kuyetimira yaagudumira. Pa khole pabveka fala ibodzi ikhalonga tenepa: “Uyu ndi Mwana wanga wakufunika ananditsandzaisa. M'bvereni!”</verse>
				<verse number="6">Anyakupfundza a Yezu na kupibva, agopa kakamwe mbakotamisa nkhope mpaka pantsi, mbamulambira.</verse>
				<verse number="7">Mbwenye Yezu aafendedzera dhuzi mbaakhuya mbalonga kuti: “Lamukani! Lekani gopa!”</verse>
				<verse number="8">Pidalamuka iwo, hadaonabve munthu unango tayu. Aona Yezu ekha basi.</verse>
				<verse number="9">Mukhachita iwo pa phiri, Yezu aapanga tenepa: “Lekani kupanga munthu m'bodzi pire pidaona imwe, mpaka kufikira kuti Ine, Mwana wa Munthu, ndalamuka pa kufa.”</verse>
				<verse number="10">Na tenepo, anyakupfundza ace am'bvundzisa kuti: “Thangwi yanji mphapo anyakudziwisa a Mwambo asalonga kuti pisafunika Eliya abwere pa kutoma?”</verse>
				<verse number="11">Yezu aatawira tenepa: “Ndimo mwene, Eliya anabwera kudza kasasanyira pinthu pyonsene.</verse>
				<verse number="12">Mbwenye Ine ndisakupangani kuti: Eliya abwera kale, pontho iwo acimwana kun'dzindikira. Mbwenye ancitira pyonsene pikhafuna iwo. Tenepambo, Ine, Mwana wa Munthu, ndinadza kaoneswa nyatwa na iwo.”</verse>
				<verse number="13">Kubulukira penepo, anyakupfundza ace adza kadzindikira kuti Yezu akhalonga Juwau Bhatixta.</verse>
				<verse number="14">Mudafika iwo pa mbuto ikhakhala mwinji ukulu wa anthu, abwera mamuna m'bodzi kuna Yezu, mbagodama patsogolo pace, mbalonga tenepa:</verse>
				<verse number="15">“Mbuya, ndibverenimbo ntsisi. Thangwi mwana wanga asagwa njiri mbathabuka pikulu. Kazinji kene asagwa pa moto, panango m'madzi.</verse>
				<verse number="16">Ndabwera na iye kuna anyakupfundza anu, mbwenye iwo ancimwana kumuwangisa.”</verse>
				<verse number="17">Yezu atawira tenepa: “Imwe anthu akusowa cikhulupiro! Ndinakhala na imwe mpaka lini? Mpaka lini ndinakuonerani nyatwa? M'bwereseni pano m'phale.”</verse>
				<verse number="18">Na tenepo, Yezu aipwekera dimonyo, iyo mbibuluka m'manungo mwa m'phale. Kutomera n'dzidzi unowu, m'phale awanga.</verse>
				<verse number="19">Buluka penepo anyakupfundza a Yezu anfendedzera mbam'bvundzisa pa khundu kuti: “Thangwi yanji ife taucimwana kuubulusa nzimu unowu?”</verse>
				<verse number="20">Yezu aatawira tenepa: “Ndi thangwi kukhulupira kwanu kwacepa. Ndimo mwene ndisakupangani kuti mungakhala na cikhulupiro ca kulandana na thunga ya mbeu ing'ono, munakwanisa kupanga phiri iyi kuti: ‘Buluka pano uyende kule,’ iyo inaenda. Nkhabe cinthu cinacimwanika kuna imwe.</verse>
				<verse number="21">[Mbwenye khaindi eneyi ya mizimu ya kuipa, isabuluka basi na miphembero na kupimana cakudya. ”]</verse>
				<verse number="22">Pikhakhala Yezu Kirixtu pabodzi na anyakupfundza ace ku Galileya, aapanga tenepa: “Ine, Mwana wa Munthu ndinati ndiperekwe m'manja mwa anthu.</verse>
				<verse number="23">Iwo anadza kandipha. Mbwenye pa ntsiku ya citatu ndinalamuka pa kufa.” Na tenepo anyakupfundza ace atsukwala napyo pikulu.</verse>
				<verse number="24">Pidafika Yezu na anyakupfundza ace ku nzinda wa Kafaranaumi, anyakukumbusa misonkho a nyumba ya ntsembe afendedzera Pedhru mbam'bvundza kuti: “Mpfundzisi wanu nkhabe kulipa nsonkho wa nyumba ya ntsembe?”</verse>
				<verse number="25">Pedhru aatawira kuti: “Ande, asalipa.” Pakupita kwace Pedhru n'nyumba, Yezu ndiye adatoma kum'bvundzisa kuti: “Simau, usaona tani? Ndi ani asatongwa kulipa nsonkho kuna amambo a padziko? Ndi anthu a dzindza ya mambo peno ndi anyaphena?”</verse>
				<verse number="26">Pedhru antawira kuti: “Ndi anyaphena.” Yezu ampanga kuti: “Ngakhala ndi tenepa, anthu a dzindza ya mambo nkhabe tongwa kupereka nsonkho.</verse>
				<verse number="27">Mbwenye toera anthu akhonde kunyerezera pyakuipa kuna ife, ndoko ku nyandza, ponya cimedzo cako m'madzi. Nyama yakutoma inamanga iwe na cimedzo, ibuluse uifungule n'kanwa mwace. Mwenemu unagumana kobiri ya parata, ibuluse uwapase toera kulipa nayo nsonkho wako na wanga.”</verse>
			</chapter>
			<chapter number="18">
				<verse number="1">Pa n'dzidzi unowu anyakupfundza ace Yezu anfendedzera dhuzi, mbam'bvundzisa tenepa: “Mbani nkulu mu Umambo wa kudzulu?”</verse>
				<verse number="2">Yezu acemera mwana m'bodzi wang'ono mbamuikha pakati pawo,</verse>
				<verse number="3">mbalonga tenepa: “Ndimo mwene, ndisakupangani kuti: Mungakhonda kusanduzika pontho mbamukhonda kukhala ninga ana ang'ono, nkhabe kudza kapita mu Umambo wa kudzulu.</verse>
				<verse number="4">Na tenepo, ule anapicepesa mbakhala ninga mwana uyu, unowu ndiye nkulu mu Umambo wa kudzulu.</verse>
				<verse number="5">Pontho, ule anatambira mwana m'bodzi wang'ono ninga uyu, na dzina yanga, asatambira Ine ene.”</verse>
				<verse number="6">“Mbwenye munthu anagwisa n'kudawa m'bodzi wa ana ang'ono awa adanditawira, pikhali pyadidi kum'mangirira libwe ikulu n'khosi mwace, mbaponyiwa pakati pa bara.</verse>
				<verse number="7">Ndi dzedze kuna dziko na thangwi ya pinthu pinapitisa n'kudawa! Ande, nkhabe kwanisika kuti pinthu penepi pikhonde kucitika, mbwenye ndi dzedze kuna ule anacita kuti penepi picitike.</verse>
				<verse number="8">“Na tenepo, ngakhala manja ako peno mwendo wako pisakupitisa n'kudawa, pigwande upitaye kutali. Thangwi mphyadidi upite mu upulumuki wakukhonda kumala na manja mabodzi peno na mwendo ubodzi, kupiringana kukhala na manja onsene peno na myendo yonsene, mbuponyiwa napyo mu moto wa kukhonda kumala.</verse>
				<verse number="9">Ngakhala ndi diso yako ibodzi inakucitisa kuti udawe, ibuluse uitaye kunja. Thangwi ndi pyadidi kukhala kudzulu na diso ibodzi basi, kupiringana kukhala na maso mawiri mbuponyiwa mu moto wa infernu.”</verse>
				<verse number="10">“Cenjerani! Lekani kupwaza m'bodzi wa ana awa! Thangwi ndinakupangani kuti maanju awo ali kudzulu asaalag'anira pamaso pa Baba wanga wa kudzulu.</verse>
				<verse number="11">[Ndimo mwene, thangwi Ine, Mwana wa Munthu, ndabwera kudza kapulumusa ule akhadataika. ]</verse>
				<verse number="12">“Musaona tani? Mamuna m'bodzi angakhala na dzana ya mabira, mbatayikirwa na ibodzi, nkhabe kuasiya awa makumapfemba na mapfemba (99) m'mapiri, mbaenda kasaka eneyi ibodzi idataika?</verse>
				<verse number="13">Ndimo mwene ndisakupangani kuti angakwanisa kuigumana, anakomerwa pikulu kakamwe kupita anango makumapfemba na mapfemba adakhonda kutaika.</verse>
				<verse number="14">Sawa-sawambo na Baba wanu ali kudzulu. Nkhabe kufuna kuti m'bodzi wa ana ang'ono awa ataike.”</verse>
				<verse number="15">“Ngakhala m'bale wako akudawisira, ndoko ukhalonge na iye panu mwekha umpangize cidakudawisira iye. Iye angakubvera, wamuwina m'bale wako.</verse>
				<verse number="16">Mbwenye angakhonda kukubvera, kwata munthu m'bodzi peno awiri, ninga munalonga malemba a Mulungu kuti: ‘Mathangwi onsene a munthu asafunika abviwe na anyamaso awiri peno atatu.’</verse>
				<verse number="17">Mphapo, angakhonda kubvera anyamaso enewa, kwata mathangwi uyende na iwo kuna abale a gereja. Mbwenye angakhonda pontho kubvera abale a gereja, munthu unowu muoneni ninga munthu wakukhonda kutawira Mulungu peno ninga wa kudawa.</verse>
				<verse number="18">“Ndimo mwene, ndisakupangani kuti: Pyonsene pinamanga imwe pantsi pano, pinamangwambo kudzulu. Mbwenye pyonsene pinasudzula imwe pantsi pano, pinasudzulwambo kudzulu.</verse>
				<verse number="19">“Pontho ndisakupangani kuti: Ngakhala awiri pakati panu angabverana kuphemba cinthu pa miphembero yawo pantsi pano, Baba wanga ali kudzulu anaapasa.</verse>
				<verse number="20">Thangwi panagumanyikana anthu awiri peno atatu na dzina yanga, Ine ndiri penepo pakati pawo.”</verse>
				<verse number="21">Na tenepo, Pedhru afendedzera Yezu mbam'bvundza kuti: “Mbuya, kodi m'bale wanga angandidawisira, ndisatongwa ndimulekerere kangasi? Mpaka kanomwe?”</verse>
				<verse number="22">Yezu antawira tenepa: “Nkhabe kukupanga kuti mpaka kanomwe, mbwenye mpaka makumanomwe mbalengeswa kanomwe.”</verse>
				<verse number="23">“Ndi thangwi eneyo Umambo wa kudzulu usalandaniswa na mambo m'bodzi akhafuna kudziwa ntengo wa mangawa na anyabasa ace.</verse>
				<verse number="24">Pidatoma iye kulengesa mangawa ace, abwereserwa nyamangawa m'bodzi akhanfiari pikwi na pikwi pya kobiri.</verse>
				<verse number="25">Mambo na kuona kuti iye nkhabe kobiri ya kulipa nayo mangawa, apanga anyabasa ace kuti munthu unowu aguliswe iye na nkazi wace, na ana ace, na pinthu pyace pyonsene, toera akwate ntengo unowu alipe na iwo mangawa.</verse>
				<verse number="26">Na tenepo, nyabasa uyu aenda patsogolo pa mambo mban'godamira mbam'phemba tenepa: ‘Mbuya, ndilekerereni. Ine ndinakubwezerani pyonsene.’</verse>
				<verse number="27">Mambo wa nyabasa ule am'bvera ntsisi, mbamulekerera mangawa ace onsene, mbamuleka mbaenda pyace.</verse>
				<verse number="28">Mbwenye nyabasa uyu mukhabuluka iye, agumana ndzace wa pa basa akhadanfiyari cikwi cibodzi basi ca kobiri ya parata. Amphata, mban'khwipa n'khosi, mbampanga tenepa: ‘Ndibwezere mangawa anga.’</verse>
				<verse number="29">Penepo nyabasa ndzace agwa pantsi, am'phata myendo mbam'phemba tenepa: ‘Ndilekerere! Ndinadza kakubwezera pyonsene.’</verse>
				<verse number="30">Mbwenye iye akhonda kum'bvera. Na tenepo, ampitisa n'kaidi mpaka kufikira am'bwezera mangawa ace onsene.</verse>
				<verse number="31">Anyabasa andzace mudapyona iwo, aipirwa napyo pikulu kakamwe, mbaenda kalonga pyonsene kuna mambo.</verse>
				<verse number="32">Penepo mambo ancemeresa nyabasa unowu mbampanga tenepa: ‘Munthu wa kuipa ninga iwe! Ine ndakulekerera mangawa ako onsene ninga mudandiphembera iwe.</verse>
				<verse number="33">Watani kukhonda kum'bverambo ndzako ntsisi ninga zidakubvera ine?’</verse>
				<verse number="34">Na tenepo, mambo aipirwa pikulu kakamwe mbam'pitisa n'kaidi kuti aoneswe nyatwa, mpaka kumala kulipa mangawa onsene.</verse>
				<verse number="35">Mungakhonda kulekerera andzanu na ntima onsene, Baba wanga ali kudzulu anadza kakucitiranimbo pibodzi-bodzi.”</verse>
			</chapter>
			<chapter number="19">
				<verse number="1">Yezu pidamala iye kulonga pinthu penepyo, abuluka ku Galileya mbaenda ku cisa ca Djudeya, ntunda unango wa nyandza ya Djorodani.</verse>
				<verse number="2">Anthu azinji akhantowera, penepo Iye mbakhaawangisa.</verse>
				<verse number="3">Afarisi anango afendedzera Yezu toera kun'dida, mbam'bvundza kuti: “Pisatawirirwa mamuna kumwalana na nkazi wace na mathangwi a kusiyana-siyana?”</verse>
				<verse number="4">Yezu aatawira, mbaapanga tenepa: “Cipo imwe mudzati kuona pidalembwa m'Bukhu ya Mulungu, kuti pakutoma kwa pantsi, Mulungu ‘aacita mamuna na nkazi,’</verse>
				<verse number="5">pontho alonga kuti: ‘Na thangwi eneyo, mamuna anasiya baba wace na mai wace, mbadza kaphatana na nkazi wace, pontho mu uwiri mwawo anadza kakhala nyama ibodzi basi?’</verse>
				<verse number="6">Na tenepo, iwo si anthu awiribve tayu, mbwenye ndi nyama ibodzi basi. Mphapo pidaphataniza Mulungu, munthu mbaleke kupimwaza.”</verse>
				<verse number="7">Afarisi abvundzisa kuti: “Na tenepo, thangwi yanji mphapo Mozesi abulusa ntemo wa kuti mamuna anafuna kumwalana na nkazi wace, asatongwa alembe tsamba ya kumwalana nayo?”</verse>
				<verse number="8">Yezu aatawira kuti: “Mozesi akusiyani mbamucita penepyo, ndi thangwi ya kuuma kwanu mitima. Mbwenye pakutoma kwa pantsi pikhakhala tenepa tayu.</verse>
				<verse number="9">Na tenepo, ndisakupangani kuti mamuna anamwalana na nkazi wace, mbapikhonda kukhala na thangwi ya upombo, mbakwatana na unango mbacita na iye banja, asacita upombo.”</verse>
				<verse number="10">Anyakupfundza a Yezu ampanga tenepa: “Mphapo, ngakhala ndi tenepa makhaliro a mamuna na nkazi, ndi pyadidi kukhonda kucita banja.”</verse>
				<verse number="11">Mbwenye Yezu aatawira tenepa: “Si onsene tayu anacibvesesa cipfundzo ici, mbwenye ndi ale basi adapaswa ucenjeri unowu na Mulungu.</verse>
				<verse number="12">Thangwi alipo anacimwana kucita banja na thangwi abaliwa tenepo. Anango acitiwa tenepo na anthu. Anangombo asakhonda pyawo na thangwi ya Umambo wa kudzulu. Ule anakwanisa tambira fala iyi, mbaitambire.”</verse>
				<verse number="13">Pakumala penepo, abwera anthu anango na ana ang'ono kuna Yezu, toera iye aasandzikire manja na kuaphemberera. Mbwenye anyakupfundza ace akhaasandika.</verse>
				<verse number="14">Yezu aapanga tenepa: “Asiyeni ana abwere kuna Ine, lekani kuakhondesa. Thangwi Umambo wa kudzulu ndi wa ale adalandana iwo.”</verse>
				<verse number="15">Buluka penepo aasandzika ana manja, mbabuluka mbaenda.</verse>
				<verse number="16">M'phale m'bodzi afendedzera Yezu mbam'bvundza kuti: “Mpfundzisi, ndisafuna ndicitenji pya udidi, toera ndikhale na upulumuki wakukhonda kumala?”</verse>
				<verse number="17">Yezu antawira tenepa: “Thangwi yanji usandibvundza na thangwi ya pya udidi? Wadidi alipo m'bodzi basi. Ungafuna kukhala na upulumuki wakukhonda kumala, koya matongero.”</verse>
				<verse number="18">Na tenepo, iye abvundzisa kuti: “Ndi matongero api?” Yezu atawira tenepa: “ ‘Leka kupha munthu, leka kucita upombo, leka kuba, leka kukhala nyamaso wa uthambi.</verse>
				<verse number="19">Lemedza baba wako na mai wako,’ pontho ‘Funa ndzako ninga iwe ene.’ ”</verse>
				<verse number="20">Mphapo m'phale antawira tenepa: “Penepi pyonsene ine ndisapicita. Ndi ninji pontho cidasala?”</verse>
				<verse number="21">Yezu ampanga tenepa: “Ungafuna kuti ukhale wakulungama, ndoko, gulisa pyonsene pina iwe, kobiri yace upase anyakucherenga. Tenepa unakhala na mpfuma kudzulu. Ungamala, bwera unditowere.”</verse>
				<verse number="22">Mbwenye m'phale na kubva penepyo, abuluka mbatsukwala, thangwi akhali na mpfuma zizinji.</verse>
				<verse number="23">Na tenepo, Yezu apanga anyakupfundza ace kuti: “Ndimo mwene ndisakupangani kuti, pisanentsa pikulu kakamwe kuti m'pfumi apite mu Umambo wa kudzulu.</verse>
				<verse number="24">Pontho ndisakupangani kuti: Pisanentsa pikulu kakamwe kupitisa m'pfumi mu Umambo wa Mulungu, kupiringana kupitisa cinyama cinacemerwa kamelo mu benga ya ntsingano.”</verse>
				<verse number="25">Anyakupfundza a Yezu na kubva penepyo adzumatirwa napyo, mbalonga kuti: “Pingakhala ndi tenepa, mbani anakwanisa kupulumuka?”</verse>
				<verse number="26">Yezu aalang'anisa mbaapanga kuti: “Penepi pisacimwanika kuna anthu, mbwenye kuna Mulungu pyonsene pisakwanisika.”</verse>
				<verse number="27">Penepo Pedhru ampanga kuti: “Lang'anani, ife tasiya pyonsene, mbatikutowerani. Tinakhala tani?”</verse>
				<verse number="28">Yezu aatawira kuti: “Ndimo mwene Ine ndisakupangani kuti pa dziko ipsa inafuna kubwera, Ine Mwana wa Munthu, ndingadza kakhala pa mpando wanga wa mbiri, imwe mudanditowera munadza kakhalambo pa mipando ya umambo khumi na miwiri, kuti mutonge madzindza khumi na mawiri a Izarayeli.</verse>
				<verse number="29">Na tenepo, onsene ale adasiya nyumba zawo, abale awo aamuna, abale awo aakazi, baba, mai, ana, peno minda, na thangwi ya dzina yanga, enewa anadza katambira pontho pinthu dzana padzulu pa pinthu pyawo. Pontho mbadza kapasiwa unthaka wakupulumuka kwenda na kwenda.</verse>
				<verse number="30">Mbwenye azinji akutoma anadza kakhala akumalisira. Pontho akumalisira, anadza kakhala akutoma.”</verse>
			</chapter>
			<chapter number="20">
				<verse number="1">Yezu athimiza na kulonga pontho kuti: “Umambo wa kudzulu walandana na baba m'bodzi wa pa nyumba, adabuluka na macibese ene kakamwe toera kwenda kasaka anyabasa a kuphata m'munda wace wa mauva.</verse>
				<verse number="2">Pakumala kubverana na anyabasa kuti iwo atambiriswe ntengo wa kobiri ibodzi ya parata pa ntsiku, aaendesa kumunda kwace.</verse>
				<verse number="3">“Pa n'dzidzi upfemba wa macibese, iye abuluka mbaona amuna anango akusowa cakuphata akhali pa mphambano.</verse>
				<verse number="4">Na tenepo, aapanga kuti: ‘Imwe ndokonimbo kaphate basa kumunda kwanga. Ine ndinakutambirisani ntengo unakwanirana na basa yanu.’ Iwo mbaenda.</verse>
				<verse number="5">“Pidabuluka iye pontho, pa n'dzidzi khumi na uwiri wa masikati, na pa n'dzidzi wacitatu wa maulo, iye acita pibodzi-bodzi.</verse>
				<verse number="6">Pidabuluka iye pontho kacitatu pa n'dzidzi uxanu wa kumaulo, agumana amuna anango pa mphambano a kuti nkhabe phata basa, mbaabvundza tenepa: ‘Thangwi yanji muli pano mbamukhonda kuphata basa ntsiku yonsene yamumphu?’</verse>
				<verse number="7">Iwo antawira tenepa: ‘Ndi thangwi nkhabe munthu adatilembera.’ Na tenepo, iye aapanga kuti: ‘Ndokonimbo imwe kumunda kwanga.’</verse>
				<verse number="8">“Pakufika n'dzidzi wa maulo, mwanacinthu munda apanga nyabasa wace wa nkulu kuti: ‘Cemera anyabasa uwatambirise kobiri zawo. Toma na ale adamalisira kulemberwa, mbumalisira ale adatoma.’</verse>
				<verse number="9">“ ‘Na tenepo, abwera ale adatoma kuphata basa pa n'dzidzi uxanu wa kumaulo, mbatambira kobiri ibodzi ya parata pa munthu.’</verse>
				<verse number="10">Pidafikambo ale adatoma kulemberwa, anyerezera kuti anadza katambira pikulu kupiringana andzawo. Mbwenye atambirambo sawa-sawa ninga andzawo, kobiri ibodzi ya parata pa munthu.</verse>
				<verse number="11">Mbwenye iwo pa kuitambira, atoma kudungunyira mwanacinthu munda,</verse>
				<verse number="12">mbalonga tenepa: ‘Awa ndiwo adamalisira kufika, mbaphata basa n'dzidzi ubodzi basi. Mbwenye iwe watambirisa sawa-sawa na ife adaphata basa ntsiku yonsene yamumphu pa dzuwa.’</verse>
				<verse number="13">“Penepo mwanacinthu munda atawira mbapanga m'bodzi wawo kuti: ‘Xamwali, ine sidakubera tayu. Lang'ana, ntengo udabverana ife siwo unowu tayu wa kobiri ibodzi ya parata?</verse>
				<verse number="14">Tambira kobiri yako uyende pyako. Thangwi ndisafuna ndipase uyu adamalisira kulemberwa, sawa-sawa na pire pidakupasa ine.</verse>
				<verse number="15">Pontho, ine nkhabe kukwanira kucita pinafuna ine na kobiri zanga? Peno panango iwe unabibvu thangwi ine ndine wadidi?’</verse>
				<verse number="16">“Na tenepo, akumalisira anadza kakhala akutoma, pontho akutoma anadza kakhala akumalisira. ”</verse>
				<verse number="17">Yezu mukhaenda Iye ku Djerusalema, acemera pa khundu anyakupfundza ace khumi na awiri, mbaapanga tenepa:</verse>
				<verse number="18">“Lang'anani, ife tiri kwenda ku Djerusalema. Kweneko, Ine, Mwana wa Munthu, ndinadza kaperekwa kuna akulu aanyantsembe na anyakudziwisa a Mwambo. Iwo anadza kandikonesa kuti ndiphiwe.</verse>
				<verse number="19">Pontho ndinadza kaperekwa m'manja mwa anthu adakhonda kukhala madjuda. Iwo anadza kandisingirira, mbandikwapula na kundikhomera pa ntanda. Mbwenye pa ntsiku yacitatu ndinadza kalamuka pa kufa.”</verse>
				<verse number="20">Na tenepo, afika kuna Yezu, nkazi wa Zebhedheu na ana ace awiri amuna, mbamulambira toera am'phembe cinthu.</verse>
				<verse number="21">Yezu am'bvundza tenepa: “Usafunanji?” Nkazi antawira tenepa: “Ndisafuna kuti ananga awiri awa akhale mu Umambo wanu, m'bodzi ku nkono wanu wa madyo, unango ku nkono wanu wa bzere.”</verse>
				<verse number="22">Mbwenye Yezu aatawira tenepa: “Imwe nkhabe kupidziwa pinaphemba imwe. Imwe munakwanisa kumwa ndiko inafuna kumwa Ine?” Iwo atawira kuti: “Tinakwanisa.”</verse>
				<verse number="23">Yezu aapanga tenepa: “Ndimo mwene, imwe munadza kamwa ndiko yanga. Mbwenye pya kukhala ku nkono wanga wa madyo, peno ku nkono wanga wa bzere, penepi si pyanga tayu. Thangwi mbuto zenezi ndi za ale adamala sasanyirwa mbuto na Baba wanga.”</verse>
				<verse number="24">Na tenepo, anyakupfundza anango khumi a Yezu na kupibva penepyo, aipirwa na ana awiri awa muubale mwawo.</verse>
				<verse number="25">Penepo Yezu aacemera mbaapanga kuti: “Imwe musadziwa kuti atongi a mbumba, asaponderera mbumba. Pontho akulu-akulu, ana mphambvu za kuatonga.</verse>
				<verse number="26">Pakati panu mbapikhonde kukhala tenepa. Mbwenye ule anafuna kukhala nkulu pakati panu, mbakhale n'dzakazi.</verse>
				<verse number="27">Pontho ule anafuna kukhala wakutoma pakati panu, mbakhale n'dzakazi wanu.</verse>
				<verse number="28">Ndi sawa-sawa na Ine, Mwana wa Munthu. Sidabwera kudza kaphatirwa basa tayu, mbwenye ndabwera kudza kaphatira basa anthu, na kupereka moyo wanga, toera kuombola anthu azinji.”</verse>
				<verse number="29">Mukhabuluka iwo ku Djeriko, mwinji ukulu wa anthu ukhatowera Yezu.</verse>
				<verse number="30">Penepo akhalipo amuna awiri maboli-boli akhakhala n'khundu mwa njira. Na kubva kuti Yezu ali kupita, atoma kukhuwa tenepa: “Mbuya, Mwana wa Dhavidhi, tibverenimbo ntsisi!”</verse>
				<verse number="31">Mbumba ikhaasandika kuti: “Matamani!” Mbwenye iwo akhakhuwiratu kakamwe, mbakhalonga kuti: “Mbuya, Mwana wa Dhavidhi, tibverenimbo ntsisi!”</verse>
				<verse number="32">Na tenepo, Yezu alimira mbaacemera, mbaabvundza kuti: “Musafuna ndikucitireninji?”</verse>
				<verse number="33">Iwo alonga kuti: “Mbuya, tisafuna tione.”</verse>
				<verse number="34">Yezu aabvera ntsisi, mbaakhuya m'maso mwawo. Na tenepo, pa n'dzidzi ubodzi ene maso awo atoma kuona pontho mbatowera Yezu.</verse>
			</chapter>
			<chapter number="21">
				<verse number="1">Mukhakhala iwo dhuzi na Djerusalema, mbafika pa cisa ca Bhetifaji, pa phiri ya Mulivera, Yezu atuma anyakupfundza ace awiri,</verse>
				<verse number="2">mbaapanga tenepa: “Ndokoni ku cisa ciri kutsogolo kwanu. Pinacita imwe pite mwenemu, munagumana buru ikazi yakumangirwa, ina mwana wace. Asudzuleni mubwere na iwo kuno.</verse>
				<verse number="3">Mungabvundziwa na munthu, longani kuti Mbuya asaafuna. Penepo pene anakusiyani mbamudza na iwo.”</verse>
				<verse number="4">Ipi pyacitika toera pisimbiswe pikhadalongwa na mporofeta kuti:</verse>
				<verse number="5">“ Longani kuna nzinda wa Siyau kuti: ‘Lang'ana, Mambo wako ali kudza kuna iwe! Ali kudza mbacepeseka padzulu pa buru, padzulu pa mwana wa buru, mwana wa cinyama cakukwata mitolo.’ ”</verse>
				<verse number="6">Anyakupfundza ace aenda, mbacita ninga mudapangwa iwo na Yezu.</verse>
				<verse number="7">Iwo aibweresa buru ikazi na mwana buru, mbakwata nguwo zawo mbaziyikha pa nsana pa pinyama, Yezu mbakwira mbakhala padzulu pa nguwo.</verse>
				<verse number="8">Mwinji ukulu wa anthu ukhathasika nguwo zawo n'njira, anango mbakhatema masandzu a miti, mbakhaathasika n'njira.</verse>
				<verse number="9">Na tenepo, mwinji wa anthu akhaenda kutsogolo, na ale akhabwera n'nduli mwa Yezu, akhakhuwa tenepa: “Hosana kuna Mwana wa Dhavidhi! Mbasimbwe ule anadza mu dzina ya Mbuya! Hosana kudzulu kakamwe!”</verse>
				<verse number="10">Yezu mudapita Iye mu Djerusalema, anthu onsene a mwenemu adzudzumika mbakhabvundza kuti: “Mbani unowu uyu?”</verse>
				<verse number="11">Mbumba ikhatawira tenepa: “Uyu ndi Yezu, mporofeta wa ku cisa ca Nazareti, ku nzinda wa Galileya.”</verse>
				<verse number="12">Yezu apita mu Nyumba ya Mulungu, mbatoma kuthamangisa onsene akhagula na akhagulisa mwenemu. Abhoma meza za ale akhacinja kobiri, pontho na mipando ya ale akhagulisa nkhangaiwa,</verse>
				<verse number="13">mbaapanga tenepa: “Pyalembwa m'Bukhu ya Mulungu kuti: ‘Nyumba yanga inadza kacemerwa nyumba ya kuphemberera.,’ mbwenye imwe mwaisanduza kuti ikhale ‘mphako ya kubisalira mambava.’ ”</verse>
				<verse number="14">Mwenemu, mu Nyumba ya Mulungu, maboli-boli na anyakulamala akhaenda kuna Yezu, Iye mbaawangisa.</verse>
				<verse number="15">Mbwenye akulu aanyantsembe na anyakudziwisa a Mwambo aipirwa pikulu na kuona pinthu pyakudzumisa pikhacita Yezu, pontho na kubva kukhuwa kukhacita ana ang'ono mu Nyumba ya Mulungu, mbakhalonga kuti: “Hosana Mwana wa Dhavidhi!”</verse>
				<verse number="16">Na tenepo, iwo abvundzisa Yezu kuti: “Usapibva pinalonga ana awa?” Yezu aatawira tenepa: “Ande, ndisapibva. Imwe cipo mudzati kupiona pidalembwa n'kati mwa Bukhu ya Mulungu kuti: “Mulungu acita kuti ana ang'ono na ana a pabere apase mbiri Mulungu.?”</verse>
				<verse number="17">Na tenepo, Yezu aasiya mbabuluka mu nzinda unowu mbaenda kagona ku cisa ca Bhetanya.</verse>
				<verse number="18">Mangwana mwace na macibese ene, pa kubwerera kwace kwenda ku nzinda, Yezu abva njala.</verse>
				<verse number="19">Na kuona muti ubodzi wa nsambvu n'khundu-n'khundu mwa njira, aufendedzera dhuzi. Mbwenye agumana masamba basi, nkhabe misapu. Na tenepo, Yezu aupikirira mbaupanga kuti: “Na lini unadza kabala pontho nsapu!” Pa n'dzidzi ubodzi-bodzi muti wauma.</verse>
				<verse number="20">Anyakupfundza a Yezu na kupiona penepyo, adzumatirwa napyo mbabvundzisa kuti: “Kodi wauma tani muti unowu wa nsambvu pa n'dzidzi ubodzi ene?”</verse>
				<verse number="21">Mbwenye Yezu aatawira kuti: “Ndimo mwene ndisakupangani kuti, mungakhulupira mbamukhonda kupenula, munacita pinthu pikulu kakamwe kupiringana ipi pidacitira ine muti. Na tenepo, munakwanisa kupanga phiri iyi kuti: ‘Buluka penepo ugwe m'bara.’ Penepyo pinacitika.</verse>
				<verse number="22">Mungakhala na cikhulupiro, munatambira pyonsene pinaphemba imwe pa miphembero.”</verse>
				<verse number="23">Yezu apita mu Nyumba ya Mulungu, mbatoma kupfundzisa. Penepo anfendedzera dhuzi akulu aanyantsembe na mathubu a mbumba, mbam'bvundza tenepa: “Kodi iwe uli kucita pinthu penepi na mphambvu za utongi wa ani? Mbani akupasa mphambvu za utongi unowu?”</verse>
				<verse number="24">Yezu atawira tenepa: “Ine ndisafunambo kukubvundzani. Munganditawira, Ine ndinakupangani mbani adandipasa mphambvu za utongi zinacita na Ine pinthu penepi.</verse>
				<verse number="25">Batixmu ya Juwau ikhali ya kupi? Ya kudzulu peno ya anthu?” Iwo akhaketesana okha-okha, mbakhalonga tenepa: “Tingalonga kuti ndi ya kudzulu, iye anadza kabvundza kuti: ‘Mphapo thangwi yanji imwe mwakhonda kuntawira Juwau?’</verse>
				<verse number="26">Mbwenye tingalonga kuti: Ndi ya anthu, mbaticiteni mphole na mbumba. Thangwi onsene asan'dziwa Juwau ninga mporofeta.”</verse>
				<verse number="27">Na tenepo, iwo antawira Yezu kuti: “Nkhabe kupidziwa.” Yezu aatawira kuti: “Inembo nkhabe kukupangani na pang'ono pene, kuti ndi mphambvu za utongi wa ani zinacita na Ine pinthu penepi.”</verse>
				<verse number="28">“Musaona tani? Mamuna m'bodzi akhakhala na ana ace awiri amuna. Aenda kuna mwana wace wakutoma mbampanga kuti: ‘Mwana wanga, ndoko ukhaphate basa lero ku munda wa mauva.’</verse>
				<verse number="29">Iye atawira tenepa: ‘Nkhabe funa.’ Mbwenye pa kupita n'dzidzi pang'ono asandikika, mbaenda.</verse>
				<verse number="30">Baba aenda kapanga mwana waciwiri pibodzi-bodzi. Iye antawira kuti: ‘Ande, ndinaenda.’ Mbwenye hadaenda tayu.”</verse>
				<verse number="31">Yezu aabvundza: “Mbani pa ana awiri awa adacita kufuna kwa baba wace?” Iwo antawira kuti: “Ndi wakutoma.” Yezu aapanga kuti: “Ndimo mwene, Ine ndisakupangani kuti ale anyakukumbusa misonkho na ale akazi anacita ulukwali anakuthangirani kupita mu Umambo wa Mulungu.</verse>
				<verse number="32">Thangwi Juwau abwera kudza kakupangisani njira yakulungama, imwe mwan'khonda. Mbwenye anyakukumbusa misonkho na akazi anacita ulukwali antawira. Pontho pa pyonsene pidamala kuona imwe ipi, imwe mwacimwana kuchunyuka, pontho mwakhonda kuntawira.”</verse>
				<verse number="33">Bvani nsanje unango: “Akhalipo mamuna m'bodzi, baba wa pa nyumba, adacheka miti ya mauva m'munda mwace. Auzungulira na mpanda, mbacita mbuto ibodzi ya kukamuliramo mauva toera kucita vinyu, pontho mbamanga cirindo. Buluka penepo, akwata munda mbaurikisa na anthu anango anyakulima, pidamala iye mbaenda ulendo wace.</verse>
				<verse number="34">Pidakwana iwo n'dzidzi wa kubulusa mauva, mwanacinthu munda atuma anyabasa ace kuna anyakulima, toera aende kapaswe misapu.</verse>
				<verse number="35">“Mbwenye anyakulima aphata anyabasa ale, m'bodzi wawo mbaphekeswa, unango mbaphiwa, pontho unango mbamenyiwa na myala.</verse>
				<verse number="36">Na tenepo, mwanacinthu munda atuma anyabasa anango azinji kupita akutoma. Mbwenye anyakulima aacita pibodzi-bodzi.</verse>
				<verse number="37">Pakumalisa, aatumira mwana wace ene, mbalonga kuti: ‘Mwana wanga, iwo anati amulemedze.’</verse>
				<verse number="38">“Mbwenye anyakulima pidamuona iwo mwana, alonga okha-okha kuti: ‘Uyu ndiye mwanaciro unthaka! Tendeni timuphe, tisale na unthaka wace.’</verse>
				<verse number="39">Na tenepo, iwo amphata, mbamponya kunja kwa munda wa mauva, mbamupha.</verse>
				<verse number="40">“Mphapo angabwera mwanacinthu munda, anaacita tani anyakulima enewa?”</verse>
				<verse number="41">Iwo atawira tenepa: “Anaapha mwa upandu anthu enewa a kuipa, mbakwata munda wa mauva mbaurikisa na anyakulima anango, ale anakwanisa kumpasa phindi yace pa n'dzidzi wakubvuna.”</verse>
				<verse number="42">Yezu aapanga tenepa: “Imwe cipo mudzati kuona pidalembwa m'Bukhu ya Mulungu kuti: “ ‘Mwala udakhondiwa na anyakumanga nyumba, ndiwo udadza kakhala mwala wakufunika kakamwe? Penepi pyabuluka kuna Mbuya, pontho ndi cinthu cakudzumisa kuna ife.’ ”</verse>
				<verse number="43">“Na tenepo, ndisakupangani kuti Umambo wa Mulungu munadza kaupokoserwa, mbupaswa dzindza inango inabala misapu.</verse>
				<verse number="44">Onsene anagwa padzulu pa mwala uyu, ananyedzeka, mbwenye ule anagwerwa na iwo, anapeyeka kudza pfumbi. ”</verse>
				<verse number="45">Akulu aanyantsembe na afarisi, na kubva misanje eneyo, apidziwa kuti Yezu asalonga iwo.</verse>
				<verse number="46">Na thangwi eneyo, iwo akhasaka kuti anam'manga tani, mbwenye akhagopa mbumba, thangwi Yezu akhadziwika na mbumba yonsene kuti ndi mporofeta.</verse>
			</chapter>
			<chapter number="22">
				<verse number="1">Yezu alonga pontho kuna anthu na misanje, mbaapanga tenepa:</verse>
				<verse number="2">“Umambo wa kudzulu walandana na mambo m'bodzi adacitisa phwandu ya banja ya mwana wace wa mamuna.</verse>
				<verse number="3">Na tenepo, mambo atuma anyabasa ace kuti aende kaapange ale akhadacemerwa toera adze kadye phwandu. Mbwenye iwo akhonda pyawo kubwera.</verse>
				<verse number="4">“Buluka penepo, mambo atuma anyabasa anango na mphangwa izi: ‘Ndokoni mukhapange anthu onsene akhadacemerwa pa phwandu kuti pyonsene pyamala kusasanyirwa. Ndamala kuphesa ng'ombe na mphulu zakunenepa. Mphapo mbabwere adze kadye phwandu.’</verse>
				<verse number="5">“Mbwenye iwo akhonda kupitsalakana penepyo, mbaenda kacita pinthu pyawo. M'bodzi aenda kumunda kwace, unango mbaenda kacita malonda ace.</verse>
				<verse number="6">Pontho anango aphata anyabasa ale a mambo, mbaamenya, mbaapha.</verse>
				<verse number="7">Na tenepo, mambo aipirwa napyo. Atuma anyankhondo ace mbaenda kaapha mapanga enewa, mbaapisira nzinda wawo.</verse>
				<verse number="8">“Buluka penepo, mambo alonga kuna anyabasa ace kuti: ‘Phwandu yamala sasanyirwa, mbwenye anthu adacemera ine hadakwanira kuti adye nanthu phwandu tayu.</verse>
				<verse number="9">Na tenepo, ndokoni m'mphambano zonsene, mucemere onsene anagumana imwe toera adze kadye phwandu.’</verse>
				<verse number="10">Anyabasa aendadi m'miseu mbakwanisa kugumanya anthu onsene adagumana iwo, adidi na a kuipa. Na tenepo, nyumba ya phwandu yadzala na anthu adacemerwa.</verse>
				<verse number="11">“Mambo, pakupita n'nyumba toera kuona anyaphwandu adacemerwa, mwenemu agumana mamuna m'bodzi adakhonda kubvala nguwo za pa phwandu ya banja.</verse>
				<verse number="12">Na tenepo, am'bvundza kuti: ‘Kodi iwe, xamwali, wapita tani muno, mbukhonda kubvala nguwo za pa phwandu ya banja?’ Iye akhala wa kumatama.</verse>
				<verse number="13">“Penepo, mambo apanga anyabasa ace kuti: ‘M'mangeni myendo na mikono, mbamumponya kunja, ku cidima. Kweneko kunabveka kulira na kukukuta mano.’</verse>
				<verse number="14">“Thangwi azinji ndiwo adacemerwa, mbwenye adasankhulwa ndi pang'ono.”</verse>
				<verse number="15">Na tenepo, afarisi abverana pakati pawo kuti asake cinthu ca kupambazira naco Yezu.</verse>
				<verse number="16">Penepo iwo atuma andzawo kuna Yezu, pabodzi na anthu anango a pa nsoka wa mambo Herodhi. Iwo atumwi, pidafika iwo, alonga tenepa kuna Yezu: “Mpfundzisi, ife tisadziwa kuti imwe ndimwe munthu wa ndimo mwene, pontho musapfundzisa pya ndimo mwene, pire pinafuna Mulungu mbamukhonda kunyengererwa na munthu unango, thangwi imwe nkhabe kulang'ana nkhope ya munthu.</verse>
				<verse number="17">Mphapo, tipangeni manyerezero anu: Pisatawirirwa kulipa nsonkho kuna Mambo Sezari peno nkhabe?”</verse>
				<verse number="18">Mbwenye Yezu, na kudziwa manyerezero awo a kuipa, aatawira tenepa: “Anyauthambi! Thangwi yanji imwe musandilesera?</verse>
				<verse number="19">Ndipangiseni kobiri inalipa na imwe misonkho.” Iwo ampangisa kobiri ibodzi ya parata.</verse>
				<verse number="20">Penepo Yezu aabvundza kuti: “Kodi nkhope na dzina iyi nja ani?”</verse>
				<verse number="21">Iwo antawira kuti: “Mphya Sezari.” Penepo Yezu aapanga tenepa: “Na tenepo, pya Sezari, pasani Sezari, pya Mulungu, pasani Mulungu.”</verse>
				<verse number="22">Iwo na kubva mafala awa adzumatirwa pikulu, mbansiya, mbabuluka mbaenda.</verse>
				<verse number="23">Pa ntsiku ibodzi-bodzi, Asadhusi, ale analonga kuti anthu nkhabe kulamuka pa kufa, afendedzera Yezu mbampanga kuti:</verse>
				<verse number="24">“Mpfundzisi, Mozesi alonga kuti, mamuna angafa mbakhonda kusiya ana, m'bale wace wa mamuna asatongwa kuti acite banja na manferwa wa nkazi, toera ansiyire dzindza.</verse>
				<verse number="25">Akhalipo pakati pathu amuna anomwe muubale mwawo. Wakutoma acita banja, mbafa mbadzati khala na mwana. Na tenepo, adza kapitiswa kumusa, m'bale wace waciwiri.</verse>
				<verse number="26">Pibodzi-bodzi pyacitikambo na waciwiri, na wacitatu mpaka wacinomwe.</verse>
				<verse number="27">Pa kumalisira, pa kumala onsene, adza kafambo nkazi.</verse>
				<verse number="28">Na tenepo, pa kulamuka kwa anyakufa, nkazi unowu anadza kakhala wa ani pa anomwe awa? Thangwi onsene acita na iye banja.”</verse>
				<verse number="29">Yezu aatawira tenepa: “Mwadodomeka na thangwi yakukhonda kudziwa kwanu Bukhu ya Mulungu na mphambvu za Mulungu!</verse>
				<verse number="30">Thangwi pa kulamuka kwa anyakufa, anthu nkhabe kudza kacitabve banja, peno kuperekwa m'mabanja. Mbwenye ndi ninga anju za kudzulu.</verse>
				<verse number="31">Pa thangwi ya kulamuka kwa anyakufa, imwe mudzati kupiona pidalembwa m'Bukhu, pidakupangani Mulungu kuti:</verse>
				<verse number="32">‘ Ine ndine Mulungu wa Abharaamu, ndine Mulungu wa Izaki, pontho ndine Mulungu wa Djakobo?’ Iye si Mulungu wa anyakufa tayu, mbwenye ndi Mulungu wa am'maso.”</verse>
				<verse number="33">Anthu, na kubva penepyo, adzumatirwa na cipfundzo cace.</verse>
				<verse number="34">Na tenepo, afarisi na kubva kuti asadhusi acimwana kuntawira Yezu, penepo pene iwo agumanyikana.</verse>
				<verse number="35">M'bodzi wawo, nyakudziwisa wa Mwambo, toera kulesera Yezu, am'bvundza tenepa:</verse>
				<verse number="36">“Mpfundzisi, mbapi matongero makulu a Mwambo?”</verse>
				<verse number="37">Yezu antawira kuti: “ ‘Funa Mbuya Mulungu wako na ntima wako onsene, na uunthu wako onsene, pontho na ndzeru zako zonsene.’</verse>
				<verse number="38">Awa ndiwo matongero makulu na akutoma, kupita onsene.</verse>
				<verse number="39">Matongero aciwiri akulandana na akutoma ndi awa: ‘Funa ndzako ninga iwe ene.’</verse>
				<verse number="40">Mwambo onsene wa Mozesi na pipfundzo pya maporofeta pisabulukira n'kati mwa matongero mawiri awa.”</verse>
				<verse number="41">Afarisi, pidagumanyikana iwo, Yezu aabvundza kuti:</verse>
				<verse number="42">“Kodi musanyerezera tani na thangwi ya Kirixtu? Ndi wa dzindza ipi?” Iwo antawira kuti: “Ndi mwana wa Dhavidhi.”</verse>
				<verse number="43">Yezu aabvundzisa pontho kuti: “Thangwi yanji mphapo iye ene Dhavidhi, pakulonga na Nzimu Wakucena, asancemera ‘Mbuya?’ Thangwi Dhavidhi alonga tenepa:</verse>
				<verse number="44">“ Mbuya alonga kuna Mbuya wanga kuti: ‘Khala ku nkono wanga wa madyo, mpaka panaikha ine anyamalwa ako pantsi pa manyalo ako.’</verse>
				<verse number="45">Na tenepo, ngakhala iye ene Dhavidhi asancemera ‘Mbuya’, anakhala tani pontho mwana wace?”</verse>
				<verse number="46">Penepo nkhabe munthu adakwanisa kuntawira cinthu. Kubulukira ntsiku eneyo kwenda kutsogolo, hadaonekabve tayu munthu akhali na cipapu ca kum'bvundzisa.</verse>
			</chapter>
			<chapter number="23">
				<verse number="1">Buluka penepo Yezu alonga na mwinji wa anthu na anyakupfundza ace kuti:</verse>
				<verse number="2">“Anyakudziwisa a Mwambo na afarisi asagumanika mbatonga pa mpando wa Mozesi.</verse>
				<verse number="3">Na tenepo, abvereni mbamucita pyonsene pinakupangani iwo. Mbwenye lekani kucita pinacita iwo, thangwi nkhabe kucita pinalonga iwo.</verse>
				<verse number="4">Thangwi iwo asadziwa basi kupasa andzawo mitolo yakulemera mbaiyikha pa phewa pawo, mbwenye iwo ene nkhabe kukwanisa kuikwata. Pontho asacimwana kulamusa na cala cene cibodzi toera kuaphedza.</verse>
				<verse number="5">Na tenepo, iwo asacita mabasa awo onsene, toera aoniwe na anthu. Lang'anani mafala adalemba iwo, mbaswetera pa nkhope pawo na m'mikono ya nguwo zawo! Pontho lang'anani pimbverere pya kulapha pya nguwo zawo!</verse>
				<verse number="6">Pa maphwandu, asafuna mbuto zakutoma, pontho na mipando yakutoma n'kati mwa nyumba za kuphemberera.</verse>
				<verse number="7">Asafuna kuti anthu aamwanyike na cilemedzo m'misika, pontho asafuna kucemerwa apfundzisi.</verse>
				<verse number="8">Mbwenye imwe lekani kutawira kucemerwa apfundzisi, thangwi Mpfundzisi wanu ndi m'bodzi basi. Imwe monsene ndimwe ubale wanu.</verse>
				<verse number="9">Pontho lekani kucemera baba, munthu wa pantsi pano. Thangwi Baba wanu ndi m'bodzi basi, ule ali kudzulu.</verse>
				<verse number="10">Pontho lekani kucemerana atsogoleri, thangwi N'tsogoleri wanu ndi m'bodzi basi, Kirixtu.</verse>
				<verse number="11">Mbwenye nkulu pakati panu, mbakhale n'dzakazi wanu.</verse>
				<verse number="12">Na tenepo, munthu onsene anapikuza ekha, anadza kacepeswa, mbwenye ule anacepeseka, anadza kakuzwa.”</verse>
				<verse number="13">Yezu aapanga kuti: “Muna nyatwa imwe, anyakudziwisa a Mwambo na afarisi a uthambi! Thangwi musafungira anthu Umambo wa kudzulu. Imwe ene nkhabe pita, pontho nkhabe siya kuti apite ale anafuna kupita.</verse>
				<verse number="14">[“Muna nyatwa imwe anyakudziwisa a Mwambo, na afarisi a uthambi! Thangwi musatapata nyumba za akazi adaferwa na amuna awo, mbamuadhobha na kucita miphembero yakukhonda kugwandira. Na thangwi eneyo munati muoneswe nyatwa zikulu. ]</verse>
				<verse number="15">“Muna nyatwa imwe, anyakudziwisa a Mwambo na afarisi a uthambi! Thangwi musafamba m'bara na kuntunda kwene, toera kunyengerera munthu kuti apite mu mwambo wanu. Mbwenye mungankwanisa, musancita kuti akhale munthu wa kupita mu infernu kawiri kupiringana imwe.</verse>
				<verse number="16">“Muna nyatwa imwe, atsogoleri a kukhonda kuona, thangwi musapfundzisa kuti: ‘Munthu anadumbira na dzina ya Nyumba ya Mulungu, penepi nkhabe pinthu. Mbwenye ule anadumbira na dzina ya oro wa Nyumba ya Mulungu, unowu asatongwa kuti acite cire cidadumbirira iye.’</verse>
				<verse number="17">Imwe madzemwamwe pontho maboli-boli! Kodi cikulu ndi cipi? Oro, peno Nyumba ya Mulungu inacenesa oro?</verse>
				<verse number="18">Pontho musapfundzisa kuti: ‘Munthu anadumbira na dzina ya guwa ya ntsembe, penepi nkhabe pinthu. Mbwenye ule anadumbira na dzina ya ntsembe inaikhwa pa guwa ya ntsembe, unowu asatongwa kucita cire cidadumbirira iye.’</verse>
				<verse number="19">Maboli-boli! Kodi cikulu ndi cipi? Ndi ntsembe peno guwa ya ntsembe inacenesa ntsembe?</verse>
				<verse number="20">Na tenepo, anadumbira na dzina ya guwa ya ntsembe, asadumbirambo na dzina ya guwa ya ntsembe, na pyonsene pyene pinagumanika padzulu pace.</verse>
				<verse number="21">Pontho ule anadumbira na dzina ya Nyumba ya Mulungu, asadumbirambo na dzina eneyo, na ya Mulungu anakhala mwenemu.</verse>
				<verse number="22">Na tenepo, anadumbira na dzina ya kudzulu, asadumbirambo na dzina ya mpando wa Umambo wa Mulungu, pontho na dzina yace, Iye Mulungu anakhala penepo.</verse>
				<verse number="23">“Muna nyatwa imwe anyakudziwisa a Mwambo na afarisi, ndimwe anyauthambi! Thangwi musapereka cacikhumi ca masamba a n'dimba mwanu, mbamupwaza pinthu pinafunika kakamwe pa mwambo, ninga: udidi, ntsisi na kunyindirika. Ipi ndipyo pikhafunika kuti mupicitembo pabodzi na pinthu pinango pinacita imwe.</verse>
				<verse number="24">Imwe atsogoleri maboli-boli! Musasungula imbu, mbamumeza cinyama cikulu cinacemerwa kamelo.</verse>
				<verse number="25">“Muna nyatwa imwe anyakudziwisa a Mwambo na afarisi, ndimwe anyauthambi! Thangwi musatsuka kunja kwa ndiko na kwa mbale, mbwenye iwo n'kati mwawo adzala na kusirira pontho na upandu.</verse>
				<verse number="26">Iwe nfarisi boli-boli! Pakutoma tsuka n'kati mwa ndiko na mwa mbale, toera kunja kucenembo.</verse>
				<verse number="27">“Muna nyatwa imwe anyakudziwisa a Mwambo na afarisi, ndimwe anyauthambi! Thangwi mwakhala ninga nthumbi za kukhwaziwa ntoto, mbizibalika kunja, mbwenye n'kati mwace mwadzala na magogodo a anthu a kufa na pinthu pyonsene pya kunyanyasa.</verse>
				<verse number="28">Na tenepo, sawa-sawambo na imwe. Thangwi kunja musaoneka akulungama pamaso pa anthu, mbwenye n'kati mwanu mwadzala na uthambi pontho na uipi.”</verse>
				<verse number="29">“Muna nyatwa imwe anyakudziwisa a Mwambo na afarisi, ndimwe anyauthambi! Thangwi musacitira nthumbi maporofeta, mbamuikha maluwa pa nthumbi za anthu akulungama,</verse>
				<verse number="30">mbamulonga kuti: ‘Mbatidakhala pabodzi na ambuya athu pa midzidzi eneyo, ife mbatidakhala naanthu tayu pa kupha kudacita iwo maporofeta!’</verse>
				<verse number="31">Tenepa, musapicitira umboni mwekha kuti ndimwe ana a ale adapha maporofeta.</verse>
				<verse number="32">Dzadzani mphapo n'dida udatoma ambuya anu.</verse>
				<verse number="33">“Imwe nyoka! Ana a m'bobo! Munakwanisa tani kuthawa nyatwa za mu infernu?</verse>
				<verse number="34">Na thangwi eneyo ine ndinakutumirani maporofeta, adziwisi na anyakudziwisa a Mwambo. Apo imwe, azinji awo munadza kaapha, anango munaakhomera pa ntanda, pontho anango munaakwapula n'kati mwa nyumba za kuphemberera, mbamuazonda m'mizinda na m'mizinda.</verse>
				<verse number="35">Na tenepo, nyatwa zinati zikugwereni na thangwi ya ciropa cidataika pantsi ca onsene anyakulungama, kutomera ciropa ca munthu wakulungama Abheli, mpaka kuna ciropa ca Zakariya mwana wa Barakiya, ule adapha imwe pakati-na-kati, uku Nyumba ya Mulungu uku guwa ya ntsembe.</verse>
				<verse number="36">Ndimo mwene, ndisakupangani kuti anthu a ntsiku zino anadza kagwerwa nazo nyatwa zenezi.”</verse>
				<verse number="37">Yezu alonga tenepa: “Djerusalema, Djerusalema, iwe unapha maporofeta, pontho mbumenya na myala ale adatumirwa iwe na Mulungu! Kangasi mbandifuna kugumanya ana ako, ninga nkhuku isagumanya anapiye ace m'mapapido mwace, iwe mbukhonda!</verse>
				<verse number="38">Lang'anani, nyumba yanu inadza kakhala madembe.</verse>
				<verse number="39">Mphapo Ine ndisakupangani kuti imwe nkhabe kudza kandionabve tayu, mpaka n'dzidzi unadza imwe kalonga kuti: ‘Mbasimbwe ule anadza na dzina ya Mbuya!’ ”</verse>
			</chapter>
			<chapter number="24">
				<verse number="1">Pa kubuluka Yezu mu Nyumba ya Mulungu, n'dzidzi ukhaenda Iye, anfendedzera dhuzi anyakupfundza ace toera kumpangisa kumangwa kudacitwa Nyumba ya Mulungu.</verse>
				<verse number="2">Penepo Yezu aapanga kuti: “Musaona pyonsene ipi? Ndimo mwene, ndisakupangani kuti pano nkhabe kudza kasala mwala padzulu pa mwala undzace. Pyonsene pinamala gwisiwa.”</verse>
				<verse number="3">Yezu akhakhala nawa pa phiri ya Mulivera, anyakupfundza ace anfendedzera mbam'bvundzisa pa khundu kuti: “Tipangeni, pinacitika lini pinthu penepi? Pontho ndi cidzindikiro canji cinafuna kudza kaoneka pakubwera kwanu, na pakumala kwa dziko?”</verse>
				<verse number="4">Yezu aatawira tenepa: “Cenjerani! Lekani kunyengezwa na munthu.</verse>
				<verse number="5">Thangwi azinji anati abwere na dzina yanga mbalonga kuti: ‘Ine ndine Kirixtu,’ pontho anati anyengeze anthu azinji.</verse>
				<verse number="6">Imwe munadza kabva mbapilongwa pya nkhondo na mabvabva a nkhondo. Pilang'aneni, mbwenye lekani kugopa tayu, thangwi pisafunika kuti picitike tenepo, mbwenye si kumala kwa pinthu tayu.</verse>
				<verse number="7">Thangwi dziko na dziko inadza kamenyana, pontho umambo na umambo unadza kamenyana. Kunaoneka njala na piteke-teke mu mbuto zizinji.</verse>
				<verse number="8">Mbwenye pyonsene ipi ndi kutoma kwa nyatwa.</verse>
				<verse number="9">“Na tenepo, imwe munadza kaoneswa nyatwa, mbamuphiwa. Munadza kaidiwa na anthu onsene na thangwi ya dzina yanga.</verse>
				<verse number="10">Pa n'dzidzi unowu anthu azinji anadza kasiya kutawira Mulungu. Pontho mbadza kasandukirana na kuzondana m'bodzi na m'bodzi.</verse>
				<verse number="11">Na tenepo, anadza kabulukira maporofeta azinji a uthambi mbanyengerera anthu azinji.</verse>
				<verse number="12">Na kuinjipa kwa uipi, kufunana kwa anthu azinji kunacepa.</verse>
				<verse number="13">Mbwenye ule anapirira mpaka pa kumalisa, anapulumuswa.</verse>
				<verse number="14">Na tenepo, Mphangwa Zadidi izi za Umambo wa Mulungu zinamwazwa pa dziko yonsene ya pantsi, toera zikhale ninga umboni kuna mbumba yonsene. Buluka penepo, inafika ntsiku ya kumalisa.”</verse>
				<verse number="15">Yezu alonga pontho kuti: “Imwe mungadza kaona cinthu cakugopsa cidalonga mporofeta Dhanyeli, mbacikhala pa Mbuto Yakucena mu Nyumba ya Mulungu - anaona mafala awa mbaabvesese -</verse>
				<verse number="16">na tenepo, ale anagumanika mu Djudeya mbathawire ku mapiri.</verse>
				<verse number="17">Ule anagumanika pa ntsoyi ya nyumba yace, mbaleke kuchita toera kubulusa cinthu cibodzi n'nyumba mwace.</verse>
				<verse number="18">Pontho ule anagumanika ku munda, mbaleke kubwerera n'nduli toera akhakwate nguwo zace.</verse>
				<verse number="19">Ana nyatwa ikulu ale anagumanika na pathupi, pontho na ale anayamwisa ntsiku zenezo!</verse>
				<verse number="20">Phemberani kuna Mulungu, kuti kuthawa kwanu kukhonde kucitika n'dzidzi wa khoni peno ntsiku ya Sabudu.</verse>
				<verse number="21">Thangwi pa ntsiku zenezi, kunaoneka nyatwa ikulu kuti cipo idzati kuoneka, kutomera pakutoma kwa dziko mpaka n'dzidzi uno, pontho na lini inadza kaoneka pontho.</verse>
				<verse number="22">Ntsiku zenezi mbazidakhonda kugwandirwa, nkhabe m'bodzi akhafuna kupulumuka. Mbwenye na thangwi ya anyakusankhulwa, ntsiku zenezi zinati zigwandire.</verse>
				<verse number="23">Na tenepo, munthu angakupangani kuti: ‘Kirixtu ali pano!’ peno kuti: ‘Uyo ali kule!’ lekani kum'bvera.</verse>
				<verse number="24">Thangwi anadza kabulukira akirixtu a uthambi na maporofeta a uthambi, kuti anadza kacita pirengo pikulu na pinthu pyakudzumisa, toera pingakwanisika, anyengeze na ale ene anyakusankhulwa a Mulungu.</verse>
				<verse number="25">Lang'anani, ndakucenjezani pyonsene mbapidzati kucitika.</verse>
				<verse number="26">Na tenepo, mungapangiwa kuti: ‘Iye ali n'thando!’ Lekani kwendako! Peno mungapangiwa kuti: ‘Ali n'kati mwa nyumba!’ Lekani kupitawira.</verse>
				<verse number="27">Thangwi ninga njazi ingacetuma isaonekera kudzulu, kutomera kumabulukira dzuwa mpaka kumadokero, ndi sawa-sawambo na kubwera kunafuna cita Ine, Mwana wa Munthu.</verse>
				<verse number="28">Thangwi pale panagumanika cinthu ca kufa, penepo ndipo panagumanyikana malezi.”</verse>
				<verse number="29">“ Na tenepo, Yezu alonga kuti: Pakumala kwa nyatwa eneyo ikulu ya ntsiku zenezo, “ ‘dzuwa inaswipa, mwezi nkhabe kudza kagakabve, nyenyezi za kudzulu zinagwa, pontho mphambvu za kudzulu zinatekenyeka.’</verse>
				<verse number="30">“Penepo ndi panafuna kuoneka cidzindikiro kudzulu ca Ine Mwana wa Munthu. Madzindza onsene a pantsi anati alire, pontho anadza kaona Ine Mwana wa Munthu, mbandikhabwera padzulu pa makole a kudzulu, na mphambvu pontho na mbiri ikulu kakamwe.</verse>
				<verse number="31">Na tenepo, Ine Mwana wa Munthu, pa kulira kaluta ndinadza katuma maanju anga, kuti agumanye anyakusankhulwa anga a makhundu manai a dziko, kutomera nkhomu ibodzi ya dziko, mpaka ku nkhomu inango.”</verse>
				<verse number="32">Yezu alonga pontho kuti: “Pfundzani nsanje wa muti wa nsambvu. Mungaona nthawi zace mbazigubudzika, masamba ace mbatoma kuphwikira, imwe musadziwa kuti malimwe ali dhuzi.</verse>
				<verse number="33">Tenepambo imwe, mungaona pinthu pyonsene ipi, dziwani kuti ali dhuzi, ali pa nsuwo.</verse>
				<verse number="34">Ndimo mwene ndisakupangani kuti pyonsene ipi pinacitika, anthu a midzidzi ino mbadzati kumala.</verse>
				<verse number="35">Kudzulu na pantsi panamala, mbwenye mafala anga nkhabe kudza kamala.</verse>
				<verse number="36">“Mbwenye pya thangwi ya ntsiku eneyo na n'dzidzi nkhabe munthu anapidziwa. Izo anju za kudzulu, peno Ine Mwana wa Munthu, nkhabe kupidziwa. Anapidziwa ndi Baba ekha basi.</verse>
				<verse number="37">Thangwi ninga pidacitika pa ntsiku za Nowa, pinacitikambo sawa-sawa pakubwera kwa Ine, Mwana wa Munthu.</verse>
				<verse number="38">Thangwi madzi makulu mbadzati kudzala, anthu akhadya, akhamwa, amuna akhacita mabanja, akazi akhaperekwa m'mabanja, mpaka ntsiku idapita Nowa mu arika.</verse>
				<verse number="39">Pontho, onsene amala kufa na madzi, thangwi nkhabe cinthu cikhadziwa iwo. Tenepa, Ine Mwana wa Munthu ndingabwera, pinacitikambo sawa-sawa.</verse>
				<verse number="40">Na tenepo, amuna awiri anagumanika mbakhalima m'munda, m'bodzi anakwatiwa, unango anasiyiwa.</verse>
				<verse number="41">Akazi awiri anagumanika mbakhapeya pa libwe, m'bodzi anakwatiwa, unango anasiyiwa.</verse>
				<verse number="42">Na tenepo, lang'anirani, thangwi imwe nkhabe kuidziwa ntsiku ya kubwera kwa Mbuya wanu.</verse>
				<verse number="43">Mbwenye kumbukani kuti: Mbidakhala mwanacinthu nyumba asaudziwa n'dzidzi wa kufika kwa mbava, mbadalang'anira pontho mbadasiya tayu kuti mbava aswe nyumba yace.</verse>
				<verse number="44">Na thangwi eneyo, imwe khalanimbo akusasanyira. Thangwi n'dzidzi unakhonda imwe kudikhira, ndiwo unadza kafika Ine, Mwana wa Munthu.”</verse>
				<verse number="45">Yezu athimiza pontho na kulonga kuti: “Mbani mphapo nyabasa wakunyindirika na wa ndzeru, adaikhwa na mbuya wace kuti aonerere anyabasa andzace, toera kuapasa cakudya n'dzidzi ungakwana?</verse>
				<verse number="46">Mbatsandzaye nyabasa unowu anagumaniwa mbacita tenepa pakubwera kwa mbuya wace.</verse>
				<verse number="47">Ndimo mwene ndisakupangani kuti, mbuya wace anadza kan'nyindira kuti aonere mpfuma yace yonsene.</verse>
				<verse number="48">Ndiye tani mphapo nyabasa uyu angakhala wa kuipa, mbalonga ekha ene kuti: Mbuya wanga ali kudembuka,</verse>
				<verse number="49">mbatoma kumenya anyabasa andzace, mbadya pontho mbamwa pabodzi na anyakuledzera?</verse>
				<verse number="50">Penepo, mbuya wace anadza kabwera ntsiku inakhonda iye kun'dikhira, pa n'dzidzi unakhonda iye kudziwa.</verse>
				<verse number="51">Iye anamuonesa nyatwa, mbamponya m'mbuto ibodzi ene na anyauthambi. Mwenemu anati alire na kugeda-geda mano.”</verse>
			</chapter>
			<chapter number="25">
				<verse number="1">Yezu alonga kuti: “Umambo wa kudzulu unadza kalandana na amyali khumi akhadakwata nyale zawo mbaenda kagumana na mwali wa mamuna.</verse>
				<verse number="2">Axanu awo akhali madzemwa, axanu akhali a ndzeru.</verse>
				<verse number="3">Madzemwa akwata nyale zawo, mbwenye aduwala kukwata mafuta.</verse>
				<verse number="4">Mbwenye andzawo a ndzeru, akwata nyale zawo pabodzi na mafuta mu ntete.</verse>
				<verse number="5">Na thangwi ya kudembuka kwa mwali wa mamuna, atsikana onsene aphatwa na citulo mbagona.</verse>
				<verse number="6">“Mbwenye pa chiti-chiti, wabveka n'khuwo kuti: ‘Ali kudza mwali wa mamuna! Lamukani mukantambire!’</verse>
				<verse number="7">“Na tenepo, amyali onsene alamuka mbasasanyira nyale zawo.</verse>
				<verse number="8">Penepo, amyali madzemwa atoma kuphemba andzawo a ndzeru kuti: ‘Tipasenimbo pang'ono mafuta anu, thangwi nyale zathu ziri kuthima.’</verse>
				<verse number="9">“Mbwenye amyali a ndzeru aatawira tenepa: ‘Nkhabe, gopa panango nkhabe kudza kakwana kuna ife na imwe ene. Ndokoni kagule kunaguliswa iwo’.</verse>
				<verse number="10">“Mudabuluka iwo kwenda kagula mafuta, mwali wa mamuna afika. Amyali akhadamala kusasanyira apita na iye pabodzi mu phwandu ya banja. Penepo citseko cafungwa.</verse>
				<verse number="11">“Buluka penepo, abwerambo andzawo mbalonga tenepa: ‘Mbuya, Mbuya, tifungulireni citseko!’</verse>
				<verse number="12">“Mbwenye mwali wa mamuna aatawira tenepa: ‘Ndimo mwene ndisakupangani kuti ine nkhabe kukudziwani!’</verse>
				<verse number="13">“Na tenepo, Yezu aapanga kuti: ‘Khalani mbamulang'anira. Thangwi imwe nkhabe kuidziwa ntsiku peno n'dzidzi.’ ”</verse>
				<verse number="14">“Penepi pinakhala ninga mamuna m'bodzi adacita ulendo wace. Pakubuluka kwace, acemera anyabasa ace mbaasiyira mpfuma zace.</verse>
				<verse number="15">Na tenepo, abulusa kobiri zixanu mbapasa munthu m'bodzi, kobiri ziwiri mbapasa unango, kobiri ibodzi mbapasambo unango m'bodzi. Munthu m'bodzi na m'bodzi apasiwa ntengo unakwanirana na ndzeru zace. Pakumala penepo, abuluka mbaenda.</verse>
				<verse number="16">Ule adatambira kobiri zixanu azikwata, mbaenda na mwansanga kazicitisa malonda, mbawina zinango zixanu.</verse>
				<verse number="17">Ule adatambira kobiri ziwiri acitambo pibodzi-bodzi, mbawinambo pontho kobiri ziwiri.</verse>
				<verse number="18">Mbwenye ule adatambira kobiri ibodzi, akumba djenje pantsi, mbaibisa penepo kobiri idapaswa iye na mbuya wace.</verse>
				<verse number="19">“Pakupita ntsiku zizinji, abwera mbuya wawo, mbaaphemba toera asake kudziwa pidacita iwo na kobiri zace.</verse>
				<verse number="20">Na tenepo, abwera nyabasa ule akhadatambira kobiri zixanu mbalonga tenepa: ‘Mbuya, kobiri zixanu zidandipasa imwe ndi izi. Mbwenye pa ntengo unowu ndawina pontho zinango izi zixanu.’</verse>
				<verse number="21">Mbuya wace ampanga tenepa: ‘Wacita pyadidi! Ndiwe nyabasa wadidi na wakunyindirika. Wakwanisa kunyindirika pa pinthu ping'ono, ndinadza kakunyindira pa pinthu pikulu. Mphapo cincino bwera udze katsandzaye pabodzi na ine.’</verse>
				<verse number="22">Buluka penepo, abwerambo ule akhadatambira kobiri ziwiri, mbalonga tenepa: ‘Mbuya, kobiri ziwiri zikhadandipasa imwe ndi izi. Mbwenye pa ntengo unowu, ndawina pontho zinango izi ziwiri.’</verse>
				<verse number="23">Mbuya wace ampanga tenepa: ‘Wacita pyadidi! Ndiwe nyabasa wadidi na wakunyindirika. Na tenepo, wakwanisa kunyindirika pa pinthu ping'ono, ndinadza kakunyindirambo pa pinthu pikulu. Mphapo cincino bwera udze katsandzaye pabodzi na ine.’</verse>
				<verse number="24">Pakumalisa abwerambo ule akhadatambira kobiri ibodzi, mbalonga tenepa: ‘Mbuya, ine ndisakudziwani kuti imwe ndimwe munthu wakunentsa, thangwi musabvuna padakhonda imwe kubzala, pontho musagumanya padakhonda imwe kumwaza pinthu.</verse>
				<verse number="25">Na thangwi eneyo ndagopa, mbandiibisa pantsi kobiri yanu. Mphapo lero kwatani kobiri yanu ixi.’</verse>
				<verse number="26">Penepo, mbuya wace antawira tenepa: ‘Iwe ndiwe nyabasa wa kuipa, pontho ndiwe wakupolola. Iwe ukhapidziwa kuti ine ndisabvuna padakhonda ine kubzala, pontho ndisagumanya padakhonda ine kuwaza mbeu.</verse>
				<verse number="27">Na tenepo, watani mphapo wakhonda kuyikha kobiri yanga n'nyumba zinakoyera anthu kobiri? Pa kubwerera kwanga, mbidaipaswa na m'bairo.</verse>
				<verse number="28">Mpokosereni kobiri yace, muipase ule ana kobiri khumi.</verse>
				<verse number="29">Thangwi ule anapyo, anadza kapaswa pontho pinango, toera piyinjipiretu kakamwe pinthu pyace. Mbwenye ule adapisowa, anadza kapokoserwa na pire pyene pina iye.</verse>
				<verse number="30">Na tenepo, nyabasa uyu wakukhonda kuphedzera cinthu, mponyeni kunja, n'cidima. Mwenemu munadza kabveka ciliro na kugeda-geda mano’.”</verse>
				<verse number="31">Yezu alonga pontho kuti: “Ine Mwana wa Munthu ndingadza kabwera mu mbiri yanga pabodzi na maanju anga onsene, ndinadza kakhala pa mpando wanga wa umambo.</verse>
				<verse number="32">Anthu a madziko onsene a pantsi anagumanyikana patsogolo panga. Penepo ndinaapambula pa nsoka wa andzawo sawa-sawa ninga nkumbidzi asapambula mbuzi pa nkumbi wa mabira.</verse>
				<verse number="33">Pontho ndinadza kaikha mabira ku nkono wa madyo, mbuzi ku nkono wa bzere.</verse>
				<verse number="34">Na tenepo, Ine Mambo wawo ndinalonga kuna ale ali ku nkono wanga wa madyo kuti: ‘Bwerani imwe anyakusimbwa a Baba wanga! Tambirani umambo udasasanyirwa imwe ninga unthaka na Baba wanga, kubulukira pakutoma kwa dziko.</verse>
				<verse number="35">Thangwi ndikhabva njala, imwe mwandipasa ca kudya. Ndikhabva nyota, imwe mwandipasa ca kumwa. Pontho ndikhali munthu wakudza, imwe mwanditambira.</verse>
				<verse number="36">Ndikhakhala na usiwa, imwe mwandipasa ca kubvala. Ndikhaduwala, imwe mukhadza kandiona. Ndikhakhala n'kaidi, pontho imwe mukhadza kandiona.’</verse>
				<verse number="37">“Penepo ale akulungama anadza kabvundza mbalonga tenepa: ‘Mbuya, takuonani lini na njala mbatikupasani ca kudya? Peno na nyota mbatikupasani ca kumwa?</verse>
				<verse number="38">Pontho ndi lini takuonani ninga munthu wakudza, mbatikupasani mbuto ya kugona? Peno na usiwa mbatikupasani ca kubvala?</verse>
				<verse number="39">Pontho takuonani lini mbamuduwala peno mbamuli n'kaidi, mbatidza kakuonani?’</verse>
				<verse number="40">“Mbwenye Ine ndinaatawira tenepa: ‘Ndimo mwene ndisakupangani kuti: pire pikhacitira imwe m'bodzi wa abale anga ang'ono, mukhapicitira Ine ene.’</verse>
				<verse number="41">“Buluka penepo ndinalongambo na ale ali ku nkono wanga wa bzere kuti: ‘Bulukani pano imwe anthu a kuipa! Ndokoni mu moto wakukhonda kumala, udacitirwa Sathani pabodzi na maanju ace.</verse>
				<verse number="42">Thangwi ndikhakhala na njala, imwe mwandimana ca kudya. Ndikhakhala na nyota, imwe mwandimana madzi.</verse>
				<verse number="43">Pontho ndikhali munthu wakudza, imwe mwakhonda kunditambira. Ndikhali na usiwa, imwe mwakhonda kundipasa ca kubvala. Pontho ndikhaduwala, imwe mwakhonda kundiona. Ndikhali n'kaidi, imwe mwakhonda kudza kandiona.’</verse>
				<verse number="44">“Na tenepo, iwo anadza kanditawirambo kuti: ‘Mbuya! Takuonani lini na njala, peno na nyota, peno ninga munthu wakudza, peno na usiwa, peno wa kuduwala, peno mbamuli n'kaidi, ife mbatikhonda kukuphedzani?’</verse>
				<verse number="45">“Mbwenye Ine ndinaatawira tenepa: ‘Ndimo mwene ndisakupangani kuti: Pire pidakhonda kucitira imwe kuna m'bodzi wa ana awa ang'ono kakamwe, mukhakhonda kucitira Ine.’</verse>
				<verse number="46">“Na tenepo, anthu awa anadza kaenda ku nyatwa yakukhonda kumala, mbwenye ale akulungama anadza kaenda ku mbuto ya upulumuki wakukhonda kumala.”</verse>
			</chapter>
			<chapter number="26">
				<verse number="1">Yezu pidamala Iye kupfundzisa pyonsene ipi, aapanga anyakupfundza ace kuti:</verse>
				<verse number="2">“Musadziwa kuti zasala ntsiku ziwiri, kuti idyiwe phwandu ya Paxkwa. Mphapo Ine Mwana wa Munthu ndinati ndiperekwe toera ndikhomerwe pa ntanda.”</verse>
				<verse number="3">Na tenepo, akulu aanyantsembe na mathubu a mbumba, agumanyikana n'nyumba mwa nkulu wa anyantsembe, anacemerwa Khaifasi.</verse>
				<verse number="4">Iwo abverana kuti amphate Yezu na ucenjeri, amuphe.</verse>
				<verse number="5">Mbwenye akhalonga tenepa: “Mbapileke kucitika pa n'dzidzi wa phwandu, gopa mbumba inacita cikuti.”</verse>
				<verse number="6">Mukhakhala Yezu ku Bhetanya, ku nyumba ya Simau, akhacemerwa nyamatanya,</verse>
				<verse number="7">pa n'dzidzi ukhadya iwo, nkazi m'bodzi afendedzera Yezu na ntete wace wa mafuta a kudzola, akununkhira kakamwe, mbaakhutulira munsolo mwa Yezu. Mafuta enewa akhali a ntengo ukulu kakamwe.</verse>
				<verse number="8">Anyakupfundza a Yezu na kupiona penepyo aipirwa napyo, mbatoma kulonga tenepa: “Thangwi yanji ali kubvunga mafuta?</verse>
				<verse number="9">Mafuta awa akhakwanira kuguliswa na ntengo ukulu, kobiri yace mbipaswa anyakucherenga.”</verse>
				<verse number="10">Mbwenye Yezu na kuona kuti anyakupfundza ace aipirwa napyo, aapanga tenepa: “Thangwi yanji musansanya nkazi uyu? Iye andicitira cinthu cadidi kakamwe.</verse>
				<verse number="11">Thangwi anyakucherenga imwe munakhala na iwo ntsiku zonsene, mbwenye Ine sinakhala na imwe ntsiku zonsene tayu.</verse>
				<verse number="12">Lang'anani, mafuta adandikhutulira nkazi uyu m'manungo mwanga, ndi kusasanyira ntsiku ya kuikhwa kwanga.</verse>
				<verse number="13">Ndimo mwene, ndisakupangani kuti m'mbuto zonsene zinafuna kudza kamwazwa Mphangwa Zadidi izi pantsi pano, pinati pilongwembo pidacita nkazi uyu, toera anthu ankumbukire.”</verse>
				<verse number="14">Na tenepo, m'bodzi wa anyakupfundza khumi na awiri a Yezu, anacemerwa Djuda Xikariyoti, aenda kalonga na akulu aanyantsembe,</verse>
				<verse number="15">mbalonga tenepa: “Ndingakupasani Yezu, imwe munandipasanji?” Iwo abulusa kobiri makumatatu za parata, mbampasa.</verse>
				<verse number="16">Kubulukira n'dzidzi unowu kwenda kutsogolo, iye akhasaka n'dzidzi wadidi toera ampereke.</verse>
				<verse number="17">Ntsiku yakutoma ya phwandu ya mikate ya kusoweka ntombwe wa kutupisa, anyakupfundza ace aenda kuna Yezu mbam'bvundza kuti: “Ndi kupi kunafuna imwe kuti tiyende kakusasanyireni phwandu ya Paxkwa?”</verse>
				<verse number="18">Yezu aatawira kuti: “Ndokoni mu nzinda wa Djerusalema, kunyumba kwa mamuna m'bodzi, mumpange tenepa: ‘Mpfundzisi alonga kuti n'dzidzi wanga uli dhuzi. Phwandu ya Paxkwa ndinaidyera kunyumba kwako, Ine na anyakupfundza anga’. ”</verse>
				<verse number="19">Iwo acita ninga mudaapangira Yezu, mbatoma kusasanyira phwandu ya Paxkwa.</verse>
				<verse number="20">Pa kudoka kwa dzuwa, Yezu aenda kadya na anyakupfundza ace khumi na awiri.</verse>
				<verse number="21">Mukhadya iwo Yezu alonga tenepa: “Ndimo mwene, ndinakupangani kuti m'bodzi wanu anati andisandukire.”</verse>
				<verse number="22">Iwo na kubva penepyo akhala atsukwala pikulu, mbatoma m'bodzi na m'bodzi kum'bvundzisa kuti: “Kodi ndine Mbuya?”</verse>
				<verse number="23">Yezu aatawira tenepa: “Ule anadya na ine mu mbale ibodzi ene, ndiye anafuna kundisandukira.</verse>
				<verse number="24">Ndimo mwene, Ine Mwana wa Munthu, ndinati ndife ninga mudalemberwa ipyo m'Bukhu ya Mulungu na thangwi yanga. Mbwenye nyatwa ndi yace ule anafuna kusandukira, Ine Mwana wa Munthu! Mphyadidi mbadakhonda kubaliwa.”</verse>
				<verse number="25">Na tenepo, Djuda, nyakunsandukira, am'bvundzambo kuti: “Kodi ndine Mbuya?” Yezu antawira tenepa: “Ande, ndiwe.”</verse>
				<verse number="26">Mukhadya iwo, Yezu akwata nkate mbapereka takhuta kuna Mulungu, aumenya, mbaupasa anyakupfundza ace, mbalonga kuti: “Kwatani, dyaani, ici ndi manungo anga.”</verse>
				<verse number="27">Buluka penepo, akwata ndiko, apereka takhuta kuna Mulungu, aipasa anyakupfundza ace, mbalonga kuti: “Mwaani monsene.</verse>
				<verse number="28">Ici ndi ciropa canga ca cibverano cipsa. Ciropa cinacololekera anthu azinji, toera kulekerera madawi.</verse>
				<verse number="29">Na tenepo, ndinakupangani kuti, kutomera lero mpaka kutsogolo, nkhabe kudza kamwabve vinyu iyi, mpaka ntsiku inadza kamwa Ine vinyu ipsa pabodzi na imwe, mu Umambo wa Baba wanga.”</verse>
				<verse number="30">Pakumala kuimba nyimbo, abuluka mbaenda ku phiri ya Mulivera.</verse>
				<verse number="31">Na tenepo Yezu alonga kuli anyakupfundza ace kuti: “Masiku ano, monsene munati mundithawe. Thangwi pyalembwa m'Bukhu ya Mulungu kuti: “ ‘Ndinadza kapha nkumbidzi, mabira a pa nkumbi mbamala kubalalika.’</verse>
				<verse number="32">Mbwenye ndingamala kulamuka pa kufa, ndinatsogola kwenda ku Galileya.”</verse>
				<verse number="33">Penepo Pedhru ampanga tenepa: “Peno andzanga anakuthawani. Mbwenye ine cipo ndinadza kakuthawani.”</verse>
				<verse number="34">Yezu antawira tenepa: “Ndimo mwene ndisakupanga kuti: Masiku ano ene, dzongwe mbidzati kulira, iwe unati undikhonde katatu.”</verse>
				<verse number="35">Mbwenye Pedhru ampanga kuti: “Pingafunika kuti ine ndife pabodzi na imwe, ndinafa. Mbwenye ine nkhabe kudza kakukhondani.” Penepo, anyakupfundza onsene a Yezu alongambo pibodzi-bodzi.</verse>
				<verse number="36">Buluka penepo, Yezu aenda na anyakupfundza ace ku mbuto ibodzi inacemerwa Djesimani, mbaapanga tenepa: “Khalani pano, Ine ndiri kwenda pale kaphembera.”</verse>
				<verse number="37">Yezu akwata Pedhru na ana awiri a Zebhedheu. Penepo atoma kunentseka muntima mwace pontho mbakhatsukwala.</verse>
				<verse number="38">Na tenepo aapanga kuti: “Khalani pano mbamulang'anira pabodzi na Ine, thangwi ntima wanga uli kutsukwala pikulu mpaka kufa.”</verse>
				<verse number="39">Abuluka mbaenda patsogolo pang'ono, agodama mbalambira mpaka kufikisa nkhope yace pantsi, mbaphembera tenepa: “Baba wanga, pingakwanisika, ndithausireni ndiko iyi ya nyatwa! Mphapo mbapileke kucitika ninga munafunira Ine, mbwenye citani ninga munafunira imwe.”</verse>
				<verse number="40">Buluka penepo, abwerera kuna anyakupfundza ace, mbaagumana mbakhagona. Iye alonga kuna Pedhru kuti: “Kodi imwe mwacimwana kulang'anira pabodzi na Ine pa n'dzidzi ubodzi basi?</verse>
				<verse number="41">Lang'anirani pontho muphembere toera mukhonde kugwa m'manyengerero. Thangwi nzimu usafuna, mbwenye nyama yaneta.”</verse>
				<verse number="42">Yezu abuluka pontho kaciwiri kwenda kaphembera, mbalonga tenepa: “Baba, ngakhala nkhabe kwanisika kuti ndiko iyi ya nyatwa ndikhonde kuimwa, mbakucitike kufuna kwanu.”</verse>
				<verse number="43">Mudabwerera Iye, aagumana pontho mbakhagona, thangwi maso awo akhadalemerwa na citulo.</verse>
				<verse number="44">Na tenepo, Yezu aasiya pontho anyakupfundza ace, mbaenda kaphembera kacitatu, mbalonga mafala mabodzi-bodzi.</verse>
				<verse number="45">Buluka penepo, abwerera kuna anyakupfundza ace mbaapanga tenepa: “Kodi imwe muli kupuma mbamugona pyanu basi? Wafika n'dzidzi wa kuperekwa kwa Ine Mwana wa Munthu m'manja mwa anyakudawa.</verse>
				<verse number="46">Lamukani tiyende. Thangwi ali kufika anafuna kundisandukira.”</verse>
				<verse number="47">Mbwenye Yezu mbadzati kumala kulonga, afika Djuda, m'bodzi wa anyakupfundza khumi na awiri. Iye afika na mwinji ukulu wa anthu ukhali na matarasada na miti. Iwo akhadatumwa na akulu aanyantsembe na mathubu a mbumba.</verse>
				<verse number="48">Mbwenye Djuda, nyakusandukira Yezu, akhadabverana na iwo cidzindikiro ici: “Ule anamwanyika ine na mpsompsono, ndiye unowu. M'mangeni.”</verse>
				<verse number="49">Djuda aenda na mwansanga kuna Yezu mbalonga tenepa: “Mpfundzisi!” Mbampsompsona.</verse>
				<verse number="50">Mbwenye Yezu ampanga tenepa: “Xamwali, wadzeranji?” Penepo andzace Djuda anfendedzera Yezu, mbam'phata.</verse>
				<verse number="51">Pa n'dzidzi unowu, m'bodzi wa anyakupfundza a Yezu, abulusa tarasada mbaphekesa nyabasa wa nkulu wa anyantsembe, mban'gwanda khutu.</verse>
				<verse number="52">Penepo Yezu ampanga kuti: “Koya tarasada yako mukhakhala iyo. Thangwi anthu onsene anathamangira tarasada, anadza kafambo na tarasada.</verse>
				<verse number="53">Usanyerezera kuti Ine nkhabe kwanisa kuphemba Baba wanga kuti andiphedze? Mbidam'phemba mbadanditumira cincino pano anyankhondo ace a kupiringana pikwi na pikwi pya maanju.</verse>
				<verse number="54">Mphapo mbapidasimbiswa tani pire pidalembwa m'Bukhu ya Mulungu kuti picitike?”</verse>
				<verse number="55">Pa n'dzidzi unowu Yezu alonga kuna mbumba kuti: “Mwatani musandidzera na matarasada na miti, kudza kandimanga ninga Ine ndine phanga? Ntsiku zonsene ndikhakupfundzisa mu Nyumba ya Mulungu, imwe mudandimanga tayu!</verse>
				<verse number="56">Mbwenye pyonsene ipi pyacitika toera pisimbiswe pire pidalembwa na maporofeta n'kati mwa Bukhu ya Mulungu.” Na tenepo, anyakupfundza ace onsene ansiya, mbathawa.</verse>
				<verse number="57">Ale adam'manga Yezu, ankwata mbaenda na Iye ku nyumba ya nkulu wa anyantsembe, anacemerwa Khaifasi. Kweneko akhadagumanyikana anyakudziwisa a Mwambo na mathubu.</verse>
				<verse number="58">Pedhru akhaenda mbatowera Yezu na kutali, mpaka kupita pa thando ya nyumba ya nkulu wa anyantsembe. Mwenemu akhala pantsi pakati pa nsoka wa anyabasa, toera aonese kumala kwa pinthu.</verse>
				<verse number="59">Na tenepo, akulu aanyantsembe na nsoka onsene wa anyakutonga miseru, akhasaka mathangwi authambi akuphesa na iwo Yezu.</verse>
				<verse number="60">Penepo akhagumanika anyamaso azinji a uthambi. Mbwenye nkhabe mathangwi a kuipa adagumanika muna Yezu. Na tenepo, pakumalisa adza kaonekambo anyamaso anango awiri,</verse>
				<verse number="61">mbalonga tenepa: “Mamuna uyu alonga kuti: ‘Ine ndinaikwanisa kuifudza Nyumba ya Mulungu, mbandiimanga pontho pa ntsiku zitatu.’ ”</verse>
				<verse number="62">Penepo nkulu wa anyantsembe alamuka mbalonga kuna Yezu kuti: “Kodi iwe nkhabe kutawira pa pyonsene pinakulongera iwo?”</verse>
				<verse number="63">Mbwenye Yezu akhonda kutawira cinthu. Na tenepo, nkulu wa anyantsembe ampanga kuti: “Ine ndisakupanga kuti udumbire na dzina ya Mulungu wa m'maso, ngakhala iwe ndiwe Kirixtu Mwana wa Mulungu, tipange!”</verse>
				<verse number="64">Yezu antawira kuti: “Ande, ndi tenepa ninga mudapilongera iwe. Mbwenye ndinakupangani pontho kuti: Kutomera cincino munati muone Ine Mwana wa Munthu, mbandikhala ku nkono wa madyo wa Mulungu wa Mphambvu, mbandibwera pa makole a kudzulu.”</verse>
				<verse number="65">Na tenepo, nkulu wa anyantsembe pa kubva penepyo apandula nguwo zace, mbalonga kuti: “Iye axola Mulungu! Thangwi yanji tisafuna anyamaso anango? Mwabva mwekha cincino kuxola kudacita iye Mulungu.</verse>
				<verse number="66">Musaona tani?” Iwo atawira tenepa: “Asatongwa aphiwe!”</verse>
				<verse number="67">Na tenepo, anango atoma kum'phulira mata kunkhope, mbakham'menya na maxoko. Anangombo mbakham'menya kunkhope na manja,</verse>
				<verse number="68">mbakhalonga kuti: “Iwe Kirixtu, ngakhala ndiwe mporofeta, lotera mbani akumenya?”</verse>
				<verse number="69">Pedhru akhakhala nawa pa thando. Na tenepo, nyabasa m'bodzi wa nkazi anfendedzera mbampanga kuti: “Iwe ukhakhalambo pabodzi na Yezu wa ku Galileya!”</verse>
				<verse number="70">Mbwenye Pedhru an'khonda pamaso pa anthu onsene, mbalonga tenepa: “Ine nkhabe kupidziwa pinalonga iwe.”</verse>
				<verse number="71">Pikhabuluka iye pa nsuwo, nyabasa unango wa nkazi amulang'anisa mbalonga kuna anthu akhali penepo kuti: “Mamuna uyu akhali pabodzi na Yezu wa ku Nazareti!”</verse>
				<verse number="72">Pedhru atuna pontho, mbakhonda na kudumbira kuti: “Nkhabe kun'dziwa mamuna unowu.”</verse>
				<verse number="73">Pakupita n'dzidzi pang'ono, anthu akhakhala penepo aenda kuna Pedhru mbanfendedzera dhuzi mbampanga kuti: “Ndimo mwene, iwe ndiwe m'bodzi wawo, thangwi malongero ako asapangisa.”</verse>
				<verse number="74">Pedhru atoma kupasika dzedze ekha ene mbakhadumbira kuti: “Ine nkhabe kun'dziwa mamuna uyu!” Pa n'dzidzi ubodzi-bodzi dzongwe yalira.</verse>
				<verse number="75">Na tenepo, Pedhru akumbuka mafala akhadampanga Yezu kuti: “Dzongwe mbidzati kulira, iwe unadza kandikhonda katatu.” Penepo iye abuluka kunja mbalira pikulu kakamwe.</verse>
			</chapter>
			<chapter number="27">
				<verse number="1">Mudaca kunja, na macibese ene, akulu aanyantsembe na mathubu a mbumba, agumanyikana toera abverane kuti anam'pha tani Yezu.</verse>
				<verse number="2">Iwo am'manga, ankwata mbaenda kampereka kuna Piratu, ntongi wa mu Roma.</verse>
				<verse number="3">Djuda, nyakusandukira Yezu, na kuona kuti Yezu atongiwa kuti aphiwe, apaluka ntima na kugopa, mbaenda kuna akulu aanyantsembe na mathubu a mbumba, kwenda kaabwezera kobiri zawo makumatatu za parata.</verse>
				<verse number="4">Mbalonga kuti: “Ine ndadawa, thangwi ndakupasani munthu wa kusoweka mathangwi, kuti aphiwe.” Mbwenye iwo atawira tenepa: “Tinapyonji ife penepyo? Mphyako penepyo!”</verse>
				<verse number="5">Penepo Djuda akwata kobiri makumatatu za parata, azitaya mu Nyumba ya Mulungu, abuluka mbaenda kamangika, mbafa.</verse>
				<verse number="6">Akulu aanyantsembe akwata kobiri izi za parata mbalonga kuti: “Nkhabe kutawirirwa mu mwambo wathu kuti tikwate kobiri iyi ya ciropa, tiibvunganize na kobiri zinango za N'nyumba ya Mulungu.”</verse>
				<verse number="7">Na tenepo, iwo akhala pantsi mbabverana kuti: “Ndi pyadidi tikwate kobiri eneyi, tigule nayo munda wa mamuna m'bodzi akhali na basa ya kuumba pyombo pya dongo, toera munda unowu tiucite masiye a anthu akudza.”</verse>
				<verse number="8">Ndi thangwi eneyo, munda unowu usacemerwa (munda wa ciropa), mpaka lero.</verse>
				<verse number="9">Na tenepo, pyasimbiswa pire pikhadalonga Mulungu na mulomo wa mporofeta Jeremiya kuti: “Iwo akwata kobiri makumatatu za parata, ntengo ukhadaphemba mbumba ya Izarayeli,</verse>
				<verse number="10">mbagula na iwo munda wa nyakuumba pyombo pya dongo, ninga mudandipangira Mbuya.”</verse>
				<verse number="11">Yezu akhakhala dzololo pamaso pa ntongi. Iye ntongi atoma kum'bvundza Yezu kuti: “Iwe ndiwe mambo wa madjuda?” Yezu antawira tenepa: “Ndimwe analonga penepi.”</verse>
				<verse number="12">Mbwenye, akulu aanyantsembe na mathubu pidamulongera iwo uthambi, Yezu akhonda kutawira cinthu.</verse>
				<verse number="13">Na tenepo, Piratu am'bvundza Yezu kuti: “Iwe nkhabe kubva pyonsene ipi pinakupambazira iwo?”</verse>
				<verse number="14">Yezu athimiza na kumatama, mbakhonda kutawira cinthu. Na tenepo, ntongi adzumatirwa napyo pikulu.</verse>
				<verse number="15">Ungafika n'dzidzi wa phwandu ya Paxkwa, kukhali na nsambo ukhacita ntongi, wakukhuca munthu m'bodzi n'kaidi, ule anasankhulwa na mbumba.</verse>
				<verse number="16">Pa n'dzidzi unowu, akhalipo nyan'kaidi m'bodzi wa mbiri akhacemerwa Bharabhasi.</verse>
				<verse number="17">Ntongi Piratu abvundza mbumba ikhadagumanyikana penepo, mbalonga tenepa: “Mbani anafuna imwe kuti abuluswe? Bharabhasi, peno Yezu anacemerwa Kirixtu?”</verse>
				<verse number="18">Thangwi Piratu akhapidziwa pyace, kuti iwo ampereka Yezu m'manja mwace na thangwi ya bibvu.</verse>
				<verse number="19">Piratu mbali n'nyumba ya kutongera miseru, nkazi wace antumira mphangwa izi: “Leka kupipitira pinthu pya munthu uyu wakulungama, thangwi masiku ndaona nyatwa kakamwe mu ndoto, na thangwi yace.”</verse>
				<verse number="20">Mbwenye akulu aanyantsembe na mathubu, akwanisa kunyengerera mbumba yonsene ya anthu, kuti iphembe Piratu abuluse Bharabhasi n'kaidi, mbaphesa Yezu.</verse>
				<verse number="21">Na tenepo, ntongi Piratu abvundza anthu kuti: “Pa amuna awiri awa, mbani anafuna imwe kuti abuluswe n'kaidi?” Iwo atawira kuti: “Bharabhasi!”</verse>
				<verse number="22">Piratu aabvundza pontho kuti: “Kodi ndinancitanji Yezu, anacemerwa Kirixtu?” Onsene atawira na kukhuwa kuti: “Mbakhomerwe pa ntanda!”</verse>
				<verse number="23">Piratu aabvundza kuti: “Mphapo, nchanji ca kuipa cidacita Iye?” Mbwenye mbumba ikhakhuwiratu kakamwe kuti: “N'khomereni pa ntanda!”</verse>
				<verse number="24">Mphapo Piratu na kuona kuti nkhabe cinthu cinakwanisa iye kucita, pontho na kuona kuti mwinji wa anthu unadza kansandukira, abweresa madzi mbasamba manja patsogolo pa anthu onsene, mbalonga tenepa: “Ine nkhabe kudza kakutawirira kufa kwa mamuna uyu! Citani pinafuna imwe.”</verse>
				<verse number="25">Na tenepo, anthu onsene atawira kuti: “Ciropa cace mbacigwere kuna ife na kuna ana athu!”</verse>
				<verse number="26">Na tenepo, Piratu aabulusira Bharabhasi. Buluka penepo, akwapulisa Yezu na n'chamu, mbampereka kuti akhomerwe pa ntanda.</verse>
				<verse number="27">Na tenepo, anyankhondo a mambo Piratu ankwata Yezu mbaenda na iye ku nyumba ya ntongi wa ku Roma. Penepo anyankhondo onsene anzungulira.</verse>
				<verse number="28">An'dulisa nguwo zace mbam'bvazika nkumi wakufuira.</verse>
				<verse number="29">Aluka nthimba ya minga mbam'bvazika munsolo mwace. Pontho, akwata mpsimbo mbam'phatisa m'manja mwace a nkono wa madyo. Buluka penepo, iwo an'godamira patsogolo pace mbakhansingirira tenepa: “Bweraniko mambo wa madjuda!”</verse>
				<verse number="30">Am'phulira mata, mbampokosera mpsimbo, mbakham'menya nayo munsolo.</verse>
				<verse number="31">Pidamala iwo kunsingirira, an'dulisa nkumi mbam'bvazika pontho nguwo zace. Buluka penepo, ankwata mbaenda kan'khomera pa ntanda.</verse>
				<verse number="32">Pikhabuluka iwo penepo agumana mamuna m'bodzi wa ku nzinda wa Sirene, anacemerwa Simau, mbankakamiza kuti akwate ntanda.</verse>
				<verse number="33">Na tenepo, iwo afika ku mbuto ibodzi inacemerwa Gologota. Ndiko kubveka mbuto ikhataiwa madudu a misolo ya anthu a kufa.</verse>
				<verse number="34">Kweneko anyankhondo apasa Yezu vinyu ya kubvungazwa na nyongo kuti amwe. Mbwenye Yezu, pidailawira iye, aikhonda kuimwa.</verse>
				<verse number="35">Pidamala iwo kun'khomera pa ntanda, amenya ntsango, mbagawana nguwo zace.</verse>
				<verse number="36">Buluka penepo, iwo akhala pantsi mbakhamuonera.</verse>
				<verse number="37">Padzulu pa ntanda, dhuzi na nsolo wa Yezu, palembwa mathangwi adakhomererwa iye kuti: “UYU NDI YEZU, MAMBO WA MADJUDA.”</verse>
				<verse number="38">Akhomerwambo pa ntanda pabodzi na Yezu mambava mawiri, m'bodzi ku nkono wa madyo, unango ku nkono wa bzere.</verse>
				<verse number="39">Anthu akhapita na penepo, akhantikana mbakhasukusa misolo,</verse>
				<verse number="40">mbakhalonga tenepa: “Iwe ukhalonga kuti unakwanisa kufudza Nyumba ya Mulungu mbuimanga pontho pa ntsiku zitatu, pulumusika wekha ene mphapo! Chita pa ntanda, ngakhala iwe ndiwedi Mwana wa Mulungu!”</verse>
				<verse number="41">Sawa-sawa na akulu aanyantsembe na anyakudziwisa a Mwambo na mathubu akhansingirirambo Yezu mbakhalonga kuti:</verse>
				<verse number="42">“Iye apulumusa anango, mbwenye asacimwana kupulumusika ekha ene! Ngakhala iye ndiye Mambo wa Izarayeli, mbachite mphapo cincino pa ntanda, ife tinantawira!</verse>
				<verse number="43">Iye akhulupira Mulungu, pontho mbalonga kuti: ‘Ndine Mwana wa Mulungu.’ Ngakhala ndi tenepo, mbabwere mphapo Mulungu wace adze kamuombole cincino, ngakhala Mulungu asanfunadi.”</verse>
				<verse number="44">Na mambava ene ale akhadakhomerwa pa ntanda pabodzi na Yezu, akhanxolambo.</verse>
				<verse number="45">Kutomera pa n'dzidzi khumi na uwiri wa masikati, mpaka pa n'dzidzi utatu wa kumaulo, dziko yonsene yagudumirwa na cidima.</verse>
				<verse number="46">Dhuzi na n'dzidzi utatu wa kumaulo, Yezu akhuwa mbalonga tenepa: “Eloyi, Eloyi, lama sabakitani?” Kweneku ndi kubveka “Mulungu wanga, Mulungu wanga, thangwi yanji wandisiya?”</verse>
				<verse number="47">Anango akhali penepo, mudabva iwo penepi, akhalonga tenepa: “Iye asacemera Eliya!”</verse>
				<verse number="48">Na mwansanga, m'bodzi wawo aenda mbathamanga kakwata thonje mbaibvika mu vinyu ya kudjamuka, mbaipfeka pa ntete, mbapasa Yezu kuti amwe.</verse>
				<verse number="49">Mbwenye anango akhalonga tenepa: “Nsiyeni, timuone ngakhala Eliya anabwera kampulumusa.”</verse>
				<verse number="50">Pakumala kukhuwa pontho, Yezu apereka nzimu wace.</verse>
				<verse number="51">Pa n'dzidzi unowu, nguwo ikhasitira mbuto ya Mulungu mu Nyumba ya Mulungu, yapanduka nakati-na-kati kutomera kudzulu mpaka pantsi. Mataka atekenyeka, myala mbisweka.</verse>
				<verse number="52">Nthumbi zafunguka, pontho manungo a anthu azinji a mbumba ya Mulungu akhadafa kale ene, alamuka pa kufa.</verse>
				<verse number="53">Pakumala kulamuka Yezu pa kufa, iwo abuluka n'zinthumbi mbapita mu Djerusalema, mu nzinda wakucena, mbabulukira kuna anthu azinji.</verse>
				<verse number="54">Nkulu wa anyankhondo a ku Roma na anyankhondo ace akhaonera Yezu, na kubva kutekenyeka kwa mataka na pyonsene pikhacitika, agopa pikulu kakamwe mbalonga tenepa: “Ndimo mwenedi, mamuna uyu akhali Mwana wa Mulungu!”</verse>
				<verse number="55">Kweneko akhalipombo akazi azinji mbakhalang'anisa na kutali. Iwo akhatowerera Yezu kubulukira ku Galileya, toera kum'phatira basa.</verse>
				<verse number="56">Pakati pawo akhalipo Mariya Madhalena, Mariya mai wace Tiyago na Zuze, pontho na nkazi wa Zebhedheu.</verse>
				<verse number="57">Ca kumaulo, afika mamuna m'bodzi anacemerwa Zuze. Dziko yace ya kubaliwa ndi Arimateya. Iye akhali m'pfumi, pontho iye akhakhalambo nyakupfundza wa Yezu.</verse>
				<verse number="58">Iye aenda kuna ntongi Piratu kwenda kaphemba manungo a Yezu. Piratu apanga anthu ace kuti ampase.</verse>
				<verse number="59">Na tenepo, Zuze akwata manungo a Yezu mbaapyangirira na nguwo yakucena,</verse>
				<verse number="60">mbaaikha mu nthumbi yace ipsa ikhadakumbisa iye pa mwala. Pakumala kuikha manungo, abulumundisa mwala ukulu mbafunga na iwo nthumbi. Buluka penepo mbaenda pyace.</verse>
				<verse number="61">Mariya Madhalena na Mariya unango, akhakhala nawa pantsi, patsogolo pa nthumbi.</verse>
				<verse number="62">Mangwana mwace na macibese, ikhali ntsiku ya sabudu, akulu aanyantsembe na nsoka unango wa afarisi aenda kuna Piratu,</verse>
				<verse number="63">mbalonga kuti: “Tisakumbuka kuti nyauthambi ule mbali m'maso, alonga tenepa: ‘Pakupita ntsiku zitatu, Ine ndinadza kalamuka pa kufa.’</verse>
				<verse number="64">Na thangwi eneyi, mphyadidi mubuluse ntemo wa kuti nthumbi ionerwe na mphambvu, mpaka ntsiku yacitatu. Pezi anyakupfundza ace anaenda kaaba manungo, angamala mbapanga mbumba yonsene ya anthu kuti iye alamuka pa kufa! Na tenepo, uthambi uyu wakumalisa unakhala ukulu kakamwe kupita wa kutoma.”</verse>
				<verse number="65">Piratu aapanga tenepa: “Anyankhondo munawo. Mphapo ndokoni mukhaonere nthumbi ninga munafunira imwe.”</verse>
				<verse number="66">Na tenepo, iwo aenda, mbaikha cidzindikiro pa mwala ukhadafunga nthumbi, pontho mbasiya anyankhondo kuti aionere.</verse>
			</chapter>
			<chapter number="28">
				<verse number="1">Pa ntsiku ya Dimingu, m'bambakuca, Mariya Madhalena na Mariya unango aenda kaona ku nthumbi.</verse>
				<verse number="2">Na mwansanga kwabveka citeke-teke cikulu, thangwi anju m'bodzi wa Mbuya achita kudzulu, mbabulumundisa mwala pa khundu ukhadafunga nsuwo wa nthumbi, mbaukhalira.</verse>
				<verse number="3">Makhaliro ace anju akhali ninga kucetuma kwa njazi, nguwo zace zikhali zakucena ninga thonje.</verse>
				<verse number="4">Anyankhondo akhaonera atoma kudzadzamira na kugopa, mbakhala ninga afa.</verse>
				<verse number="5">Anju alonga na akazi kuti: “Lekani gopa, thangwi ine ndisadziwa kuti imwe muli kusaka Yezu adakhomerwa pa ntanda.</verse>
				<verse number="6">Iye nkhabepo pano. Alamuka pa kufa ninga mukhadalongera Iye. Bwerani mudze kaone pakhadaikhwa Iye.</verse>
				<verse number="7">Cincino ndokoni na mwansanga mukhapange anyakupfundza ace, kuti Iye alamuka pa kufa. Iye ali kutsogola kwenda ku Galileya. Ndi kweneko kunafuna imwe kamuona. Ndi penepi pikhafuna kukupangani ine.”</verse>
				<verse number="8">Na tenepo, iwo abuluka na mwansanga pa nthumbi na kugopa, pontho na kukomerwa pikulu, aenda mbathamanga kalonga mphangwa kuna anyakupfundza ace.</verse>
				<verse number="9">Pa n'dzidzi ubodzi-bodzi Yezu aenda kuna akazi mbaamwanyika. Penepo iwo anfendedzera mbam'phata myendo mbamulambira.</verse>
				<verse number="10">Na tenepo, Yezu aapanga tenepa: “Lekani kugopa! Ndokoni kapange abale anga kuti aende ku Galileya. Kweneko anaonana na Ine.”</verse>
				<verse number="11">Pa n'dzidzi ukhaenda akazi, anyankhondo anango akhaonera nthumbi abwerera ku nzinda, kwenda kalonga kuna akulu aanyantsembe pire pyonsene pikhadacitika.</verse>
				<verse number="12">Na tenepo, akulu aanyantsembe agumanyikana mbakhala pantsi na mathubu. Penepo iwo abverana kudyekera anyankhondo na ntengo ukulu wa kobiri,</verse>
				<verse number="13">mbaapanga tenepa: “Longani kuti: ‘Anyakupfundza ace abwera na masiku mbaaba manungo, ife mbatikhagona.’</verse>
				<verse number="14">Mbwenye ntongi Piratu angadza kapibva pinthu penepi, ife tinam'matamiza, mbaticita kuti imwe mukhonde kuoneswa nyatwa na thangwi eneyi.”</verse>
				<verse number="15">Anyankhondo atawira kucita pidapangwa iwo, mbatambira kobiri. Na tenepo, uthambi unowu wamwazika pakati pa madjuda, mpaka na lero.</verse>
				<verse number="16">Anyakupfundza khumi na m'bodzi aenda ku Galileya, pa phiri ikhadaapanga Yezu.</verse>
				<verse number="17">Pidamuona Iwo, amulambira, mbwenye anango akhapenula.</verse>
				<verse number="18">Na tenepo, Yezu aafendedzera mbaapanga kuti: “Ndapasiwa mphambvu zonsene za kutonga kudzulu na pantsi.</verse>
				<verse number="19">Na tenepo, ndokoni mbamucita kuti madzindza onsene akhale anyakupfundza anga. Mbamuatambirisa batixmu onsene na dzina ya Baba na ya Mwana na ya Nzimu Wakucena,</verse>
				<verse number="20">mbamuapfundzisa kukoya pyonsene pidakupangani Ine. Dziwani kuti Ine ndinakhala na imwe kwenda na kwenda, mpaka kumala kwa pantsi.”</verse>
			</chapter>
		</book>
		<book number="41">
			<chapter number="1">
				<verse number="1">Kutoma kwa Mphangwa Zadidi za Yezu Kirixtu, Mwana wa Mulungu.</verse>
				<verse number="2">Ninga mudazilembera mporofeta Izaya kuti: “Ndinatuma ntumwi wanga patsogolo pako, toera akusasanyire njira.”</verse>
				<verse number="3">“ Fala iri kukhuwa n'thando mbilonga kuti: ‘Sasanyirani njira ya Mbuya mbamundendemeza mipsalu yace.’ ”</verse>
				<verse number="4">Ndi tenepa kubulukira kudacita Juwau Bhatixta n'thando, mbakhamwaza mphangwa za kutambira batixmu ya kuchunyuka toera kulekererwa madawi.</verse>
				<verse number="5">Anthu onsene a ku cisa ca ku Djudeya na a ku nzinda wa Djerusalema akhaenda kuna Juwau Bhatixta, mbakhadambula madawi awo, iye mbakhaatambirisa batixmu n'nyandza ya Djorodani.</verse>
				<verse number="6">Juwau akhabvala nguwo zakucitwa na uweya wa pinyama pinacemerwa kamelo, mbakhamanga bhande ya nthembe n'cunu mwace, mbakhadya nthete na uci wa n'tsanga.</verse>
				<verse number="7">Mbakhalonga kuna mbumba kuti: “N'nduli mwanga anabwera munthu unango na mphambvu zikulu za utongi za kupiringana ine. Pontho ine sine munthu wakukwanisa kunsudzula mithambo ya ntsapato zace.</verse>
				<verse number="8">Ine ndisakutambirisani batixmu na madzi. Mbwenye Iye anakutambirisani batixmu na Nzimu Wakucena.”</verse>
				<verse number="9">Pa ntsiku zenezo, Yezu akhabuluka ku nzinda wa Nazareti, ku dziko ya Galileya, mbaenda katambiriswa batixmu na Juwau Bhatixta mu nyandza ya Djorodani.</verse>
				<verse number="10">Pa n'dzidzi ukhabuluka Yezu m'madzi, iye aona thambo yafunguka, penepo Nzimu Wakucena mbukhachita ninga nkhangaiwa, mbum'phamira.</verse>
				<verse number="11">Na tenepo, kudzulu kwabveka n'khuwo mbulonga kuti: “Iwe ndiwe mwana wanga wakufunika, ananditsandzaisa.”</verse>
				<verse number="12">Buluka penepo, na mwansanga Yezu aendeswa n'thando na Nzimu Wakucena.</verse>
				<verse number="13">Mwenemu Yezu akhala ntsiku makumanai mbakhanyengererwa na Sathani. Iye akhakhala na pinyama pya n'tsanga, anju za Mulungu mbizikhamphatira basa.</verse>
				<verse number="14">Pakumala kupitiswa Juwau Bhatixta n'kaidi, Yezu abwerera ku Galileya kalonga Mphangwa Zadidi za Mulungu.</verse>
				<verse number="15">Iye akhalonga tenepa: “N'dzidzi wakwana. Umambo wa Mulungu uli dhuzi, chunyukani kudawa kwanu, mutawire Mphangwa Zadidi.”</verse>
				<verse number="16">Yezu mukhapita Iye na mu mbale mwa nyandza ya Galileya, aona anyakokota awiri muubale mwawo mbakhagwisira kokota yawo n'nyandza. Iwo madzina awo ndi Simau Pedhru na Andereya.</verse>
				<verse number="17">Yezu aapanga tenepa: “Nditowereni, Ine ndinakucitani anyakokota a anthu.”</verse>
				<verse number="18">Iwo pa n'dzidzi ubodzi ene asiya makokota awo mbantowera.</verse>
				<verse number="19">Pakufamba pang'ono patsogolo, Yezu aona amuna anango awiri muubale mwawo. Akhali Tiyago na Juwau, ana a Zebhedheu, mbakhasona makokota awo m'bote.</verse>
				<verse number="20">Penepo pene Yezu aacemera. Iwo asiya baba wawo Zebhedheu na anyabasa ace m'bote, mbaenda mbatowera Yezu.</verse>
				<verse number="21">Buluka penepo, Yezu na anyakupfundza ace aenda ku nzinda wa Kafaranaumi. Nsabudu mwace, apita n'nyumba ya kuphemberera, mbatoma kupfundzisa.</verse>
				<verse number="22">Anthu onsene akhadzumatirwa na mapfundzisiro ace, thangwi akhalonga ninga anyakudziwisa a Mwambo tayu, mbwenye na mphambvu za utongi.</verse>
				<verse number="23">Pa n'dzidzi unowu, aoneka mu nyumba ya kuphemberera mamuna m'bodzi akhali na nzimu wa kuipa, iye mbakhuwa kuti:</verse>
				<verse number="24">“Yezu wa ku Nazareti, musafunanji na ife? Mwabwera kudza katifudza? Ine ndisakudziwani kuti ndimwe ani. Ndimwe Wakucena wa Mulungu!”</verse>
				<verse number="25">Yezu aupwekera nzimu wa kuipa mbaupanga kuti: “Matama, pontho buluka muna munthu uyu!”</verse>
				<verse number="26">Penepo nzimu wa kuipa wabhoma mamuna na mphambvu zonsene, mbukhuwa mbubuluka muna iye.</verse>
				<verse number="27">Anthu onsene adzumatirwa napyo, mbabvundzana okha-okha kuti: “Ninji penepi? Cipfundzo cipsa? Lang'anani Iye ana mphambvu za kutonga na mizimu ene ya kuipa, iyo mbim'bvera.”</verse>
				<verse number="28">Na thangwi eneyo mbiri yace Yezu yafika na mwansanga mu dziko yonsene ya Galileya.</verse>
				<verse number="29">Na mwansanga, Yezu abuluka mu nyumba ya kuphemberera mbaenda pabodzi na Tiyago na Juwau, mpaka ku nyumba kwa Simau Pedhru na Andereya.</verse>
				<verse number="30">Pidafika Yezu, iwo ampangiratu kuti mebzala wace Pedhru ali kugona thangwi aferuka.</verse>
				<verse number="31">Yezu aenda pakhakhala iye mbam'phata nkono wace mbamulamusa. Penepo nthenda yawanga, iye mbatoma kuaphatira basa.</verse>
				<verse number="32">Na maulo, mukhadoka dzuwa, mbumba ikhadzesa atenda azinji na anango akhakhala na mizimu ya kuipa.</verse>
				<verse number="33">Mbumba yonsene ya mu nzinda yagumanyikana pa nsuwo wa nyumba.</verse>
				<verse number="34">Iye awangisa anthu azinji akhali na nthenda zakusiyana-siyana, pontho na kuthamangisa madimonyo mazinji. Iwo madimonyo akhan'dziwa mbani Yezu. Ndi thangwi eneyo Iye akhaakhondesa kuti alonge.</verse>
				<verse number="35">Na macibese, m'bambakuca, Yezu alamuka mbaenda kutali na anthu, pace ekha, kaphembera.</verse>
				<verse number="36">Simau Pedhru aenda na andzace kasaka Yezu.</verse>
				<verse number="37">Na tenepo, pidan'gumana iwo alonga tenepa: “Anthu onsene asakusakani.”</verse>
				<verse number="38">Yezu aapanga tenepa: “Tendeni m'pisa pinango pya dhuzi-dhuzi, toera ndiapangembo Mphangwa Zadidi. Thangwi ndadzera penepyo.”</verse>
				<verse number="39">Yezu akhaenda mbuto zonsene za Galileya, mbakhalonga Mphangwa Zadidi m'manyumba a kuphemberera, na kubulusa madimonyo.</verse>
				<verse number="40">Penepo abwera mamuna m'bodzi nyamatanya kuna Yezu, an'godamira mbam'phemba tenepa: “Mbuya, mungafuna munandiwangisa.”</verse>
				<verse number="41">Yezu am'bvera ntsisi zikulu, an'khuya na manja ace mbalonga tenepa: “Ndisafuna, iwe waceneswa.”</verse>
				<verse number="42">Pa n'dzidzi ubodzi ene matanya amala, mamuna awanga.</verse>
				<verse number="43">Buluka penepo, Yezu amuendesa mbampanga na mphambvu zonsene kuti:</verse>
				<verse number="44">“Lang'ana leka kupanga munthu penepi. Ndoko kuna nyantsembe toera akudinkhe. Ungamala upereke ntsembe ninga mudapilongera Mozesi, toera anthu adziwe kuti iwe wawangadi.”</verse>
				<verse number="45">Mbwenye mamuna uyu pidabuluka iye penepo, atoma kulonga pakweca pinthu pizinji, mbakhamwaza mphangwa za pyonsene pikhadacitika. Na thangwi eneyo, Yezu akhacimwana kupita m'mizinda na kutsandzaya. Mbwenye akhakhala kunja m'mbuto za kubisala. Anthu akhabuluka m'mbuto zonsene mbakhaenda kuna Iye.</verse>
			</chapter>
			<chapter number="2">
				<verse number="1">Pakupita ntsiku pang'ono, Yezu abwerera pontho ku Kafaranaumi. Penepo anthu abva kuti Yezu ali pa nyumba.</verse>
				<verse number="2">Na tenepo, anthu azinji agumanyikana kweneko, mbapacimwana kuoneka mbuto na pa nsuwo pene, Iye mbakhaapfundzisa fala ya Mulungu.</verse>
				<verse number="3">Amuna angasi abwera kuna Iye na nyampfutete m'bodzi mbakhatembetwa na amuna anai.</verse>
				<verse number="4">Mbwenye iwo akhacimwana pita na iye mpaka kufika kuna Yezu, na thangwi ya mwinji wa anthu. Na tenepo, akwira pa ntsoyi, mbafudza ku khundu ikhakhala Yezu, mbafungula benga mbanchitisa na penepo ntenda akhabweresa iwo pa khangala.</verse>
				<verse number="5">Yezu na kuona cikhulupiro cikhali na anthu awa, alonga kuna nyampfutete kuti: “Mwana wanga, madawi ako alekererwa.”</verse>
				<verse number="6">Penepo, anyakudziwisa a Mwambo anango akhakhala pantsi, pidabva iwo penepyo atoma kunyerezera muntima mwawo mbalonga tenepa:</verse>
				<verse number="7">“Thangwi yanji mamuna uyu asalonga tenepa? Iye asaxola Mulungu! Thangwi analekerera madawi ndi Mulungu basi, nkhabe munthu unango.”</verse>
				<verse number="8">Pa n'dzidzi ubodzi ene, Yezu adziwa n'kati mwace pikhanyerezera iwo, mbaapanga kuti: “Thangwi yanji imwe musanyerezera pinthu penepi m'mitima mwanu?</verse>
				<verse number="9">Ndi ninji pinakhonda kunentsa kulonga kuna nyampfutete: Madawi ako alekererwa, peno kumpanga kuti: Lamuka, kwata khangala yako, ndoko ku nyumba kwako?</verse>
				<verse number="10">Mbwenye toera mudziwe kuti Ine, Mwana wa Munthu ndina mphambvu za kulekerera madawi,” ampanga nyampfutete kuti:</verse>
				<verse number="11">“Lamuka, kwata khangala yako, ndoko ku nyumba kwako.”</verse>
				<verse number="12">Pa n'dzidzi ubodzi-bodzi iye alamuka, akwata khangala yace mbabuluka pyace, anthu onsene mbamuona. Onsene adzumatirwa na pidaona iwo, mbapasa mbiri Mulungu mbalonga kuti: “Cipo tidzati kupiona pinthu ninga ipi!”</verse>
				<verse number="13">Yezu abuluka pontho mbaenda ku gombe ya nyandza ya Galileya. Penepo mwinji wa anthu wanfendedzera, Iye mbatoma kuapfundzisa.</verse>
				<verse number="14">Pikhafamba Iye aona Levi, mwana wa Alufeu, akhali nawa pa mbuto ikhakumbuswa misonkho, mbampanga kuti: “Nditowere.” Iye alamuka, mbantowera.</verse>
				<verse number="15">Mukhadya Yezu na anyakupfundza ace ku nyumba kwa Levi, azinji anyakukumbusa misonkho na anyakudawa, akhadya na iwo pabodzi, thangwi mbazinji akhantowera.</verse>
				<verse number="16">Anyakudziwisa a Mwambo a nsoka wa ndale wa afarisi, pikhaona iwo kuti Yezu ali kudya pabodzi na “anyakudawa” pontho na anyakukumbusa misonkho, abvundzisa anyakupfundza a Yezu kuti: “Thangwi yanji Iye asadya, mbamwa pabodzi na anyakukumbusa misonkho pontho na anyakudawa?”</verse>
				<verse number="17">Yezu mudabva Iye penepyo aatawira kuti: “Angumi nkhabe kufuna nkondzi, mbwenye atenda ndiwo anafuna nkondzi. Ine sidabwera kudza kacemera akulungama tayu, mbwenye ndadzera anyakudawa toera achunyuke.”</verse>
				<verse number="18">Ntsiku inango anyakupfundza a Juwau Bhatixta na afarisi akhapimana cakudya. Penepo anthu anango aenda kabvundza Yezu kuti: “Ndi thangwi yanji anyakupfundza a Juwau na afarisi asaphembera mbapimana cakudya, mbwenye anu nkhabe?”</verse>
				<verse number="19">Yezu aatawira tenepa: “Pisacitika kuti adacemerwa ku phwandu ya banja apimane cakudya mwali wa mamuna mbali na iwo? Nkhabe citika.</verse>
				<verse number="20">Mbwenye zinafika ntsiku zinafuna kukwatirwa iwo mwali wa mamuna pakati pawo, ntsiku zenezi iwo anati apimane cakudya.</verse>
				<verse number="21">Nkhabe munthu anaikha cigamba ca nguwo ipsa pa nguwo yakale. Thangwi cigamba cipsa cinathimiza pandula nguwo yakale, benga mbikula.</verse>
				<verse number="22">Pontho nkhabe munthu anaikha vinyu ipsa m'pyombo pya nthembe zakale. Thangwi angacita penepyo, vinyu inaswa pyombo, mbibvungika vinyu na pyombo pyene. Mbwenye vinyu ipsa isatongwa kuti ikoyiwe m'pyombo pipsa.”</verse>
				<verse number="23">Ntsiku ibodzi ya Sabudu, Yezu akhapita na pakati pa munda wa tirigu. Mukhaenda iwo, anyakupfundza ace atoma kupuruza tirigu.</verse>
				<verse number="24">Mbwenye afarisi abvundzisa Yezu kuti: “Kodi ndi thangwi yanji anyakupfundza ako asacita pire pinakhondeswa kucita ntsiku ya Sabudu?”</verse>
				<verse number="25">Mbwenye Iye aatawira tenepa: “Kodi imwe cipo mudzati kuona pidalembwa na thangwi ya pidacita Dhavidhi na andzace mudabva iwo njala mbasowa cakudya?</verse>
				<verse number="26">Pa n'dzidzi ukhakhala Abhiyatari ninga nkulu wa anyantsembe, Dhavidhi apita N'nyumba ya Mulungu, mbadya mikate ya ntsembe pontho mbapasambo andzace. Mbwenye anatawirirwa kudya mikate eneyo mbanyantsembe basi.”</verse>
				<verse number="27">Yezu athimiza pontho na kuapanga tenepa: “Sabudu yacitwa na thangwi ya munthu, mbwenye munthu hadacitwa na thangwi ya Sabudu tayu.</verse>
				<verse number="28">Na tenepo, Ine, Mwana wa Munthu, ndine Mbuya mpaka na ntsiku ya Sabudu ene.”</verse>
			</chapter>
			<chapter number="3">
				<verse number="1">Yezu apita pontho n'nyumba ya kuphemberera. Mwenemu agumana mamuna m'bodzi wakulamala djanja.</verse>
				<verse number="2">Iwo akhamulang'anisa toera kumuona ngakhala anamuwangisa ntsiku ya Sabudu, kuti aone thangwi ya kupumpha nayo Yezu.</verse>
				<verse number="3">Penepo Yezu apanga mamuna nyakulamala djanja kuti: “Lamuka, bwera pano pakati.”</verse>
				<verse number="4">Buluka penepo aabvundza kuti: “Ndi ninji pinatawirirwa kucita ntsiku ya Sabudu? Kucita udidi peno kucita uipi? Kupulumusa munthu peno kumupha?” Mbwenye nkhabe m'bodzi adantawira.</verse>
				<verse number="5">Yezu alang'ana anthu akhali n'khundu mwace, na kuipirwa pontho na kutsukwala na thangwi ya kuuma kwawo mitima, mbampanga nyakulamala kuti: “Fungula djanja yako.” Iye afungula, djanja yawanga.</verse>
				<verse number="6">Na tenepo, afarisi abuluka mbatoma kubverana na anthu a nsoka wa mambo Herodhi, kusaka njira ya kupha nayo Yezu.</verse>
				<verse number="7">Yezu abuluka na anyakupfundza ace mbaenda ku nyandza, anthu azinji a ku Galileya mbakhantowera.</verse>
				<verse number="8">Na kubva pyonsene pikhacita Iye, anthu azinji a ku Djudeya, na a ku Djerusalema, na a ku Idhumeya, na a ku pisa pya ntunda unango wa nyandza ya Djorodani, na a m'pisa pya dhuzi na Tiru na Sidhoni, akhaenda kuna Iye.</verse>
				<verse number="9">Na thangwi ya mwinji wa anthu, Yezu apanga anyakupfundza ace kuti ansakire bote, toera akhonde kupfinyana na anthu.</verse>
				<verse number="10">Thangwi Iye akhawangisa anthu azinji. Na tenepo, atenda onsene akhabhomana kusaka kuti an'khuye.</verse>
				<verse number="11">Penepo, ale akhali na mizimu ya kuipa, angaona Yezu, akhan'gwera pa myendo pace mbamulambira mbakhakhuwa tenepa: “Imwe Mbuya ndimwe Mwana wa Mulungu.”</verse>
				<verse number="12">Mbwenye Yezu aikhondesa na mphambvu zonsene kuti ikhonde kumulonga.</verse>
				<verse number="13">Buluka penepo, Yezu akwira pa phiri mbacemera ale akhafuna iye. Iwo abwera dhuzi na Iye.</verse>
				<verse number="14">Na tenepo, Yezu asankhula amuna khumi na awiri, toera akhale na Iye na kuatuma kwenda mbamwaza Mphangwa Zadidi,</verse>
				<verse number="15">pontho toera akhale na mphambvu za kuthamangisa madimonyo.</verse>
				<verse number="16">Madzina awo mbawa: Simau, anacemerwa Pedhru,</verse>
				<verse number="17">Tiyago na Juwau, ana a Zebhedheu, iwo asadziwika na dzina ya Bhoanerijes, kweneko nkhubveka ana njazi.</verse>
				<verse number="18">Andereya, Filipi, Bhatolomeu, Mateu, Tomasi, Tiyago, mwana wa Alufeu, Tadheu, Simau, nyakukakamira mwambo wa Mulungu,</verse>
				<verse number="19">na Djuda Xikariyoti, ule adasandukira Yezu.</verse>
				<verse number="20">Na tenepo, Yezu apita n'nyumba, mwinji wa anthu mbugumanyikana pontho penepo, Iye na anyakupfundza ace mbakhacimwana na kudya kwene.</verse>
				<verse number="21">Abale ace Yezu pidabva iwo penepyo, aenda kuti akam'phate adze na Iye na mphambvu. Thangwi anthu anango akhalonga kuti: “Yezu ana nsala.”</verse>
				<verse number="22">Anyakudziwisa a Mwambo akhadabuluka ku Djerusalema, akhalonga kuti: “Yezu ana Bhelizebhu nkulu wa madimonyo. Ndiye nkulu unowu wa madimonyo anampasa mphambvu za kuthamangisa madimonyo.”</verse>
				<verse number="23">Na tenepo, Yezu acemera anthu onsene mbaapanga na misanje kuti: “Kodi Sathani anathamangisika ekha ene?</verse>
				<verse number="24">Umambo ungagawika okha-okha, unamalisira kufudzika.</verse>
				<verse number="25">Mudzi ungagawika okha-okha, mudzi unowu unamalisira kufudzikambo.</verse>
				<verse number="26">Sathani angakanana ekha ene mbagawika, nkhabe kudza kaoneka, mbwenye anafudzika.</verse>
				<verse number="27">Nkhabe munthu anaphweta nyumba ya ndzace wa mphambvu toera kum'bera pinthu pyace, pakutoma mbadzati kum'manga. Angamala, anakwanisa kum'bera n'nyumba mwace.</verse>
				<verse number="28">Ndimo mwene Ine ndisakupangani kuti kudawa na kuxola kunacita ana anthu kuna Mulungu, kusakwanisika kulekererwa,</verse>
				<verse number="29">mbwenye ule anaxola Nzimu Wakucena, cipo anadza kalekererwa. Thangwi madawi enewa mba kwenda na kwenda.”</verse>
				<verse number="30">Yezu alonga ipi thangwi iwo akhalonga kuti: “Iye ana nzimu wa kuipa.”</verse>
				<verse number="31">Na tenepo, afika mai wace na abale ace Yezu. Iwo akhala kunja, mbancemeresa.</verse>
				<verse number="32">Akhalipo anthu azinji akhakhala pantsi n'khundu mwa Yezu. Penepo anango ampanga kuti: “Lang'anani, mai wako na abale ako ali kunja uku, asakusakani.”</verse>
				<verse number="33">Yezu abvundzisa tenepa: “Mbani mai wanga, pontho mbani abale anga?”</verse>
				<verse number="34">Penepo Yezu alang'ana anthu akhakhala pantsi n'khundu mwace, mbalonga tenepa: “Awa ndiwo mai wanga na abale anga.</verse>
				<verse number="35">Thangwi ule anacita kufuna kwa Mulungu, unowu ndiye m'bale wanga wa mamuna, mwana-nkazi wanga na mai wanga.”</verse>
			</chapter>
			<chapter number="4">
				<verse number="1">Yezu atoma pontho kupfundzisa m'mbale mwa gombe. Penepo, wagumanyikana mwinji ukulu wa anthu n'khundu mwace. Iye apakira m'bote, akhala pantsi, mbafedza kutali pang'ono na gombe. Bote ikhakhala nyandza, mbwenye mbumba yonsene ikhakhala pa gombe.</verse>
				<verse number="2">Iye akhaapfundzisa na misanje pinthu pizinji, mbakhalonga tenepa:</verse>
				<verse number="3">“Bveserani! Mamuna m'bodzi abuluka kwenda kawaza mbeu.</verse>
				<verse number="4">Mukhawaza iye, mbeu zinango zagwa n'khundu mwa njira. Na tenepo, zabwera mbalame mbamala kuzidzonkhona.</verse>
				<verse number="5">Khundu inango ya mbeu yagwa pa mbuto ya myala, pakhagumanika mataka pang'ono basi. Penepo mbeu yamera na mwansanga thangwi mataka akhadacepa.</verse>
				<verse number="6">Mbwenye na kupisa kwa dzuwa, umera wamala kupya mbuuma na thangwi ya kusowa michici.</verse>
				<verse number="7">Khundu inango ya mbeu yagwa pa minga. Minga yakula, mbeu mbizicimwana kufantsa. Na tenepo, zacimwana kubala misapu.</verse>
				<verse number="8">Mbwenye mbeu inango yagwa pa mataka adidi. Iyo yamera mbikula mbibala misapu makumatatu, makumatanthatu mpaka kufika dzana pa mbeu ibodzi.”</verse>
				<verse number="9">Yezu athimiza na kulonga tenepa: “Ule ana makutu a kubva, mbabve!”</verse>
				<verse number="10">Pidasala Iye ekha, anyakupfundza khumi na awiri, pabodzi na anthu anango akhali n'khundu mwace, am'phemba kuti aapange usalonganji nsanje unowu.</verse>
				<verse number="11">Yezu aatawira tenepa: “Kuli imwe, mwapaswa kudziwa pyakubisala pya Umambo wa Mulungu, mbwenye kuli anthu a kunja pyonsene anapipfundziswa na misanje.</verse>
				<verse number="12">Toera kuti: ‘kuona mbaona, mbakhonda kudzindikira. Kubva mbabva, mbakhonda kupibvesesa. Pontho toera akhonde kuzungunuka kuna Mulungu, Iye mbaalekerera kudawa kwawo.’ ”</verse>
				<verse number="13">Na tenepo, Yezu aabvundza kuti: “Ngakhala imwe nkhabe kuubvesa nsanje uyu, misanje inango munaibvesesa tani?</verse>
				<verse number="14">Nyakubzala, asabzala fala ya Mulungu.</verse>
				<verse number="15">Mbeu zidagwa m'mbale mwa njira, ndi ale adabva fala, mbwenye na mwansanga asabwera Sathani mbabulusa fala ikhadabzalwa n'kati mwa iwo.</verse>
				<verse number="16">Anthu anango alandana na mbeu idagwa pa mataka a myala. Angaibva fala asaitambiriratu na kukomerwa.</verse>
				<verse number="17">Mbwenye asakhala n'dzidzi pang'ono, thangwi nkhabe michici. Na tenepo, nyatwa zingaagwera, peno angachingwa na thangwi ya fala ya Mulungu, asaisiyeratu.</verse>
				<verse number="18">Anangombo alandana na mbeu idagwa pakati pa minga. Iwo asabva fala ya Mulungu,</verse>
				<verse number="19">mbwenye na kukula kwa pinthu pya kunyerezera pya padziko ino, na pya mpfuma, na pinango pizinji pya kusirira, penepyo pisacita kuti fala ya Mulungu ikhonde kufantsa pontho ikhonde kubala misapu.</verse>
				<verse number="20">Pontho anthu anango alandana na mbeu idagwa pa mataka adidi. Asabva fala ya Mulungu, mbaitawira, mbabala misapu inango makumatatu, inango makumatanthatu, mpaka kufika dzana, pa mbeu ibodzi.”</verse>
				<verse number="21">Yezu athimiza na kuapfundzisa pontho tenepa: “Alipo munthu anagasa nyale mbaigudumira na citundu peno mbaiyikha pantsi pa talimba? Nkhabe citika. Mbwenye asaiyikha pakweca toera imwinikire pyadidi.</verse>
				<verse number="22">Thangwi pyonsene pidabisala pinati pioneke. Pontho na pire pyonsene pinacitwa n'cibiso-biso pinati pidziwike.</verse>
				<verse number="23">Ana makutu a kubva, mbabve.”</verse>
				<verse number="24">Yezu athimiza pontho mbalonga tenepa: “Bvesesani mwadidi pire pinabva imwe! Na n'dida ubodzi-bodzi unapimira imwe andzanu, munadza kapimirwambo na n'dida unowu, pontho mbamuthimizirwa pinango.</verse>
				<verse number="25">Thangwi ule anapyo, anati apaswe pontho pinango. Mbwenye ule adapisowa, anapokoserwa na pire pyene pina iye!”</verse>
				<verse number="26">Yezu alonga pontho kuti: “Umambo wa Mulungu walandana na mamuna m'bodzi anawaza mbeu m'munda.</verse>
				<verse number="27">Munthu, na masiku peno na masikati, asagona peno ali m'maso, asacimwana kudziwa kumera na kukula kunacita mbeu.</verse>
				<verse number="28">Thangwi ndiwo mataka okha ene anapasa misapu. Pakutoma asabuluka masamba, thimize asathumburuka, pakumalisa asabala ngala ya kudzala na mbeu.</verse>
				<verse number="29">Mbeu zingatokota munthu asazibvuniratu, thangwi wafika n'dzidzi wa kubvuna.”</verse>
				<verse number="30">Yezu athimiza na kulonga tenepa: “Tinaulandanisa nanji Umambo wa Mulungu? Peno tinausangiza na nsanje wanji?</verse>
				<verse number="31">Walandana na mbeu inacemerwa muxtarda, mbeu ing'ono kakamwe kupiringana mbeu zonsene zinabzaliwa pa mataka.</verse>
				<verse number="32">Mbwenye ingabzaliwa isamera mbikula, mbivata kupiringana miti inango. Pontho isakhala na nthawi zikulu kakamwe, mbalame mbazikwanisa kumanga ntsandza mwenemu.”</verse>
				<verse number="33">Na tenepo, Yezu akhaapfundzisa fala ya Mulungu na misanje mizinji ninga iyi, ikhakwanisa iwo kubva.</verse>
				<verse number="34">Nkhabe cikhaapanga Iye mbakhonda kulonga na misanje, mbwenye angakhala ekha ene na anyakupfundza ace, akhaachululira pyonsenene.</verse>
				<verse number="35">Ntsiku eneyo, mukhadoka dzuwa, Yezu apanga anyakupfundza ace kuti: “Tiwambukeni tiyende ntunda unango wa nyandza.”</verse>
				<verse number="36">Na tenepo, iwo aisiya mbumba, mbapakira m'bote mukhakhala Yezu mbaenda na Iye. Penepo mabote anango mbakhantowerambo.</verse>
				<verse number="37">Penepo caoneka conzi cikulu ca mphepo, mabimbi mbakhamenya bote, iyo mbikhatoma dzala na madzi.</verse>
				<verse number="38">Yezu akhagona pyace n'nduli mwa bote mbakhatsamira nsago. Anyakupfundza ace amulamusa mbampanga tenepa: “Mpfundzisi, imwe nkhabe kutitsalakana kuti tiri kufa?”</verse>
				<verse number="39">Iye alamuka mbaipwekera mphepo mbalonga kuna nyandza kuti: “Matama! Pfulika” Penepo mphepo yamatama, pontho pyonsene mbapimatamiratu.</verse>
				<verse number="40">Penepo Yezu abvundza anyakupfundza ace kuti: “Thangwi yanji imwe musagopa tenepa? Na lero mudzati kukhala na cikhulupiro?”</verse>
				<verse number="41">Iwo akhagopa pikulu pyene mbakhalonga okha-okha tenepa: “Mbani unowu anafikira kubverwa na mphepo na mabimbi ene?”</verse>
			</chapter>
			<chapter number="5">
				<verse number="1">Buluka penepo, Yezu na anyakupfundza ace afika ntunda unango wa nyandza ya Galileya, ku cisa ca Djeraza.</verse>
				<verse number="2">Pa n'dzidzi unowu udachita Iye m'bote, abulukirambo na m'masiye mamuna m'bodzi akhali na mizimu ya kuipa, mbakhabwera kuna Yezu.</verse>
				<verse number="3">Mamuna uyu akhagona n'zinthumbi, pontho nkhabe munthu akhankoza kum'phata peno kum'manga na unyolo.</verse>
				<verse number="4">Thangwi akhaphatiwa kazinji kene, mbakhamangwa na unyolo myendo na mikono ene. Mbwenye iye akhathumula basi pyonsene. Na tenepo, nkhabe munthu akhakwanisa kunkunda.</verse>
				<verse number="5">Ntsiku zonsene, masiku na masikati akhafamba mbakhuwa n'zinthumbi na m'mapiri, mbakhaphekeka ekha na myala.</verse>
				<verse number="6">Penepo iye na kuona Yezu na kutali, an'thamangira mban'godamira,</verse>
				<verse number="7">mbakhuwa tenepa: “Yezu, Mwana wa Mulungu wa kudzulu kakamwe, musafunanji na ine? Ndisaphemba na dzina ya Mulungu kuti mukhonde kundithabusa.”</verse>
				<verse number="8">Penepyo, ndi thangwi Yezu akhadampanga kuti: “Buluka muna munthu uyu, iwe nzimu wa kuipa!”</verse>
				<verse number="9">Pontho Yezu am'bvundza kuti: “Kodi iwe dzina yako ndiwe ani?” Iye atawira kuti: “Dzina yanga ndine Lejiyau. thangwi ndife azinji.”</verse>
				<verse number="10">Na tenepo, iye akhathimiza basi na kudembetera kuna Yezu kuti akhonde kuithamangisa pa cisa ceneci.</verse>
				<verse number="11">Cifupi na penepo, ukhalipo nkumbi ukulu wa nkhumba mbukhasodza pa phiri.</verse>
				<verse number="12">Madimonyo adembetera kuna Yezu kuti: “Tisiyeni pyathu tikhapite muna nkhumba.”</verse>
				<verse number="13">Yezu aatawirisa. Na tenepo, mizimu ya kuipa yabuluka muna munthu, mbipita mu nkumbi wa nkhumba. Nkumbi unowu ukhathamangira ku pikwi piwiri, izo zanumpha pa nkhomole mbazigwa n'nyandza, mbazimala kufa m'madzi.</verse>
				<verse number="14">Akumbidzi a nkhumba athawa, mbaenda mbamwaza mphangwa zenezi mu nzinda na m'pisa. Anthu azinji aenda kaona ninji pikhadacitika.</verse>
				<verse number="15">Mudafika iwo dhuzi na Yezu, aona mamuna unowu akhakhala na mizimu mizinji ya kuipa, mbali nawa, amala bvala nguwo pontho mbali na ndzeru zace za kubaliwa. Iwo mbakhadzadzamira na kugopa.</verse>
				<verse number="16">Ale akhali penepo, alonga kuna mbumba, pire pikhadacitika kuna mamuna akhali na mizimu ya kuipa, pontho na pidacitika kuna nkumbi wa nkhumba.</verse>
				<verse number="17">Na tenepo, anthu atoma kum'phemba Yezu kuti abuluke pa cisa ceneci.</verse>
				<verse number="18">N'dzidzi ukhapakira Yezu m'bote, abwera mamuna ule akhakhala na mizimu ya kuipa, kudza kaphemba Yezu kuti aende na iye pabodzi.</verse>
				<verse number="19">Mbwenye Yezu akhonda, mbampanga kuti: “Ndoko kwanu. Ndoko kapange abale ako pinthu pyonsene pidakucitira Mbuya, na ntsisi zidakubvera Iye.”</verse>
				<verse number="20">Na tenepo, mamuna abuluka mbaenda ku Dhekapoli, mbalonga pire pyonsene pikhadancitira Yezu. Penepo anthu onsene adzumatirwa napyo.</verse>
				<verse number="21">Yezu abwerera pontho na bote kwenda ntunda unango wa nyandza. Penepo anthu azinji atoma kugumanyikana pontho n'khundu mwace, pa gombe.</verse>
				<verse number="22">Na tenepo, mamuna m'bodzi anacemerwa Djairo, m'bodzi wa atsogoleri a nyumba ya kuphemberera, pidaona iye Yezu, an'godamira pa myendo pace,</verse>
				<verse number="23">mbam'phemba na kudembetera, mbalonga kuti: “Mwana wanga wankazi ali kufa. Bwerani mudze kamuikhe manja toera awange, pontho apulumuke.”</verse>
				<verse number="24">Penepo Yezu aenda na iye. Mwinji wa anthu ukhantowerera mbakhapfinyana na Iye.</verse>
				<verse number="25">Penepo akhalipo nkazi m'bodzi akhathabuka na utenda wakubuluka ciropa, pa pyaka khumi na piwiri.</verse>
				<verse number="26">Iye aona nyatwa ikulu mbakhakodziwa na akondzi azinji, mbabvunga pyonsene pikhali na iye, mbwenye pa mbuto yakucita mbwenye, nthenda yace ikhatekereratu kakamwe.</verse>
				<verse number="27">Nkazi na kubva mbiri ya Yezu, abwera na kunduli kwace, pakati pa mwinji wa anthu, afendedzera mban'khuya nguwo zace.</verse>
				<verse number="28">Thangwi iye akhalonga ekha ene kuti: “Male ndingakwanisa kun'khuya nguwo zace basi, ndinawanga.”</verse>
				<verse number="29">Pa n'dzidzi ubodzi ene, ciropa casiya kubuluka. Penepo iye abvadi kuti nthenda yawanga m'manungo mwace.</verse>
				<verse number="30">Penepo pene, Yezu abva kuti mphambvu zace zapunguka muna Iye. Na tenepo, Iye azungunuka kuna mbumba, mbabvundzisa kuti: “Mbani adakhuya nguwo zanga?”</verse>
				<verse number="31">Anyakupfundza ace antawira mbalonga kuti: “Imwe musaona kuti mbumba yonsene iyi isapfinyana na imwe. Musabvundza pyanu tenepa kuti: ‘Mbani adandikhuya?’ ”</verse>
				<verse number="32">Mbwenye Yezu akhalang'anisa basi n'khundu mwace, toera aone mbani akhadan'khuya.</verse>
				<verse number="33">Na tenepo, nkazi na kudzindikira pyonsene pidacitika kuna iye, agwa pa myendo pa Yezu, mbakhatetemera na kugopa, mbalonga pyonsene pya ndimo mwene.</verse>
				<verse number="34">Penepo Yezu ampanga kuti: “Mwana wanga, kukhulupira kwako kwakuwangisa! Ndoko na ntendere, nyatwa yako mbimale.”</verse>
				<verse number="35">Yezu mbadzati kumala kulonga, afika anthu anango a pa nyumba ya Djairo, n'tsogoleri wa nyumba ya kuphemberera, mbampanga kuti: “Mwana wanu wankazi afa. Lekani kunsanyabve Mpfundzisi.”</verse>
				<verse number="36">Mbwenye Yezu akhonda kutsalakana pyonsene ipi, mbampanga Djairo kuti: “Leka gopa. Khulupira basi.”</verse>
				<verse number="37">Penepo, Yezu abuluka na Pedhru na amuna awiri muubale mwawo, anacemerwa Tiyago na Juwau, mbakhondesa kuperekerwa na anthu anango.</verse>
				<verse number="38">Pidafika iwo pa nyumba ya n'tsogoleri wa nyumba ya kuphemberera, agumana mwinji wa anthu mbukhakhuwa na kulira.</verse>
				<verse number="39">Yezu apita n'nyumba, mbabvundza anthu akhali mwenemu kuti: “N'khuwo unowu na ciriro ceneci nchanji? Ntsikana hadafa tayu, mbwenye ali kugona.”</verse>
				<verse number="40">Mbwenye onsene atoma kunseka. Penepo Iye aabulusisa anthu onsene akhali n'nyumba, mbapita Iye basi, na anyakupfundza ace atatu, na baba wace na mai wace mwana, mpaka ku mbuto kukhakhala mwana.</verse>
				<verse number="41">Yezu amphata nkono wace, mbampanga kuti: “Talita kumi!” Uku ndiko kubveka kuti: “Ntsikana, Ine ndisakupanga, lamuka!”</verse>
				<verse number="42">Penepo pene, ntsikana akhakhala na pyaka khumi na piwiri pyakubalwa, alamukiratu mbafamba. Anthu onsene adzumatirwa napyo pikulu kakamwe.</verse>
				<verse number="43">Mbwenye Yezu aapanga kuti akhonde kupanga munthu penepyo. Buluka penepo aapanga kuti ampase mwana cakudya.</verse>
			</chapter>
			<chapter number="6">
				<verse number="1">Yezu na anyakupfundza ace abuluka penepo mbaenda ku nzinda udabalwa Iye.</verse>
				<verse number="2">Pakufika ntsiku ya Sabudu, Yezu atoma kupfundzisa mu nyumba ya kuphemberera. Azinji anthu akham'bvesera pikhapfundzisa Iye, akhadzuma mbakhalonga kuti: “Pyabuluka kupi pyonsene ipi? Apaswa na ani udziwisi unowu? Asacita tani pirengo penepyo?</verse>
				<verse number="3">Kodi siye unowu tayu karipintero mwana wa Mariya? Pontho abale ace aamuna siwo ale anacemerwa Tiyago, Zuze, Djuda na Simau? Anaakazi ace siwo ale anakhala na ife kuno tayu?” Na tenepo, iwo akhaipirwa na thangwi yace.</verse>
				<verse number="4">Mbwenye Yezu aapanga kuti: “Mporofeta asalemebza mbuto zonsene. Mbwenye nkhabe kulemebza ku dziko kwace, pakati pa abale ace na pa nyumba pace.”</verse>
				<verse number="5">Na tenepo, Yezu akhakhonda kucita pirengo ku Nazareti. Mbwenye akhatawira kuwangisa atenda anango na kuaikha manja basi.</verse>
				<verse number="6">Yezu adzumatirwa na iwo na thangwi ya kukhonda kutawira kwawo. Na tenepo, anyerezera pyace kwenda kapfundzisa anthu anango a n'khundu.</verse>
				<verse number="7">Yezu acemera anyakupfundza ace khumi na awiri, mbaatuma awiri-awiri, pontho na kuapasa mphambvu za kuthamangisa mizimu ya kuipa.</verse>
				<verse number="8">Penepo Yezu aapanga kuti: “Pa ulendo wanu kwatani mpsimbo basi. Lekani kukwata nkate, malikofa peno kobiri n'cunu mwanu.</verse>
				<verse number="9">Bvalani ntsapato zanu, mbwenye lekani kukwata nguwo inango pa khundu.</verse>
				<verse number="10">Mungapita n'nyumba, khalani mwenemu mpaka buluka kwanu.</verse>
				<verse number="11">Mungakhonda kutambirwa peno kubverwa na anthu, mungabuluka mwenemu, gubudzani pfumbi ya manyalo anu, ninga cidzindikiro ca kuapangisa kuti pidacita iwo mphyakuipa.”</verse>
				<verse number="12">Na tenepo, anyakupfundza a Yezu abuluka, mbaenda mbalonga kuna anthu kuti achunyuke kudawa kwawo.</verse>
				<verse number="13">Akhabulusa madimonyo azinji, akhawangisa atenda azinji na kuadzodza mafuta.</verse>
				<verse number="14">Pyonsene ipyo pyafika m'makutu mwa mambo Herodhi, thangwi dzina ya Yezu ikhadziwika monsene. Anthu anango akhalonga kuti: “Juwau Bhatixta alamuka pa kufa. Na thangwi eneyo, zisaoneka muna iye mphambvu za kucita pirengo.”</verse>
				<verse number="15">Anango akhalonga kuti ndi Eliya. Anangombo akhalonga kuti ndi mporofeta, ninga m'bodzi wa maporofeta akale.</verse>
				<verse number="16">Mbwenye Herodhi mudabva iye pyonsene ipi, alonga kuti: “Ndimo mwene, uyu ndiyedi Juwau Bhatixta, ule akhadagwandisa ine nsolo. Alamuka pa kufa.”</verse>
				<verse number="17">Thangwi Herodhi akhadam'mangisadi Juwau Bhatixta mbamuikhisa n'kaidi. Penepyo apicita na thangwi ya Herodhiya, nkazi wa m'bale wace Herodhi, anacemerwa Filipi. Iye Herodhi akhadankwata mbakhala nkazi wace.</verse>
				<verse number="18">Na thangwi eneyo, Juwau Bhatixta akhadampanga Herodhi kuti: “Mwambo nkhabe kutawirisa tayu kuti ucite banja na nkazi wa m'bale wako.”</verse>
				<verse number="19">Na tenepo, iye Herodhiya, atoma kupitirwa na nyongo na Juwau Bhatixta, mbakhafuna kum'phesa, mbwenye akhapicimwana.</verse>
				<verse number="20">Thangwi iye Herodhi akhagopa Juwau Bhatixta, pontho akham'bvunulira, na kudziwa kuti Juwau akhali munthu wakulungama pontho wakucena. Na tenepo, Herodhi pikhamubva iye mbalonga, akhadzudzumika napyo, mbwenye akhakomerwa basi na kumubva.</verse>
				<verse number="21">Ntsiku idacita Herodhi caka, acita phwandu ikulu kakamwe mbacemeresa akulu-akulu a utongi, na akulu a anyankhondo, na amambo a ku dziko ya Galileya. Penepo Herodhiya, nkazi wace Herodhi aona njira ya kupita nayo.</verse>
				<verse number="22">Mudapita n'thando mwana wace Herodhiya wankazi mbabvina pikulu kakamwe, atsandzaisa Herodhi, na akulu onsene akhali penepo. Mambo ampanga ntsikana kuti: “Phemba pinafuna iwe, ine ndinakupasa.”</verse>
				<verse number="23">Na tenepo, Herodhi alonga pontho na kudumbira kuti: “Ndinakupasa pyonsene pinandiphemba iwe, na phindi ene ya dziko yanga ungapifuna.”</verse>
				<verse number="24">Mwana ntsikana abuluka mbaenda kabvundza mai wace kuti: “Ndina phemba anji?” Mai wace antawira kuti: “Phemba nsolo wa Juwau Bhatixta.”</verse>
				<verse number="25">Na tenepo, ntsikana abwera na mwansanga mbaenda kuna mambo Herodhi mbaphemba kuti: “Ndisafuna kuti mundipase cincino pano, nsolo wa Juwau Bhatixta, m'mbale.”</verse>
				<verse number="26">Penepo mambo atsukwala napyo pikulu. Mbwenye na thangwi ya kudumbira kudacita iye, pontho na anthu akhali na iye pa phwandu, acimwana kun'khondera.</verse>
				<verse number="27">Na tenepo, mambo atuma nyankhondo wace na mwansanga toera am'bweresere nsolo wa Juwau. Penepo nyankhondo alamuka mbaenda kagwanda nsolo wa Juwau n'kaidi,</verse>
				<verse number="28">mbauikha m'mbale mbaupasa ntsikana, iye mbaendambo kapasa mai wace.</verse>
				<verse number="29">Anyakupfundza a Juwau na kubva mphangwa zenezi, abwera mbakwata manungo a nyakwenda mbaaikha n'nthumbi.</verse>
				<verse number="30">Apoxtolo a Yezu abwerera mbaenda kampanga Yezu pyonsene pidacita iwo na pidapfundzisa iwo.</verse>
				<verse number="31">Penepo pakhagumanika anthu azinji. Awa akhafika awa akhaenda, iwo mbakhasowa na n'dzidzi ene wa kudya. Na tenepo, Iye aapanga kuti: “Tendeni pa khundu, pathu tekha, tikhapume pang'ono.”</verse>
				<verse number="32">Penepo, iwo abuluka onsene mbakwira m'bote mbaenda pa mbuto ibodzi, yawo okha.</verse>
				<verse number="33">Mbwenye anthu azinji aaona kubuluka kwawo, mbaadzindikira kuti ndiwo. Na tenepo, anthu abuluka m'mizinda yonsene mbaenda mbathamanga na myendo mpaka pa mbuto eneyo, anyakupfundza a Yezu mbadzati kufika kweneko.</verse>
				<verse number="34">Pakuchita m'bote, Yezu aona mwinji wa anthu, mbaabvera ntsisi, thangwi akhakhala ninga mabira akusoweka nkumbidzi. Na tenepo, atoma kuapfundzisa pinthu pizinji.</verse>
				<verse number="35">Pikhadoka dzuwa, anyakupfundza ace anfendedzera mbalonga tenepa: “Dzuwa iri kudoka, pontho, muno ndi n'thando.</verse>
				<verse number="36">Apangeni anthu awa kuti aende pyawo m'pisa na mbuto zinango za padhuzi, aende kagule pyakudya.”</verse>
				<verse number="37">Mbwenye Yezu atawira kuti: “Apaseni imwe cakudya toera adye.” Mphapo anyakupfundza ace antawira kuti: “Toera kugula mikate inakwana kuli anthu onsene awa, tisafunika tikhale na madzana mawiri a kobiri ya parata. ”</verse>
				<verse number="38">Penepo Yezu aapanga kuti: “Ndokoni mukhaone, muna mikate mingasi?” Iwo aenda kaona mbantawira kuti: “Ife tina mikate mixanu, na nyama ziwiri za m'madzi.”</verse>
				<verse number="39">Na tenepo, Yezu apanga mbumba kuti ikhale pantsi nsoka-nsoka, pa tsanga ya cimbanjiri.</verse>
				<verse number="40">Penepo onsene akhala pantsi mbagumanyana misoka ya makumaxanu ya anthu, inango ya dzana ya anthu.</verse>
				<verse number="41">Pakumala, Yezu akwata mikate mixanu na nyama ziwiri za m'madzi, alang'ana kudzulu mbapereka takhuta kuna Mulungu mbaimenya-menya. Buluka penepo, aipasa anyakupfundza ace toera iwo aigawize mbumba. Pontho akwata nyama ziwiri za m'madzi mbazigawirambo anthu onsene.</verse>
				<verse number="42">Onsene adya mbakhuta.</verse>
				<verse number="43">Pakumala, anyakupfundza alokotera mapindi adasala a mikate na a nyama za m'madzi, mbadzaza na iwo pitundu khumi na piwiri.</verse>
				<verse number="44">Nsoka udadya ukhali wa pikwi pixanu (5.000) pya amuna.</verse>
				<verse number="45">Na mwansanga, Yezu apanga anyakupfundza ace kuti apakire m'bote, atsogole aende ku dziko ya Bhetisaidha, Iye mbasala na panganizana na mbumba.</verse>
				<verse number="46">Pidamala Iye kupanga mbumba kuti iyende pyayo, akwira pa phiri kwenda kaphembera.</verse>
				<verse number="47">Pakudoka dzuwa, bote ikhagumanika pakati pa nyandza, mbwenye Yezu akhakhala ekha ene pa ntunda.</verse>
				<verse number="48">Mangwana mwace, m'bambakuca, Yezu aona kuti anyakupfundza ace aneta na kucapa, thangwi akhaenda kukhabuluka mphepo. Na tenepo, Yezu aenda kuna iwo mbakhafamba padzulu pa madzi, mbacita ninga asafuna kuapitirira.</verse>
				<verse number="49">Iwo na kumuona mbakhafamba padzulu pa madzi, akhanyerezera kuti ndi nzukwa, mbatoma kukhuwa.</verse>
				<verse number="50">Thangwi onsene akhadamuona atutumuka napyo. Mbwenye pa n'dzidzi ubodzi-bodzi Yezu aapanga kuti: “Khalani na cipapu! Ndine pano! Lekani kugopa!”</verse>
				<verse number="51">Penepo Yezu apakira m'bote mbakhala pabodzi na anyakupfundza ace, mphepo mbimatama. Na tenepo, anyakupfundza onsene adzumatirwa napyo mbamala ndzeru.</verse>
				<verse number="52">Thangwi cirengo ca mikate hakhadzati kucibvesesa. Pontho mitima yawo ikhadauma.</verse>
				<verse number="53">Pidawambuka iwo ntunda unango wa nyandza, afika pa cisa ca Djenezareti, penepo atsamisa bote yawo pa gombe mbaimangira.</verse>
				<verse number="54">Pidabuluka iwo m'bote, penepo pene anthu an'dzindikira Yezu.</verse>
				<verse number="55">Na tenepo, iwo abuluka mbaenda mbafamba n'cisa cire consene, mbakhadzesa atenda awo m'makha, mbakhaakwata mbaenda na iwo m'mbuto zikhabva iwo kuti Yezu ali kweneku.</verse>
				<verse number="56">Mbuto zonsene zikhafamba Yezu, kutomera m'mizinda, peno m'pisa peno m'minda, anthu onsene akhadzesa atenda mphambano, mbakhaphemba Yezu kuti aasiye akhuye n'khundu mwa nguwo yace basi. Na tenepo, onsene akhan'khuya, akhawangiswa.</verse>
			</chapter>
			<chapter number="7">
				<verse number="1">Ntsiku inango, afarisi na anyakudziwisa a Mwambo anango akhabuluka ku Djerusalema, agumanyikana pabodzi pene na Yezu.</verse>
				<verse number="2">Iwo aona anyakupfundza anango a Yezu mbakhadya na manja akuswipa. Uku nkhubveka, mbadzati kusamba manja.</verse>
				<verse number="3">(Thangwi madjuda onsene na afarisi, nkhabe kudya mbadzati kusamba pyadidi manja, toera kutoweza mwambo udapfundziswa iwo na a mbuya awo.</verse>
				<verse number="4">Na tenepo, angabuluka ku nsika nkhabe kudya mbadzati samba. Pontho asatoweza mitemo inango mizinji ninga, kutsukwa kwa makhomico, milinga, na pyombo pinango pya nkuwa na matalimba.)</verse>
				<verse number="5">Na tenepo, afarisi na anyakudziwisa a Mwambo abvundzisa Yezu kuti: “Thangwi yanji anyakupfundza ako nkhabe kutoweza mitemo ya a mbuya athu, mbadya mbakhonda samba manja?”</verse>
				<verse number="6">Yezu aatawira tenepa: “Ndimo mwene pidalonga mporofeta Izaya na thangwi ya imwe anyauthambi, mbalemba kuti: ‘Mbumba iyi isandisimba na milomo yawo, mbwenye mitima yawo iri kutali na ine.</verse>
				<verse number="7">Iwo asandilambira pa pezi. Thangwi asapfundzisa mitemo yakucitwa na anthu.’</verse>
				<verse number="8">Imwe musapwaza matongero a Mulungu mbamutoweza myambo ya anthu.”</verse>
				<verse number="9">Yezu alonga pontho tenepa: “Imwe kazinji kene musakoza kusiya pang'ono matongero a Mulungu, toera kutoweza myambo yanu inapfundzisa imwe.</verse>
				<verse number="10">Thangwi Mozesi alonga tenepa: ‘Lemedza baba wako na mai wako,’ pontho ‘Ule anakhonda kulemedza baba wace peno mai wace, anatongwa kuphiwa.’</verse>
				<verse number="11">Mbwenye imwe musalonga kuti munthu angalonga kuna mai wace peno baba wace kuti: ‘Pinthu pikhafuna imwe kutambira na ine mphya Korobhani,’ korobhani nkhubveka, ndi ntsembe ya Mulungu,</verse>
				<verse number="12">munthu unowu imwe musan'khondesa kuti aleke kucitabve pinatongwa iye kucitira baba wace na mai wace.</verse>
				<verse number="13">Tenepa, imwe musafudza fala ya Mulungu, mbamuicinja na mitemo yanu, idacita imwe. Pontho musacita pinthu pizinji pinango pyakulandana na penepyo.”</verse>
				<verse number="14">Yezu aucemera pontho mwinji wa anthu mbaupanga tenepa: “Bveserani monsene mupiyikhe m'makutu pire pyonsene pinafuna kukupangani Ine kuti:</verse>
				<verse number="15">Pyonsene pinabuluka kunja mbapipita muna munthu nkhabe ‘kunswipisa’. Mbwenye cire cinabuluka muntima, ceneco ndico ‘cinaswipisa’ munthu.</verse>
				<verse number="16">Ana makutu a kubva, mbabve!”</verse>
				<verse number="17">Yezu mudamwazana iye na mbumba, apita n'nyumba, anyakupfundza ace mbam'bvundza kuti usalongeranji nsanje unowu.</verse>
				<verse number="18">Iye aapanga tenepa: “Na imwe ene mudapibvesesambo tayu? Kodi imwe nkhabe kupidziwa kuti pyonsene pinabuluka kunja mbapipita muna munthu nkhabe ‘kunswipisa’?”</verse>
				<verse number="19">Thangwi penepyo nkhabe pita muntima, mbwenye pisaenda n'cifu pingamala mbapibuluka kunja. Na mafala awa, Yezu akhapangisa kuti pyakudya pyonsene pya ceneswa.</verse>
				<verse number="20">Iye athimiza pontho kulonga tenepa: “Cinabuluka muna munthu ndico ‘cinanswipisa’.</verse>
				<verse number="21">Thangwi muntima mwa munthu ndimo munabuluka manyerezero a kuipa, ulukwali, umbava, upandu, upombo,</verse>
				<verse number="22">kusirira, kuipa ntima, uthambi, bibvu, pseda, kupikuza, kuzuda na kusoweka ndzeru.</verse>
				<verse number="23">Pyonsene ipi pyakuipa pisabuluka muntima mwa munthu. Penepyo ndipyo pinaswipisa munthu.”</verse>
				<verse number="24">Yezu abuluka, mbaenda m'pisa pya dhuzi na nzinda wa Tiru na wa Sidhoni. Iye hakhafuna tayu kuti anthu an'dziwe kuna Iye. Na tenepo, apita n'nyumba, mbwenye acimwana kubisala n'dzidzi ukulu ene.</verse>
				<verse number="25">Nkazi m'bodzi, akhali na mwana wace wankazi akhali na nzimu wa kuipa, na kubva mbiri ya Yezu, na mwansanga aenda kan'godamira pa myendo pace.</verse>
				<verse number="26">Nkazi akhali wa dzindza ya agerego, wa ku dziko ya Siro-Finisya. Akhaphemba kuna Yezu kuti aubuluse nzimu wa kuipa ukhali na mwana wace.</verse>
				<verse number="27">Mbwenye Yezu antawira tenepa: “Cakutoma siya ana adye akhute. Thangwi si pyadidi tayu kubulusa nkate wa ana, mbatiuponyera pinchinja pya anambwa.”</verse>
				<verse number="28">Nkazi atawira tenepa: “Ande Mbuya, mbwenye pinchinja pya anambwa, pa thando panadya a mbuya awo, pisalokoterambo umbwera-mbwera unagwisa ana.”</verse>
				<verse number="29">Na tenepo, Yezu ampanga kuti: “Na thangwi ya matawiriro adacita iwe, ndoko. Nzimu wa kuipa wabuluka muna mwana wako.”</verse>
				<verse number="30">Mudaenda nkazi ku nyumba kwace, agumana mwana wace ali lamba pa talimba, thangwi nzimu wa kuipa ukhadabuluka kale muna iye.</verse>
				<verse number="31">Yezu abuluka pontho m'pisa pya padhuzi na nzinda wa Tiru, mbagwanda na pa nzinda wa Sidhoni mpaka ku nyandza ya Galileya na cisa ca Dhekapoli.</verse>
				<verse number="32">Kweneko anthu an'dzesera mamuna m'bodzi wakukhonda kubva, pontho iye akhali na cibubu. Iwo am'phemba kuti amuikhe djanja toera amuwangise.</verse>
				<verse number="33">Yezu am'bulusa mamuna pakati pa mbumba mbamuikha pyala m'makutu mwace. Buluka penepo, aphula mata mbaaikha pa lirimi ya mamuna.</verse>
				<verse number="34">Na tenepo, alang'ana kudzulu, mbapuma na mphambvu, mbalonga tenepa: “Efata!” Ndiko kubveka: “Funguka!”</verse>
				<verse number="35">Makutu a mamuna ule afunguka, pa n'dzidzi ubodzi-bodzi lirimi yace yasudzuka, mbatoma kulonga mwadidi mwene.</verse>
				<verse number="36">Penepo Yezu akhondesa anthu onsene kumwaza mphangwa zenezi. Mbwenye pikhaakhondesa Iye, anthu akhalongeratu kakamwe.</verse>
				<verse number="37">Na tenepo, onsene akhabva akhadzumatirwa napyo mbalonga tenepa: “Onani, asacita pyonsene mwadidi kakamwe! Anakhonda kubva, asabva, anakhonda kulonga, asalonga!”</verse>
			</chapter>
			<chapter number="8">
				<verse number="1">Pakupita ntsiku pang'ono, wagumanyikana pontho mwinji ukulu wa anthu. Na thangwi ya kusoweka cakudya, Yezu acemera anyakupfundza ace mbaapanga tenepa:</verse>
				<verse number="2">“Ndina ntsisi na mwinji wa anthu uyu, thangwi ana ntsiku zitatu mbali na Ine, pontho iwo nkhabe cakudya.</verse>
				<verse number="3">Ndingaabweza m'midzi mwawo tenepa na njala, ana komoka n'njira, thangwi anango abuluka kutali.”</verse>
				<verse number="4">Mbwenye anyakupfundza ace antawira tenepa: “Tinaigumana kupi mikate yakukwana toera kudyesa anthu onsene awa, n'thando ninga muno?”</verse>
				<verse number="5">Yezu aabvundza tenepa: “Muna mikate mingasi penepo?” Iwo atawira kuti: “Tina mikate minomwe.”</verse>
				<verse number="6">Yezu aipanga mbumba kuti ikhale pantsi. Buluka penepo, akwata mikate minomwe ire mbapereka takhuta kuna Mulungu, aigwanda mbaipasa anyakupfundza ace toera iwo aigawirembo mbumba. Iwo penepyo apicita.</verse>
				<verse number="7">Zikhalipombo nyama pang'ono za m'madzi. Yezu azikwata mbapereka takhuta kuna Mulungu, mbazipasa anyakupfundza ace, toera iwo azigawirembo mbumba.</verse>
				<verse number="8">Mbumba yadya mbikhuta. Pontho, na mapindi akhadasala, akwanisa kudzadza pitundu pinomwe.</verse>
				<verse number="9">Penepo pakhali na amuna akhathamangira pikwi pinai (4.000). Na tenepo, Yezu aabweza mbaenda.</verse>
				<verse number="10">Buluka penepo, Yezu apakira m'bote na anyakupfundza ace mbaenda cisa ca Dhalimanuta.</verse>
				<verse number="11">Afarisi abwera mbatoma kuketesana na Yezu. Toera kumulesera, am'phemba cirengo ca kudzulu.</verse>
				<verse number="12">Mbwenye Yezu anentseka pikulu mbalonga kuti: “Thangwi yanji anthu awa asaphemba cidzindikiro ca cirengo? Mphapo Ine ndisakupangani pakweca kuti iwo nkhabe cidzindikiro cinango cinafuna kudza kaona iwo.”</verse>
				<verse number="13">Penepo Yezu aasiya, mbapakira pyace pontho m'bote, mbaenda ntunda unango wa nyandza.</verse>
				<verse number="14">Anyakupfundza a Yezu akhadaduwala kukwata mikate. Iwo akhali na nkate ubodzi basi m'bote.</verse>
				<verse number="15">Penepo Yezu aacenjeza mbalonga kuti: “Cenjerani pontho mucite mphole na ntombwe wa kutupisa mikate wa afarisi na wa Herodhi.”</verse>
				<verse number="16">Na tenepo, anyakupfundza na kubva penepyo akhaketesana okha-okha, mbakhalonga kuti: “Iye asalonga penepi thangwi ife nkhabe mikate.”</verse>
				<verse number="17">Yezu na kubva kuketesana kukhacita iwo, aabvundza tenepa: “Thangwi yanji musaketesana na thangwi ya kusowa mikate? Kodi imwe mudzati kupidziwa na kupibvesesa tayu? Ndi thangwi yanji musauma mitima tenepa?</verse>
				<verse number="18">Muna maso mbwenye nkhabe kuona? Muna makutu mbwenye nkhabe kubva? Imwe nkhabe kukumbuka,</verse>
				<verse number="19">mikate mixanu idagawira ine anthu akukwana pikwi pixanu? Pitundu pingasi pidadzaza imwe na mapindi a kusala?” Iwo atawira kuti: “Khumi na piwiri.”</verse>
				<verse number="20">“Pontho nkhabe kukumbuka, kuti Ine ndagawa mikate minomwe kuna anthu akukwana pikwi pinai? Pitundu pingasi pyakudzala na mapindi a mikate adagumanya imwe?” Iwo atawira kuti: “Pinomwe.”</verse>
				<verse number="21">Yezu aabvundza kuti: “Mphapo imwe mudzati basi kupibvesa tayu?”</verse>
				<verse number="22">Buluka penepo, Yezu na anyakupfundza ace afika ku dziko ya Bhetisaidha. Penepo anthu anango abweresa boli-boli m'bodzi, mbadembetera kuna Yezu kuti an'khuye.</verse>
				<verse number="23">Yezu aphata nkono wa boli-boli mbamulamusa mbaenda na iye kunja kwa cisa. Kweneko Yezu aphula mata mban'khwaza m'maso mwace, ansandzika manja mbam'bvundza kuti: “Usaona pinthu?”</verse>
				<verse number="24">Mamuna afungula maso ace mbalonga kuti: “Ande ndiri kuona anthu. Mbwenye ndiri kuaona ninga miti yakufamba.”</verse>
				<verse number="25">Na tenepo, Yezu asandzika pontho manja m'maso mwa mamuna. Kubulukira penepo, mamuna awanga, mbatoma kuona mwadidi na kutali, pyonsene pikhali n'khundu mwace.</verse>
				<verse number="26">Penepo Yezu amuendesa kunyumba kwace mbampanga kuti: “Leka kupita n'cisa. ”</verse>
				<verse number="27">Buluka penepo, Yezu abuluka na anyakupfundza ace mbaenda m'pisa pya Sezareya ya Filipi. Mukhaenda iwo n'njira, Yezu aabvundza kuti: “Kodi anthu asalonga kuti Ine ndine ani?”</verse>
				<verse number="28">Iwo atawira tenepa: “Anango asalonga ndimwe Juwau Bhatixta. Anango asalonga kuti ndimwe Eliya. Anangombo asalonga kuti ndimwe m'bodzi wa maporofeta.”</verse>
				<verse number="29">Yezu aabvundza pontho kuti: “Kodi imwembo musalonga kuti Ine ndine ani?” Pedhru atawira tenepa: “Imwe ndimwe Kirixtu.”</verse>
				<verse number="30">Penepo, Yezu aacenjeza kuti aleke kupanga munthu unango pinthu penepyo.</verse>
				<verse number="31">Na tenepo, Yezu atoma kupfundzisa anyakupfundza ace mbaapanga kuti: “Ine, Mwana wa Munthu ndisafunika kuti ndione nyatwa zizinji, pontho ndikhondiwe na mathubu, na akulu aanyantsembe, na anyakudziwisa a Mwambo, mbandiphiwa, mbwenye pakupita ntsiku zitatu, ndinadza kalamuka pa kufa.”</verse>
				<verse number="32">Iye akhalonga penepyo pakweca. Penepo Pedhru acemera Yezu pa khundu, mbatoma kunsandika.</verse>
				<verse number="33">Mbwenye Yezu azungunuka mbalang'ana anyakupfundza ace, mbasandika Pedhru na kumulongera kuti: “Buluka Sathani pamaso panga! Thangwi pinanyerezera iwe si pya Mulungu tayu, mbwenye ndi pya anthu.”</verse>
				<verse number="34">Na tenepo, Yezu acemera mbumba yonsene pabodzi na anyakupfundza ace, mbaapanga tenepa: “Ule anafuna kunditowera asatongwa akhondeke ekha ene, akwate ntanda wace anditowere.</verse>
				<verse number="35">Thangwi ule anafuna kukoya moyo wace, anauluza. Mbwenye ule analuza moyo wace na thangwi yanga na ya Mphangwa Zadidi, anapulumuka.</verse>
				<verse number="36">Thangwi pinaphedzeranji kuna munthu kuwina dziko yonsene ya pantsi, mbaluza nzimu wace?</verse>
				<verse number="37">Peno ndi ninji cikhafuna kupereka munthu toera acinje na nzimu wace?</verse>
				<verse number="38">Na tenepo, munthu anakhala na manyadzo na Ine pontho na mafala anga, pa midzidzi ino ya anthu a kuipa na anyakudawa, Ine, Mwana wa Munthu ndinadza kakhalambo na manyadzo na iye, ndingadza kabwera na mbiri ya Baba wanga pabodzi pene na anju zace zakucena.”</verse>
			</chapter>
			<chapter number="9">
				<verse number="1">Yezu athimiza na kuapanga kuti: “Ndimo mwene ndisakupangani kuti, anango ali pano, nkhabe kufa mbadzati kuona Umambo wa Mulungu mbubwera na mphambvu.”</verse>
				<verse number="2">Pakupita ntsiku zitanthatu, Yezu akwata Pedhru, Tiyago, na Juwau, okha ene, mbaenda na iwo pa phiri yakulapha kakamwe. Penepo Yezu aphinduka makhaliro ace pamaso pawo.</verse>
				<verse number="3">Nguwo zace zadza kaceneratu kakamwe mbaziyetimira. Nkhabe munthu wakudziwisa kufula pa dziko ino, anakwanisa kufula mbazicenesa tenepale.</verse>
				<verse number="4">Penepo abulukira patsogolo pawo Eliya na Mozesi, mbakhaceza na Yezu.</verse>
				<verse number="5">Na tenepo, Pedhru alonga kuna Yezu kuti: “Mpfundzisi, mphyadidi tikhale pyathu pano! Timange makumbi matatu. Ibodzi yanu, ibodzi ya Mozesi, inango ya Eliya.”</verse>
				<verse number="6">Pedhru hakhapidziwa tayu pikhafuna iye kulonga, thangwi iwo onsene akhagopa.</verse>
				<verse number="7">Penepo pene, yabwera khole ibodzi mbiagudumira. Pa khole, pabveka fala ibodzi ikhalonga tenepa: “Uyu ndi Mwana wanga wakufunika. M'bvereni!”</verse>
				<verse number="8">Pa n'dzidzi ubodzi-bodzi, anyakupfundza ace alang'ana n'khundu hadaonabve munthu unango tayu. Aona Yezu ekha basi.</verse>
				<verse number="9">Mukhachita iwo pa phiri, Yezu aapanga kuti aleke kupanga munthu m'bodzi pire pidaona iwo, mpaka kufikira kuti Iye, Mwana wa Munthu, alamuka pa kufa.</verse>
				<verse number="10">Iwo acita ninga mudaapangira Yezu, mbwenye akhaketesana okha-okha na kufuna kudziwa kuti isabvekanji fala eneyi ya “kulamuka pa kufa.”</verse>
				<verse number="11">Na tenepo, iwo am'bvundzisa kuti: “Thangwi yanji anyakudziwisa a Mwambo asalonga kuti pisafunika Eliya abwere pa kutoma?”</verse>
				<verse number="12">Yezu aatawira tenepa: “Ndimo mwene, Eliya anabwera pa kutoma, kudza kasasanyira pinthu pyonsene. Na tenepo, thangwi yanji mphapo Bukhu ya Mulungu isalonga kuti Ine, Mwana wa Munthu ndisafunika kuti ndidze kaone nyatwa zikulu mbandikhondiwa?</verse>
				<verse number="13">Mbwenye Ine ndisakupangani kuti: Eliya abwera kale, pontho iwo ancitira pyonsene pikhafuna iwo, ninga mudalemberwa ipyo m'Bukhu ya Mulungu pa thangwi yace.”</verse>
				<verse number="14">Mudafika iwo dhuzi na anyakupfundza andzawo, aona mwinji ukulu wa anthu ukhadaazungulira. Penepo anyakudziwisa a Mwambo akhaketesana na iwo.</verse>
				<verse number="15">Penepo pene, mbumba yonsene pidaona iwo Yezu, yatutumuka mbithamanga kwenda kam'mwanyika.</verse>
				<verse number="16">Na tenepo, Yezu abvundza kuti: “Ndi ninji pinaketesana imwe?”</verse>
				<verse number="17">Mamuna m'bodzi pakati pa mwinji wa anthu antawira tenepa: “Mpfundzisi, ndakudzeserani mwana wanga wa mamuna thangwi iye ana nzimu wa kuipa, unancimwanisa kulonga.</verse>
				<verse number="18">Kazinji kene nzimu wa kuipa ungam'phata, usan'gwisa pantsi. Penepo asatoma buluka mapobvu n'kanwa, mbaluma mano, manungo ace mbauma. Ine ndaphemba anyakupfundza anu kuti aubuluse nzimu unowu wa kuipa, mbwenye iwo aucimwana.”</verse>
				<verse number="19">Yezu atawira tenepa: “Imwe anthu akusowa cikhulupiro! Ndinakhala na imwe mpaka lini? Mpaka lini ndinakuonerani nyatwa? M'bwereseni pano m'phale.”</verse>
				<verse number="20">Na tenepo, iwo an'dzesera. Nzimu wa kuipa na kuona Yezu, penepo pene wabhoma m'phale na mphambvu mbagwa pantsi, mbatoma kubulumunda na kubuluka mapobvu n'kanwa.</verse>
				<verse number="21">Penepo, Yezu abvundza baba wace mwana kuti: “Atoma nayo lini nthenda eneyo mwana wako?” Iye antawira kuti: “Atoma nayo mbali mwana.</verse>
				<verse number="22">Kazinji kene nzimu wa kuipa usan'gwisa pa moto, na m'madzi, toera kumupha. Mbwenye mungakwanisa Mbuya tibverenimbo ntsisi mutiphedze.”</verse>
				<verse number="23">Yezu antawira tenepa: “Mungakwanisa? Nkhabe cinthu cinacimwanika kuna munthu anakhulupira.”</verse>
				<verse number="24">Penepo pene, baba wace m'phale akhuwa mbalonga tenepa: “Ine ndisatawira, mbwenye ndiphedzeni kusowa kwanga cikhulupiro!”</verse>
				<verse number="25">Yezu na kuona mwinji wa anthu ukhanfendedzera, aupwekera nzimu wa kuipa mbaupanga kuti: “Iwe nzimu wakukhonda kubva na kulonga, buluka muna mwana uyu. Leka kupita pontho muna iye.”</verse>
				<verse number="26">Nzimu wa kuipa wakhuwa mbubhoma mwana na mphambvu, mbubuluka muna iye mbansiya akomoka. Na thangwi eneyi, anthu onsene akhali penepo, akhalonga kuti mwana afa.</verse>
				<verse number="27">Mbwenye Yezu amphata mwana pa nkono mbamulamusa, iye mbalimira.</verse>
				<verse number="28">Pidapita Yezu n'nyumba, anyakupfundza ace am'bvundzisa pa khundu kuti: “Thangwi yanji ife taucimwana kuubulusa nzimu unowu?”</verse>
				<verse number="29">Iye aatawira tenepa: “Khaindi eneyi ya mizimu ya kuipa isabuluka basi na miphembero pontho na kupimana cakudya. ”</verse>
				<verse number="30">Yezu na anyakupfundza ace abuluka penepo mbapita na ku Galileya. Mbwenye Iye hakhafuna tayu kudziwika na munthu kukhakhala Iye.</verse>
				<verse number="31">Thangwi Iye akhapfundzisa anyakupfundza ace, mbaapanga tenepa: “Ine, Mwana wa Munthu ndinati ndiperekwe m'manja mwa anthu. Iwo anandipha, mbwenye pakupita ntsiku zitatu, Ine ndinalamuka pa kufa.”</verse>
				<verse number="32">Anyakupfundza ace hakhapibvesa mwadidi tayu pikhalonga Iye, mbwenye akhagopa kum'bvundzisa.</verse>
				<verse number="33">Yezu na anyakupfundza ace afika ku nzinda wa Kafaranaumi. Pikhakhala iwo pa nyumba, Yezu abvundza anyakupfundza ace khumi na awiri tenepa: “Ndi ninji pikhadza imwe mbamuketesana na njira?”</verse>
				<verse number="34">Mbwenye iwo amatama, thangwi n'njira akhadza mbaketesana kuti mbani nkulu pa nsoka wawo.</verse>
				<verse number="35">Penepo Yezu akhala pantsi, acemera anyakupfundza ace khumi na awiri, mbaapanga tenepa: “Ule anafuna khala wakutoma, anakhala wakumalisa, pontho anakhala nyabasa wa onsene.”</verse>
				<verse number="36">Penepo akwata mwana m'bodzi wang'ono mbamuikha pakati pawo. Yezu an'khumbatira mbalonga kuna anyakupfundza ace tenepa:</verse>
				<verse number="37">“Ule anatambira mwana m'bodzi wang'ono ninga uyu na dzina yanga, asatambira Ine ene. Pontho ule ananditambira, hasatambira Ine basi tayu, mbwenye na ule ene adandituma.”</verse>
				<verse number="38">Penepo Juwau ampanga Yezu tenepa: “Mpfundzisi, taona mamuna m'bodzi mbakhathamangisa mizimu ya kuipa na dzina yanu, mbwenye ife tan'khondesa, thangwi iye si ndzathu tayu.”</verse>
				<verse number="39">Yezu aatawira tenepa: “Lekani kun'khondesa. Thangwi nkhabe munthu anakwanisa cita pirengo na dzina yanga, pa n'dzidzi ubodzi-bodzi mbandilonga pontho kuipa.</verse>
				<verse number="40">Thangwi ule anakhonda kutipokanya, unowu ngwathu.</verse>
				<verse number="41">Kumbukani kuti ule anakupasani ndiko ibodzi ya madzi na dzina yanga na thangwi ya kuti imwe ndimwe a Kirixtu, ndimo mwene ndisakupangani kuti iye nkhabe kudza kaluza m'bairo wace.”</verse>
				<verse number="42">Yezu aapanga pontho kuti: “Munthu anagwisa n'kudawa m'bodzi wa ana ang'ono awa adanditawira, pikhali pyadidi kum'mangirira libwe ikulu n'khosi mwace mbaponyiwa m'bara.</verse>
				<verse number="43">Mphapo ngakhala manja ako asakupitisa n'kudawa, agwande. Thangwi mphyadidi upite mu upulumuki wakukhonda kumala mbudalamala, kupiringana kukhala na manja ako mawiri, mbuyenda mu mbuto ya moto wakukhonda kuthima.</verse>
				<verse number="44">[Mpfunye za mwenemu nkhabe kufa, pontho moto wace nkhabe thima. ]</verse>
				<verse number="45">Ngakhala mwendo wako usakupitisa n'kudawa, ugwande. Thangwi mphyadidi upite mu upulumuki wakukhonda kumala mbudalamala, kupiringana kukhala na myendo yako miwiri, mbuponyiwa mu infernu.</verse>
				<verse number="46">[Mpfunye za mwenemu nkhabe kufa, pontho moto wace nkhabe thima. ]</verse>
				<verse number="47">Ngakhala ndi diso yako ibodzi inakucitisa kuti udawe, ibuluse. Thangwi ndi pyadidi upite mu Umambo wa Mulungu na diso ibodzi basi, kupiringana kukhala na maso mawiri mbuponyiwa mu infernu.</verse>
				<verse number="48">Mpfunye za mwenemu nkhabe kufa, pontho moto wace nkhabe thima.</verse>
				<verse number="49">“Thangwi m'bodzi na m'bodzi anadza kaikhwa munyu na moto.</verse>
				<verse number="50">Munyu ngwadidi. Mbwenye ungasuluka unadza kadzipisa tani? Khalani na munyu n'kati mwanu mbamukhala na ntendere m'bodzi na m'bodzi.”</verse>
			</chapter>
			<chapter number="10">
				<verse number="1">Yezu abuluka penepo mbaenda ku cisa ca Djudeya, ntunda unango wa nyandza ya Djorodani. Penepo mwinji wa anthu watoma pontho kudzala n'khundu mwa Yezu. Na tenepo, Yezu atoma kuapfundzisa pontho anthu ninga nsambo wace.</verse>
				<verse number="2">Afarisi anango afendedzera Yezu toera kun'dida, mbam'bvundza kuti: “Pisatawirirwa mamuna kumwalana na nkazi wace?”</verse>
				<verse number="3">Yezu aatawira mbaabvundzisa kuti: “Kodi Mozesi akupanganinji?”</verse>
				<verse number="4">Iwo atawira mbalonga kuti: “Mozesi atawirisa kuti mamuna alembe tsamba ya kumwalana nayo, angamala mbampereka mwawo.”</verse>
				<verse number="5">Penepo Yezu aapanga kuti: “Mozesi akutawirisani mwambo unowu na thangwi ya kuuma kwanu mitima.</verse>
				<verse number="6">Mbwenye pakutoma kwa pinthu pyonsene, Mulungu ‘aacita mamuna na nkazi.’</verse>
				<verse number="7">‘Na thangwi eneyo mamuna anasiya baba wace na mai wace, mbadza kaphatana na nkazi wace,</verse>
				<verse number="8">pontho mu uwiri mwawo anadza kakhala nyama ibodzi basi.’ Na tenepo, iwo si anthu awiribve tayu, mbwenye ndi nyama ibodzi basi.</verse>
				<verse number="9">Mphapo pidaphataniza Mulungu, munthu mbaleke kupimwaza.”</verse>
				<verse number="10">Pidafika iwo ku nyumba, anyakupfundza abvundzisa pontho Yezu na thangwi ibodzi ene.</verse>
				<verse number="11">Yezu aatawira tenepa: “Mamuna onsene anamwalana na nkazi wace, mbakwatana na unango mbacita na iye banja, asacitira upombo nkazi wace wakutoma.</verse>
				<verse number="12">Sawa-sawa na nkazi angamwalana na mamuna wace, mbakwatana na mamuna unango mbacita na iye banja, asacitambo upombo.”</verse>
				<verse number="13">Buluka penepo, anthu anango akhadza na ana ang'ono kuna Yezu toera Iye aakhuye. Mbwenye anyakupfundza ace akhaasandika.</verse>
				<verse number="14">Mphapo Yezu na kupiona asirizwa napyo mbaapanga kuti: “Asiyeni ana abwere kuna Ine, lekani kuakhondesa. Thangwi Umambo wa Mulungu ndi wa ale adalandana na iwo.</verse>
				<verse number="15">Ndimo mwene, ndisakupangani kuti: Ule anakhonda kutambira Umambo wa Mulungu ninga mwana ng'ono, cipo anadza kapitamo.”</verse>
				<verse number="16">Pakumala, Yezu akhumbatira ana ang'ono, aapasa nkhombo mbaasandzika manja.</verse>
				<verse number="17">Mukhabuluka Yezu, mamuna m'bodzi abwera mbathamanga kuna Iye, an'godamira mbabvundza kuti: “Mpfundzisi Wadidi, ndisafuna ndicitenji toera ndikhale na upulumuki wakukhonda kumala?”</verse>
				<verse number="18">Yezu antawira tenepa: “Thangwi yanji usandicemera wadidi? Wadidi ndi m'bodzi basi, ndiye Mulungu.</verse>
				<verse number="19">Pontho iwe usadziwa matongero analonga tenepa: ‘Leka kupha munthu, leka kucita upombo, leka kuba, leka kukhala nyamaso wa uthambi, leka kunyengeza andzako, lemedza baba wako na mai wako.’ ”</verse>
				<verse number="20">Penepo mamuna antawira mbalonga tenepa: “Mpfundzisi, penepi pyonsene ine ndisapicita kutomera mbandiri mwana.”</verse>
				<verse number="21">Yezu amulang'ana na kunfuna konsene, mbapanga tenepa: “Casala cinthu cibodzi basi kuna iwe. Ndoko, gulisa pyonsene pina iwe, kobiri yace upase anyakucherenga. Tenepa unakhala na mpfuma kudzulu. Ungamala, bwera unditowere.”</verse>
				<verse number="22">Mphapo iye na kubva mafala enewa, abuluka mbatsukwala, thangwi akhali na mpfuma zizinji.</verse>
				<verse number="23">Na tenepo, Yezu alang'ana n'khundu mwace, mbapanga anyakupfundza ace kuti: “Pisanentsadi pikulu kakamwe kuna apfumi kuti apite mu Umambo wa Mulungu!”</verse>
				<verse number="24">Anyakupfundza adzumatirwa na mafala enewa. Mbwenye Yezu athimiza basi na kulonga kuti: “Ananga, pisanentsadi pikulu kakamwe kupita mu Umambo wa Mulungu!</verse>
				<verse number="25">Pisanentsa pikulu kakamwe kupitisa m'pfumi mu Umambo wa Mulungu, kupiringana kupitisa cinyama cinacemerwa kamelo mu benga ya ntsingano.”</verse>
				<verse number="26">Anyakupfundza na kubva mafala enewa adzumatirwa na iwo pikulu kakamwe, mbakhabvundzana okha-okha kuti: “Pingakhala ndi tenepa, mbani anakwanisa kupulumuka?”</verse>
				<verse number="27">Yezu aalang'ana anyakupfundza ace mbaapanga kuti: “Penepi pisacimwanika kuna anthu, mbwenye kuna Mulungu nkhabe. Thangwi kuna Mulungu pyonsene pisakwanisika.”</verse>
				<verse number="28">Na tenepo, Pedhru atoma kumpanga Yezu kuti: “Lang'anani, ife tasiya pyonsene mbatikutowerani.”</verse>
				<verse number="29">Yezu atawira tenepa: “Ndimo mwene, ndisakupangani kuti: Nkhabe munthu anasiya nyumba yace, abale ace aamuna, abale ace aakazi, baba, mai, ana, peno minda yace, na thangwi yanga na ya Mphangwa Zadidi,</verse>
				<verse number="30">mbakhonda kutambira pa midzidzi ino, dzana na madzana a nyumba, dzana na madzana a abale amuna, abale aakazi, amai, ana, dzana na madzana a minda, na kuidiwa. Pontho mbakhonda kutambira upulumuki wakukhonda kumala pa midzidzi inafuna kudza.</verse>
				<verse number="31">Mbwenye azinji akutoma, anadza kakhala akumalisira. Pontho akumalisira, anadza kakhala akutoma.”</verse>
				<verse number="32">Yezu na anyakupfundza ace khumi na awiri, akhaenda ku Djerusalema. Iye kutsogolo, anyakupfundza ace mbakhantowera. Anyakupfundza ace akhadadzumatirwa, mbwenye anango akhaenda na iwo, akhagopa. Na tenepo, Yezu acemera pa khundu anyakupfundza ace khumi na awiri, mbatoma kuapanga pire pikhafuna kudza kacitika kuna Iye kuti:</verse>
				<verse number="33">“Lang'anani, ife tiri kwenda ku Djerusalema. Kweneko, Ine, Mwana wa Munthu, ndinadza kaperekwa kuna akulu aanyantsembe na anyakudziwisa a Mwambo. Iwo anadza kandikonesa kuti ndiphiwe, mbandipereka kuna anthu adakhonda kukhala madjuda.</verse>
				<verse number="34">Iwo anadza kandisingirira, anadza kandiphulira mata, anadza kandikwapula pontho mbandipha. Mbwenye pakupita ntsiku zitatu, ndinadza kalamuka pa kufa.”</verse>
				<verse number="35">Penepo, anfendedzera Tiyago na Juwau, ana a Zebhedheu, mbampanga tenepa: “Mpfundzisi, tisaphemba kuti muticitire pinafuna kukumphembani ife.”</verse>
				<verse number="36">Yezu aabvundza tenepa: “Musafuna kuti ndikucitireninji?”</verse>
				<verse number="37">Iwo atawira kuti: “Tisafuna kuti mungakhala mu Umambo wanu wa mbiri mutisiye, m'bodzi akhale ku nkono wanu wa madyo, unango ku nkono wanu wa bzere.”</verse>
				<verse number="38">Mbwenye Yezu aatawira tenepa: “Imwe nkhabe kupidziwa pinaphemba imwe. Imwe munakwanisa kumwa ndiko inamwa Ine, peno kutambira batixmu inatambira Ine?”</verse>
				<verse number="39">Iwo atawira kuti: “Tinakwanisa.” Yezu aapanga tenepa: “Ndimo mwene, imwe munadza kamwa ndiko inamwa Ine, pontho munadza katambira batixmu inatambira Ine.</verse>
				<verse number="40">Mbwenye pya kukhala ku nkono wanga wa madyo, peno ku nkono wanga wa bzere, penepi si pyanga tayu. Thangwi mbuto zenezi ndi za ale adamala sasanyirwa mbuto zenezi.”</verse>
				<verse number="41">Anyakupfundza anango khumi, na kubva penepyo, aipirwa na Tiyago na Juwau.</verse>
				<verse number="42">Na tenepo, Yezu aacemera mbaapanga kuti: “Imwe musadziwa kuti ale analongwa kuti mbatongi a mbumba, asaponderera mbumba. Pontho akulu-akulu, ana mphambvu za kuatonga.</verse>
				<verse number="43">Pakati panu mbapikhonde kukhala tenepa. Mbwenye ule anafuna kukhala nkulu pakati panu, mbakhale n'dzakazi.</verse>
				<verse number="44">Pontho ule anafuna kukhala wakutoma pakati panu, mbakhale n'dzakazi wa onsene.</verse>
				<verse number="45">Thangwi Ine ene, Mwana wa Munthu, sidabwera kudza kaphatirwa basa tayu, mbwenye ndabwera kudza kaphatira basa anthu, na kupereka moyo wanga, toera kuombola anthu azinji.”</verse>
				<verse number="46">Yezu na anyakupfundza ace afika ku nzinda wa Djeriko. Pikhabuluka Iye mu nzinda na anyakupfundza ace, pabodzi na mwinji ukulu wa anthu, agumana n'khundu mwa njira, boli-boli m'bodzi dzina yace ndi Bhartimeu, mwana wa Timeu, mbakhaphemba pinthu.</verse>
				<verse number="47">Boli-boli pikhabva iye mbapilongwa kuti ndi Yezu wa ku Nazareti akhapita na njira, atoma kukhuwa mbalonga kuti: “Yezu, Mwana wa Dhavidhi, ndibverenimbo ntsisi!”</verse>
				<verse number="48">Anthu azinji akhansandika toera amatame. Mbwenye iye akhakhuwiratu kakamwe mbakhalonga kuti: “Yezu, Mwana wa Dhavidhi, ndibverenimbo ntsisi!”</verse>
				<verse number="49">Yezu alimira mbalonga kuti: “Ncemereni.” Iwo aenda kancemera mbampanga kuti: “Wangisira! Lamuka! Yezu asakucemera.”</verse>
				<verse number="50">Na tenepo, boli-boli ataya cakufinika cace, alamuka na mwansanga, mbaenda kuna Yezu.</verse>
				<verse number="51">Penepo Yezu am'bvundza kuti: “Usafuna kuti ndikucitirenji?” Iye antawira kuti: “Mpfundzisi, ine ndisafuna ndione.”</verse>
				<verse number="52">Yezu ampanga kuti: “Ndoko. Kukhulupira kwako kwakuwangisa.” Pa n'dzidzi ubodzi ene, iye atoma kuona pontho, mbatowera Yezu pa ulendo wace.</verse>
			</chapter>
			<chapter number="11">
				<verse number="1">Mukhakhala iwo dhuzi na Djerusalema, mbafika pa cisa ca Bhetifaji na ca Bhetanya, dhuzi na phiri ya Mulivera, Yezu atuma anyakupfundza ace awiri,</verse>
				<verse number="2">mbaapanga tenepa: “Ndokoni ku cisa ciri patsogolo panu. Pinacita imwe pite mwenemu, munagumana mwana buru wakumangirwa, kuti cipo adzati kupakirwa na munthu. Nsudzuleni mubwere na iye kuno.</verse>
				<verse number="3">Mungabvundziwa na munthu kuti: ‘Thangwi yanji musacita penepi?’ Mpangeni kuti: Mbuya asanfuna, angamala anam'bweza pontho kuno.”</verse>
				<verse number="4">Iwo aenda mbagumana mwana buru ali njira, wakumangirirwa pa nsuwo ukulu wa kunja. Mukhansudzula iwo,</verse>
				<verse number="5">anthu anango akhakhala penepo aabvundza kuti: “Ninji pinacita imwe? Thangwi yanji musasudzula mwana buru?”</verse>
				<verse number="6">Anyakupfundza atawira ninga mukhadapangwa iwo na Yezu. Tenepa iwo aasiya mbaenda.</verse>
				<verse number="7">Iwo ankwata mwana buru mbaenda na iye kuna Yezu. Mbakwata nguwo zawo mbaziyikha pa nsana pa mwana buru, buluka penepo Yezu mbapakira.</verse>
				<verse number="8">Anthu azinji akhathasika nguwo zawo n'njira, anango akhathasika masandzu akhagwanda iwo m'minda.</verse>
				<verse number="9">Anthu akhaenda kutsogolo, na ale akhabwera n'nduli mwa Yezu, akhakhuwa tenepa: “Hosana!” “Mbasimbwe ule anadza na dzina ya Mbuya!”</verse>
				<verse number="10">“Mbusimbwe umambo unafuna kudza wa baba wathu Dhavidhi!” “Hosana kudzulu kakamwe!”</verse>
				<verse number="11">Yezu afika mu Djerusalema, mbapita mu Nyumba ya Mulungu. Alang'anisa pyonsene n'khundu mwace, mbabuluka kwenda ku cisa ca Bhetanya na anyakupfundza ace khumi na awiri, thangwi dzuwa ikhadoka.</verse>
				<verse number="12">Mangwana mwace, mukhabwerera iwo buluka ku Bhetanya, Yezu abva njala.</verse>
				<verse number="13">Iye aona na kutali muti wa nsambvu mbudadzala na masamba. Aenda penepo kwenda kaona ngakhala wabala misapu. Mudafika iye dhuzi, agumana masamba basi, thangwi n'dzidzi wa misapu ukhadzati kwana.</verse>
				<verse number="14">Na tenepo, Yezu aupikirira mbaupanga kuti: “Na lini nsapu wako unadza kadyiwa pontho na munthu.” Penepo anyakupfundza ace amubva pikhalonga Iye penepyo.</verse>
				<verse number="15">Mudafika iwo ku Djerusalema, Yezu apita mu Nyumba ya Mulungu, mbatoma kuthamangisa onsene akhagula na akhagulisa mwenemu. Abhoma meza za ale akhacinja kobiri, pontho na mipando ya ale akhagulisa nkhangaiwa.</verse>
				<verse number="16">Nkhabe munthu m'bodzi akhasiya Iye kuti agwande na malonda ace mu Nyumba ya Mulungu.</verse>
				<verse number="17">Buluka penepo, Iye atoma kupfundzisa anthu onsene kuti: “Pidalembwa tayu m'Bukhu ya Mulungu kuti: ‘Nyumba yanga inadza kacemerwa nyumba ya kuphemberera ya madzindza onsene?’ Mbwenye imwe musaisanduza kuti ikhale ‘mphako ya kubisalira mambava.’ ”</verse>
				<verse number="18">Akulu aanyantsembe, na anyakudziwisa a Mwambo mudabva iwo penepyo atoma kusaka njira ya kupha nayo Yezu. Mbwenye akhan'gopa, thangwi mbumba ikhadadzumatirwa pikulu na mapfundzisiro ace.</verse>
				<verse number="19">Mudadoka dzuwa, Yezu na anyakupfundza ace abuluka mu nzinda.</verse>
				<verse number="20">Mangwana mwace na macibese, Yezu na anyakupfundza ace, mudapita iwo dhuzi na muti wa nsambvu, auona kuti iwo wamala kuuma na michici ene.</verse>
				<verse number="21">Na tenepo, Pedhru akumbukira pire pikhadacitika, mbalonga tenepa kuna Yezu: “Lang'anani Mpfundzisi! Nsambvu udapikirira imwe, waumadi!”</verse>
				<verse number="22">Penepo Yezu aapanga kuti: “Khulupirani Mulungu!</verse>
				<verse number="23">Ndimo mwene ndisakupangani kuti mungapanga phiri iyi kuti: ‘Buluka penepo, ugwe m'bara,’ mbamuleka kupenula m'mitima mwanu, mbwenye mbamutawira kuti pinacitika pinalonga imwe, ipyo pinacitikadi.</verse>
				<verse number="24">Mphapo Ine ndisakupangani kuti: Pyonsene pinaphemba imwe na maphembero, khulupirani kuti mwamala kupitambira, pontho pyonsene pinacitika.</verse>
				<verse number="25">Na tenepo, mungakhala muli kuphembera, lekererani ale adakudawisirani, toera Baba wanu wa kudzulu akulekererenimbo kudawa kwanu.</verse>
				<verse number="26">[Mbwenye mungakhonda kulekerera andzanu, Baba wanu wa kudzulu nkhabe kudza kakulekereranimbo madawi anu. ]”</verse>
				<verse number="27">Pakumala, Yezu na anyakupfundza ace abwerera pontho ku Djerusalema. Pikhafamba Yezu mu Nyumba ya Mulungu, afendedzerwa dhuzi na akulu aanyantsembe na anyakudziwisa a Mwambo na mathubu,</verse>
				<verse number="28">mbam'bvundza tenepa: “Kodi iwe uli kucita pinthu penepi na mphambvu za utongi wa ani? Mbani akupasa mphambvu za utongi toera kucita pinthu penepi?”</verse>
				<verse number="29">Yezu atawira tenepa: “Ine ndisafuna ndikubvundzeni cinthu cibodzi. Nditawireni, Ine ndinakupangani mbani adandipasa mphambvu za utongi zinacita na Ine pinthu penepi.</verse>
				<verse number="30">Nditawireni! Batixmu ya Juwau ikhali ya kudzulu peno ya anthu?”</verse>
				<verse number="31">Iwo akhaketesana okha-okha mbakhalonga tenepa: “Tingalonga kuti ndi ya kudzulu, Iye anadza kabvundza kuti: Mphapo thangwi yanji imwe mwakhonda kuntawira Juwau?</verse>
				<verse number="32">Mbwenye tingalonga kuti: Ndi ya anthu, mbaticiteni mphole na mbumba. Thangwi onsene akhan'dziwa Juwau ninga mporofeta.”</verse>
				<verse number="33">Na thangwi eneyo, iwo antawira tenepa: “Ife nkhabe kupidziwa.” Na tenepo, Yezu alonga kuti: “Ine nkhabe kukupanganimbo na pang'ono pene, kuti ndi mphambvu za utongi wa ani zinacita na Ine pinthu penepi.”</verse>
			</chapter>
			<chapter number="12">
				<verse number="1">Buluka penepo, Yezu atoma kulonga na misanje kuti: “Mamuna m'bodzi acheka miti ya mauva m'munda mwace. Auzungulira na mpanda, mbacita mbuto ibodzi ya kukamuliramo mauva toera kucita vinyu, pontho mbamanga cirindo. Buluka penepo, akwata munda mbaurikisa na anthu anango anyakulima, pidamala iye mbaenda ulendo wace.</verse>
				<verse number="2">Pidakwana iwo n'dzidzi wa kubulusa mauva, mwanacinthu munda atuma nyabasa wace m'bodzi kuna anyakulima, toera aende kapaswe na iwo phindi yace ya mauva.</verse>
				<verse number="3">Mbwenye anyakulima amphata, am'menya, mbam'bweza cimanja-manja.</verse>
				<verse number="4">Na tenepo, mwanacinthu munda atuma pontho nyabasa unango m'bodzi. Mbwenye anyakulima amphata nyabasa unowu, mbam'menya munsolo mbantikana.</verse>
				<verse number="5">Penepo, mwanacinthu munda atuma pontho unango, mbwenye iwo amupha. Na tenepo, azinji adatumwa pa nsoka wawo, anango aphekeswa, anango aphiwa.</verse>
				<verse number="6">Mwanacinthu munda akhadasala na mwana wace m'bodzi ekha basi wakufunika, toera kuntuma. Pakumalisa, iye atuma mwana wace mbalonga kuti: ‘Mwana wanga, iwo anati amulemedze.’</verse>
				<verse number="7">Mbwenye anyakulima alonga okha-okha kuti: ‘Uyu ndiye mwanaciro unthaka. Bwerani, tendeni timuphe, unthaka ukhale wathu.’</verse>
				<verse number="8">Na tenepo, iwo amphata, mbamupha, mbamponya kunja kwa munda wa mauva.”</verse>
				<verse number="9">Penepo, Yezu abvundza kuti: “Ndi ninji pinafuna kucita mwanacinthu munda? Iye anabwera, mbapha anyakulima ale, mbakwata munda wa mauva mbaupasa anango.</verse>
				<verse number="10">Imwe mudapyona tayu pidalembwa m'Bukhu ya Mulungu kuti: ‘Mwala udakhondiwa na anyakumanga nyumba, ndiwo udadza kakhala mwala wakufunika kakamwe?</verse>
				<verse number="11">Penepi pyabuluka kuna Mbuya, pontho ndi cinthu cakudzumisa kuna ife. ’ ”</verse>
				<verse number="12">Akulu a madjuda akhapidziwa kuti nsanje unowu ukhalongera iwo. Na tenepo, akhasaka kuti anam'manga tani, mbwenye akhagopa mbumba. Na thangwi eneyo, ansiya, iwo mbaenda pyawo.</verse>
				<verse number="13">Pakumala, madjuda atuma afarisi na anthu anango a pa nsoka wa mambo Herodhi kuna Yezu, toera amuone ngakhala anadodomeka pa malongero ace.</verse>
				<verse number="14">Pidafika iwo pana Yezu ampanga tenepa: “Mpfundzisi, ife tisadziwa kuti imwe ndimwe munthu wa ndimo mwene, mbamukhonda kunyengererwa na munthu unango, thangwi imwe nkhabe kulang'ana nkhope ya munthu. Mbwenye musapfundzisa njira ya Mulungu mwa ndimo mwene. Mphapo tipangeni: Pisatawirirwa kulipa nsonkho kuna Mambo Sezari peno nkhabe?</verse>
				<verse number="15">Pisatongwa peno nkhabe?” Mbwenye Yezu na kudziwa uthambi wawo, aatawira tenepa: “Thangwi yanji imwe musandilesera? Bweresani kobiri ibodzi ya parata ndiyone.”</verse>
				<verse number="16">Iwo am'bweresera kobiri. Penepo Yezu aabvundza kuti: “Kodi nkhope na dzina iyi nja ani?” Iwo antawira kuti: “Mphya Sezari.”</verse>
				<verse number="17">Na tenepo, Yezu aapanga tenepa: “Pya Sezari pasani Sezari, pya Mulungu pasani Mulungu.” Penepo iwo adzumatirwa na kutawira kudacita Yezu.</verse>
				<verse number="18">Buluka penepo, nsoka wa asadhusi, ale analonga kuti anthu nkhabe kulamuka pa kufa, afendedzera Yezu mbampanga kuti:</verse>
				<verse number="19">“Mpfundzisi, Mozesi asiya amala kutilembera mwambo wa kuti, mamuna angafa mbasiya nkazi mbadzati kubala na iye, m'bale wace wa mamuna asatongwa kuti acite banja na manferwa wa nkazi, toera ansiyire dzindza.</verse>
				<verse number="20">Mphapo akhalipo amuna anomwe muubale mwawo. Wakutoma acita banja, mbafa mbakhonda kunsiya na ana.</verse>
				<verse number="21">Penepo m'bale wace waciwiri akwata manferwa mbampitisa n'nyumba. Mbwenye iye afambo, mbakhonda kubala na iye ana. Pibodzi-bodzi pyacitikambo na wacitatu.</verse>
				<verse number="22">Mphapo pa onsene anomwe muubale mwawo acita banja na nkazi m'bodzi ene, mbafa onsene mbakhonda kubala na iye ana. Pa kumalisira nkazi afambo.</verse>
				<verse number="23">Mphapo, pa ntsiku ya kulamuka kwa anyakufa, nkazi unowu anadza kakhala wa ani? Thangwi pa unomwe wawo, acita na iye banja.”</verse>
				<verse number="24">Yezu aatawira tenepa: “Mwadodomeka, na thangwi yakukhonda kudziwa kwanu Bukhu ya Mulungu na mphambvu za Mulungu!</verse>
				<verse number="25">Thangwi anyakufa angalamuka pa kufa, nkhabe kudza kacitabve banja, peno kuperekwa m'mabanja. Mbwenye ndi ninga anju za kudzulu.</verse>
				<verse number="26">Pa thangwi ya kulamuka kwa anyakufa, imwe mudzati kupiona pidalembwa m'bukhu ya Mozesi, pidalonga Mulungu pa thundudzi yakugaka mbampanga kuti: ‘Ine ndine Mulungu wa Abharaamu, ndine Mulungu wa Izaki, pontho ndine Mulungu wa Djakobo? ’</verse>
				<verse number="27">Iye si Mulungu wa anyakufa tayu, mbwenye ndi Mulungu wa am'maso. Imwe mwadodomeka pikulu kakamwe!”</verse>
				<verse number="28">M'bodzi wa anyakudziwisa a Mwambo aafendedzera dhuzi mbabva pikhaketesana iwo. Penepo, na kubva kuti Yezu akhatawira mwadidi, am'bvundza kuti: “Kodi mbapi matongero makulu kakamwe kupita onsene?”</verse>
				<verse number="29">Yezu antawira kuti: “Matongero makulu kakamwe kupita onsene mbawa: ‘Bvesera iwe Izarayeli! Mbuya Mulungu wathu, ndiye basi Mbuya wathu.</verse>
				<verse number="30">Funa Mbuya Mulungu wako na ntima wako onsene, na uunthu wako onsene, na ndzeru zako zonsene, pontho na mphambvu zako zonsene. ’</verse>
				<verse number="31">Matongero aciwiri ndi awa: ‘Funa ndzako ninga iwe ene. ’ Nkhabebve matongero anango makulu kupiringana awa.”</verse>
				<verse number="32">Penepo, nyakudziwisa wa Mwambo alonga kuna Yezu kuti: “Ande, Mpfundzisi! Pinalonga imwe kuti Mulungu ndi m'bodzi basi ekha, nkhabebve unango kunja kwace, ndimo mwenedi.</verse>
				<verse number="33">Pontho kufuna Mulungu na ntima wathu onsene, na ndzeru zathu zonsene, na mphambvu zathu zonsene, pontho na kufuna ndzako ninga iwe ene, mphyadidi kakamwe kupiringana kupisa ntsembe za pinyama na kucita ntsembe zinango.”</verse>
				<verse number="34">Yezu na kuona kuti nyakudziwisa wa Mwambo atawira mwa ndzeru, ampanga kuti: “Iwe uli dhuzi na Umambo wa Mulungu.” Bulukira penepo kwenda kutsogolo, hadaonekabve tayu munthu akhali na cipapu ca kum'bvundzisa.</verse>
				<verse number="35">Mukhapfundzisa Yezu mu Nyumba ya Mulungu, abvundzisa tenepa: “Kodi ndi thangwi yanji anyakudziwisa a Mwambo asalonga kuti, Kirixtu ndi mwana wa Dhavidhi?</verse>
				<verse number="36">Thangwi iye ene Dhavidhi, alonga na mphambvu za Nzimu Wakucena kuti: ‘Mbuya alonga kuna Mbuya wanga kuti: Khala ku nkono wanga wa madyo, mpaka panaikha ine anyamalwa ako pantsi pa manyalo ako. ’</verse>
				<verse number="37">Lang'anani, iye ene Dhavidhi asancemera ‘Mbuya’. Apo anakhala tani pontho mwana wace?” Penepo mbumba ikham'bvesera na kukomerwa.</verse>
				<verse number="38">Pa kupfundzisa, Yezu akhalonga tenepa: “Citani mphole na anyakudziwisa a Mwambo. Iwo asafuna kufamba na nguwo zakulapha, asafuna kumwanyikwa na anthu m'mphambano,</verse>
				<verse number="39">asafuna kusankhula mipando yakutoma mu nyumba za kuphemberera, pontho na kusankhula mbuto za kulemebza m'maphwandu.</verse>
				<verse number="40">Iwo ndi anthu ana nsambo wa kukwata n'dzidzi ukulu na kuphembera m'manyumba mwa akazi adaferwa na amuna awo, toera kuatapata na kuabera pinthu pyawo. Enewa anadza kaoneswa nyatwa zikulu.”</verse>
				<verse number="41">Ntsiku inango Yezu akhakhala mu Nyumba ya Mulungu. Iye akhakhala pantsi dhuzi na combo cinaikhirwa miyoni, mbakhalang'ana maikhiro akhacita mbumba kobiri zawo. Penepo anthu azinji akupfuma akhaikhambo kobiri zawo zizinji.</verse>
				<verse number="42">Penepo afikambo nkazi m'bodzi wakucherenga adaferwa na mamuna wace, mbaikhambo pikobiri pyace piwiri pya ntengo ung'ono.</verse>
				<verse number="43">Na tenepo, Yezu acemera anyakupfundza ace mbaapanga tenepa: “Ndimo mwene, ndisakupangani kuti nkazi uyu, manferwa wakucherenga, apasa pikulu kakamwe kupita onsene.</verse>
				<verse number="44">Thangwi onsene awa apasa mbasala na pinango. Mbwenye nkazi uyu, na ucherengi wace, apereka pyonsene pikhakhala na iye, pire pikhafuna kudya iye.”</verse>
			</chapter>
			<chapter number="13">
				<verse number="1">Mukhabuluka Yezu mu Nyumba ya Mulungu, m'bodzi wa anyakupfundza ace ampanga tenepa: “Mpfundzisi, lang'anani kubalika kwa nyumba izi na myala zidamangwa na izo!”</verse>
				<verse number="2">Mbwenye Yezu atawira tenepa: “Iwe usaziona nyumba zikulu izi? Pano nkhabe mwala ubodzi unafuna sala padzulu pa mwala unango. Pyonsene ipi pinamala kugomolwa.”</verse>
				<verse number="3">Yezu akhakhala nawa pa phiri ya Mulivera, mbakhalang'ana ku Nyumba ya Mulungu, pa n'dzidzi ukhabvundziwa iye pa khundu na Pedhru, na Tiyago, na Juwau, na Andereya, kuti:</verse>
				<verse number="4">“Pinacitika lini pinthu penepi? Pontho ndi cidzindikiro canji cinafuna kudza kaoneka, toera kupangisa kuti pyonsene ipi piri dhuzi na kufuna kucitika?”</verse>
				<verse number="5">Yezu aapanga tenepa: “Cenjerani! Lekani kunyengezwa na munthu.</verse>
				<verse number="6">Azinji anati abwere na dzina yanga mbalonga kuti: ‘Ndine pano,’ pontho anati anyengeze anthu azinji.</verse>
				<verse number="7">Mphapo lekani kugopa mungabva mbapilongwa pya nkhondo na mabvabva a nkhondo. Pisafunika kuti picitike tenepo, mbwenye si kumala kwa pinthu tayu.</verse>
				<verse number="8">Dziko na dziko inadza kamenyana, pontho umambo na umambo unadza kamenyana. Kunaoneka citeke-teke mu mbuto zizinji pontho na njala. Pinthu penepi ndi kutoma kwa nyatwa.</verse>
				<verse number="9">Imwe musafuna mucenjere, thangwi munadza kaperekwa n'nyumba zakutongera miseru, mbamukwapulwa na michamu n'kati mwa nyumba zawo za kuphemberera. Na thangwi yanga, imwe munati muperekwe pamaso pa atongi na pa amambo, toera mukhale amboni anga.</verse>
				<verse number="10">Thangwi pyonsene ipi mbipidzati kucitika, pakutoma pisafunika kuti Mphangwa Zadidi zimwazwe madziko onsene a pantsi pano.</verse>
				<verse number="11">Mungadza kamangwa mbamuperekwa m'manja mwa anyakutonga, lekani kunentseka kuti munadza kalonganji. N'dzidzi ungafika longani pire basi pinadza kakupangani Mulungu n'dzidzi unowu. Thangwi simwe tayu anadza kafuna kulonga, mbwenye ndi Nzimu Wakucena.</verse>
				<verse number="12">Anthu azinji anadza kapereka abale awo ene toera aphiwe, pontho ababa na amai anadza kacitambo pibodzi-bodzi kuna anawo. Anambo anadza kasandukira ababa awo na amai awo, mbaapha.</verse>
				<verse number="13">Anthu onsene anati akuideni na thangwi ya dzina yanga. Mbwenye ule anapirira mpaka pa kumalisa, anapulumuswa.”</verse>
				<verse number="14">Yezu athimiza pontho na kulonga kuti: “Imwe mungadza kaona cinthu cakugopsa cinafudza pya Mulungu. mbacikhala pa mbuto ya kukhondeswa - anaona mafala awa, mbaabvesese - na tenepo, ale anagumanika mu Djudeya mbathawire ku mapiri.</verse>
				<verse number="15">Ule anagumanika pa ntsoyi ya nyumba yace, mbaleke kuchita toera kubulusa cinthu cibodzi n'nyumba mwace.</verse>
				<verse number="16">Ule anagumanika ku munda, mbaleke bwerera n'nduli toera akhakwate nguwo zace.</verse>
				<verse number="17">Ntsiku zenezo zinati zikhale za nyatwa ikulu kuna ale ali na pathupi, na ale anayamwisa!</verse>
				<verse number="18">Phemberani kuna Mulungu, kuti nyatwa zenezo zileke kucitika pa n'dzidzi wa khoni.</verse>
				<verse number="19">Thangwi ntsiku zenezo zinadza kakhala za nyatwa ikulu kuti cipo idzati kuoneka, kutomera padacita Mulungu dziko mpaka n'dzidzi uno, pontho na lini inadza kaoneka pontho.</verse>
				<verse number="20">Pontho Mbuya mbadakhonda kuzigwandira ntsiku zenezi, nkhabe m'bodzi akhafuna kupulumuka! Mbwenye na thangwi ya anyakusankhulwa adasankhula Iye, azigwandira ntsiku zenezi.</verse>
				<verse number="21">“Na tenepo, munthu angakupangani kuti: ‘Kirixtu ali pano!’ peno kuti: ‘Uyo ali kule!’ lekani kum'bvera.</verse>
				<verse number="22">Thangwi anadza kabulukira akirixtu a uthambi na maporofeta a uthambi kuti anadza kacita pirengo na pinthu pyakudzumisa, toera pingakwanisika, anyengeze na ale ene anyakusankhulwa a Mulungu.</verse>
				<verse number="23">Na thangwi eneyo, cenjerani. Ndisakucenjezani pyonsene ipi mbipidzati kucitika.”</verse>
				<verse number="24">“ Mbwenye pa ntsiku zenezo, pakumala kwa nyatwa eneyo ikulu, ‘dzuwa inaswipa, mwezi nkhabe kudza kagakabve,</verse>
				<verse number="25">nyenyezi za kudzulu zinagwa, pontho mphambvu za kudzulu zinatekenyeka.’</verse>
				<verse number="26">Na tenepo, anadza kaona Ine, Mwana wa Munthu, mbandikhabwera m'makole na mphambvu zikulu za utongi, pontho na mbiri.</verse>
				<verse number="27">Penepo, Ine, Mwana wa Munthu ndinadza katuma maanju anga, mbandigumanya anyakusankhulwa anga a makhundu manai a dziko, mpaka kudadhoroma mataka na thambo.”</verse>
				<verse number="28">“Pfundzani nsanje wa muti wa nsambvu. Mungaona nthawi zace mbazigubudzika, masamba ace mbatoma kuphwikira, imwe musadziwa kuti malimwe ali dhuzi.</verse>
				<verse number="29">Tenepambo imwe, mungaona mbapicitika pinthu penepi, dziwani kuti ali dhuzi, ali pa nsuwo.</verse>
				<verse number="30">Ndimo mwene ndisakupangani kuti pinthu pyonsene ipi pinacitika, anthu a midzidzi ino mbadzati kumala.</verse>
				<verse number="31">Kudzulu na pantsi panamala, mbwenye mafala anga nkhabe kudza kamala.</verse>
				<verse number="32">“Mbwenye pya thangwi ya ntsiku eneyi peno pya n'dzidzi, nkhabe munthu anapidziwa. Izo anju kudzulu, peno Ine Mwana wa Munthu, nkhabe kupidziwa. Anapidziwa ndi Baba ekha basi.</verse>
				<verse number="33">Lang'anirani! Khalani mbamudacenjera! Thangwi imwe nkhabe kupidziwa unafika lini n'dzidzi unowu.</verse>
				<verse number="34">Pinakhala ninga mamuna m'bodzi adabuluka pa nyumba mbacita ulendo wa kutali. Mbwenye mbadzati kwenda, abulusa ntemo wace, mbagawiza mabasa kuna m'bodzi na m'bodzi, mbapanga nyakuonera pa nsuwo kuti aonere.</verse>
				<verse number="35">Na tenepo, lang'anirani, thangwi imwe nkhabe kupidziwa kuti anabwera lini mwana cinthu nyumba. Peno na maulo, peno chiti-chiti, peno munalira madzongwe, peno na macibese.</verse>
				<verse number="36">Kuti iye angabwera na mwansanga, akhonde kukugumanani mbamugona.</verse>
				<verse number="37">Penepi pinakupangani Ine, ndisapanga anthu onsene kuti: Lang'anirani!”</verse>
			</chapter>
			<chapter number="14">
				<verse number="1">Zikhadasala ntsiku ziwiri basi kuti ifike ntsiku ya phwandu ya Paxkwa, ntsiku ikhadya iwo mikate yakusowa ntombwe wakutupisa. Akulu aanyantsembe na anyakudziwisa a Mwambo akhasaka njira ya kumanga nayo Yezu n'cibiso-biso na kumupha.</verse>
				<verse number="2">Mbwenye akhalonga tenepa: “Mbapileke kucitika pa n'dzidzi wa phwandu, gopa mbumba inacita cikuti.”</verse>
				<verse number="3">Yezu akhakhala ku Bhetanya, ku nyumba ya Simau akhacemerwa nyamatanya. Na tenepo, pa n'dzidzi ukhadya iwo, afika nkazi m'bodzi na ntete wace wa mafuta akudzola akucitwa na alabhaxtu, wakudzala na mafuta akununkhira, akucitwa na nardu wakukhonda kubvungazwa, a ntengo ukulu. Nkazi auswa ntete mbakhutula mafuta munsolo mwa Yezu.</verse>
				<verse number="4">Anthu anango akhali penepo, atoma kuipirwa napyo mbakhalonga okha-okha kuti: “Thangwi yanji ali kubvunga mafuta onsene awa?”</verse>
				<verse number="5">Iwo atoma kunsandika nkazi mbamulongera kuti: “Mafuta awa akhakwanira kuguliswa na ntengo wa kupiringana madzana matatu a kobiri ya parata, kobiri eneyo mbipaswa anyakucherenga.”</verse>
				<verse number="6">Mbwenye Yezu aapanga kuti: “Nsiyeni nkazi acite pinafuna iye! Munansanyeranji? Iye andicitira cinthu cadidi kakamwe.</verse>
				<verse number="7">Thangwi anyakucherenga imwe munakhala na iwo ntsiku zonsene, pontho munakwanisa kuaphedza ntsiku zonsene zinafuna imwe. Mbwenye Ine nkhabebve kudza kakhala na imwe midzidzi yonsene tayu.</verse>
				<verse number="8">Nkazi uyu acita pidakwanisa iye kucita. Adzoza nyapantsi manungo anga na mafuta akununkhira, mbindidzati kufa, kusasanyira ntsiku ya kuikhwa kwanga n'nthumbi.</verse>
				<verse number="9">Ndimo mwene ndisakupangani kuti m'mbuto zonsene zinafuna kudza kamwazwa Mphangwa Zadidi izi pantsi pano, pinati pilongwembo pidacita nkazi uyu, toera anthu ankumbukire.”</verse>
				<verse number="10">Na tenepo, Djuda Xikariyoti, m'bodzi wa anyakupfundza khumi na awiri a Yezu, aenda kalonga na akulu aanyantsembe, toera kupereka Yezu m'manja mwawo.</verse>
				<verse number="11">Penepyo iwo akomerwa napyo pikulu kakamwe mbabverana kumpasa kobiri. Na tenepo, iye akhasaka n'dzidzi wadidi toera ampereke.</verse>
				<verse number="12">Ntsiku yakutoma ya phwandu ya mikate ya kusoweka ntombwe wa kutupisa, mukhaikha iwo ntsembe ya mwana bira wa Paxkwa, anyakupfundza a Yezu am'bvundzisa kuti: “Ndi kupi kunafuna imwe kuti tiyende kakusasanyireni phwandu ya Paxkwa?”</verse>
				<verse number="13">Na tenepo, Yezu atuma anyakupfundza ace awiri, mbaapanga kuti: “Ndokoni mu nzinda. Mwenemu, anadza kuna imwe mamuna m'bodzi na nkhali ya madzi. Ntowereni.</verse>
				<verse number="14">Mungafika longani na mwanacinthu nyumba inafuna pita iye kuti: Mpfundzisi ali kubvundzisa kuti: Iri kupi mbuto inafuna ine kudyera phwandu ya Paxkwa pabodzi na anyakupfundza anga?</verse>
				<verse number="15">Iye anakupangisani mbuto ibodzi ikulu ya n'dzulu, yakumala kupakwa na pyombo pyonsene pinafunika. Sasanyirani mwenemu phwandu ya Paxkwa.”</verse>
				<verse number="16">Na tenepo, anyakupfundza ace abulukadi mbapita mu nzinda, mbagumanadi pyonsene ninga mudalongera Yezu, mbatoma kusasanyira phwandu ya Paxkwa.</verse>
				<verse number="17">Mukhadoka dzuwa Iye abwera na anyakupfundza ace khumi na awiri.</verse>
				<verse number="18">Pikhadya iwo, Iye alonga kuti: “Ndimo mwene ndisakupangani kuti m'bodzi wanu anadya na ine pano, anati andisandukire.”</verse>
				<verse number="19">Mphapo iwo akhala akutsukwala pikulu, mbatoma m'bodzi na m'bodzi kum'bvundzisa kuti: “Kodi ndine, Mbuya?”</verse>
				<verse number="20">Penepo Yezu atawira kuti: “Ndi m'bodzi wa imwe khumi na awiri, ule anadya na Ine mu mbale ibodzi ene.</verse>
				<verse number="21">Ndimo mwene. Ine, Mwana wa Munthu ndinati ndife, ninga mudalemberwa ipyo m'Bukhu ya Mulungu na thangwi yanga. Mbwenye nyatwa ndi yace ule anafuna kusandukira Ine, Mwana wa Munthu! Mphyadidi mbadakhonda kubaliwa.”</verse>
				<verse number="22">Mukhadya iwo, Yezu akwata nkate mbapereka takhuta kuna Mulungu, aumenya, mbaupasa anyakupfundza ace, mbalonga kuti: “Kwatani, ici ndi manungo anga.”</verse>
				<verse number="23">Buluka penepo, akwata ndiko, apereka takhuta kuna Mulungu, mbaipasa anyakupfundza ace, onsene mbamwa.</verse>
				<verse number="24">Penepo Yezu aapanga kuti: “Ici ndi ciropa canga ca cibverano [cipsa. ] Ciropa cinacololekera anthu azinji.</verse>
				<verse number="25">Ndimo mwene ndisakupangani kuti, Ine nkhabe kudza kamwabve vinyu iyi, mpaka ntsiku inadza kamwa ine vinyu ipsa mu Umambo wa Mulungu.”</verse>
				<verse number="26">Pakumala kuimba nyimbo, abuluka mbaenda ku phiri ya Mulivera.</verse>
				<verse number="27">Penepo Yezu apanga anyakupfundza ace kuti: “Imwe monsene munati mundithawe. Thangwi pyalembwa m'Bukhu ya Mulungu kuti: ‘Ndinadza kapha nkumbidzi, mabira mbamala kubalalika. ’</verse>
				<verse number="28">Mbwenye ndingamala kulamuka pa kufa, ndinatsogola kwenda ku Galileya.”</verse>
				<verse number="29">Penepo Pedhru ampanga tenepa: “Peno andzanga anakuthawani. Mbwenye ine cipo ndinadza kakuthawani.”</verse>
				<verse number="30">Mbwenye Yezu antawira tenepa: “Ndimo mwene ndisakupanga kuti lero ene, masiku ano, dzongwe mbidzati kulira kawiri, iwe unati undikhonde katatu.”</verse>
				<verse number="31">Mbwenye Pedhru athimiza pontho na kulonga na mphambvu kuti: “Pingafunika kuti ine ndife pabodzi na imwe, ndinafa. Mbwenye ine nkhabe kudza kakukhondani.” Penepo andzace onsene atawirambo sawa-sawa.</verse>
				<verse number="32">Buluka penepo, Yezu na anyakupfundza ace aenda ku mbuto ibodzi inacemerwa Djesimani. Mudafika iwo penepo, apanga anyakupfundza ace kuti: “Khalani pano, Ine ndiri kwenda kaphembera.”</verse>
				<verse number="33">Penepo Yezu akwata Pedhru, na Tiyago, na Juwau, mbatoma kubva kunentseka na kutsukwala muntima.</verse>
				<verse number="34">Iye alonga tenepa: “Khalani pano mbamulang'anira, thangwi ntima wanga uli kutsukwala pikulu mpaka kufa.”</verse>
				<verse number="35">Abuluka mbaenda patsogolo pang'ono, agodama mbalambira mpaka kufikisa nkhope yace pantsi, mbakhaphembera kuti pingakwanisika abulusirwe n'dzidzi unowu wa nyatwa.</verse>
				<verse number="36">Pontho akhaphembera tenepa: “Abha, Baba, imwe musakwanisa pyonsene. Ndithawisireni ndiko iyi ya nyatwa. Mphapo mbakuleke kucitika kufuna kwanga, mbwenye citani pinafuna imwe.”</verse>
				<verse number="37">Buluka penepo, abwerera kuna anyakupfundza ace, mbaagumana mbakhagona. Penepo Yezu alonga kuna Pedhru kuti: “Simau, uli kugona? Nkhabe kwanisa kulang'anira pa n'dzidzi ubodzi basi?</verse>
				<verse number="38">Lang'anirani pontho muphembere toera mukhonde kugwa m'manyengerero. Thangwi nzimu usafuna, mbwenye nyama yaneta.”</verse>
				<verse number="39">Penepo Yezu abuluka pontho, aphembera mbakhalonga mafala mabodzi ene.</verse>
				<verse number="40">Mudabwerera Iye, aagumana pontho mbakhagona, thangwi maso awo akhadalemerwa na citulo. Na tenepo, iwo akhasowa cakulonga kuna Yezu.</verse>
				<verse number="41">Yezu pidabwerera Iye pontho kacitatu kuna anyakupfundza ace, aapanga tenepa: “Kodi imwe muli kupuma mbamugona pyanu basi? Pyakwana! Wafika n'dzidzi wa kuperekwa kwa Ine, Mwana wa Munthu m'manja mwa anyakudawa.</verse>
				<verse number="42">Lamukani, tendeni! Thangwi ali kufika ule adandisandukira!”</verse>
				<verse number="43">Yezu mbadzati kumala kulonga afika Djuda, m'bodzi wa anyakupfundza khumi na awiri a Yezu. Iye afika na mwinji wa anthu ukhali na matarasada na miti. Iwo akhadatumwa na akulu aanyantsembe, na anyakudziwisa a Mwambo na mathubu.</verse>
				<verse number="44">Djuda, nyakusandukira Yezu, akhadabverana na iwo cidzindikiro ici: “Ule anamwanyika ine na mpsompsono, ndiye unowu. M'mangeni mum'phatisise mwende na iye.”</verse>
				<verse number="45">Djuda aenda na mwansanga kuna Yezu mbalonga tenepa: “Mpfundzisi!” Mbampsompsona.</verse>
				<verse number="46">Na tenepo, amuna amphata Yezu mbam'manga.</verse>
				<verse number="47">Mbwenye m'bodzi wa ale akhali na Yezu, abulusa tarasada mbaphekesa nyabasa wa nkulu wa anyantsembe, pontho mban'gwanda khutu.</verse>
				<verse number="48">Penepo Yezu aabvundza anthu kuti: “Mwatani musandidzera na matarasada, na miti, kudza kandimanga ninga Ine ndine phanga?</verse>
				<verse number="49">Ntsiku zonsene Ine ndikhali na imwe mbandipfundzisa mu Nyumba ya Mulungu, imwe mudandimanga tayu! Mbwenye pisafunika kuti pisimbisiswe pidalembwa m'Bukhu ya Mulungu.”</verse>
				<verse number="50">Na tenepo, anyakupfundza ace onsene ansiya, mbathawa.</verse>
				<verse number="51">M'phale m'bodzi akhadabvala nkumi basi m'manungo mwace, akhatowera Yezu. Penepo anango akhafuna kum'manga.</verse>
				<verse number="52">Mbwenye m'phale adula nkumi wace mbathawa cipezi-pezi.</verse>
				<verse number="53">Buluka penepo, iwo akwata Yezu mpaka ku nyumba ya nkulu wa anyantsembe. Na tenepo, agumanyikana akulu onsene aanyantsembe, na mathubu, na anyakudziwisa a Mwambo.</verse>
				<verse number="54">Pedhru akhaenda mbatowera Yezu na kutali, mpaka kupita pa thando ya nyumba ya nkulu wa anyantsembe. Mwenemu iye akhala pantsi mbakhaotha moto pabodzi na anyabasa.</verse>
				<verse number="55">Na tenepo, akulu aanyantsembe na nsoka onsene wa anyakutonga miseru, akhasaka mathangwi akuphesa na iwo Yezu, mbwenye akhaasowa.</verse>
				<verse number="56">Anthu azinji akhamulongera pya uthambi. Mbwenye pyonsene pikhalonga m'bodzi na m'bodzi wawo, pikhasyana.</verse>
				<verse number="57">Penepo anango akhalamuka mbakhalonga uthambi wawo tenepa:</verse>
				<verse number="58">“Ife tamubva mbakhalonga kuti: ‘Ine ndinati ndifudze Nyumba iyi ya Mulungu ya kucitwa na anthu. Mbwenye pa ntsiku zitatu ndinamanga pontho inango yakukhonda kucitwa na anthu.’ ”</verse>
				<verse number="59">Mbwenye pa pyonsene ipi, uthambi wawo ukhasyana basi.</verse>
				<verse number="60">Buluka penepo, nkulu wa anyantsembe alamuka pakati pa onsene, mbam'bvundzisa Yezu kuti: “Kodi iwe nkhabe kutawira pa pyonsene pinakulongera iwo?”</verse>
				<verse number="61">Mbwenye Yezu akhonda kutawira cinthu. Na tenepo, nkulu wa anyantsembe am'bvundzisa pontho kuti: “Iwe ndiwe Kirixtu, Mwana wa Mulungu Wakusimbwa?”</verse>
				<verse number="62">Apo Yezu antawira kuti: “Ndine. Munati muone Ine, Mwana wa Munthu, mbandikhala ku nkono wa madyo wa Mulungu wa Mphambvu, mbandibwera na makole a kudzulu.”</verse>
				<verse number="63">Penepo nkulu wa anyantsembe apandula nguwo zace na kuipirwa, mbalonga kuti: “Thangwi yanji tisafuna anyamaso anango?</verse>
				<verse number="64">Mwabva mwekha kuxola kudacita iye Mulungu! Musaona tani?” Iwo onsene, atawirira kuti Yezu aphiwe.</verse>
				<verse number="65">Na tenepo, anango atoma kum'phulira mata, am'phopa maso ace, mbakham'menya na maxoko, mbakhalonga kuti: “Ngakhala ndiwe mporofeta, lotera!” Penepo anyabasa ankwata mbam'menya kunkhope na manja.</verse>
				<verse number="66">Pedhru mbali pantsi, mu mpanda, abulukira mwenemu nyabasa m'bodzi wa nkazi, wa nkulu wa anyantsembe.</verse>
				<verse number="67">Iye nyabasa wa nkazi pidaona iye Pedhru mbakhaotha moto amulang'anisa mbampanga kuti: “Iwe ukhakhalambo pabodzi na Yezu wa ku Nazareti.”</verse>
				<verse number="68">Mbwenye Pedhru an'khonda mbalonga kuti: “Sinan'dziwa unowu tayu. Pontho ine nkhabe kupidziwa pinalonga iwe.” Na tenepo, Pedhru abuluka mbaenda m'berere. [Pa n'dzidzi unowu dzongwe yatoma kulira. ]</verse>
				<verse number="69">Nyabasa unowu wa nkazi pidaona iye Pedhru mwenemu atoma pontho kumulongera kuli anthu akhali penepo kuti: “Mamuna uyu ndi m'bodzi wawo.”</verse>
				<verse number="70">Mbwenye Pedhru akhonda pontho. Pakupita n'dzidzi pang'ono anthu akhakhala penepo atoma kun'thonya mbampanga pontho kuti: “Ndimo mwene, iwe ndiwe m'bodzi wawo, thangwi ndiwembo wa ku Galileya!”</verse>
				<verse number="71">Penepo Pedhru atoma kupasika dzedze ekha ene mbakhadumbira kuti: “Ine nkhabe kun'dziwa mamuna uyu analonga imwe.”</verse>
				<verse number="72">Pa n'dzidzi unowu, dzongwe yalira pontho kaciwiri. Penepo, iye akumbuka mafala akhadampanga Yezu kuti: “Dzongwe yaciwiri mbidzati kulira, iwe unadza kandikhonda katatu.” Na tenepo, Pedhru atoma kulira.</verse>
			</chapter>
			<chapter number="15">
				<verse number="1">Mangwana mwace na macibese ene, akulu aanyantsembe pabodzi na mathubu, na anyakudziwisa a Mwambo, na onsene nsoka wa nyumba yakutongera miseru, agumanyikana toera abverane kuti anancita tani Yezu. Pidamala iwo kum'manga, ankwata mbaenda kampereka kuna Piratu.</verse>
				<verse number="2">Piratu am'bvundza Yezu tenepa: “Iwe ndiwe mambo wa madjuda?” Yezu antawira kuti: “Ndimwe analonga penepi.”</verse>
				<verse number="3">Akulu aanyantsembe, akhampambazira pinthu pizinji.</verse>
				<verse number="4">Na tenepo, Piratu am'bvundza pontho kuti: “Kodi iwe nkhabe tawira cinthu? Lang'ana pyonsene ipi pinakupambazira iwo!”</verse>
				<verse number="5">Mbwenye Yezu nkhabe cibodzi cidatawira iye. Na tenepo, Piratu adzumatirwa napyo pikulu kakamwe.</verse>
				<verse number="6">Ungafika n'dzidzi wa phwandu ya Paxkwa, kukhali na nsambo wakukhuca munthu m'bodzi n'kaidi, ule akhaphembwa na mbumba kuti abuluswe.</verse>
				<verse number="7">Pa n'dzidzi unowu akhalipo n'kaidi, mamuna m'bodzi akhacemerwa Bharabhasi. Iye akhadafungirwa mwenemu pabodzi na andzace thangwi ya kupha munthu pa cikuti.</verse>
				<verse number="8">Mwinji wa anthu wabwera mbutoma phemba kuti Piratu abuluse munthu m'bodzi n'kaidi, ninga nsambo unakhala iwo mbacita.</verse>
				<verse number="9">Penepo, Piratu aabvundza tenepa: “Musafuna kuti ndikubulusireni mambo wa madjuda?”</verse>
				<verse number="10">Thangwi iye akhapidziwa kuti akulu aanyantsembe akhadampereka Yezu m'manja mwace na thangwi ya bibvu.</verse>
				<verse number="11">Mbwenye akulu aanyantsembe akhanyengerera mbumba kuti iphembe Piratu toera abuluse Bharabhasi n'kaidi, mbasiya Yezu.</verse>
				<verse number="12">Na tenepo, Piratu aabvundza pontho kuti: “Musafuna ndincitenji mphapo mamuna uyu anacemera imwe mambo wa madjuda?”</verse>
				<verse number="13">Penepo, mbumba yakhuwa kuti: “N'khomereni pa ntanda!”</verse>
				<verse number="14">Piratu aabvundza kuti: “Mphapo nchanji ca kuipa cidacita iye?” Mbwenye mbumba ikhakhuwiratu kakamwe kuti: “N'khomereni pa ntanda!”</verse>
				<verse number="15">Piratu, na kufuna kukoma kuna mbumba, aabulusira Bharabhasi. Buluka penepo akwapulisa Yezu na n'chamu, mbampereka kuti akhomerwe pa ntanda.</verse>
				<verse number="16">Buluka penepo, anyankhondo akwata Yezu mbaenda na iye n'kati mwa nyumba ya ntongi, mwenemu agumanyikana anyankhondo onsene.</verse>
				<verse number="17">Pakumala, am'bvazika nkumi wakufuira, mbaluka nthimba ya minga mbam'bvazika munsolo mwace.</verse>
				<verse number="18">Mbatoma kum'mwanyika tenepa: “Bweraniko mambo wa madjuda!”</verse>
				<verse number="19">Penepo akham'menya na mpsimbo munsolo mwace mbakham'phulira mata, mbagodama patsogolo pace ninga nkhumulambira.</verse>
				<verse number="20">Pidamala iwo kunsingirira, an'dulisa nkumi wakufuira, mbam'bvazika pontho nguwo zace. Penepo ankwata mbaenda na iye kunja, toera akan'khomere pa ntanda.</verse>
				<verse number="21">Mamuna m'bodzi wa ku nzinda wa Sirene, anacemerwa Simau, baba wa Alixande na Rufu, akhapita na penepo buluka ku munda, mbankakamiza kuti akwate ntanda.</verse>
				<verse number="22">Na tenepo, iwo akwata Yezu mbaenda na iye ku mbuto ibodzi inacemerwa Gologota. Ndiko kubveka mbuto ikhataiwa madudu a misolo ya anthu a kufa.</verse>
				<verse number="23">Kweneko, iwo ampasa vinyu ya kubvungazwa na ntombwe unacemerwa mira, mbwenye Iye akhonda kuimwa.</verse>
				<verse number="24">Na tenepo, an'khomera pa ntanda, pontho pakumala kumenya ntsango, agawana nguwo zace toera adziwe cinafuna kwata munthu m'bodzi na m'bodzi.</verse>
				<verse number="25">Ukhali n'dzidzi wacipfemba wa macibese mudan'khomera iwo pa ntanda.</verse>
				<verse number="26">Padzulu pa ntanda pakhadalembwa, thangwi idakhomererwa Yezu, na mafala awa: MAMBO WA MADJUDA.</verse>
				<verse number="27">Akhomerwambo pa ntanda pabodzi na Yezu mambava mawiri, m'bodzi ku nkono wa madyo, unango ku nkono wa bzere.</verse>
				<verse number="28">[Na tenepo, pyasimbisiswa pikhadalembwa kale ene m'Bukhu ya Mulungu kuti: “Iye alengeswa ninga m'bodzi wa anthu a kuipa mitima. ]”</verse>
				<verse number="29">Anthu akhapita na penepo akhantikana mbakhasukusa misolo, mbakhalonga tenepa: “Ha! Iwe ukhalonga kuti unakwanisa kufudza Nyumba ya Mulungu, mbuimanga pontho pa ntsiku zitatu!</verse>
				<verse number="30">Apo chita mphapo pa ntanda upulumusike wekha ene.”</verse>
				<verse number="31">Sawa-sawa na akulu aanyantsembe na anyakudziwisa a Mwambo, akhansingirirambo mbakhalonga okha-okha kuti: “Iye apulumusa anango, mbwenye asacimwana kupulumusika ekha ene.</verse>
				<verse number="32">Kirixtu, mambo wa Izarayeli chita cincino pa ntanda tikuone, toera tikutawire!” Penepo, ale akhadakhomerwa pa ntanda pabodzi na Yezu, akhantikanambo.</verse>
				<verse number="33">Kutomera pa n'dzidzi khumi na uwiri wa masikati, mpaka pa n'dzidzi utatu wa kumaulo, dziko yonsene yagudumirwa na cidima.</verse>
				<verse number="34">Dhuzi na n'dzidzi utatu wa kumaulo, Yezu akhuwa mbalonga tenepa: “Eloyi, Eloyi, lama sabakitani?” Kweneku ndi kubveka “Mulungu wanga, Mulungu wanga, thangwi yanji wandisiya?”</verse>
				<verse number="35">Anango akhali penepo mudabva iwo penepi, akhalonga tenepa: “Bveserani! Iye asacemera Eliya!”</verse>
				<verse number="36">Penepo, mamuna m'bodzi aenda mbathamanga, mbatotesa thonje mu vinyu ya kudjamuka mbaipfeka pa ntete, mbapasa Yezu kuti amwe, mbalonga tenepa: “Nsiyeni, timuone ngakhala Eliya anabwera kam'bulusa penepo!”</verse>
				<verse number="37">Mbwenye Yezu akhuwa pontho na mphambvu, mbafa.</verse>
				<verse number="38">Penepo, nguwo ikhasitira mbuto ya Mulungu mu Nyumba ya Mulungu, yapanduka nakati-na-kati, kutomera kudzulu mpaka pantsi.</verse>
				<verse number="39">Na tenepo, nkulu wa anyankhondo a ku Roma akhali patsogolo pa ntanda udakhomerwa Yezu, na kubva kukhuwa na kufa kudacita iye, alonga tenepa: “Ndimo mwenedi, mamuna uyu akhali Mwana wa Mulungu!”</verse>
				<verse number="40">Penepo akhalipombo akazi anango mbakhalang'anisa na kutali. Pakati pawo akhalipo Mariya Madhalena, Salomee, na Mariya, mai wace Tiyago, ng'ono wace Zuze.</verse>
				<verse number="41">Akazi enewa akhadza mbaperekera Yezu na kum'phatira basa mukhali iye ku Galileya. Pontho penepo akhalipombo akazi anango azinji akhadaenda na iye ku Djerusalema.</verse>
				<verse number="42">Mukhadoka dzuwa, mukhasasanyira iwo ntsiku ya Sabudu, kweneku nkhulongera ntsiku ya cixanu ca kumaulo,</verse>
				<verse number="43">Zuze wa ku nzinda wa Arimateya, munthu wa mbiri pa nsoka wa anyakutonga miseru, pontho akhadikhirambo Umambo wa Mulungu, aenda na cipapu consene kuna Piratu, mbaphemba manungo a Yezu.</verse>
				<verse number="44">Piratu adzumatirwa napyo mudabva iye kuti Yezu afa. Penepo, acemeresa nkulu wa anyankhondo a ku Roma mbam'bvundzisa ngakhala Yezu afa kale ene.</verse>
				<verse number="45">Pidamala iye kupangiwa na nkulu wa anyankhondo, apereka manungo a Yezu kuna Zuze wa ku nzinda wa Arimateya.</verse>
				<verse number="46">Na tenepo, Zuze, aabulusa manungo a Yezu pa ntanda, mbaapyangirira na nguwo yakucena ikhadagula iye. Buluka penepo, aenda kaikha manungo mu nthumbi ikhadakumbwa pa mwala. Pidamala iye abulumundisa mwala ukulu, mbafunga na iwo pa nsuwo wa nthumbi.</verse>
				<verse number="47">Mariya Madhalena, na Mariya mai wace Zuze, aona padaikhwa manungo a Yezu.</verse>
			</chapter>
			<chapter number="16">
				<verse number="1">Mudapita ntsiku ya Sabudu, Mariya Madhalena, na Salomee, na Mariya mai wace Tiyago, agula mafuta akununkhira toera kadzodza na iwo manungo a Yezu.</verse>
				<verse number="2">Pa ntsiku ya Dimingu, na macibese ene, mukhabuluka dzuwa, iwo aenda ku nthumbi.</verse>
				<verse number="3">Mukhaenda iwo na njira akhabvundzana tenepa: “Mbani anafuna kutibulusira mwala udafunga nthumbi?”</verse>
				<verse number="4">Iwo akazi akhalonga penepyo, thangwi mwala ukhali ukulu kakamwe. Mbwenye mudafika iwo, aona kuti mwala ukhadabuluswa kale ene.</verse>
				<verse number="5">Na tenepo, apita n'nthumbi, mbaona m'phale m'bodzi akhadabvala nguwo zakucena, akhali nawa ku khundu ya madyo. Penepo, iwo atutumuka mbagopa pikulu kakamwe.</verse>
				<verse number="6">Mbwenye m'phale aapanga tenepa: “Lekani gopa! Muli kusaka Yezu wa ku Nazareti adakhomerwa pa ntanda? Iye alamuka pa kufa. Nkhabemo muno. Lang'anani pakhadaikhwa Iye apa.</verse>
				<verse number="7">Cincino ndokoni mukhapange anyakupfundza ace na Pedhru kuti: Iye ali kutsogola kwenda ku Galileya. Kweneko munaenda kamuona ninga mudalongera Iye.”</verse>
				<verse number="8">Na tenepo, akazi athawa mbabuluka pa nthumbi mbakhadzadzamira na kugopa. Na thangwi ya kugopa kukhali na iwo, acimwana kupanga munthu cinthu.</verse>
				<verse number="9">[ Yezu alamuka pa kufa ntsiku ya Dimingu na macibese ene, mbaonekera pakutoma kuna Mariya Madhalena, ule akhadabulusa Iye mizimu minomwe ya kuipa.</verse>
				<verse number="10">Mariya Madhalena aenda kalonga kuna andzace Yezu. Iwo akhatsukwala mbakhalira.</verse>
				<verse number="11">Mudapibva iwo mbapilongwa kuti Yezu ali m'maso, pontho kuti akhadaonekera kuna Mariya Madhalena, iwo akhonda kupitawira.</verse>
				<verse number="12">Buluka penepo, Yezu aonekera pontho na makhaliro anango kuli anyakupfundza ace awiri, mbakhaenda kunja kwa nzinda.</verse>
				<verse number="13">Iwo abwerera mbaenda kalonga penepyo kuna anyakupfundza anango. Mbwenye iwo akhonda kupitawira pire pidalongwa na andzawo awiri.</verse>
				<verse number="14">Pakumalisira, Yezu aonekera pontho kuli anyakupfundza ace khumi na m'bodzi pikhadya iwo. Yezu aasandika na thangwi yakukhonda kukhulupira kwawo, pontho na upoka wawo wakukhonda kutawira pinalonga andzawo akhadaona Yezu wakulamuka pa kufa.</verse>
				<verse number="15">Yezu aapanga tenepa: “Ndokoni pa dziko yonsene ya pantsi pano, mbamumwaza Mphangwa Zadidi kuna anthu onsene.</verse>
				<verse number="16">Ule anatawira mbatambira batixmu anapulumuka, mbwenye ule anakhonda kutawira, anatongwa.</verse>
				<verse number="17">Kuli ale anatawira anadza kapaswa mphambvu za kucita pirengo ninga ipi: Na dzina yanga, anathamangisa mizimu ya kuipa, analonga malongero mapsa,</verse>
				<verse number="18">anaphata nyoka, angamwa ntombwe wa kupha munthu, nkhabe kuacita pyakuipa, pontho angaphemberera atenda mbaasandzika manja, iwo ana wanga.”</verse>
				<verse number="19">Pakumala kulonga penepyo na anyakupfundza ace, Mbuya Yezu akwatiwa mbaenda kudzulu, mbakhala ku khundu ya nkono wa madyo wa Mulungu.</verse>
				<verse number="20">Na tenepo, anyakupfundza a Yezu aenda mbamwaza Mphangwa Zadidi m'makhundu onsene. Mbuya akhaaphedza na pirengo toera kusimbisisa mphangwa zikhalonga iwo kuti ndizodi.]</verse>
			</chapter>
		</book>
		<book number="42">
			<chapter number="1">
				<verse number="1">Anthu azinji acita mphambvu za kulemba pinthu pidacitika pakati pathu,</verse>
				<verse number="2">ninga mudapipangwa ife na ale akhali anyamaso kutomera pakutoma, pontho mbakhala anyabasa a fala ya Mulungu.</verse>
				<verse number="3">Na tenepo, ine ndapipfundza pyonsene n'cidikho-dikho kutomera pakutoma. Pakumala, ndaona kuti mphyadidi ndikulembereni imwe wakulemebza Tiyofilu, cibodzi na cibodzi, pyonsene ninga mudacitikira ipyo,</verse>
				<verse number="4">toera mukhonde kupenula pinthu pya ndimo mwene pidapfundziswa imwe.</verse>
				<verse number="5">Pa n'dzidzi wa Herodhi mambo wa Djudeya, akhalipo nyantsembe m'bodzi akhacemerwa Zakariya. Iye akhali m'bodzi wa nsoka wa anyantsembe wa Abhiya. Nkazi wace akhali Zabere. Iye Zabere akhalimbo wa dzindza ya Arau.</verse>
				<verse number="6">Zakariya na nkazi wace akhali anthu akulungama pamaso pa Mulungu. Iwo akhabvera mwakukwana myambo na matongero onsene a Mbuya.</verse>
				<verse number="7">Mbwenye iwo hakhali na ana tayu, thangwi Zabere hakhabala tayu. Pontho mamuna na nkazi, akhadakulupala.</verse>
				<verse number="8">Ntsiku inango, pa n'dzidzi ukhakhala nsoka wa Zakariya m'basa, iye akhacita basa yace ya unyantsembe patsogolo pana Mulungu.</verse>
				<verse number="9">Ninga nsambo wa anyantsembe, iye amenyerwa ntsango mbasankhulwa toera apite mu Nyumba ya Mbuya, kuti aende kapisa pinthu pyakununkhira pinacemerwa isensu.</verse>
				<verse number="10">Pa n'dzidzi ukhapiswa isensu, mbumba yonsene ikhaphembera kunja.</verse>
				<verse number="11">Na tenepo, anju wa Mbuya abulukira pana Zakariya, mbalimira ku khundu ya madyo ya guwa ya ntsembe ikhapisirwa isensu.</verse>
				<verse number="12">Zakariya na kuona anju, atutumuka mbagopa.</verse>
				<verse number="13">Mbwenye anju ampanga kuti: “Leka gopa, Zakariya! Mulungu abva maphembero ako. Nkazi wako Zabere anadza kabala mwana-mamuna, dzina yace iwe unadza kan'thula Juwau.</verse>
				<verse number="14">Kunaoneka kukomerwa na kutsandzaya muna iwe, na anangombo azinji anatsandzaya na kubaliwa kwace.</verse>
				<verse number="15">Thangwi iye anakhala nkulu pamaso pa Mbuya. Pontho iye nkhabe kudza kamwa vinyu na pya kumwa pinango pya kuledzeresa. Anati adzale na Nzimu Wakucena kutomera m'mimba mwa mai wace.</verse>
				<verse number="16">Na tenepo, anati aabweze pontho anthu azinji a mbumba ya Izarayeli aende kuna Mbuya Mulungu wawo.</verse>
				<verse number="17">Iye anaenda patsogolo pa Mbuya, mu nzimu na mphambvu za Eliya, toera abweze mitima ya ababa kuna anawo, na kuna anthu akukhonda kubvera abwerere mwakulungama, kuti asasanyire mbumba toera iphatire basa Mbuya.”</verse>
				<verse number="18">Mphapo Zakariya abvundzisa anju mbalonga kuti: “Ndinapidziwa tani pinthu penepi kuti ndimo mwenedi? Thangwi ine na nkazanga, tonsene ndife mankhalamba.”</verse>
				<verse number="19">Anju antawira tenepa: “Ine ndine Gabhiriyeli, ndiri pamaso pa Mulungu midzidzi yonsene. Iye andituma ndilonge na iwe toera ndikupase mphangwa izi zadidi.</verse>
				<verse number="20">Cincino iwe unakhala bewewe. Unacimwana kulonga mpaka ntsiku inacitika penepi. Thangwi wapokanya mafala anga, anadza kafuna kucitika n'dzidzi wace ungakwana.”</verse>
				<verse number="21">Mukhacitika penepyo, mbumba yonsene ikhadikhira Zakariya, mbwenye ikhadzumatirwa na kuona kudembuka kukhacita iye mu Nyumba ya Mulungu.</verse>
				<verse number="22">Pakubuluka kwace Zakariya mu Nyumba ya Mulungu, abuluka mbali bewewe mbakhacimwana kulonga. Penepo mbumba yonsene yadzindikira kuti piripo pikhadaoneswa iye na Nzimu Wakucena n'kati mwa Nyumba ya Mulungu. Na tenepo, Zakariya akhakwanisa kulonga na mbumba na manja basi.</verse>
				<verse number="23">Pidamala izo ntsiku zace za kuphata basa mu Nyumba ya Mulungu, Zakariya abuluka mbaenda ku nyumba kwace.</verse>
				<verse number="24">Buluka penepo, Zabere nkazi wa Zakariya amita mimba. Na tenepo, amala myezi mixanu, mbakhakhala pa nyumba.</verse>
				<verse number="25">Iye akhalonga tenepa: “Izi ndi nkhombo za Mbuya! Cincino Iye andionambo toera kundimwaza manyadzo patsogolo pa mbumba.”</verse>
				<verse number="26">Zabere pikhakhala iye na pathupi myezi mitanthatu, Mulungu atuma anju Gabhiriyeli, kuti aende ku nzinda ubodzi unacemerwa Nazareti ku dziko ya Galileya,</verse>
				<verse number="27">kuti aende kalonge na mwali m'bodzi anacemerwa Mariya, akhabvundzirana na Zuze, mwana wa dzindza ya mambo Dhavidhi.</verse>
				<verse number="28">Anju afendedzera Mariya, am'mwanyika mbampanga tenepa: “Makolokoto iwe wakudzala na nkhombo! Mbuya ali na iwe.”</verse>
				<verse number="29">Apo Mariya na kupibva, adzumatirwa pikulu kakamwe, mbakhasaka kudziwa kuti mamwanyikiro enewa asalonganji.</verse>
				<verse number="30">Mbwenye anju ampanga kuti: “Leka kugopa Mariya, thangwi pidacitirwa iwe ndi kukoma ntima kwa Mulungu!</verse>
				<verse number="31">Iwe unati ukhale na pathupi mbubala mwana-mamuna, dzina yace unadza kan'thula Yezu.</verse>
				<verse number="32">Iye anakhala nkulu, mbadza kacemerwa Mwana wa Mulungu wa kudzulu kakamwe. Mulungu Mbuya anadza kampasa mpando wa umambo wa baba wace Dhavidhi.</verse>
				<verse number="33">Pontho Iye anadza katonga kwenda na kwenda mbumba ya Djakobo. Umambo wace nkhabe kudza kamala.”</verse>
				<verse number="34">Mphapo Mariya alonga kuna anju kuti: “Pinacitika tani penepi, thangwi ine ndidzati kudziwa mamuna?”</verse>
				<verse number="35">Anju antawira tenepa: “Nzimu Wakucena unabwera muna iwe, pontho mphambvu za Mulungu wa kudzulu kakamwe zinakugudumira na n'thundzi wace. Na thangwi eneyo, mwana anafuna kudza kabalwa, anadza kacemerwa Wakucena, pontho anadza kacemerwa Mwana wa Mulungu.</verse>
				<verse number="36">Pontho m'bale wako Zabere, anati akhale na mwana-mamuna pa unkhalamba wace. Ule akhalongwa kuti nkhabe kubala, lero iye ana pathupi, nthanda ino ndi yacitanthatu.</verse>
				<verse number="37">Thangwi kuna Mulungu nkhabe cinthu cinacimwanika.”</verse>
				<verse number="38">Penepo Mariya antawira tenepa: “Ndiri pano ine n'dzakazi wa Mbuya. Mphapo mbapicitike pyapyo kuna ine ninga mudapilongera imwe.” Na tenepo, anju aenda pyace.</verse>
				<verse number="39">Pa ntsiku zenezo, Mariya acita ulendo wace na mwansanga, mbaenda ku nzinda ubodzi ukhagumanika ku cisa ca mapiri, ku dziko ya Djudeya.</verse>
				<verse number="40">Kweneko, iye apita n'nyumba ya Zakariya mbamwanyika Zabere.</verse>
				<verse number="41">Zabere na kubva kumwanyikwa kudacitwa iye na Mariya, mwana athaula m'mimba mwace. Na tenepo, Zabere adzala na Nzimu Wakucena,</verse>
				<verse number="42">mbalonga na mphambvu kuti: “Iwe ndiwe wakusimbwa pakati pa akazi, pontho mwana anafuna kudza kabala iwe ndi wakusimbwambo!</verse>
				<verse number="43">Mbwenye ndine ani ine kuti ndidze kaoniwa na mai wace Mbuya wanga?</verse>
				<verse number="44">Pa n'dzidzi ubodzi ene udabva ine kumwanyikwa na iwe, mwana wanga atoma kuthaula m'mimba mwanga na kukomerwa.</verse>
				<verse number="45">Kutsandzaya ndi kwako iwe Mariya adatawira kuti pinacitika pidakupanga Mbuya!”</verse>
				<verse number="46">Na tenepo, Mariya alonga kuti: “Ntima wanga usakuza Mbuya.</verse>
				<verse number="47">Pontho nzimu wanga usasekera Mulungu Mpulumusi wanga,</verse>
				<verse number="48">thangwi Iye akumbukambo kucepeseka kwa ine, n'dzakazi wace. Apo kutomera lero mpaka kutsogolo, madzindza onsene anati andicemere nkazi wakudzala na nkhombo.</verse>
				<verse number="49">Thangwi Mulungu wa mphambvu acita pinthu pikulu kakamwe kuna ine. Wakucena ndiyo dzina yace.</verse>
				<verse number="50">Ntsisi zace asazipangisa kuna ale anan'gopa, kuna dzindza na dzindza.</verse>
				<verse number="51">Iye acita pinthu pikulu na nkono wace, mbamwaza ale akhanyerezera pya umbirimi n'kati mwa mitima yawo.</verse>
				<verse number="52">Agwisa amambo a mphambvu m'mipando mwawo ya umambo, mbakwiza anthu akupwazika.</verse>
				<verse number="53">Akhutisa anyanjala na pinthu pyadidi, mbwenye athamangisa anyakupfuma cimanja-manja.</verse>
				<verse number="54">Aphedza n'dzakazi wace Izarayeli, mbakumbukira ntsisi zace</verse>
				<verse number="55">kuna Abharaamu na dzindza yace kwenda na kwenda, ninga mudapikirira Iye ambuya athu.”</verse>
				<verse number="56">Mariya akhala na Zabere dhuzi na kuthamangira myezi mitatu, buluka penepo mbabwerera ku nyumba kwace.</verse>
				<verse number="57">Pidakwana izo ntsiku zace za kubala, Zabere abala mwana-mamuna.</verse>
				<verse number="58">Abale ace na anthu anango a pa cisa, abva kuti Mulungu am'bvera ntsisi zikulu, mbaenda onsene kancitira makolokoto.</verse>
				<verse number="59">Pa ntsiku yacisere, anthu aenda kansidza mwana, mbakhafuna kumpasa dzina ya Zakariya, dzina ya baba wace mwana.</verse>
				<verse number="60">Mbwenye mai wace atawira mbalonga tenepa: “Nkhabe! Iye anacemerwa Juwau.”</verse>
				<verse number="61">Penepo iwo antawira nkazi kuti: “Ku dzindza kwako nkhabe munthu ana dzina eneyi.”</verse>
				<verse number="62">Na tenepo, iwo atoma kulonga na manja na baba wace mwana, toera adziwe dzina yanji inafuna iye kupasa mwana wace.</verse>
				<verse number="63">Zakariya aphemba citabwa kuti alemberepo dzina ya mwana. Penepo iye alemba tenepa: “Dzina yace ndi Juwau.” Na tenepo, onsene adzumatirwa napyo.</verse>
				<verse number="64">Pa n'dzidzi ubodzi-bodzi, Zakariya lirimi yace yasudzuka, iye atoma kulonga mwadidi ninga mwakale, mbakhakuza Mulungu.</verse>
				<verse number="65">Anthu onsene a pa cisa atoma kugopserwa pikulu. Na tenepo, mphangwa zenezo zamwazika n'cisa consene ca m'mapiri a ku Djudeya.</verse>
				<verse number="66">Onsene akhabva mbapilongwa penepyo akhabvundzisana tenepa: “Kodi mwana uyu anadza kakhala ani?” Thangwi mphambvu za Mbuya zikhali na iye.</verse>
				<verse number="67">Penepo Zakariya, babace mwana, adzazwa na Nzimu Wakucena mbatoma kulonga pinthu na Nzimu ubodzi-bodzi kuti:</verse>
				<verse number="68">“Mbasimbwe Mbuya, Mulungu wa Izarayeli, thangwi iye abwera kudza kaona na kuombola mbumba yace.</verse>
				<verse number="69">Iye atidzesera upulumuki wa mphambvu wa dzindza ya n'dzakazi wace Dhavidhi.</verse>
				<verse number="70">(Ninga mudapilongera Mulungu kale na kale na milomo ya maporofeta ace akucena,)</verse>
				<verse number="71">mbatipulumusa mwa anyamalwa athu na m'manja mwa onsene anatizonda,</verse>
				<verse number="72">toera kupangisa ambuya athu ntsisi zace, pontho na kukumbuka cibverano cace cakucena,</verse>
				<verse number="73">na cidumbiriro cidacita Iye kuna baba wathu Abharaamu,</verse>
				<verse number="74">ca kutiombola m'manja mwa anyamalwa athu, toera tim'phatire basa na kukhonda kugopa,</verse>
				<verse number="75">mwakulungama na mwa udidi pamaso pace, ntsiku zathu zonsene.</verse>
				<verse number="76">Iwe mwana wanga, unati ucemerwe mporofeta wa Mulungu wa kudzulu kakamwe. Unaenda patsogolo pa Mbuya toera unsasanyire njira,</verse>
				<verse number="77">toera kupasa mbumba yace udziwisi wa upulumuki, unabulukira pa kulekererwa kwa madawi awo,</verse>
				<verse number="78">na thangwi ya ntsisi zikulu za Mulungu wathu, zinacita kuti atigasire dzuwa ya kudzulu,</verse>
				<verse number="79">toera kumwanikira ale anakhala n'cidima na ali mu n'thundzi wa kufa, pontho toera kulondeza myendo yathu mu njira ya ntendere.”</verse>
				<verse number="80">Mwana akhakula mbawanga mu nzimu. Pontho akhala n'thando mpaka ntsiku idabulukira iye pakweca, kuna mbumba ya Izarayeli.</verse>
			</chapter>
			<chapter number="2">
				<verse number="1">Pa n'dzidzi unowu, mambo Sezari Aguxtu wa ku Roma, amwaza ntemo n'dziko mwace wa kulonga kuti mbumba yonsene isatongwa ilemberwe.</verse>
				<verse number="2">Uku ndi kulemberwa kwakutoma kwa anthu, kudacitika pa n'dzidzi ukhatonga mambo Kirinu dziko ya Sirya.</verse>
				<verse number="3">Na tenepo, anthu onsene akhaenda ku mizinda yawo ya kubaliwa, toera akhalemberwe.</verse>
				<verse number="4">Zuze, na thangwi ya kukhala wa dzindza ya Dhavidhi, abulukambo ku nzinda wa Nazareti, ku dziko ya Galileya, mbaenda ku dziko ya Djudeya, ku nzinda wa Bheleya, kudabaliwa mambo Dhavidhi.</verse>
				<verse number="5">Kweneko, Zuze aenda pabodzi na mankhadzi wace Mariya mbali na pathupi, toera akhalemberwembo.</verse>
				<verse number="6">Pa n'dzidzi ukhakhala iwo ku Bheleya, wakwanambo n'dzidzi kuti mwana abaliwe.</verse>
				<verse number="7">Na tenepo, Mariya abala mwana wace wa utombo wa mamuna. Penepo mai wace anfinikiza na nguwo, mban'gonesa n'cimwadiya cikhadyera pifuyo, thangwi nyumba ya kufikira alendo ikhadadzala.</verse>
				<verse number="8">Pa cisa ceneco, akhalipo akumbidzi n'thando, mbakhaonera pifuyo pyawo na masiku.</verse>
				<verse number="9">Penepo anju wa Mbuya aabulukira, mbiri ya Mbuya yayetimira n'khundu mwawo, iwo mbagopa pikulu kakamwe.</verse>
				<verse number="10">Mbwenye anju aapanga kuti: “Lekani kugopa! Ndakudzeserani Mphangwa Zadidi zakutsandzaisa pikulu kakamwe kuna anthu onsene.</verse>
				<verse number="11">Thangwi lero, mu nzinda wa Dhavidhi, abalwa Mpulumusi wanu Kirixtu. Mbuya.</verse>
				<verse number="12">Imwe munan'dzindikira na ici: Munagumana mwana wa ng'ono adabalwa cincino adafinikizwa na nguwo, mbagoneswa n'cimwadiya cakudyera pifuyo.”</verse>
				<verse number="13">Na mwansanga, wabulukira mwinji wa anyankhondo a kudzulu, pabodzi na anju, mbakhakuza Mulungu na mafala awa:</verse>
				<verse number="14">“Mbiri kuna Mulungu wa kudzulu, ntendere pa dziko kuna anthu ale anafuniwa na Iye.”</verse>
				<verse number="15">Anju pidabwerera izo mbazyenda kudzulu, akumbidzi atoma kulonga okha-okha tenepa: “Tendeni ku Bheleya tikhaone ipi pidacitika, pontho tikhaone pidatipanga Mbuya.”</verse>
				<verse number="16">Na tenepo, iwo athamanga mbaenda kweneku, mbagumana Mariya na Zuze, mwana mbakhagona n'cimwadiya cikhadyera pifuyo.</verse>
				<verse number="17">Pidamala iwo kumuona, alonga kuna anthu onsene, pire pikhadapangwa iwo na anju, pa thangwi ya mwana unowu.</verse>
				<verse number="18">Apo anthu onsene adapibva pikhalonga akumbidzi, adzumatirwa napyo.</verse>
				<verse number="19">Mbwenye Mariya akhapikoya pinthu pyonsene pikhabva iye, mbakhapinyerezera mwadidi muntima mwace.</verse>
				<verse number="20">Na tenepo, akumbidzi abwerera mbakhapasa mbiri na kukuza Mulungu pa pyonsene pikhabva iwo na pikhaona iwo, ninga mukhadapipangirwa iwo.</verse>
				<verse number="21">Mudakwana izo ntsiku zisere toera kusidza mwana, athuliwa dzina ya Yezu, dzina ikhadapaswa iye na anju, mai wace mbadzati kukhala na pathupi.</verse>
				<verse number="22">Mudakwana iwo n'dzidzi wa kuceneswa, ninga mudalongera mwambo wa Mozesi, Zuze na Mariya ankwata mwana mbaenda na iye ku Djerusalema, toera ampereke patsogolo pana Mbuya,</verse>
				<verse number="23">(ninga mudalemberwa ipyo mu mwambo wa Mbuya kuti: “Ana a utombo onsene acimuna, asatongwa aperekwe m'manja mwa Mbuya.”)</verse>
				<verse number="24">Pontho toera kupereka ntsembe za ana madjiwa awiri, peno ana nkhangaiwa awiri, ninga munalongera mwambo wa Mbuya.</verse>
				<verse number="25">Apo ku Djerusalema, akhalipo mamuna m'bodzi akhacemerwa Simiyau. Iye akhali munthu wakulungama mbakhalemedza Mulungu, pontho akhadikhira kumatamizwa kwa mbumba ya Izarayeli. Nzimu Wakucena ukhakhala na iye.</verse>
				<verse number="26">Pontho Nzimu Wakucena ukhadampangisa kuti iye nkhabe kufa, mbadzati kuona Kirixtu adapikirirwa na Mbuya.</verse>
				<verse number="27">Simiyau, akwatwa na Nzimu Wakucena, mbaenda mu Nyumba ya Mulungu. Baba wace na mai wace, pidankwata iwo mwana mbaenda na iye mu Nyumba ya Mulungu toera kancitira pinalonga mwambo,</verse>
				<verse number="28">Simiyau akwata mwana m'manja mwace mbakuza Mulungu, mbalonga tenepa:</verse>
				<verse number="29">“Cincino Mbuya, siyani nyabasa wanu aende pyace na ntendere ninga mudampikirira imwe.</verse>
				<verse number="30">Thangwi ndamuona ndekha na maso anga Mpulumusi,</verse>
				<verse number="31">adasasanyira imwe pamaso pa mbumba zonsene.</verse>
				<verse number="32">Cieza toera mwinikira mbumba zidakhonda kukhala madjuda, pontho na kupasa mbiri mbumba yanu ya Izarayeli.”</verse>
				<verse number="33">Baba wace na mai wace mwana, akhala akudzumatirwa na pire pikhalongwa na thangwi ya mwana.</verse>
				<verse number="34">Simiyau aphemba kuna Mulungu kuti aapase nkhombo, mbalonga kuna Mariya, mai wace Yezu kuti: “Mwana uyu asankhulwa kale ene na Mulungu toera kugwisa na kulamusa anthu azinji a dziko ya Izarayeli. Pontho mwana unowu anati akhale cidzindikiro ca Mulungu ca kukhonda kubverana.</verse>
				<verse number="35">Na tenepo, manyerezero mazinji a m'mitima mwawo anadza kadziwika, pontho iwe unadza katsukwala ninga munthu adalaswa na tarasada muntima.”</verse>
				<verse number="36">Akhalipo penepo mporofeta wankazi akhacemerwa Yana mwana wa Fanweli, wa dzindza ya Aseri. Iye akhali nkhalamba. Akhadaferwa na mamuna akhadakhala na iye pyaka pinomwe basi pa banja.</verse>
				<verse number="37">Na tenepo, iye akhala na uzice wakuferwa na mamuna mpaka pyaka makumasere na pinai. Akhalambira Mulungu wace, mbakhaphembera na kupimana cakudya, masiku na masikati mbakhakhonda buluka mu Nyumba ya Mulungu.</verse>
				<verse number="38">Pidafika iye mwenemu, pa n'dzidzi unowu ene, atoma kupereka takhuta kuna Mulungu, mbalonga na thangwi ya Mwana kuna anthu onsene akhadikhira kuombolwa kwa Djerusalema.</verse>
				<verse number="39">Pakumala kucita pyonsene pya Mwambo wa Mbuya, Zuze na Mariya abwerera kwenda ku nzinda wawo wa Nazareti, ku dziko ya Galileya.</verse>
				<verse number="40">Na tenepo, mwana akhakula mbakhakhala na mphambvu, mbadzala na udziwisi. Pontho kukoma ntima kwa Mulungu kukhali na Iye.</verse>
				<verse number="41">Pyaka pyonsene, baba wace na mai wace Yezu akhaenda ku Djerusalema, pa phwandu ya Paxkwa.</verse>
				<verse number="42">Yezu mudacita Iye pyaka khumi na piwiri, aenda na baba wace na mai wace ku phwandu ya Paxkwa ku Djerusalema, ninga nsambo wawo.</verse>
				<verse number="43">Mudamala phwandu ya Paxkwa, pa kubwerera kwenda ku nyumba kwawo, Yezu akhadasalikira ku Djerusalema, baba wace na mai wace mbakhonda dziwa cinthu.</verse>
				<verse number="44">Baba wace na mai wace, na kunyerezera kuti Iye ali kubwera na andzace n'njira, amala ntsiku yamumphu mbakhafamba. Na tenepo, iwo atoma kunsaka pakati pa abale na pa anthu a pa cisa.</verse>
				<verse number="45">Pidansowa iwo, abwerera ku Djerusalema kansaka.</verse>
				<verse number="46">Pakupita ntsiku zitatu, iwo an'gumana mu Nyumba ya Mulungu, mbali nawa pakati pa anyakudziwisa a Mwambo, mbakhaabvesera na kuabvundzisa.</verse>
				<verse number="47">Penepo anthu onsene akhamubva akhadzumatirwa na thangwi ya ndzeru zace, pontho na kutawira kukhacita iye mibvundzo.</verse>
				<verse number="48">Baba wace na mai wace pidamuona iwo, adzumatirwambo napyo. Penepo mai wace ampanga kuti: “Mwana wanga, thangwi yanji wacita penepi kuna ife? Baba wako na ine tikhadatsukwala pikulu na kukusaka.”</verse>
				<verse number="49">Apo Yezu antawira tenepa: “Thangwi yanji mukhandisaka? Imwe nkhabe kupidziwa kuti Ine ndisatongwa ndicite pinthu pya Baba wanga?”</verse>
				<verse number="50">Mbwenye iwo acimwana kupibvesesa pikhalonga Yezu.</verse>
				<verse number="51">Na tenepo, Yezu abwerera pabodzi na baba wace na mai wace, kwenda ku Nazareti. Yezu akhali mwana wakuabvera. Mbwenye mai wace Yezu akhapikoya pyonsene ipi muntima mwace.</verse>
				<verse number="52">Apo Yezu akhakula pa udziwisi, pa thupi, na pa kukoma ntima, pamaso pa Mulungu na pamaso pa anthu.</verse>
			</chapter>
			<chapter number="3">
				<verse number="1">Pa caka cacikhumi na pixanu ca umambo wa Tibheryo Sezari, Ponsyo Piratu mbali ntongi wa Djudeya, Herodhi mbali ntongi wa Galileya, m'bale wace Herodhi anacemerwa Filipi mbali ntongi wa Itureya na Tarakoniti, Lizanya mbali ntongi wa Abhileni,</verse>
				<verse number="2">Anasi na Khaifasi mbali akulu aanyantsembe. Ndi caka ceneco cidalonga Mbuya n'thando kuna Juwau mwana Zakariya.</verse>
				<verse number="3">Juwau afamba cisa consene dhuzi na nyandza ya Djorodani, mbakhamwaza mphangwa izi: “Tambirani batixmu, ninga cidzindikiro ca kuchunyuka toera kulekererwa madawi.”</verse>
				<verse number="4">Ipi pyacitika ninga mudapilembera mporofeta Izaya m'bukhu mwace mbalonga tenepa: “Fala iri kukhuwa n'thando kuti: ‘Sasanyirani njira ya Mbuya mbamundendemeza mipsalu yace.</verse>
				<verse number="5">Magowa onsene anatutirwa. Mapiri na nthunda zonsene zinazerezwa. Miseu ya magurayi inalungamiswa, njira za makolong'ondo zinazerezwa.</verse>
				<verse number="6">Anthu onsene anati aone kupulumusa kwa Mulungu.’ ”</verse>
				<verse number="7">Juwau akhapanga mwinji wa anthu ukhabwera katambira Batixmu kuna iye, mbalonga tenepa: “Dzindza ya m'bobo! Mbani akupangani kuthawa nyatwa zinafuna kudza?</verse>
				<verse number="8">Citani pinthu pinapangisa kuti imwe mwachunyukadi. Lekani kunyerezera mbamulonga mwekha ene m'bodzi na m'bodzi tenepa: ‘Tina baba wathu Abharaamu.’ Thangwi ine ndisakupangani kuti Mulungu ana mphambvu za kusanduza myala iyi, mbikhalambo dzindza ya Abharaamu.</verse>
				<verse number="9">Mbadzo yamala kusasanyirwa toera kugwanda miti na michici ene. Na tenepo, miti yonsene inakhonda kubala misapu yadidi, inatemiwa mbiponyiwa pa moto.”</verse>
				<verse number="10">Penepo mbumba ikhabvundzisa Juwau Bhatixta mbilonga kuti: “Mphapo tisatongwa ticitenji?”</verse>
				<verse number="11">Apo Juwau aatawira tenepa: “Ana nguwo ziwiri, mbapasembo ibodzi ndzace adaisowa. Pontho ule ana cakudya mbagawirane na ule adasowa cakudya.”</verse>
				<verse number="12">Penepo, anango anyakukumbusa misonkho afikambo kuna Juwau toera kutambira batixmu, mbam'bvundza kuti: “Mpfundzisi, ndi ninji pinatongwa ife kucita?”</verse>
				<verse number="13">Juwau aatawira tenepa: “Kumbusani ntengo unalonga mwambo basi.”</verse>
				<verse number="14">Na tenepo, anyankhondo anango akhabvundzisambo kuti: “Kodi ife, tisatongwa ticitenji?” Penepo Juwau aatawira kuti: “Lekani kukwatira munthu kobiri yace na mphambvu, peno kumulongera pya uthambi. Mbwenye komerwani na ntengo wanu unatambira imwe.”</verse>
				<verse number="15">Na tenepo, mbumba yatoma kukhala na cidikhiro cikulu, mbikhanyerezera kuti panango Juwau Bhatixta ndiye Kirixtu.</verse>
				<verse number="16">Penepo Juwau apanga anthu onsene kuti: “Ine ndisakutambirisani batixmu na madzi, mbwenye ali kubwera munthu wa mphambvu ya utongi kakamwe kupita ine. Pontho ine sine munthu kuti ndinakwanisa kunsudzula mithambo ya ntsapato zace. Unowu anakutambirisani batixmu na Nzimu Wakucena, pontho na moto.</verse>
				<verse number="17">Iye ana foxolo m'manja mwace toera kucenesa pa mbuwa, na kuikha mapira n'cikwa. Mbwenye anapisa dzungu na moto wakukhonda kuthima.”</verse>
				<verse number="18">Juwau akhalanga mbumba na mafala anango mazinji, na kuapanga Mphangwa Zadidi.</verse>
				<verse number="19">Mbwenye iye asandika Herodhi na thangwi ya Herodhiya, nkazi wa m'bale wace Herodhi, pontho na thangwi ya pyonsene pyakuipa pikhacita iye.</verse>
				<verse number="20">Pontho Herodhi adza kathimiza kucita pyakuipa pikulu kakamwe, pa kupitisa Juwau n'kaidi.</verse>
				<verse number="21">Pidamala mbumba yonsene kutambira batixmu, Yezu aendambo katambira batixmu. Apo penepo, Yezu pikhaphembera iye, thambo yafunguka.</verse>
				<verse number="22">Na tenepo, Nzimu Wakucena waoneka mbuchita buluka kudzulu na manungo ninga a nkhangaiwa, mbum'phamira. Penepo, kudzulu kwabuluka fala, mbilonga tenepa: “Iwe ndiwe Mwana wanga wakufunika, ananditsandzaisa.”</verse>
				<verse number="23">Yezu pidatoma Iye kuphata basa, akhathamangira pyaka makumatatu pyakubalwa. Iye akhali mwana wa Zuze, ninga mukhanyerezera anthu. Zuze akhali mwana wa Eli,</verse>
				<verse number="24">Eli akhali mwana wa Matati, Matati mwana wa Levi, Levi mwana wa Meliki, Meliki mwana wa Djanai, Djanai mwana wa Zuze,</verse>
				<verse number="25">Zuze akhali mwana wa Matatiya, Matatiya mwana wa Amosi, Amosi mwana wa Naumi, Naumi mwana wa Esili, Esili mwana wa Nagai,</verse>
				<verse number="26">Nagai akhali mwana wa Maate, Maate mwana wa Matatiya, Matatiya mwana wa Simeyi, Simeyi mwana wa Djozeki, Djozeki mwana wa Djoda,</verse>
				<verse number="27">Djoda akhali mwana wa Juwanani, Juwanani mwana wa Resa, Resa mwana wa Zorobhabheli, Zorobhabheli mwana wa Salatiyeli, Salatiyeli mwana wa Neri,</verse>
				<verse number="28">Neri akhali mwana wa Meliki, Meliki mwana wa Adhi, Adhi mwana wa Koza, Koza mwana wa Elimadha, Elimadha mwana wa Eri,</verse>
				<verse number="29">Eri akhali mwana wa Djosuwa, Djosuwa mwana wa Eliyezeri, Eliyezeri mwana wa Djorimi, Djorimi mwana wa Matati, Matati mwana wa Levi,</verse>
				<verse number="30">Levi akhali mwana wa Simiyau, Simiyau mwana wa Djudaa, Djudaa mwana wa Zuze, Zuze mwana wa Djonami, Djonami mwana wa Eliakimu,</verse>
				<verse number="31">Eliakimu akhali mwana wa Meleya, Meleya mwana wa Mena, Mena mwana wa Matata, Matata mwana wa Natani, Natani mwana wa Dhavidhi,</verse>
				<verse number="32">Dhavidhi akhali mwana wa Djesi, Djesi mwana wa Obhedhi, Obhedhi mwana wa Bhowazi, Bhowazi mwana wa Salomau, Salomau mwana wa Naasomi,</verse>
				<verse number="33">Naasomi akhali mwana wa Abhinadhabhi, Abhinadhabhi mwana wa Adhimimi, Adhimimi mwana wa Arini, Arini mwana wa Eziromu, Eziromu mwana wa Peresi, Peresi mwana wa Djudaa,</verse>
				<verse number="34">Djudaa akhali mwana wa Djakobo, Djakobo mwana wa Izaki, Izaki mwana wa Abharaamu, Abharaamu mwana wa Tera, Tera mwana wa Naori,</verse>
				<verse number="35">Naori akhali mwana wa Seruge, Seruge mwana wa Ragauu, Ragauu mwana wa Faleki, Faleki mwana wa Ebheri, Ebheri mwana wa Sala,</verse>
				<verse number="36">Sala akhali mwana wa Kainaa, Kainaa mwana wa Arifaxadhi, Arifaxadhi mwana wa Semi, Semi mwana wa Nowa, Nowa mwana wa Lameki,</verse>
				<verse number="37">Lameki akhali mwana wa Metusalemi, Metusalemi mwana wa Enoki, Enoki mwana wa Djaredi, Djaredi mwana wa Maalaleeli, Maalaleeli mwana wa Kainaa,</verse>
				<verse number="38">Kainaa akhali mwana wa Enosi, Enosi mwana wa Seti, Seti mwana wa Adhamu, Adhamu mwana wa Mulungu.</verse>
			</chapter>
			<chapter number="4">
				<verse number="1">Yezu abuluka mu nyandza ya Djorodani wakudzala na Nzimu Wakucena, mbakwatiwa kwenda n'thando na Nzimu ubodzi-bodzi wa Mulungu.</verse>
				<verse number="2">Mwenemu n'thando, Yezu anyengererwa na Dyabu ntsiku makumanai. Pa ntsiku zenezi, nkhabe cinthu cidadya Iye. Na tenepo, pakumala ntsiku zenezo Iye abva njala.</verse>
				<verse number="3">Penepo Sathani ampanga kuti: “Ngakhala Iwe ndiwe Mwana wa Mulungu, panga mwala uyu kuti usanduke ubwere nkate.”</verse>
				<verse number="4">Mbwenye Yezu antawira tenepa: “Pyalembwa m'Bukhu ya Mulungu kuti: ‘Si cakudya basi tayu cinapulumusa munthu.’ ”</verse>
				<verse number="5">Penepo Dyabu akwata Yezu mbaenda na iye pa mbuto yakulapha, mbampangisa n'dzidzi ubodzi ene, umambo onsene wa pantsi pano,</verse>
				<verse number="6">mbampanga kuti: “Ine ndinakupasa mphambvu ya utongi na mbiri yonsene iyi. Thangwi pyonsene ipi ndapasiwa, pontho ndinakwanisa kupasa anafuna ine.</verse>
				<verse number="7">Na tenepo, ungandigodamira mbundilambira, pyonsene ipi pinakhala pyako.”</verse>
				<verse number="8">Yezu antawira tenepa: “Pyalembwa kuti: ‘Lambira Mbuya Mulungu wako, mbuphatira basa Iye ekha basi.’ ”</verse>
				<verse number="9">Buluka penepo, Dyabu ankwata mbaenda na iye ku Djerusalema, ankwiza padzulu kakamwe pa Nyumba ya Mulungu mbampanga tenepa: “Ngakhala iwe ndiwe Mwana wa Mulungu, numpha padzulu pano ugwe pantsi.</verse>
				<verse number="10">Thangwi pyalembwa kuti: “ ‘Mulungu anadza kapanga anju zace, pa thangwi yako toera akukoye.</verse>
				<verse number="11">Pontho, iwo anakugampha na manja awo, toera ukhonde kuphekeka na myala.’ ”</verse>
				<verse number="12">Yezu antawira tenepa: “Pyalongwa kuti: ‘Leka kunyengerera Mbuya Mulungu wako.’ ”</verse>
				<verse number="13">Pakumala manyengerero onsene awa, Sathani ansiya Yezu mbadikhira n'dzidzi unango.</verse>
				<verse number="14">Na tenepo, Yezu abwerera ku Galileya wakudzala na mphambvu za Nzimu Wakucena, mbiri yace mbibvekera n'cisa ceneco consene.</verse>
				<verse number="15">Iye akhapfundzisa n'kati mwa nyumba za kuphemberera za madjuda, anthu onsene mbakhansimba.</verse>
				<verse number="16">Yezu aenda ku Nazareti kudakula Iye. Ntsiku ya Sabudu, Iye apita n'nyumba ya kuphemberera ya madjuda ninga nsambo wace. Penepo, Iye alamuka toera kuona pidalembwa m'Bukhu ya Mulungu.</verse>
				<verse number="17">Na tenepo, Yezu apasiwa bukhu ya mporofeta Izaya. Aifungula, mbagumana mbuto ikhadalembwa tenepa:</verse>
				<verse number="18">“ Nzimu wa Mbuya uli na Ine, thangwi iye andidzodza toera ndilonge Mphangwa Zadidi kuna anyakucherenga. Iye andituma toera ndikhadziwise adamangwa kuti asudzulwa, pontho kuti maboli-boli akwanise kuona, na kuombola anyakupondererwa.</verse>
				<verse number="19">Pontho na kudziwisa caka ca ntsisi za Mbuya.”</verse>
				<verse number="20">Na tenepo, afunga Bukhu mbaibweza pontho kuna nyabasa wa mwenemu, mbakhala pyace pantsi. Onsene akhali mu nyumba ya kuphemberera atoma kumulang'anisa.</verse>
				<verse number="21">Penepo, Yezu atoma kuapanga kuti: “Lero pyasimbiswa ipi pidamala imwe kubva m'Bukhu ya Mulungu.”</verse>
				<verse number="22">Onsene atoma kunsimba Yezu mbakhadzumatirwa na mafala a kukoma ntima kwa Mulungu akhabuluka pa milomo yace, mbakhabvundza kuti: “Kodi siye unowu tayu mwana wa Zuze?”</verse>
				<verse number="23">Na tenepo, Yezu aapanga kuti: “Ndimo mwene, imwe munati mundilongere nsanje unalonga kuti: ‘Iwe nkondzi, kondzeka wekha. Citambo muno n'dziko mwako, pire pidabva ife kuti wapicita mu Kafaranaumi.’ ”</verse>
				<verse number="24">Yezu athimiza pontho mbalonga kuti: “Ndimo mwene ndisakupangani kuti: Nkhabe mporofeta m'bodzi anatambirwa mwadidi ku dziko kwace.</verse>
				<verse number="25">Ndimo mwene, ndinakudziwisani kuti: Pa midzidzi ya Eliya, akhalipo akazi azinji adaferwa na amuna awo mu dziko ya Izarayeli, caka cidaoneka cilala cidamala pyaka pitatu na hafu, mbakuoneka njala ikulu n'dziko yonsene.</verse>
				<verse number="26">Apo nkhabe nkazi m'bodzi adaferwa na mamuna wace wa ku Izarayeli, adatumirwa Eliya. Mbwenye iye atumiwa kwenda ku dziko inango kuna nkazi m'bodzi basi adaferwa na mamuna wace, wa ku Sarapeta, ku cisa ca Sidhoni.</verse>
				<verse number="27">Pontho akhalipombo anyamatanya azinji ku Izarayeli pa midzidzi ya mporofeta Elizeu, mbwenye nkhabe m'bodzi wawo adawangiswa. Adadza kawangiswa ndi Namani basi wa ku dziko ya Sirya.”</verse>
				<verse number="28">Anthu onsene akhali n'nyumba ya kuphemberera, aipirwa pikulu na kubva penepyo.</verse>
				<verse number="29">Na tenepo, anthu onsene alamuka mban'thamangisa mu nzinda, mbankwata mpaka padzulu pa phiri pakhadamangwa nzinda unowu, toera am'bhomere pantsi.</verse>
				<verse number="30">Mbwenye Yezu apita na pakati pawo mbaenda pyace.</verse>
				<verse number="31">Na tenepo, Yezu aenda ku Kafaranaumi ku nzinda wa Galileya, mbatoma kupfundzisa mbumba ntsiku ya Sabudu.</verse>
				<verse number="32">Anthu onsene akhadzumatirwa na mapfundzisiro ace, thangwi akhalonga na mphambvu za utongi.</verse>
				<verse number="33">N'nyumba ya kuphemberera, mukhali na mamuna m'bodzi akhadaphatwa na dimonyo, nzimu wa kuipa, mbakhuwa na mphambvu kuti:</verse>
				<verse number="34">“Ha! Yezu wa ku Nazareti, musafunanji na ife? Mwabwera kudza katifudza? Ine ndisakudziwani kuti ndimwe ani. Ndimwe Wakucena wa Mulungu!”</verse>
				<verse number="35">Penepo Yezu aupwekera nzimu wa kuipa, mbaupanga kuti: “Matama, pontho buluka muna munthu uyu!” Na tenepo, nzimu wa kuipa wam'bhoma munthu pantsi, pamaso pa anthu onsene, mbubuluka m'manungo mwace, munthu mbakhonda kuphekeka.</verse>
				<verse number="36">Onsene anthu adzumatirwa napyo mbakhalonga okha-okha tenepa: “Mafala anji enewa anatonga na Iye mizimu ya kuipa na mphambvu na utongi, iyo mbibulukadi?”</verse>
				<verse number="37">Na tenepo, mbiri yace Yezu ikhabvekera m'pisa pyonsene pya dhuzi.</verse>
				<verse number="38">Yezu abuluka ku nyumba ya kuphemberera, mbaenda ku nyumba ya Simau. Mebzala wace Simau akhadaferuka pikulu pyene. Iwo aphemba kuna Yezu kuti am'phedze.</verse>
				<verse number="39">Yezu alimira n'khundu mwa ntenda, akotama mbapwekera nthenda, iyo mbinsiya. Pa n'dzidzi ubodzi-bodzi ntenda alamuka, mbatoma kuaphatira basa.</verse>
				<verse number="40">Mukhadoka dzuwa, mbumba ikhadzesa onsene akhakhala na nthenda zawo za kusiyana-siyana, kuna Yezu. Penepo Iye akhaawangisa na kuaikha manja m'bodzi na m'bodzi.</verse>
				<verse number="41">Pontho, anthu azinji akhabuluka mizimu ya kuipa mbikhakhuwa tenepa: “Iwe ndiwe Mwana wa Mulungu!” Mbwenye Yezu akhaipwekera mbakhaikhondesa kulonga, thangwi iyo ikhadziwa kuti Iye ndi Kirixtu.</verse>
				<verse number="42">Pidaca kunja, Yezu abuluka mbaenda kutali na anthu, pace ekha. Apo mbumba yatoma kunsaka. Mudafika iwo pakhakhala Iye, ankakamiza kuti akhonde kuasiya.</verse>
				<verse number="43">Mbwenye Yezu aapanga tenepa: “Pisafunika kuti ine ndiyendembo kamwaza Mphangwa Zadidi za Umambo wa Mulungu m'mizinda inango. Thangwi ndipyo pidatumirwa Ine.”</verse>
				<verse number="44">Na tenepo, Yezu akhaenda basi mbalonga Mphangwa Zadidi m'manyumba a kuphemberera a dziko ya Djudeya.</verse>
			</chapter>
			<chapter number="5">
				<verse number="1">Ntsiku ibodzi Yezu akhali dhuzi na pa gombe ya bara ikulu ya Djenezareti . Penepo mbumba ikhapfinyana toera kubva fala ya Mulungu.</verse>
				<verse number="2">Yezu aona mabote mawiri m'madzi, dhuzi na gombe, akhadasiyiwa na anyakokota. Anacinthu akhadabuluka kwenda katsuka makokota awo.</verse>
				<verse number="3">Na tenepo, Yezu apakira m'bote ibodzi ikhali ya Simau, mbaphemba Simau kuti abhome pang'ono bote yace pa nyandza. Mwenemu, Yezu akhala nawa na matako mbatoma kupfundzisa mbumba.</verse>
				<verse number="4">Pidamala Yezu kupfundzisa, apanga Simau kuti: “Kwata bote yako uyende pakati pa boo. Penepo, iwe na andzako gwisirani makokota anu.”</verse>
				<verse number="5">Apo Simau atawira tenepa: “Mpfundzisi, ife taphata basa masiku onsene, nkhabe nyama ibodzi idaphata ife. Mbwenye thangwi ndimwe adandipanga, ndinaagwisira.”</verse>
				<verse number="6">Pidagwisira iwo makokota awo m'madzi, aphata nyama zizinji, za kuti makokota akhatoma kupanduka.</verse>
				<verse number="7">Na tenepo, iwo acita cidzindikiro ca kucemera andzawo akhali m'bote inango, toera adze kaaphedze. Iwo andzawo abwera mbadzaza mabote mawiri ene na nyama, mpaka kufikira dhuzi na kufuna kulobzeka.</verse>
				<verse number="8">Simau Pedhru na kuona pyonsene ipi pidacitika, agodama pa myendo pa Yezu mbalonga tenepa: “Mbuya, bulukani pana ine thangwi ndine munthu wakudawa.”</verse>
				<verse number="9">Thangwi Simau na anango akhali na iye pabodzi, akhadzumatirwa na ntengo wa nyama zikhadapha iwo.</verse>
				<verse number="10">Tiyago na Juwau, ana a Zebhedheu, ale akhali andzace Simau, adzumatirwambo. Na tenepo, Yezu ampanga Simau kuti: “Leka kugopa! Kutomera lero mpaka kutsogolo, iwe unati ukhale nyakokota wa anthu.”</verse>
				<verse number="11">Penepo, amuna awa akwewa mabote awo mbaatsamisa pa gombe, mbasiya pyonsene mbatowera Yezu.</verse>
				<verse number="12">Yezu pikhakhala Iye mu nzinda ubodzi, agwanda mamuna m'bodzi wakudzala na matanya m'manungo monsene. Nyamatanya pidaona iye Yezu, agodama patsogolo pace mbafikisa nkhope yace pantsi, mbam'phemba tenepa: “Mbuya, mungafuna munandiwangisa.”</verse>
				<verse number="13">Yezu afuthula nkono wace, an'khuya mbalonga tenepa: “Ndisafuna, iwe waceneswa.” Pa n'dzidzi ubodzi-bodzi, matanya amala.</verse>
				<verse number="14">Na tenepo, Yezu ampanga kuti: “Bvesera! Leka kupanga munthu penepi. Mbwenye ndoko kuna nyantsembe toera akudinkhe. Ungamala upereke ntsembe ninga mudapilongera Mozesi, toera anthu akudziwe kuti iwe wawangadi.”</verse>
				<verse number="15">Mbwenye mbiri yace Yezu ikhamwazikiratu m'mbuto zonsene. Na tenepo, anthu azinji akhabwera kamubva na kuwangiswa nthenda zawo.</verse>
				<verse number="16">Mphapo Yezu akhabuluka mbaenda n'thando kwenda kaphembera.</verse>
				<verse number="17">Ntsiku ibodzi, mukhapfundzisa Yezu, akhalipo penepo afarisi na anyakudziwisa a Mwambo akhabuluka m'pisa pyonsene pya ku Galileya, pya ku Djudeya na pya ku Djerusalema, mbakhakhala pantsi. Apo mphambvu za Mbuya zikhakhala na Yezu toera kuwangisa nthenda.</verse>
				<verse number="18">Amuna angasi abwera na mamuna m'bodzi nyampfutete pa khangala, mbakhasaka kuti apite na iye n'nyumba toera amuikhe patsogolo pa Yezu.</verse>
				<verse number="19">Mbwenye iwo acimwana kupita na iye n'kati, na thangwi ya mwinji wa anthu. Na tenepo, akwira na iye pa ntsoyi, mbanchitisa na pa benga na khangala yace ene, mpaka pakati pa mwinji wa anthu, patsogolo pa Yezu.</verse>
				<verse number="20">Yezu na kuona cikhulupiro cikhali na anthu awa, alonga kuna nyampfutete kuti: “Mamunawe, madawi ako alekererwa.”</verse>
				<verse number="21">Apo anyakudziwisa a Mwambo na afarisi atoma kudungunya mbalonga tenepa: “Kodi mbanimbo mamuna unowu anaxola Mulungu tenepa? Thangwi analekerera madawi ndi Mulungu basi, nkhabe munthu unango.”</verse>
				<verse number="22">Mphapo Yezu na kudziwa pire pikhanyerezera iwo aatawira, mbaapanga tenepa: “Thangwi yanji imwe musanyerezera penepyo m'mitima mwanu?</verse>
				<verse number="23">Ndi ninji pinakhonda kunentsa? Kulonga kuna ntenda kuti: ‘Madawi ako alekererwa’ peno kumpanga kuti: ‘Lamuka ufambe?’</verse>
				<verse number="24">Mbwenye toera mudziwe kuti Ine, Mwana wa Munthu, ndina mphambvu za kulekerera madawi, ampanga nyampfutete kuti: ‘Lamuka, kwata khangala yako, ndoko ku nyumba kwako.’ ”</verse>
				<verse number="25">Pa n'dzidzi ubodzi-bodzi, iye alamuka pamaso pa anthu onsene, mbakwata khangala yace, mbaenda ku nyumba mbakhapasa mbiri Mulungu.</verse>
				<verse number="26">Onsene adzumatirwa napyo. Na kugopa konsene, apasa mbiri Mulungu mbalonga tenepa: “Lero taona pinthu pyakudzumisa!”</verse>
				<verse number="27">Buluka penepo, Yezu abuluka mbaona mamuna m'bodzi nyakukumbusa misonkho, akhacemerwa Levi. Iye akhakhala nawa pa mbuto ikhakumbuswa misonkho, mbampanga kuti: “Nditowere.”</verse>
				<verse number="28">Iye alamuka mbasiya pyonsene, mbantowera.</verse>
				<verse number="29">Na tenepo, Levi, acitira Yezu phwandu ikulu kakamwe ku nyumba kwace. Penepo akhalipombo anyakukumbusa misonkho, na anthu anango azinji, mbakhadya na iwo.</verse>
				<verse number="30">Mbwenye afarisi na ale anyakudziwisa a Mwambo a nsoka wawo, akhadungunya kuna anyakupfundza a Yezu, mbalonga tenepa: “Thangwi yanji imwe musadya mbamumwa pabodzi na anyakukumbusa misonkho, pontho na anyakudawa?”</verse>
				<verse number="31">Yezu aatawira tenepa: “Angumi nkhabe kufuna nkondzi, mbwenye atenda ndiwo anafuna nkondzi.</verse>
				<verse number="32">Ine sidadza kacemera anyakulungama tayu, mbwenye ndadzera anyakudawa toera achunyuke.”</verse>
				<verse number="33">Na tenepo, iwo ampanga Yezu kuti: “Kazinji kene anyakupfundza a Juwau Bhatixta asaphembera na kupimana cakudya. Sawa-sawambo na anyakupfundza a afarisi. Mbwenye anu nkhabe. Asadya mbamwa pyawo.”</verse>
				<verse number="34">Mbwenye Yezu aapanga tenepa: “Pisacitika kuti adacemerwa ku phwandu ya banja, apimane cakudya mwali wa mamuna mbali na iwo pabodzi?</verse>
				<verse number="35">Mbwenye zinafika ntsiku zinafuna kukwatirwa iwo mwali wa mamuna pakati pawo. Ntsiku zenezo iwo anati apimane cakudya!”</verse>
				<verse number="36">Yezu alonga pontho nsanje na mafala awa: “Nkhabe munthu anagwanda phindi ibodzi ya nguwo ipsa toera aikhe cigamba pa nguwo ya kale. Angacita penepyo anaibvunga nguwo ipsa. Pontho phindi ya cigamba cipsa, nkhabe kukhala mwadidi pa nguwo ya kale.</verse>
				<verse number="37">Pontho nkhabe munthu anaikha vinyu ipsa m'pyombo pya nthembe zakale. Thangwi angacita penepyo, vinyu ipsa inaswa pyombo mbitaika, pontho pyombo mbapibvungika.</verse>
				<verse number="38">Na tenepo, pisafunika kuti vinyu ipsa, iyikhwe m'pyombo pya nthembe zipsa.</verse>
				<verse number="39">Pontho nkhabe munthu anamala kumwa vinyu ya kale mbakomerwa na vinyu ipsa, thangwi asalonga tenepa: ‘Vinyu ya kale ndiyo yadidi kakamwe.’ ”</verse>
			</chapter>
			<chapter number="6">
				<verse number="1">Ntsiku ibodzi ya Sabudu, mukhapita Yezu na pakati pa munda wa tirigu, anyakupfundza ace atoma kupuruza tirigu, mbakhaiting'inda na manja awo, mbakhadya.</verse>
				<verse number="2">Na tenepo, afarisi anango abvundzisa mbalonga kuti: “Thangwi yanji imwe musacita pire pinakhondeswa kucita ntsiku ya Sabudu?”</verse>
				<verse number="3">Yezu aatawira tenepa: “Kodi imwe cipo mudzati kuona pidalembwa na thangwi ya pidacita Dhavidhi na andzace, mudabva iwo njala?</verse>
				<verse number="4">Iye apita N'nyumba ya Mulungu, akwata mikate ya ntsembe, mbadya pontho mbapasambo andzace. Mbwenye anatawirirwa kudya mikate eneyo mbanyantsembe basi.”</verse>
				<verse number="5">Na tenepo, Yezu aapanga kuti: “Ine, Mwana wa Munthu, ndine Mbuya wa Sabudu.”</verse>
				<verse number="6">Nsabudu inango, Yezu apita n'nyumba ya kuphemberera mbatoma kupfundzisa. Mwenemu mukhali na mamuna m'bodzi akhadalamala djanja ya nkono wa madyo.</verse>
				<verse number="7">Afarisi na anyakudziwisa a Mwambo, akhasaka thangwi ya kupumpha nayo Yezu. Na tenepo, akhamulang'anisa, toera amuone ngakhala Iye anamuwangisa ntsiku ya Sabudu.</verse>
				<verse number="8">Mbwenye Yezu akhadziwa manyerezero awo. Na tenepo, ampanga mamuna nyakulamala manja kuti: “Lamuka, bwera pano pakati.” Iye alamuka mbakhala dzololo.</verse>
				<verse number="9">Penepo Yezu aapanga kuti: “Ine ndisafuna ndikubvundzeni ici: Ndi ninji pinatawirirwa kucita ntsiku ya Sabudu? Kucita udidi, peno kucita uipi? Kupulumusa munthu peno kunsiya mbafa?”</verse>
				<verse number="10">Na tenepo, Yezu alang'ana onsene akhali n'khundu mwace, mbampanga mamuna kuti: “Fungula djanja yako.” Iye afungula djanja yace, iyo mbiwanga.</verse>
				<verse number="11">Mbwenye anthu aipirwa pikulu kakamwe, mbatoma kuketesana okha-okha na kusaka kuti ndi ninji pinafuna iwo kuncita Yezu.</verse>
				<verse number="12">Pa ntsiku zenezo, Yezu akwira pa phiri kwenda kaphembera. Penepo, akhala masiku onsene mbakhaphembera Mulungu.</verse>
				<verse number="13">Pidaca kunja, Yezu acemera anyakupfundza ace, mbasankhula khumi na awiri pakati pawo. Enewa, Yezu aathula apoxtolo. Iwo madzina awo mbawa:</verse>
				<verse number="14">Simau, adapasa Iye dzina ya Pedhru, na Andereya m'bale wace Pedhru, Tiyago na Juwau, Filipi na Bhatolomeu,</verse>
				<verse number="15">Mateu na Tomasi, Tiyago mwana wa Alufeu, Simau nyakukakamira mwambo wa Mulungu,</verse>
				<verse number="16">Djuda mwana wa Tiyago, pontho na Djuda Xikariyoti, ule adadza kasandukira Yezu.</verse>
				<verse number="17">Yezu achita pa phiri pabodzi pene na iwo, mbalimira pa mbuto ya kusoweka makata. Penepo akhalipo anyakupfundza ace azinji, na mwinji wa anthu ukhabuluka mu Djudeya monsene, mu Djerusalema na anthu akhali dhuzi na gombe ya Tiru na Sidhoni.</verse>
				<verse number="18">Iwo akhadabwera kuna Yezu toera kudza kamubva na kukondziwa nthenda zawo. Ale akhanentseka na mizimu ya kuipa akhawangiswambo.</verse>
				<verse number="19">Anthu onsene akhasaka kun'khuya, thangwi mphambvu zikhabuluka muna Yezu zikhawangisa onsene.</verse>
				<verse number="20">Yezu alang'ana anyakupfundza ace mbaapanga kuti: “Anyakutsandzaya ndimwe anyakucherenga, thangwi Umambo wa Mulungu ndi wanu.</verse>
				<verse number="21">Anyakutsandzaya ndimwe muna njala cincino, thangwi munati mukhute. Anyakutsandzaya ndimwe muna lira cincino, thangwi munati museke.</verse>
				<verse number="22">Anyakutsandzaya ndimwe, iwo angakuidani, angakuthamangisani, angakutiKhanani, mbakhonda dzina yanu kuti ndimwe anthu a kuipa, na thangwi ya Ine, Mwana wa Munthu.</verse>
				<verse number="23">“Tsandzayani mbamukomerwa pikulu kakamwe ntsiku eneyi, thangwi kudzulu mwakoyerwa muwoni wanu ukulu kakamwe. Thangwi a mbuya awo anthu enewa acitambo pibodzi-bodzi kuna maporofeta.</verse>
				<verse number="24">“Mbwenye muna nyatwa imwe apfumi, thangwi mwamala matamizwa kale.</verse>
				<verse number="25">Muna nyatwa imwe mudakhuta cincino, thangwi munati mukhale na njala. Muna nyatwa imwe munaseka cincino, thangwi munati mubulire mbumulira.</verse>
				<verse number="26">Muna nyatwa imwe, mungasimbwa na anthu onsene, thangwi a mbuya awo asimbambo maporofeta a uthambi.”</verse>
				<verse number="27">“Mbwenye Ine ndisakupangani imwe munandibva kuti: Funani anyamalwa anu, citirani udidi kuna ale anakuzondani.</verse>
				<verse number="28">Acitireni udidi ale anakupasani dzedze, phembererani ale anakucitani kuipa.</verse>
				<verse number="29">Munthu anakumenya phutu ibodzi, mpasembo phutu inango. Munthu anakukwatira kapoti wako, nsiye akukwatirembo na kamiza ene ya m'bwalo.</verse>
				<verse number="30">Onsene anakuphemba cinthu apase. Pontho munthu anakukwatira cako leka kum'phemba kuti akubwezere.</verse>
				<verse number="31">Citirani andzanu pyonsene pire pinafuna imwe kuti iwo akucitirenimbo.</verse>
				<verse number="32">“Ngakhala imwe musafuna ale anakufunani basi, ndi muwoni wanji unadikhira imwe kutambira kuna Mulungu? Thangwi anyakudawa asafunambo ale anaafuna.</verse>
				<verse number="33">Pontho ngakhala imwe musacita udidi kuna ale basi anakucitani udidi, ndi muwoni wanji unadikhira imwe kutambira kuna Mulungu? Thangwi anthu anyakudawa asacitambo pibodzi-bodzi.</verse>
				<verse number="34">Pontho, ngakhala imwe musabwerekesa ale basi anadikhira imwe kuti iwo anadza kakubwerezerani, ndi muwoni wanji unadikhira imwe kutambira kuna Mulungu? Thangwi anyakudawa asabwerekesanambo, mbadikhira kuti abwezerwe pyonsene.</verse>
				<verse number="35">Mphapo funani anyamalwa anu, acitireni udidi, muabwerekese mbamukhonda kudikhira kubwezerwa cinthu. Na tenepo, muwoni wanu unadza kakhala ukulu, pontho imwe munadza kakhala ana a Mulungu wa kudzulu kakamwe, thangwi Iye ndi wadidi kuna ale anakhonda kucita takhuta na anyakuipa mitima.</verse>
				<verse number="36">Khalani anthu a ntsisi ninga Baba wanu ndi wa ntsisi.</verse>
				<verse number="37">“Lekani kutonga andzanu, tenepa imwe nkhabe kudza katongwa na Mulungu. Lekani kukonesa andzanu, na tenepo imwe nkhabe kudza kakoneswa na Mulungu. Lekererani andzanu, tenepa imwe munadza kalekererwambo na Mulungu.</verse>
				<verse number="38">Pasani andzanu, tenepa Mulungu anadza kakupasanimbo na n'dida wadidi, wakukhomerwa mbautsindirwa, pontho wa kudzala na mubvu. Thangwi na n'dida ubodzi-bodzi unapimira imwe andzanu, munadza kapimirwambo na n'dida unowu.”</verse>
				<verse number="39">Pontho Yezu alonga nsanje uyu: “Kodi pisacitika boli-boli kuphatana nsenzi boli-boli ndzace? Mu uwiri mwawo nkhabe kudza kagwa n'djenje?</verse>
				<verse number="40">Nkhabe nyakupfundza anapita mpfundzisi wace. Mbwenye iye nyakupfundza, angamala kupfundzambo pyonsene mwadidi, anakhala sawa-sawa na mpfundzisi wace.</verse>
				<verse number="41">“Thangwi yanji usalang'ana cirombo cing'ono ciri n'diso mwa m'bale wako, mbukhonda kuona nkhuni iri n'diso mwako?</verse>
				<verse number="42">Unakwanisa tani kupanga m'bale wako kuti: ‘M'bale, ndisiye ndikubuluse cirombo ciri n'diso mwako,’ ngakhala iwe nkhabe kwanisa kuona nkhuni iri n'diso mwako? Nyauthambi! Pakutoma bulusa nkhuni iri n'diso mwako, na tenepo iwe unaona mwadidi toera ubulusembo cirombo ciri n'diso mwa m'bale wako.”</verse>
				<verse number="43">“Nkhabe muti wadidi unabala misapu ya kuipa, peno muti wa kuipa, unabala misapu yadidi.</verse>
				<verse number="44">Thangwi miti yonsene isadziwika na misapu yawo. Nkhabe munthu anachoda malembe pa miti ya minga, peno mauva pa psepse.</verse>
				<verse number="45">Munthu wadidi, asabulusa pinthu pyadidi pidakoya iye muntima mwace. Munthu wa kuipa, asabulusa pinthu pyakuipa pidakoya iye muntima mwace. Thangwi mulomo wace usalonga pire pidadzala muntima mwace.</verse>
				<verse number="46">“Thangwi yanji imwe musandicemera ‘Mbuya, Mbuya’ mbamukhonda kucita pinalonga Ine?</verse>
				<verse number="47">Ine ndinakupangisani mbani adalandana na ule anabwera kuna Ine, mbabva mafala anga na kuacita.</verse>
				<verse number="48">Iye alandana na mamuna m'bodzi adamanga nyumba yace pa mwala. Akumba madjenje akuzika, mbaikha nchici. Madzi adzala mbamenya nyumba, mbwenye iyo hidatekenyeka tayu, thangwi ikhadamangwa mwadidi.</verse>
				<verse number="49">Mbwenye ule anabva mafala anga mbakhonda kuacita, alandana na mamuna adamanga nyumba yace pa mataka mbakhonda kuikumbira mwadidi na kuiyikha nchici. Na tenepo, madzi pidamenya iwo nyumba ire, iyo yagwa, mbifudzikiratu yonsene.”</verse>
			</chapter>
			<chapter number="7">
				<verse number="1">Yezu pidamala iye kulonga penepyo kuna mbumba, apita mu nzinda wa Kafaranaumi.</verse>
				<verse number="2">Mu nzinda unowu mukhali na nkulu m'bodzi wa anyankhondo a mu dziko ya Roma, akhali na nyabasa wace akhafuna iye kakamwe. Nyabasa unowu akhaduwala pikulu kakamwe, dhuzi na kufuna kufa.</verse>
				<verse number="3">Iye nkulu wa anyankhondo pidabva iye na thangwi ya Yezu, atuma mathubu a madjuda toera aende kaphemba Yezu, kuti aende na iye kawangisa nyabasa wace.</verse>
				<verse number="4">Atsogoleri a madjuda pidafika iwo kuna Yezu am'phemba na kudembetera mbankakamiza kuti: “Ndimo mwene, mamuna uyu asafunika mum'phedze,</verse>
				<verse number="5">thangwi asafuna dziko yathu, pontho atimangira nyumba yathu ya kuphemberera.”</verse>
				<verse number="6">Na tenepo, Yezu aenda na iwo. Mbwenye pidafika iye dhuzi na nyumba, nkulu wa anyankhondo atuma axamwali ace angasi kuna Yezu na mphangwa izi: “Mbuya, lekani kunentseka. Thangwi ine sine munthu kuti ndikutambireni n'nyumba mwanga.</verse>
				<verse number="7">Pontho sine munthu kuti ine ndionane na imwe nkhope na nkhope. Mbwenye longani fala ibodzi basi, nyabasa wanga anawanga.</verse>
				<verse number="8">Thangwi ine ndiri nawombo atsogoleri anga anabvera ine. Inembo ndisabverwa na anyankhondo anga. Na tenepo, ndisapanga nyankhondo wanga m'bodzi kuti: Ndoko kule, iye asaenda. Unangombo mbandimpanga kuti: Bwera kuno, iye asabwera. Pontho ndisapanga nyabasa wanga kuti: Cita ici, iye asacita.”</verse>
				<verse number="9">Yezu na kubva penepyo, adzumatirwa napyo. Penepo azungunuka kuna mbumba ikhantowera mbaipanga kuti: “Ine ndisakupangani kuti cipo ndidzati kugumana cikhulupiro ninga ici muno mu Izarayeli.”</verse>
				<verse number="10">Na tenepo, amuna akhadatumwa abwerera kwenda ku nyumba, mbagumana nyabasa awanga.</verse>
				<verse number="11">Pakupita n'dzidzi pang'ono, Yezu aenda ku nzinda ubodzi unacemerwa Naimi, pabodzi na anyakupfundza ace na mbumba ikulu ya anthu.</verse>
				<verse number="12">Mukhapita Yezu dhuzi na nsuwo ukulu wa nzinda, mwinji wa anthu ukhabulukambo na ntembo wa mwana-mamuna kwenda na iye ku masiye. Mwana unowu akhali m'bodzi basi wa nkazi adaferwa na mamuna wace.</verse>
				<verse number="13">Mbuya pidaona iye manferwa, am'bvera ntsisi ikulu kakamwe, mbampanga kuti: “Leka kulira.”</verse>
				<verse number="14">Penepo, Yezu aifendedzera dhuzi baulu mbaikhuya, anthu akhatembeta baulu mbalimira. Na tenepo, Yezu alonga kuna nyakufa kuti: “Iwe m'phale, lamuka!”</verse>
				<verse number="15">Penepo m'phale akhala pantsi mbatoma kulonga, Yezu mbampasa mai wace.</verse>
				<verse number="16">Anthu onsene agopserwa pikulu kakamwe, mbakhakuza Mulungu mbalonga kuti: “Lang'anani mporofeta wa nkulu adalamuka pakati pathu! Mulungu abwera kabvunulira mbumba yace.”</verse>
				<verse number="17">Mbiri eneyi ya Yezu, yamwazika mu Djudeya monsene, na m'pisa pyonsene pya dhuzi.</verse>
				<verse number="18">Anyakupfundza a Juwau Bhatixta ampanga pyonsene ipi. Na tenepo, Juwau Bhatixta acemera anyakupfundza awiri,</verse>
				<verse number="19">mbaatuma kwenda kuna Yezu kambvundzisa kuti: “Ndimwe akhalongwa kuti anabwera, peno tinadikhira unango?”</verse>
				<verse number="20">Penepo iwo aenda mpaka kuna Yezu, mbampanga kuti: “Juwau Bhatixta atituma toera kukubvundzani kuti: ‘Ndimwe akhalongwa kuti anabwera, peno tinadikhira unango?’ ”</verse>
				<verse number="21">Pa n'dzidzi unoule Yezu awangisa anthu azinji akhanentseka na pyakuipa, na nthenda zikulu, na mizimu ya kuipa, pontho akhawangisa maboli-boli azinji.</verse>
				<verse number="22">Na tenepo, Yezu aatawira mbaapanga kuti: “Ndokoni mukhalonge kuna Juwau, pire pidaona imwe na pidabva imwe. Maboli-boli ali kuona, anyakulamala ali kufamba, anyamatanya ali kuwangiswa, anakhonda kubva ali kubva, anyakufa ali kulamuswa, pontho Mphangwa Zadidi ziri kulongwa kuna anyakucherenga.</verse>
				<verse number="23">Mbatsandzaye ule analeka pita n'kudawa na thangwi yanga.”</verse>
				<verse number="24">Pidamala iwo kwenda anyakupfundza a Juwau, Yezu atoma kulonga kuna mbumba pa thangwi ya Juwau kuti: “Ndi ninji cidaenda imwe kaona n'thando? Ndi phesi ya kutekenyeka na mphepo?</verse>
				<verse number="25">Mphapo mukhadaenda kaona anji? Mamuna wa kubvalira mwadidi? Dziwani kuti ale anabvalira mwadidi mbakhala na makhaliro adidi, anthu enewa asakhala m'manyumba mwa amambo.</verse>
				<verse number="26">Mwaenda kaonanji mphapo? Mporofeta? Ande, Ine ndisakupangani, pontho apiringana mporofeta.</verse>
				<verse number="27">Unowu ndiye adalembwa m'Bukhu kuti: “ ‘Ndinatuma ntumwi wanga patsogolo pako, toera akusasanyire njira.’</verse>
				<verse number="28">Pontho Ine ndisakupangani kuti: Pakati pa anthu onsene adabaliwa na nkazi, nkhabe nkulu kupiringana Juwau. Mbwenye ule ng'ono mu Umambo wa Mulungu, unowu ndiye nkulu kupiringana Juwau.”</verse>
				<verse number="29">Pontho mbumba yonsene, na ale ene anyakukumbusa misonkho akhadatambira batixmu na Juwau, mudabva iwo mafala a Yezu, adzindikira kuti njira ya Mulungu ndi yakulungama.</verse>
				<verse number="30">Mbwenye afarisi na anyakudziwisa a Mwambo apikhonda pire pikhafuna Mulungu kuna iwo, mbakhonda kutambiriswa batixmu na Juwau.</verse>
				<verse number="31">Na thangwi eneyo, Yezu athimiza pontho mbalonga kuti: “Ndinaalandanisa na ani anthu a ntsiku zino? Anthu enewa alandana na ani?</verse>
				<verse number="32">Iwo alandana na ana ang'ono anakhala nawa-nawa pa mphambano mbakhakhuwa kuna andzawo kuti: “ ‘Ife takuimbirani citoliro, mbwenye imwe mwakhonda kubvina. Takuimbirani nyimbo za paciriro, mbwenye imwe mwakhonda kulira.’</verse>
				<verse number="33">Thangwi Juwau Bhatixta abwera, asapimana cakudya mbakhonda kumwa vinyu. Imwe musalonga kuti: ‘Iye ana dimonyo.’</verse>
				<verse number="34">Ndabwera Ine, Mwana wa Munthu, mbandidya, mbandimwa. Na tenepo, musalonga kuti: ‘Lang'anani mamuna uyu! Ndi nyakudyesa na nyakumwa, pontho ndi xamwali wa anyakukumbusa misonkho na anyakudawa.’</verse>
				<verse number="35">Mbwenye udziwisi wa Mulungu, usasimbiswa na anyakupfundza ace onsene.”</verse>
				<verse number="36">Nfarisi m'bodzi acemera Yezu toera aende kadya na iye. Yezu aenda ku nyumba kwa nfarisi, mbakhala pa thando toera adye.</verse>
				<verse number="37">Mu nzinda unowu akhalipo nkazi m'bodzi nyakudawa. Apo pidapibva iye kuti Yezu ali kudya ku nyumba kwa nfarisi, aendambo kweneko na ntete wace wa mafuta a kudzola, akununkhira.</verse>
				<verse number="38">Penepo nkazi akhala kunduli kwa Yezu, mbakhamulirira pa myendo pace. Iye atoma kuntotesa myendo yace na misozi. Pidamala iye penepo mbaipukuta misozi na tsisi yace, mbatoma kumpsompsona myendo, mbakhaidzoza mafuta.</verse>
				<verse number="39">Nfarisi akhadacemera Yezu, na kuona pyonsene ipi, atoma kulonga ekha na muntima mwace kuti: “Mamuna uyu mbadakhaladi mporofeta, mbadan'dziwa nkazi unowu anan'gwedza kuti ndi nyakudawa.”</verse>
				<verse number="40">Penepo Yezu ampanga nfarisi kuti: “Simau, ndisafuna kukupanga pinthu.” Apo Simau antawira kuti: “Longani Mpfundzisi.”</verse>
				<verse number="41">Yezu alonga tenepa: “Akhalipo amuna awiri akhadakwata mangawa kuna munthu m'bodzi. Mamuna m'bodzi akwata mangawa a ntengo wa madzana maxanu a mbondo. Unango akhadakwata mbondo makumaxanu.</verse>
				<verse number="42">Mbwenye pakati pawo nkhabe m'bodzi akhali na kobiri yakukwanira kuti alipe nayo mangawa. Na thangwi eneyo mwanacinthu kobiri aalekerera mangawa onsene, muwiri mwawo mwene. Apo pa awiri awa, mbani anadza kanfuna maka-maka mwanacinthu kobiri?”</verse>
				<verse number="43">Penepo Simau antawira kuti: “Ine kuona kwanga, ndisanyerezera kuti ndi ule adalekererwa mangawa makulu.” Apo Yezu antawira kuti: “Ande, wanyerezera mwadidi.”</verse>
				<verse number="44">Na tenepo, Yezu azungunuka kuna nkazi, mbapanga Simau kuti: “Usamuona nkazi uyu? Ine ndapita n'nyumba mwako, iwe wacimwana kundipasa madzi kuti nditsuke na iwo myendo yanga. Mbwenye iye anditsuka na misozi yace, pontho mbandipukuta na tsisi yace.</verse>
				<verse number="45">Pidafika Ine, iwe wacimwana kundimpsompsona. Mbwenye iye nkhabe kupuma tayu na kundimpsompsona myendo yanga, kutomera n'dzidzi udapita Ine muno.</verse>
				<verse number="46">Iwe wacimwana kundidzoza mafuta munsolo mwanga, mbwenye iye andidzodza myendo yanga na mafuta akununkhira.</verse>
				<verse number="47">Na tenepo, Ine ndisakupanga kuti kufuna kukulu kudapangisa iye, kusapangisambo kuti kudawa kwace kuzinji kwalekererwa. Mbwenye munthu analekererwa pang'ono mafuniro ace mbakucepambo.”</verse>
				<verse number="48">Penepo Yezu ampanga nkazi kuti: “Madawi ako alekererwa.”</verse>
				<verse number="49">Apo anthu ale akhadya na iye pabodzi pa thando, atoma kulonga okha-okha kuti: “Mbanimbo unowu analekerera na madawi ene?”</verse>
				<verse number="50">Mbwenye Yezu ampanga nkazi kuti: “Kukhulupira kwako kwakupulumusa. Ndoko na ntendere!”</verse>
			</chapter>
			<chapter number="8">
				<verse number="1">Buluka penepo, Yezu akhafamba m'mizinda na m'pisa, kwenda mbalonga Mphangwa Zadidi za Umambo wa Mulungu. Apoxtolo ace khumi na awiri akhaenda na iwo pabodzi.</verse>
				<verse number="2">Pa nsoka unowu akhalipombo akazi anango akhadawangiswa nthenda zawo za mizimu ya kuipa na nthenda zinango. Akazi enewa mbawa: Mariya, anacemerwa Madhalena, ule akhadabulusiwa na Yezu mizimu minomwe ya kuipa.</verse>
				<verse number="3">Na Juwana, nkazace Kuza, ule akhali nyabasa wa nkulu wa utongi wa mambo Herodhi, Suzana, na akazi anango azinji. Akazi enewa, akhaphedza Yezu na anyakupfundza ace ene, na mpfuma zawo.</verse>
				<verse number="4">Anthu azinji a mizinda yakusiyana-siyana akhabwera kuna Yezu. Penepo Yezu atoma kulonga nsanje uyu:</verse>
				<verse number="5">“Mamuna m'bodzi abuluka kwenda kawaza mbeu. Mukhawaza iye, mbeu zinango zagwa n'khundu mwa njira. Mwenemu izo zapwandiwa, mbalame za kudzulu mbazidzonkhona.</verse>
				<verse number="6">Khundu inango ya mbeu yagwa padzulu pa myala. Na tenepo, pidatoma izo kumera, zauma na thangwi ya kusoweka ntota.</verse>
				<verse number="7">Khundu inango ya mbeu yagwa pa minga. Minga yakula, mbeu mbizicimwana kufantsa.</verse>
				<verse number="8">Mbwenye mbeu inango yagwa pa mataka adidi. Iyo yakula mbibala misapu dzana pa mbeu ibodzi.” Pakumalisa Yezu alonga na mphambvu kuti: “Ule ana makutu a kubva, mbabve!”</verse>
				<verse number="9">Anyakupfundza ace Yezu am'bvundzisa kuti: “Usalongeranji nsanje unowu?”</verse>
				<verse number="10">Apo Yezu aatawira tenepa: “Kuli imwe, mwapaswa udziwisi wa kudziwa pyakubisala pya Umambo wa Mulungu, mbwenye anango ndisaapanga na misanje. Penepyo toera, “ ‘iwo aone, mbakhonda onesesa. Pontho abve, mbakhonda bvesesa.’</verse>
				<verse number="11">“Nsanje uyu usalongera ipi: Mbeu ndi fala ya Mulungu.</verse>
				<verse number="12">Mbeu zidagwa m'mbale mwa njira, ndi anthu anabva fala ya Mulungu, mbwenye asabwera Sathani mbabulusa fala m'mitima mwawo toera akhonde kutawira Mulungu mbacimwana kupulumuswa.</verse>
				<verse number="13">Mbeu idagwa padzulu pa myala ndi ale anabva fala ya Mulungu mbaitambira na kukomerwa. Mphapo na thangwi ya kusoweka michici, asakwanisa kutawira pa n'dzidzi ung'ono basi. Mbwenye pa n'dzidzi wa kuleserwa, asasiya pyonsene.</verse>
				<verse number="14">Mbeu idagwa pakati pa minga, ndi ale anabva fala ya Mulungu, mbwenye pakumala ntsiku pang'ono, asabwerera na thangwi ya makhaliro a padziko ino, na mpfuma, na udidi wa padziko. Na tenepo, misapu inabala iwo, nkhabe tokota.</verse>
				<verse number="15">Mbeu idagwa pa mataka adidi, ndi anthu anabva fala ya Mulungu mbaikoya na ntima wadidi na wakunyindirika. Na tenepo, anthu enewa asabala misapu na kupirira.”</verse>
				<verse number="16">“Nkhabe munthu anagasa nyale, angamala mbaigudumira na citomba, peno mbaiyikha pantsi pa talimba. Mbwenye asaiyikha pa mbuto ya kuti anthu anapita akwanise kuona cieza.</verse>
				<verse number="17">Thangwi pyonsene pidabiswa pinati pioneke. Pontho pyonsene piri n'cibiso-biso pinati pidziwike na kupangizika pakweca.</verse>
				<verse number="18">Na tenepo, lang'anani mbamucita mphole-mphole na mabvero anu a pinthu penepyo. Thangwi ule anapyo, anati apaswe pontho pinango. Mbwenye ule adapisowa, anapokoserwa na pire pyene pinanyerezera iye kuti anapyo.”</verse>
				<verse number="19">Mai wace na abale ace Yezu aenda kaonana na iye, mbwenye akhacimwana kunfendedzera dhuzi, na thangwi ya mwinji wa anthu.</verse>
				<verse number="20">Na tenepo, munthu m'bodzi aenda kampanga Yezu kuti: “Mai wako na abale ako ali kunja uku, asafuna kuonana na Imwe.”</verse>
				<verse number="21">Mbwenye Yezu atawira mbalonga kuti: “Mai wanga na abale anga ndi ale anabva fala ya Mulungu, mbacita pinalonga iyo.”</verse>
				<verse number="22">Ntsiku inango Yezu apita m'bote pabodzi na anyakupfundza ace, mbaapanga tenepa: “Tendeni ntunda unango wa nyandza.” Na tenepo, iwo aenda.</verse>
				<verse number="23">Pikhawambuka iwo nyandza, Yezu aphatwa na citulo mbagona. Penepo caoneka conzi cikulu n'nyandza, anthu mbakhafuna lobzeka, thangwi bote ikhadzala na madzi.</verse>
				<verse number="24">Na tenepo, anyakupfundza ace Yezu anfendedzera dhuzi mbamulamusa, mbampanga kuti: “Mpfundzisi, Mpfundzisi, tiri kufa ife!” Iye alamuka mbapwekera mphepo na conzi kuti pimatame. Pyonsene pyamatama.</verse>
				<verse number="25">Penepo Yezu apanga anyakupfundza ace kuti: “Kukhulupira kwanu kuli kupi?” Mbwenye iwo akhadadzumatirwa, mbagopa, mbakhalonga okha-okha kuti: “Mbani unowu anafikira kutonga mphepo na mabimbi ene, pyonsene mbapim'bvera?”</verse>
				<verse number="26">Buluka penepo Yezu na anyakupfundza ace awambuka mbafika pa cisa ca Djeraza, cikhalang'anisana na Galileya ku ntunda unango wa nyandza.</verse>
				<verse number="27">Yezu mudachita Iye m'bote, abwera kuna Iye mamuna m'bodzi wa mu nzinda unowu, akhadadzala na mizimu ya kuipa. Iye akhala ntsiku zizinji mbali cipezi-pezi, pontho akhakhonda kukhala pa nyumba, mbwenye akhakhala m'masiye.</verse>
				<verse number="28">Mamuna unowu pidaona iye Yezu, akhuwa mbagwa patsogolo pace, mbakhuwa tenepa: “Yezu, Mwana wa Mulungu wa kudzulu kakamwe, musafunanji na ine? Ndisaphemba kuti mukhonde kundithabusa!”</verse>
				<verse number="29">Iye alonga penepyo, thangwi Yezu akhadaupanga nzimu wa kuipa kuti ubuluke muna mamuna ule. Kazinji kene nzimu wa kuipa ukhamphata mamuna uyu, mpaka kufikira mangiwa myendo na mikono ene na unyolo. Mbwenye mamuna uyu akhauthumula basi unyolo, nzimu wa kuipa mbukhankwata kwenda na iye kutali na anthu.</verse>
				<verse number="30">Na tenepo, Yezu am'bvundza kuti: “Kodi iwe dzina yako ndiwe ani?” Iye atawira kuti: “Dzina yanga ndine Lejiyau. ” Thangwi akhali na madimonyo mazinji m'manungo mwace.</verse>
				<verse number="31">Apo iyo mizimu ya kuipa ikhaphemba Yezu kuti akhonde kuiyendesa n'djenje yakuzika kakamwe.</verse>
				<verse number="32">Penepo ukhalipo nkumbi ukulu wa nkhumba mbukhasodza pa phiri. Madimonyo aphemba kuna Yezu kuti aasiye apite muna nkhumba. Yezu aatawirisa.</verse>
				<verse number="33">Madimonyo ale abuluka muna mamuna, mbapita mu nkumbi wa nkhumba. Na tenepo, nkhumba zonsene zanumpha pa nkhomole, mbazilowa n'nyandza.</verse>
				<verse number="34">Apo akumbidzi a nkhumba na kuona pidacitika, athawa mbaenda mbamwaza mphangwa zenezi mu nzinda na m'pisa.</verse>
				<verse number="35">Na tenepo, mbumba yaenda kaona pikhadacitika. Mudafika iwo dhuzi na Yezu, aona kuti mamuna ule akhadabuluswa mizimu ya kuipa ali nawa n'khundu mwa Yezu, amala bvala nguwo, pontho mbali na ndzeru zace za kubaliwa. Iwo agopserwa napyo.</verse>
				<verse number="36">Ale akhadapyona, alonga kuna mbumba kuwangiswa kudacitwa mamuna akhali na mizimu ya kuipa.</verse>
				<verse number="37">Na tenepo, mbumba yonsene ya pa cisa ca Djeraza yaphemba kuna Yezu kuti abuluke pa cisa ceneci, thangwi iwo akhagopa pikulu kakamwe. Penepo, Yezu apita m'bote mbabwerera pyace.</verse>
				<verse number="38">Mamuna akhadabuluswa mizimu ya kuipa akhaphemba Yezu kuti aende na iye pabodzi. Mbwenye Yezu am'bweza mbampanga kuti:</verse>
				<verse number="39">“Bwerera ku nyumba kwako ulonge pire pyonsene pidakucitira Mulungu.” Na tenepo, mamuna abuluka mbaenda mu nzinda onsene kwenda mbalonga pire pyonsene pikhadancitira Yezu.</verse>
				<verse number="40">Pakubwerera kwace Yezu, anthu azinji antambira na kukomerwa, thangwi akhan'dikhira.</verse>
				<verse number="41">Na tenepo, afika mamuna m'bodzi anacemerwa Djairo. Iye akhali n'tsogoleri wa nyumba ya kuphemberera. Apo iye agwa patsogolo pa Yezu mbam'phemba pikulu kuti aende na iye ku nyumba kwace.</verse>
				<verse number="42">Thangwi mwana wace m'bodzi basi wankazi, akhathamangira pyaka khumi na piwiri pya kubaliwa, akhali dhuzi na kufuna kufa. Apo Yezu mukhaenda Iye, akhaenda mbapfinyana na mwinji wa anthu.</verse>
				<verse number="43">Penepo akhalipo nkazi m'bodzi akhathabuka na utenda wakubuluka ciropa pa pyaka khumi na piwiri. Iye akhadabvunga pyonsene pikhali na iye kuna anyakukondza, mbwenye nkhabe munthu m'bodzi akhadankwanisa kumuwangisa.</verse>
				<verse number="44">Apo nkazi abwera na kunduli kwace, mban'khuya nguwo zace. Penepo pene ciropa casiya kubuluka, iye mbawangiratu.</verse>
				<verse number="45">Penepo Yezu abvundzisa kuti: “Mbani adandikhuya?” Onsene akhonda. Apo Pedhru antawira mbalonga kuti: “Mpfundzisi, ndi anthu adadzala anapfinyana na imwe.”</verse>
				<verse number="46">Mbwenye Yezu athimiza na kulonga kuti: “Alipo adandikhuya. Thangwi ndisabva mphambvu zanga zabuluka muna Ine.”</verse>
				<verse number="47">Na tenepo, nkazi na kuona kuti aoniwa, acimwana kubisa. Abwera na kutetemera, agwa pa myendo pa Yezu, mbalonga pamaso pa anthu onsene, thangwi yanji an'khuya pontho na kuwangiswa kwa nthenda yace pa n'dzidzi ubodzi ene.</verse>
				<verse number="48">Penepo Yezu ampanga kuti: “Mwana wanga, kukhulupira kwako kwakuwangisa! Ndoko na ntendere.”</verse>
				<verse number="49">Yezu mbadzati kumala kulonga, afika munthu m'bodzi wa ku nyumba ya Djairo, n'tsogoleri wa nyumba ya kuphemberera, mbalonga kuti: “Mwana wanu wankazi afa. Lekani kunsanyabve Mpfundzisi.”</verse>
				<verse number="50">Yezu pidabva iye penepyo apanga Djairo n'tsogoleri wa nyumba ya kuphemberera, kuti: “Leka gopa. Khulupira basi, mwana wako anapulumuka.”</verse>
				<verse number="51">Yezu pidafika iye ku nyumba kwa Djairo, akhondesa anthu kupita na Iye n'nyumba. Mbwenye atawirisa kupita na Pedhru na Juwau na Tiyago basi ene, pontho na baba na mai wa mwana.</verse>
				<verse number="52">Onsene akhali penepo, akhalira mbakhakhuwa na thangwi ya mwana. Mbwenye Yezu aapanga kuti: “Lekani kulira. Mwana hadafa tayu, mbwenye ali kugona.”</verse>
				<verse number="53">Penepo onsene atoma kunseka, thangwi iwo akhapidziwa kuti mwana akhadafadi.</verse>
				<verse number="54">Mbwenye Yezu amphata nkono wace, mbampanga na kukhuwa kuti: “Ntsikana, lamuka!”</verse>
				<verse number="55">Penepo nzimu wace wabwera pontho, iye mbalamukiratu. Na tenepo, Yezu apanga anthu kuti ampase cakudya.</verse>
				<verse number="56">Baba wace na mai wace mwana adzumatirwa napyo pikulu. Mbwenye Yezu aapanga kuti akhonde kupanga munthu pire pidacitika.</verse>
			</chapter>
			<chapter number="9">
				<verse number="1">Yezu acemera anyakupfundza ace khumi na awiri, mbaapasa mphambvu za utongi wa kuthamangisa mizimu yonsene ya kuipa, pontho na kuwangisa nthenda.</verse>
				<verse number="2">Na tenepo, aatuma kwenda mbalonga Umambo wa Mulungu na kuwangisa atenda.</verse>
				<verse number="3">Penepo aapanga kuti: “Pa ulendo wanu lekani kukwata cinthu tayu, ninga: mpsimbo, malikofa, cakudya, peno kobiri. Pontho lekani kukwata nguwo inango pa khundu.</verse>
				<verse number="4">N'nyumba munapita imwe, khalani mwenemu mpaka buluka kwanu.</verse>
				<verse number="5">Mungakhonda kutambirwa mu nzinda unapita imwe, pa kubuluka kwanu mwenemu gubudzani pfumbi ya manyalo anu, ninga cidzindikiro ca kuapangisa kuti pidacita iwo mphyakuipa.”</verse>
				<verse number="6">Na tenepo, iwo abuluka mbaenda m'pisa na m'pisa mbalonga Mphangwa Zadidi, na kuwangisa atenda mbuto zonsene.</verse>
				<verse number="7">Herodhi, ntongi wa dziko ya Galileya abva mbapilongwa pyonsene pikhacitika, pontho akhakhala wakudzudzumika, thangwi anthu anango akhalonga kuti Juwau Bhatixta alamuka pa kufa.</verse>
				<verse number="8">Anango akhalonga kuti ndi Eliya akhadaonekera. Anangombo ndiwo akhalonga kuti ndi m'bodzi wa maporofeta akale akhadalamuka pa kufa.</verse>
				<verse number="9">Mbwenye Herodhi alonga kuti: “Juwau, ine ndan'gwandisa nsolo. Mphapo ndi ani mamuna unowu anabva ine mbalongwa na thangwi ya pinthu penepi?” Pontho Herodhi akhafuna kuona Yezu.</verse>
				<verse number="10">Pakubwerera kwa apoxtolo, alonga kuna Iye pyonsene pidacita iwo. Na tenepo, Yezu aakwata mbaenda na iwo ku nzinda unacemerwa Bhetisaidha,</verse>
				<verse number="11">mbwenye mwinji wa anthu na kubva penepyo atoma kutowera Yezu. Iye aatambira mbakhaapanga pya Umambo wa Mulungu na kuwangisa nthenda za ale akhafuna kuwangiswa.</verse>
				<verse number="12">Pikhadoka dzuwa, anyakupfundza khumi na awiri anfendedzera mbalonga tenepa: “Apangeni anthu awa kuti aende pyawo, toera akwanise kwenda m'pisa na mbuto zinango za padhuzi, kuti akhasake cakudya na pakukhala. Thangwi muno ndi n'thando.”</verse>
				<verse number="13">Mbwenye Yezu atawira kuti: “Apaseni imwe cakudya toera adye.” Apo iwo antawira tenepa: “Pano ife tina mikate mixanu basi, na nyama ziwiri za m'madzi. Peno tiagulire ndife anthu onsene awa cakudya.”</verse>
				<verse number="14">(Akhalipo penepo amuna akuthamangira pikwi pixanu. 5.000.) Mbwenye Yezu apanga anyakupfundza ace kuti: “Igaweni mbumba muikhazike pantsi nsoka-nsoka wa makumaxanu wa anthu.”</verse>
				<verse number="15">Anyakupfundza acita ninga mudapangirwa iwo, mbaikhazika mbumba yonsene pantsi.</verse>
				<verse number="16">Penepo Yezu akwata mikate mixanu na nyama ziwiri za m'madzi, alang'ana kudzulu mbapereka takhuta kuna Mulungu, mbaimenya-menya. Buluka penepo, aipasa anyakupfundza ace, toera iwo aigawize mbumba.</verse>
				<verse number="17">Onsene adya mbakhuta. Pakumala anyakupfundza alokotera mapindi adasala mbadzaza na iwo pitundu khumi na piwiri.</verse>
				<verse number="18">Ntsiku ibodzi Yezu akhaphembera pa khundu, pabodzi na anyakupfundza ace. Na tenepo, Yezu aabvundza kuti: “Kodi anthu asalonga kuti Ine ndine ani?”</verse>
				<verse number="19">Iwo atawira tenepa: “Anango asalonga ndimwe Juwau Bhatixta. Anango asalonga kuti ndimwe Eliya. Anangombo asalonga kuti ndimwe m'bodzi wa maporofeta akale adalamuka pa kufa.”</verse>
				<verse number="20">Yezu aabvundza pontho kuti: “Kodi imwembo musalonga kuti Ine ndine ani?” Pedhru atawira tenepa: “Imwe ndimwe Kirixtu adatumwa na Mulungu.”</verse>
				<verse number="21">Penepo Yezu aacenjeza kuti aleke kupanga munthu unango pinthu penepyo.</verse>
				<verse number="22">Pontho Iye athimiza na kulonga kuti: “Ine, Mwana wa Munthu, ndisafunika kuti ndione nyatwa zizinji, pontho ndikhondiwe na mathubu, na akulu aanyantsembe na anyakudziwisa a Mwambo, mbandiphiwa, mbwenye pakupita ntsiku zitatu, ndinadza kalamuka pa kufa.”</verse>
				<verse number="23">Buluka penepo aapanga onsene kuti: “Ule anafuna kunditowera asatongwa akhondeke ekha ene, akwate ntanda wace ntsiku zonsene, pontho anditowere.</verse>
				<verse number="24">Thangwi ule anafuna kukoya moyo wace, anauluza. Mbwenye ule analuza moyo wace na thangwi yanga, unowu anapulumuka.</verse>
				<verse number="25">Thangwi pinaphedzeranji kuna munthu kuwina dziko yonsene ya pantsi, iye mbamalisira kutaika peno kufudzika?</verse>
				<verse number="26">Mphapo munthu anakhala na manyadzo na Ine pontho na mafala anga, Ine, Mwana wa Munthu, ndinadza kakhalambo na manyadzo na iye, ndingabwera na mbiri yanga na ya Baba, na ya maanju ace akucena.</verse>
				<verse number="27">Ndimo mwene, ndisakupangani kuti, anango ali pano, nkhabe kufa mbadzati kuona Umambo wa Mulungu.”</verse>
				<verse number="28">Dhuzi na kuthamangira ntsiku zisere mbadamala kulonga kale mafala enewa, Yezu akwata Pedhru, Juwau na Tiyago mbakwira na iwo pa phiri kwenda kaphembera.</verse>
				<verse number="29">Penepo, pikhaphembera Iye, nkhope yace yaphinduka, nguwo zace zadza kaceneratu kakamwe mbaziyetimira.</verse>
				<verse number="30">Pa n'dzidzi ubodzi-bodzi, abulukira amuna awiri mbatoma kuceza na Yezu. Akhali Mozesi na Eliya.</verse>
				<verse number="31">Iwo abulukira na cieza ca mbiri, mbakhalonga pya thangwi ya kufa kwa Yezu, kukhafuna kusimbiswa ku Djerusalema.</verse>
				<verse number="32">Pedhru na andzace akhadaphatwa na citulo. Mbwenye pidalamuka iwo aona mbiri ya Yezu, na amuna awiri akhali na Iye.</verse>
				<verse number="33">Mphapo mukhabuluka Mozesi na Eliya, Pedhru alonga kuna Yezu kuti: “Mpfundzisi, mphyadidi tikhale pyathu pano! Timange makumbi matatu. Ibodzi yanu, ibodzi ya Mozesi, inango ya Eliya.” (Pedhru hakhapidziwa tayu pikhalonga iye.)</verse>
				<verse number="34">Pedhru mbadzati kumala kulonga, yabwera khole ibodzi mbiagudumira. Na kuona kuti agudumirwa na khole, iwo agopa pikulu kakamwe.</verse>
				<verse number="35">Pa khole pabveka fala ikhalonga tenepa: “Uyu ndi Mwana wanga wakufunika, adasankhula ine. M'bvereni!”</verse>
				<verse number="36">Pakubveka fala eneyo, Yezu agumanika kuti ali ekha ene. Pa midzidzi eneyo anyakupfundza a Yezu apikoya muntima mwawo pinthu penepi, mbakhonda kupanga munthu pire pikhadaona iwo.</verse>
				<verse number="37">Mangwana mwace, pidachita iwo pa phiri, mwinji ukulu wa anthu wabwera kagumana na Yezu.</verse>
				<verse number="38">Penepo, mamuna m'bodzi pakati pa mwinji wa anthu, akhuwa kuna Yezu mbalonga kuti: “Mpfundzisi, ndisakuphembani kuti mundionerembo mwana wanga, thangwi mwana wanga ndi m'bodzi basi.</verse>
				<verse number="39">Ulipo nzimu wa kuipa unamphata. Na mwansanga iye asakhuwa mbum'bhoma pantsi, mbatoma kutatamuka na kubuluka mapobvu n'kanwa. Funa kunsiya usanentsa, usansiya nkhabe mphambvu.</verse>
				<verse number="40">Ine ndaphemba anyakupfundza anu kuti aubuluse, mbwenye iwo aucimwana.”</verse>
				<verse number="41">Yezu atawira tenepa: “Imwe anthu akuipa pontho akusowa cikhulupiro! Ndinakhala na imwe mpaka lini? Mpaka lini ndinakuonerani nyatwa? Bwera naye pano mwana wako.”</verse>
				<verse number="42">Penepo mwana pikhafika iye dhuzi, aphatwa pontho na nzimu ule wa kuipa, mbun'gwisa pantsi mbatoma kutatamuka. Mbwenye Yezu aupwekera nzimu wa kuipa, awangisa mwana, mbampasa baba wace.</verse>
				<verse number="43">Na tenepo, onsene adzumatirwa nazo mphambvu zikulu za Mulungu. Pa n'dzidzi unowu ukhadzumatirwa anthu onsene na thangwi ya pinthu pikhacita Yezu, iye apanga anyakupfundza ace kuti:</verse>
				<verse number="44">“Bveserani mwadidi pinafuna Ine kukupangani. Ine, Mwana wa Munthu ndinati ndiperekwe m'manja mwa anthu.”</verse>
				<verse number="45">Mbwenye anyakupfundza ace akhacimwana kuabvesesa akhalongeranji mafala enewa. Iwo akhadaabisirwa toera akhonde kuabvesesa. Pontho akhagopa kum'bvundzisa na thangwi ya mafala enewa.</verse>
				<verse number="46">Anyakupfundza a Yezu atoma kuketesana okha-okha kuti adziwe ndi ani pakati pawo, nkulu wa onsene.</verse>
				<verse number="47">Mbwenye Yezu akhapidziwa pikhanyerezera iwo muntima mwawo. Na tenepo, akwata mwana m'bodzi wang'ono mbamuikha n'khundu mwace,</verse>
				<verse number="48">mbalonga kuti: “Ule anatambira mwana m'bodzi wang'ono ninga uyu na dzina yanga, asatambira Ine ene. Pontho ule ananditambira, asatambira ule adandituma. Thangwi ule anapicepesa pakati panu, unowu ndiye nkulu.”</verse>
				<verse number="49">Penepo Juwau alonga kuti: “Mpfundzisi, taona mamuna m'bodzi mbakhathamangisa mizimu ya kuipa na dzina yanu, mbwenye ife tan'khondesa, thangwi iye si ndzathu tayu.”</verse>
				<verse number="50">Yezu aatawira tenepa: “Lekani kun'khondesa. Thangwi ule anakhonda kukupokanyani, unowu ali na imwe.”</verse>
				<verse number="51">Yezu na kuona kuti n'dzidzi wace wa kwenda kudzulu uli kufika, anyerezera ekha ene kwenda ku Djerusalema.</verse>
				<verse number="52">Na tenepo, Yezu atuma anankate angasi mbaatsogolesa. Iwo aenda mbafika ku cisa cibodzi ca dziko ya Samariya, toera akwanise kusasanyira mbuto yakufikira.</verse>
				<verse number="53">Mbwenye anthu a kucisa cenecire akhonda kuntambira, thangwi iwo aona kuti Yezu akhaenda ku Djerusalema.</verse>
				<verse number="54">Apo anyakupfundza ace Yezu, Tiyago na Juwau, na kupiona penepyo, abvundza Yezu kuti: “Mbuya, musafuna kuti ife titume moto wa kudzulu udze kaapise?”</verse>
				<verse number="55">Mbwenye Yezu azungunuka kuna iwo mbaasandika [kuti: “imwe nkhabe dziwa ndi nzimu wanji una imwe. Thangwi Ine, Mwana wa Munthu sidabwera kudza kapha anthu tayu, mbwenye toera kaapulumusa. ”]</verse>
				<verse number="56">Na tenepo, aenda ku cisa cinango.</verse>
				<verse number="57">Yezu na anyakupfundza ace pikhaenda iwo na njira, mamuna m'bodzi ampanga kuti: “Mbuya, ine ndinakutowerani konsene kunafuna Imwe kwenda.”</verse>
				<verse number="58">Mphapo Yezu antawira tenepa: “Minyenga ina mphako zawo, mbalame za kudzulu zinantsandza zawo, mbwenye Ine, Mwana wa Munthu, nkhabe pa kutsamisa nsolo.”</verse>
				<verse number="59">Penepo Yezu apanga mamuna unango kuti: “Nditowere.” Mbwenye iye antawira tenepa: “Mbuya, ndisiyeni pakutoma ndiyende kaikhise baba wanga.”</verse>
				<verse number="60">Yezu antawira kuti: “Siya anyakufa aikhane okha-okha. Mbwenye iwe ndoko ukhalonge Umambo wa Mulungu.”</verse>
				<verse number="61">Unangombo alonga tenepa: “Mbuya, ine ndinakutowerani. Mbwenye pakutoma ndisiyeni ndikhapangane abale anga.”</verse>
				<verse number="62">Mphapo Yezu antawira kuti: “Munthu onsene anatoma kulima na ng'ombe mbalang'ana n'nduli, unowu nkhabe kufunika mu Umambo wa Mulungu.”</verse>
			</chapter>
			<chapter number="10">
				<verse number="1">Buluka penepo, Mbuya athonya anyakupfundza ace anango makumanomwe na awiri, mbaatuma patsogolo pace kuti aende awiri-awiri, m'mizinda na m'pisa mukhafuna kupita iye.</verse>
				<verse number="2">Yezu aapanga tenepa: “Munda wakula, mbwenye anyabasa acepa. Phembani mphapo kuna mwanacinthu munda, kuti atume anyabasa toera adze kabvune.</verse>
				<verse number="3">Ndokoni! Ine ndisakutumani ninga ana mabira pakati pa mibindzi.</verse>
				<verse number="4">Lekani kukwata cikhwama, peno malikofa, peno ntsapato. Pontho lekani kumwanyika munthu n'njira.</verse>
				<verse number="5">“Mungapita n'nyumba, pakutoma longani tenepa: ‘Ntendere mbukhale pa nyumba ino.’</verse>
				<verse number="6">Ngakhala mwenemu muna munthu wa ntendere, nsiyireni ntendere wanu. Mbwenye ngakhala nkhabemo munthu wa ntendere, kwatani pyanu ntendere wanu.</verse>
				<verse number="7">Khalani nyumba ibodzi ene. Dyaani, mbamumwa pire pinapaswa imwe. Thangwi nyabasa asafunika atambiriswe. Lekani kufamba nyumba na nyumba.</verse>
				<verse number="8">“Mungapita mu nzinda mbamutambirwa mwadidi, dyaani pire pinakupasani iwo.</verse>
				<verse number="9">Wangisani atenda anagumanika mu nzinda unowu, mbamuapanga anthu a mwenemu kuti: ‘Umambo wa Mulungu uli dhuzi na imwe.’</verse>
				<verse number="10">Mbwenye mungapita mu nzinda mbamukhonda kutambirwa mwadidi, ndokoni na m'miseu mikulu yonsene mbamulonga tenepa:</verse>
				<verse number="11">Na pfumbi ene ya nzinda iri m'manyalo mwathu, ife tinakugubudzirani! Mbwenye dziwani kuti Umambo wa Mulungu uli dhuzi!</verse>
				<verse number="12">Ine ndisakupangani kuti, ntsiku inadza katongwa anthu, Mulungu anadza kacepesa nyatwa zikhafuna pasa iye nzinda wa Sodhoma, kupiringana nzinda unowu.</verse>
				<verse number="13">“Unanyatwa iwe nzinda wa Korazini! Unanyatwa iwe nzinda wa Bhetisaidha! Thangwi pirengo pidacitika pakati panu, mbapidacitika kuna mizinda ya Tiru na Sidhoni, anthu a mizinda eneyi mbadachunyuka kale cino kudawa kwawo, mbabvala masakha, mbakwata dotha mbadzola.</verse>
				<verse number="14">Mbwenye ntsiku inadza katongwa anthu, Mulungu anadza kakhala na ntsisi zikulu na Tiru na Sidhoni, kupiringana imwe Korazini na Bhetisaidha.</verse>
				<verse number="15">Iwembo nzinda wa Kafaranaumi, usanyerezera kuti unakwira mpaka kudzulu? Nkhabe. Unati uponyiwe mu mbuto ya anyakufa!</verse>
				<verse number="16">“Ule anakubverani, ali kubvera Ine. Ule anakukhondani, asakhonda Ine. Mbwenye ule anandikhonda, asakhonda ule adandituma.”</verse>
				<verse number="17">Anyakupfundza makumanomwe na awiri ale, abwera kuna Yezu na kukomerwa pikulu kakamwe, mbalonga tenepa: “Mbuya, na dzina yanu, na mizimu ene ya kuipa ikhatibverambo!”</verse>
				<verse number="18">Yezu aapanga kuti: “Ine ndaona Sathani mbakhabuluka kudzulu mbagwa pantsi ninga njazi.</verse>
				<verse number="19">Lang'anani, Ine ndakupasani mphambvu za kuponda nyoka na makong'a, na za kukunda nazo mphambvu zonsene za nyamalwa. Nkhabe cinakwanisa kukucitani kuipa.</verse>
				<verse number="20">Mphapo lekani kukomerwa na thangwi ya kukubverani kunacita mizimu ya kuipa. Mbwenye komerwani thangwi madzina anu alembwa kudzulu.”</verse>
				<verse number="21">Pa n'dzidzi unowu, Yezu atsandzaya mu Nzimu Wakucena mbalonga tenepa: “Ndisapereka takhuta kuna Imwe Baba, Mbuya wa kudzulu na pantsi! Thangwi mwapangisa kuna ale adakhonda kupfundza, pire pidabisira imwe anyakudziwisa na anyakupfundza mbamupipangisa ana ang'ono. Ande Baba, penepyo pyacitika na kufuna kwanu.</verse>
				<verse number="22">“Pinthu pyonsene ndapipaswa na Baba wanga. Nkhabe munthu anan'dziwa Mwana, ndi Baba basi anan'dziwa. Pontho nkhabe munthu anan'dziwa Baba, anan'dziwa ndi Mwana basi na ule anafuna iye kuti an'dziwe.”</verse>
				<verse number="23">Na tenepo, Yezu azungunuka kuna anyakupfundza ace, mbalonga na iwo okha basi kuti: “Mbatsandzaye ale anakwanisa kuona pire pinaona imwe!</verse>
				<verse number="24">Thangwi ndimo mwene Ine ndisakupangani kuti: Maporofeta azinji, na amambo azinji, akhafunambo kuona penepi pinaona imwe, mbwenye acimwana kupiona. Pontho akhafunambo kubva pinabva imwe, mbwenye acimwana kupibva.”</verse>
				<verse number="25">Penepo, mamuna m'bodzi nyakudziwisa wa Mwambo, akhafuna kulesera Yezu. Iye alamuka mbam'bvundza kuti: “Mpfundzisi, ndisafuna ndicitenji toera ndikhale na upulumuki wakukhonda kumala?”</verse>
				<verse number="26">Yezu atawira tenepa: “Ndi ninji pidalembwa mu Mwambo wa Mulungu? Iwembo usapyona tani?”</verse>
				<verse number="27">Mamuna atawira tenepa: “ ‘Funa Mbuya Mulungu wako, na ntima wako onsene, na uunthu wako onsene, na mphambvu zako zonsene, na ndzeru zako zonsene,’ pontho ‘Funa ndzako ninga iwe ene.’ ”</verse>
				<verse number="28">Yezu ampanga tenepa: “Ndimwe mwene. Watawira mwadidi. Cita penepyo, unapulumuka.”</verse>
				<verse number="29">Mbwenye nyakudziwisa wa Mwambo, na kufuna kumpangisa udziwisi wace, am'bvundza tenepa: “Mbani ndzanga?”</verse>
				<verse number="30">Yezu antawira kuti: “Mamuna m'bodzi akhabuluka ku Djerusalema mbaenda ku Djeriko. Pikhaenda iye na njira, aphatwa na mapanga. Iwo an'dula nguwo zace, am'menya, mbansiya akomoka.</verse>
				<verse number="31">Pa n'dzidzi unowu nyantsembe m'bodzi akhabwerambo na njira ibodzi-bodzi. Mudamuona iye, ancalira mbaenda pyace.</verse>
				<verse number="32">Sawa-sawambo na mamuna m'bodzi wa dzindza ya Levi, apitambo na penepo. Amulang'ana, ancalirambo mbaenda pyace.</verse>
				<verse number="33">Mbwenye mamuna m'bodzi wa ku Samariya akhapitambo na njira eneyo, afika mpaka penepo. Mudamuona iye am'bvera ntsisi.</verse>
				<verse number="34">Anfendedzera dhuzi, mban'tsuka pironda pyace na mafuta, na vinyu mbapimanga na nguwo. Buluka penepo, an'thukula mbampakiza pa buru yace, mbaenda na iye mpaka pa nyumba ya kufikira alendo, mbansasanya mwadidi.</verse>
				<verse number="35">Mangwana mwace, abulusa kobiri ziwiri za parata, apasa mwanacinthu nyumba, mbampanga tenepa: ‘Ndionerenimbo mamuna uyu. Mungadza kabvunga kobiri inango ya kupiringana iyi na thangwi yace, ndinadza kakubwezerani ndingabwerera.’</verse>
				<verse number="36">“Penepo, Yezu am'bvundza nyakudziwisa wa Mwambo kuti: ‘Kuona kwako, mbani ndzace mamuna uyu adaphatwa na mapanga, pa utatu wawo apa?’ ”</verse>
				<verse number="37">Iye atawira kuti: “Ndi ule adam'bvera ntsisi.” Yezu ampanga tenepa: “Iwembo ndoko kacita pibodzi-bodzi.”</verse>
				<verse number="38">Yezu na anyakupfundza ace apitiriza na ulendo wawo, mbafika pa cisa cibodzi padatambirwa iwo pa nyumba ya nkazi m'bodzi anacemerwa Marita.</verse>
				<verse number="39">M'bale wace Marita anacemerwa Mariya, akhakhala pa myendo ya Mbuya mbakhabvesera mafala ace.</verse>
				<verse number="40">Mbwenye Marita akhazunguzika na basa izinji ya pa nyumba. Na tenepo, afedza dhuzi na Yezu mbam'bvundza kuti: “Kodi Mbuya, muli kuona tayu kuti m'bale wanga ali kundisiyira ndekha basa? Mpangeni adze kandiphedzembo.”</verse>
				<verse number="41">Penepo Yezu antawira tenepa: “Marita! Marita! Iwe uli kunentseka mbupingizika na pinthu pizinji.</verse>
				<verse number="42">Mbwenye cinafunika ndi cibodzi basi. Mariya asankhula cinthu cadidi. Cinthu ceneci nkhabe anafuna kunkwatira.”</verse>
			</chapter>
			<chapter number="11">
				<verse number="1">Ntsiku inango Yezu akhaphembera pa mbuto ibodzi. Pidamala Iye, nyakupfundza wace m'bodzi am'phemba mbalonga kuti: “Mbuya, tipfundzisenimbo kuphembera, ninga pidacita Juwau Bhatixta apfundzisa anyakupfundza ace.”</verse>
				<verse number="2">Yezu antawira kuti: “Mungafuna kuphembera, phemberani tenepa: “Baba, dzina yanu mbikhale na mbiri. Umambo wanu mbudze kuna ife.</verse>
				<verse number="3">Tipaseni cakudya cathu ntsiku na ntsiku.</verse>
				<verse number="4">Tilekerereni madawi athu, thangwi ifembo tisalekerera onsene ale anatidawisira. Pontho lekani kutisiya mbatigwa n'kudawa.”</verse>
				<verse number="5">Na tenepo, Yezu alonga kuna anyakupfundza ace kuti: “Lang'anani, ngakhala m'bodzi wanu aenda ku nyumba kwa xamwali wace pa chiti-chiti ya masiku, mbam'phemba kuti: ‘Xamwali, ndibwerekembo mikate mitatu,</verse>
				<verse number="6">thangwi ndafikirwa na xamwali wanga m'bodzi wa mulendo, apo ine nkhabe cinthu ca kumpasa.’</verse>
				<verse number="7">“Mphapo ndiye tani xamwali wace mbantawira n'kati mwa nyumba mbalonga kuti: ‘Leka kundinyangula! Citseko camala kufungwa, ine na ananga tiri kugona. Na tenepo, nkhabe kwanisa kuti ine ndilamuke, toera ndikupase mikate.’</verse>
				<verse number="8">Ine ndisakupangani kuti: Munthu uyu angakhonda kulamuka toera kumpasa nkate thangwi ndi xamwali wace, mbwenye na thangwi ya kun'nyangula kunacita xamwali wace, anati alamuke mbampasa pyonsene pinafuna iye.</verse>
				<verse number="9">“Na thangwi ya ipyo, ndisakupangani kuti: Phembani, munapaswa. Sakani, munapigumana. Gogodzani, munafungulirwa.</verse>
				<verse number="10">Thangwi onsene anaphemba, anapaswa. Anasaka, anapigumana. Pontho ule anagogodza citseko, anafungulirwa.</verse>
				<verse number="11">“Mbani pakati panu, baba m'bodzi anapasa mwana wace nyoka, angam'phemba nyama ya m'madzi?</verse>
				<verse number="12">Peno kong'a, angaphemba dzai?</verse>
				<verse number="13">Lang'anani, imwe ninga anthu a kuipa musakwanisa kupasa ana anu pinthu pyadidi, ndiye tani Baba ali kudzulu, Iye nkhabe kwanisambo kupasa Nzimu Wakucena kuna ale anauphemba.”</verse>
				<verse number="14">Yezu akhathamangisa nzimu wa kuipa muna munthu wa bewewe. Pidabuluka nzimu wa kuipa, mamuna atoma kulonga, mwinji wa anthu mbudzumatirwa napyo.</verse>
				<verse number="15">Mbwenye anango alonga tenepa: “Ndiye Bhelizebhu, nkulu wa madimonyo, anampasa mphambvu za kuthamangisa madimonyo.”</verse>
				<verse number="16">Anango, toera kumulesera, am'phemba kuti acite cirengo ca kudzulu.</verse>
				<verse number="17">Mbwenye Yezu na kudziwa manyerezero awo aapanga kuti: “Umambo onsene ungagawika okha-okha, unamalisira kufudzika. Pontho mudzi, ungagawika okha-okha, unamalisirambo kufudzika.</verse>
				<verse number="18">Mphapo Sathani angagawika ekha ene, umambo wace unakhala tani pontho na mphambvu? Ndisalonga penepi thangwi imwe musalonga kuti ine ndisathamangisa mizimu ya kuipa na mphambvu za Bhelizebhu.</verse>
				<verse number="19">Ngakhala Ine ndisathamangisa madimonyo na mphambvu za Bhelizebhu, ana anu asaathamangisa na mphambvu za ani? Na thangwi eneyo, iwo anati akukoneseni.</verse>
				<verse number="20">Mbwenye ngakhala ine ndisathamangisa mizimu ya kuipa na mphambvu za Mulungu, nkhulongera kuti Umambo wa Mulungu wafika muna imwe.</verse>
				<verse number="21">“Mamuna angakhala na mphambvu pontho mbakhala na piphano, mbaonera nyumba yace, pinthu pyace pyonsene pinakoyeka mwadidi.</verse>
				<verse number="22">Mbwenye angafikirwa na munthu unango wa mphambvu zikulu kupita iye, mbankunda, anampokosera piphano pyace pyonsene pikhanyindira iye, mbagawa pinthu pyonsene pidam'bera iye.</verse>
				<verse number="23">“Anakhonda kukhala na ine, asandizonda. Apo ule anakhonda kundiphedza kugumanya, asamwaza.</verse>
				<verse number="24">“Nzimu wa kuipa ungabuluka muna munthu, usaenda mbundzendza-ndzendza n'thando, kusaka mbuto ya kupuma. Ungakhonda kugumana mbuto, usalonga kuti: ‘Ndinabwerera ku nyumba kwanga kudabuluka ine.’</verse>
				<verse number="25">Ungafika usagumana nyumba yamala kupsairwa na kusasanyirwa mwadidi.</verse>
				<verse number="26">Na tenepo, unabuluka mbuyenda kakwata mizimu inango minomwe ya kutekera kakamwe kupiringana iye, mbipita yonsene kakhala mwenemu. Penepo makhaliro ace munthu ule, anatekereratu kakamwe kupiringana makhaliro ace akutoma.”</verse>
				<verse number="27">Yezu pidamala Iye kulonga penepyo, nkazi m'bodzi akhali pakati pa mbumba, akhuwa mbalonga kuti: “Mbitsandzaye mimba idakubala na bere idayamwa Iwe!”</verse>
				<verse number="28">Mbwenye Yezu antawira kuti: “Mbwenye akutsandzaya ndi ale anabva fala ya Mulungu, mbaikoya.”</verse>
				<verse number="29">Pidagumanyikana mbumba, Yezu atoma kulonga tenepa: “Anthu a ntsiku zino mbakuipa! Asaphemba cidzindikiro ca cirengo. Mbwenye nkhabe cidzindikiro cinango cinafuna kudza kaona iwo, kupiringana cidzindikiro ca mporofeta Djona.</verse>
				<verse number="30">Thangwi sawa-sawa ninga Djona akhali cidzindikiro ca Mulungu kuli anthu a ku Ninivi, Inembo Mwana wa Munthu, ndinakhalambo cidzindikiro kuli anthu a ntsiku zino.</verse>
				<verse number="31">Pontho mambo wa nkazi wa ku khundu ya bangwe anati aatonge anthu a ntsiku zino mbaakonesa. Thangwi iye abwera kubulukira kudadhoroma dziko toera kudza kabva udziwisi wa Salomau, mphapo cincino lang'anani, ali pano nkulu kupiringana Salomau.</verse>
				<verse number="32">Pontho ntsiku ya kutongwa kwa dziko ya pantsi pano, anthu a ku Ninivi analamuka mbakukonesani. Thangwi iwo achunyuka kudawa kwawo, pidabva iwo mphangwa za Mulungu na Djona. Mphapo Ine ndisakupangani kuti munthu ali pano, ndi nkulu kakamwe kupita Djona.”</verse>
				<verse number="33">Yezu athimiza pontho mbalonga kuti: “Nkhabe munthu anagasa nyale mbaiyikha pakubisala, peno mbaigudumira na citundu. Mbwenye asaiyikha pakweca, toera anthu anapita akwanise kuona cieza.</verse>
				<verse number="34">Maso ndi nyale ya manungo. Ngakhala maso ako mbadidi, manungo onsene asadzala na cieza cikulu. Mbwenye maso angakhala mbakuipa, manungo ako onsene asadzala n'cidima.</verse>
				<verse number="35">Na tenepo, citani mphole-mphole, kuti cieza ciri n'kati mwanu cikhonde kudza cidima.</verse>
				<verse number="36">Ngakhala manungo ako onsene adzala na cieza, pontho nkhabe khundu ibodzi ya manungo iri n'cidima, manungo enewa anayetimira mbakhala ninga asamwanikirwa na cieza ca nyale.”</verse>
				<verse number="37">Yezu pidamala Iye kulonga penepyo, nfarisi m'bodzi ankwata kuti aende kadye na iye ku nyumba kwace. Yezu aenda, mbakhala pantsi toera adye.</verse>
				<verse number="38">Mbwenye nfarisi adzumatirwa, na kuona kuti Yezu hadasamba manja tayu pa kufuna kudya.</verse>
				<verse number="39">Na tenepo, Mbuya Yezu alonga kuti: “Kodi imwe afarisi, musatsuka kunja kwa ndiko na kwa mbale, mbwenye n'kati mwanu mwadzala na umbava pontho na uipi.</verse>
				<verse number="40">Imwe madzemwa! Adacita kunja siye m'bodzi ene adacita n'kati tayu?</verse>
				<verse number="41">Pasani anyakucherenga pinthu pina imwe. Na tenepo, munaona kuti pyonsene pina imwe pinaceneswa.</verse>
				<verse number="42">“Muna nyatwa imwe afarisi! Thangwi musapereka cacikhumi ca masamba a n'dimba mwanu, misapu yakununkhira, na khaindi yonsene ya masamba a kudya, mbamupwaza pyakulungama, mbamukhonda kufuna kwa Mulungu. Ande, citani penepyo pya kupereka cacikhumi, mbwenye mukhonde siya kucita ipi.</verse>
				<verse number="43">“Muna nyatwa imwe afarisi! Thangwi musafuna mipando yakutoma n'kati mwa nyumba za kuphemberera, pontho musafuna kumwanyikwa na kulemebza m'mphambano.</verse>
				<verse number="44">“Muna nyatwa imwe! Thangwi mwakhala ninga nthumbi zakukhonda kuoneka pakweca, mbazipwandiwa na anthu na kukhonda kudziwa kuti pana pinthu.”</verse>
				<verse number="45">Na tenepo, nyakudziwisa m'bodzi wa Mwambo, alonga kuna Yezu kuti: “Mpfundzisi, pinalonga imwe tenepa, musaxola na ife ene.”</verse>
				<verse number="46">Penepo Yezu antawira tenepa: “Na imwe ene, anyakudziwisa a Mwambo muna nyatwambo! Thangwi musakwatisa andzanu mitolo yakulemera kakamwe, yakupiringana mphambvu zawo. Pontho imwe mbamucimwana kulamusa na cala cene cibodzi toera kuaphedza.”</verse>
				<verse number="47">“Muna nyatwa imwe! Thangwi musacitira nthumbi maporofeta adaphiwa na a mbuya anu.</verse>
				<verse number="48">Na tenepo, imwe musacita umboni kuti mwapitawirira pidacita a mbuya anu. Thangwi iwo apha maporofeta, imwe mwaasasanyira nthumbi zawo.”</verse>
				<verse number="49">Na thangwi eneyo, Mulungu na kudziwisa kwace, alonga kuti: “ ‘Ndinati ndiatumire maporofeta na apoxtolo. Apo iwo, anango anaapha, anango anaazonda.’</verse>
				<verse number="50">Na thangwi eneyi, anthu a ntsiku za lero anati atawirire ciropa ca maporofeta onsene adaphiwa kutomera pakutoma kwa dziko.</verse>
				<verse number="51">Kutomera ciropa ca Abheli mpaka kuna ciropa ca Zakariya, ule adaphiwa mu Nyumba ya Mulungu, pakati-na-kati, uku guwa ya ntsembe uku mbuto yakucena. Ande, Ine ndisakupangani kuti mbumba ya ntsiku za lero, inati ipitawirire pyonsene ipi.</verse>
				<verse number="52">“Muna nyatwa imwe, anyakudziwisa a Mwambo! Thangwi mwakwata cavi ca udziwisi wa Mulungu. Na tenepo, imwe ene nkhabe pita, pontho mwapingisa anango akhapita.”</verse>
				<verse number="53">Yezu pidabuluka Iye penepo, anyakudziwisa a Mwambo na afarisi atoma kumulongera na kuipirwa mbakham'bvundzisa pinthu pizinji,</verse>
				<verse number="54">toera asake mathangwi a kumpumpha nawo, akubuluka pa mulomo pace.</verse>
			</chapter>
			<chapter number="12">
				<verse number="1">Pa n'dzidzi unowu ung'ono, pikwi na pikwi pya anthu pyagumanyikana, mpaka kufikira pondana okha-okha. Na tenepo, Yezu, pakutoma apanga anyakupfundza ace kuti: “Cenjerani na ntombwe wa kutupisa mikate wa afarisi. Penepi ndi kubveka kuti: Na uthambi wawo.</verse>
				<verse number="2">Nkhabe cinthu cidabiswa cinakhonda kudza kaoneka, peno cidabisala mbacikhonda kudza kadziwika.</verse>
				<verse number="3">Thangwi pyonsene pinalonga imwe n'cibiso-biso pinadza kabveka pakweca. Na pyonsene pinalonga imwe nciwerewere n'nyumba, pinadza kalongwa pa ntsoyi.”</verse>
				<verse number="4">“Yezu athimiza na kulonga kuti: Axamwali anga, Ine ndisakupangani kuti: Lekani kugopa ale anapha manungo, angamala mbacimwana kucita pinango.</verse>
				<verse number="5">Mbwenye Ine, ndinakupangisani ndi ani anafuna imwe kugopa. Gopani ule anacita kuti angamala kupha manungo, ana mphambvu za kuaponya mu infernu. Ande, ndinathimiza na kukupangani kuti: Unowu n'gopeni!</verse>
				<verse number="6">Kodi nkhabe guliswa mbalame zixanu na pikobiri piwiri? Mphapo Mulungu nkhabe ibodzi inaduwala Iye.</verse>
				<verse number="7">Na tsisi yanu ene ya munsolo, yonsene yamala kulengeswa. Lekani kugopa. Imwe musafunika pikulu kakamwe kupiringana mbalame zizinji.</verse>
				<verse number="8">“Yezu alonga pontho kuti: Ule anandicitira umboni pamaso pa anthu, Inembo Mwana wa Munthu, ndinancitirambo umboni pamaso pa anju za Mulungu.</verse>
				<verse number="9">Mbwenye ule anandikhonda pamaso pa anthu, iye anadza kakhondiwambo pamaso pa anju za Mulungu.</verse>
				<verse number="10">Onsene ale anandilonga kuipa Ine, Mwana wa Munthu, anadza kalekererwa. Mbwenye ale anaxola Nzimu Wakucena, nkhabe kudza kalekererwa.</verse>
				<verse number="11">“Mungakwatiwa kwenda n'kati mwa nyumba za kuphemberera peno pamaso pa anyakutonga na pa akulu-akulu a utongi, lekani kunentseka kuti munaatawira tani, peno munalonga tani.</verse>
				<verse number="12">Thangwi pa n'dzidzi unowu, Nzimu Wakucena unakupfundzisani pinafuna imwe kulonga.”</verse>
				<verse number="13">Mamuna m'bodzi akhakhala pakati pa mbumba alonga kuna Yezu kuti: “Mpfundzisi, pangani m'bale wanga kuti ndigawane na iye unthaka udatisiyira baba wathu.”</verse>
				<verse number="14">Mbwenye Yezu antawira tenepa: “Mamunawe, mbani adandisankhula kuti ndikhale ntongi wa nseru wanu, peno nyakugawa unthaka wanu?”</verse>
				<verse number="15">Na tenepo, Yezu aapanga onsene kuti: “Bveserani. Citani mphole na kuumirwa! Thangwi makhaliro adidi a munthu, hali na kuinjipa kwa pinthu pyace tayu.”</verse>
				<verse number="16">Na tenepo, Yezu aapanga nsanje uyu: “Munda wa mamuna m'bodzi m'pfumi wabuluka phoso izinji.</verse>
				<verse number="17">Iye atoma kunyerezera mbalonga ekha ene kuti: ‘Ndinacita tani? Ine nkhabe mbuto yakukwanisa kukoya phoso yanga yonsene.’</verse>
				<verse number="18">“Na tenepo, iye alonga kuti: ‘Ha! Ndapidziwa pinafuna cita ine. Ndinafudza pyete pyanga pyonsene, mbandimanga pinango pikulu. Mwenemu ndinadza kakoya phoso yanga na pyonsene pina ine.’</verse>
				<verse number="19">Ndingamala ndinalonga ndekha ene kuti: ‘Iwe una pyakudya pya kuinjipa m'pyete mwako, pinakwana kuti umale napyo pyaka pizinji. Cincino puma pyako. Dya, mwa pyako, mbutsandzaya!’</verse>
				<verse number="20">“Mbwenye Mulungu ampanga tenepa: ‘Dzemwawe! Masiku ano iwe unafa. Mbani mphapo anafuna sala na pyonsene pidasasanyira iwe?’ ”</verse>
				<verse number="21">Yezu amalisira na kulonga tenepa: “Penepi ndipyo pinacitika na ale anasasanya mpfuma yawo toera aphedzeke, mbwenye pamaso pa Mulungu mbacherengi.”</verse>
				<verse number="22">Penepo Yezu apanga anyakupfundza ace kuti: “Na tenepo, Ine ndisakupangani kuti: Lekani kunentseka na makhaliro anu pa thangwi ya pinafuna imwe kudya, peno na manungo anu pa thangwi ya pinafuna imwe kubvala.</verse>
				<verse number="23">Pinafunika pikulu kakamwe ndi moyo kupiringana cakudya, na manungo kupiringana nguwo.</verse>
				<verse number="24">Lang'anani makhungubwe. Iwo nkhabe kubzala, nkhabe kubvuna, nkhabe pyete pontho nkhabe pikwa. Mbwenye Mulungu asaapasa cakudya. Imwe musafunika pikulu kakamwe kupiringana mbalame!</verse>
				<verse number="25">Mbani pakati panu, iye mbapifuna pyace, anakwanisa kuthimizira n'dzidzi ubodzi pa moyo wace?</verse>
				<verse number="26">Mphapo ngakhala imwe nkhabe kukwanisa kucita cing'ono ici basi, thangwi yanji musanentseka na pinango?</verse>
				<verse number="27">“Lang'anani kukula kunacita maluwa: Iwo nkhabe kuphata basa pontho nkhabe kucita nguwo. Mbwenye Ine ndisakupangani kuti Salomau, na mbiri yonsene ikhali na iye, acimwana kubvalira ninga pidacita maluwa awa.</verse>
				<verse number="28">Lang'anani, ngakhala Mulungu asabvazika tenepa maluwa a n'tsanga, anacita kuti lero alipo, mangwana asaponyiwa pa moto, ndiye tani kuna imwe, anthu a cikhulupiro cing'ono?</verse>
				<verse number="29">Lekani kunentseka na kusaka kuti munadyanji, peno munamwanji.</verse>
				<verse number="30">Thangwi anasaka penepi ndi ale anakhonda kutawira Mulungu. Mbwenye Baba wanu asadziwa pyonsene pinafuna imwe.</verse>
				<verse number="31">Cakutoma sakani Umambo wa Mulungu, pyonsene ipi munadza kapithimizirwa.”</verse>
				<verse number="32">Yezu athimiza na kulonga kuti: “Imwe nkumbi ung'ono, lekani kugopa tayu! Thangwi Baba wanu asakomerwa na kukupasani Umambo wace.</verse>
				<verse number="33">Gulisani pyonsene pina imwe mukwate kobiri eneyi muipase anyakucherenga. Citani pikhwama pya kuti nkhabe kusakala, mbamukoya mpfuma yanu kudzulu. Kweneku iyo nkhabe kudza kamala. Thangwi kweneku mambava nkhabe kwanisa kuiba, pontho ucenje nkhabe kwanisa kuidya.</verse>
				<verse number="34">Thangwi panagumanika mpfuma yanu, penepo ndipo panagumanikambo ntima wanu.”</verse>
				<verse number="35">“Yezu athimiza pontho na kulonga kuti: Khalani mbamudasasanyira na nyale zanu zakugaka.</verse>
				<verse number="36">Khalani ninga anyabasa anadikhira mbuya wawo, adaenda ku phwandu ya banja, kuti angabwera mbamenya citseko, iwo anfungulire na mwansanga.</verse>
				<verse number="37">Mbatsandzaye ale anyabasa anagumanwa mbalang'anira na mbuya wawo pakubwera kwace. Ndinakupangani kuti, iye ene mbuya wawo, anasasanyikambo kuti aaphatire basa. Anaapanga kuti akhale pa thando, iye mbabweresa pyakudya mbaapasira.</verse>
				<verse number="38">Pontho mbatsandzaye anyabasa anagumanwa mbakhalang'anira, mbuya wawo angabwera pa chiti-chiti peno m'bambakuca!</verse>
				<verse number="39">Mbwenye kumbukani kuti: Mbidakhala mwanacinthu nyumba asaudziwa n'dzidzi unafuna kufika mbava, mbadasiya tayu kuti mbava aswe nyumba yace.</verse>
				<verse number="40">Na imwembo, khalani akusasanyira, thangwi n'dzidzi unakhonda imwe kudikhira, ndiwo unadza kafika Ine, Mwana wa Munthu.”</verse>
				<verse number="41">Na tenepo, Pedhru abvundza kuti: “Mbuya, nsanje unowu musapanga ife basi, peno musapangambo anthu onsene?”</verse>
				<verse number="42">Mbuya atawira tenepa: “Mbani mphapo, nyabasa wakunyindirika na wa ndzeru adaikhwa na mbuya wace kuti aonerere anyabasa andzace, toera kuapasa cakudya n'dzidzi ungakwana?</verse>
				<verse number="43">Mbatsandzaye nyabasa unowu anagumaniwa mbacita tenepa, pakubwera kwa mbuya wace.</verse>
				<verse number="44">Ndimo mwene ndisakupangani kuti, mbuya wace anadza kan'nyindira kuti aonere mpfuma yace yonsene.</verse>
				<verse number="45">Ndiye tani mphapo nyabasa uyu mbalonga ekha ene kuti: ‘Mbuya wanga ali kudembuka na kubwera,’ mbatoma kumenya anyabasa amuna na akazi, mbadya, mbamwa, mbaledzera pyace.</verse>
				<verse number="46">Penepo, mbuya wace anadza kabwera ntsiku inakhonda iye kun'dikhira, pa n'dzidzi unakhonda iye kudziwa. Iye anamuonesa nyatwa mbamponya m'mbuto ibodzi ene na anyakukhonda kunyindirika.</verse>
				<verse number="47">“Ule nyabasa anadziwa ndi ninji pinafuna mbuya wace, mbwenye mbakhonda kusasanyira kuti acite pinafuna iye, anati aoneswe nyatwa na michamu mizinji.</verse>
				<verse number="48">Mbwenye ule anadodomeka na thangwi yakukhonda kudziwa pinafuna mbuya wace, unowu anaoneswa nyatwa na michamu pang'ono basi. Anapasiwa pizinji anaphembwa pizinji. Ananyindirwa pikulu, anaphembwambo pikulu.</verse>
				<verse number="49">“Yezu athimiza na kulonga kuti: Ine ndabwera kudza kagasa moto pa dziko. Ndi pikhafuna Ine kuti ugake!</verse>
				<verse number="50">Mbwenye ndisatongwa nditambire batixmu ya nyatwa. Na tenepo, ntima wanga nkhabe kukhurudzika, penepi mbapidzati kucitika!</verse>
				<verse number="51">Imwe musanyerezera kuti ndabweresa ntendere pa dziko? Nkhabe, sidabweresa ntendere tayu, mbwenye ndabweresa kugawana.</verse>
				<verse number="52">Thangwi kutomera lero kwenda kutsogolo, mudzi una anthu axanu, anagawana. Atatu anazondana na awiri, awiri anazondana na atatu.</verse>
				<verse number="53">Baba anadza kazondana na mwana wace wa mamuna, mwana-mamuna anadza kazondana na baba wace. Mai anadza kazondana na mwana wace wankazi, na mwanambo wankazi anadza kazondana na mai wace. Mebzala anadza kazondana na nkwenya wace, nkwenyambo anadza kazondana na mebzala wace.”</verse>
				<verse number="54">Yezu alongambo pontho kuna mbumba kuti: “Imwe mungaona khole mbaikwira kumadokero a dzuwa, musalonga tenepa: ‘Lero mulungu anabvumba,’ iye asabvumbadi.</verse>
				<verse number="55">Mungabva mphepo ya bangwe mbimenya, musalonga tenepa: ‘Lero kuna pisa,’ kunja mbakupisadi.</verse>
				<verse number="56">Imwe anyauthambi! Musadziwa kuchulula pidzindikiro pya kudzulu na pya pantsi. Mphapo ndi thangwi yanji musacimwana kuchulula pidzindikiro pya n'dzidzi uno?</verse>
				<verse number="57">“Yezu athimiza na kulonga tenepa: ‘Thangwi yanji imwe munakhonda dzindikira mwekha ene pinthu pyakulungama?</verse>
				<verse number="58">Ngakhala iwe uli kwenda katongesana na nyamalwa wako ku luwani, saka kusekesana na iye n'njira, toera ndzako akhonde kukukwata kwenda nawe kuna ntongi, iyembo ntongi akupereke kuna nsupai, nsupaimbo mbakufungira n'kaidi.</verse>
				<verse number="59">Ndisakupanga kuti iwe nkhabe kudza kabuluka mwenemu mbudzati kumalisa kulipa mangawa ako onsene.’ ”</verse>
			</chapter>
			<chapter number="13">
				<verse number="1">Pa n'dzidzi unoule anthu anango abwera kuna Yezu mbampanga na thangwi ya amuna a ku Galileya, akhadaphiwa na ntongi Piratu pa n'dzidzi ukhaikha iwo ntsembe kuna Mulungu. Na tenepo, ciropa cawo cabvungazikana na ciropa ca ntsembe.</verse>
				<verse number="2">Penepo Yezu aatawira mbaapanga kuti: “Kodi imwe musanyerezera kuti magalileu awa, ndiwo adadawa pikulu kakamwe kupita magalileu anango na thangwi ya nyatwa zenezi zidaona iwo?</verse>
				<verse number="3">Simo tayu. Mbwenye Ine ndisakupangani kuti: Monsene imwe mungakhonda kuchunyuka kudawa kwanu, munafambo sawa-sawa ninga iwo.</verse>
				<verse number="4">Peno musanyerezera kuti anthu ale khumi na asere a ku cisa ca Silowee, adafa thangwi ya kugwerwa na nyumba yakulapha, ndiwo ana thangwi ikulu kupita onsene anango akhakhala mu Djerusalema?</verse>
				<verse number="5">Simo tayu. Ine ndisakupangani kuti monsene imwe mungakhonda kuchunyuka, munafa sawa-sawa ninga iwo.”</verse>
				<verse number="6">Na tenepo, Yezu alonga nsanje uyu kuti: “Mamuna m'bodzi akhali na munda wace wa mauva. Mwenemu mukhali muti ubodzi wa nsambvu. Mudaenda iye kasaka misapu ya nsambvu uyu, hadagumanamo pinthu tayu.</verse>
				<verse number="7">Na thangwi eneyo apanga mamuna akhaonera munda kuti: ‘Pyapita pyaka pitatu mbandikhadza pano kasaka misapu pa nsambvu uyu, mbandikhonda kugumana cinthu. Thangwi yanji tisausiya mbaupatisa munda pa pezi? Ugwande pyako.’</verse>
				<verse number="8">“Mbwenye nyabasa antawira kuti: ‘Mbuya, tomani kuusiya pontho caka cibodzi. Ine ndinaukuwirira n'khundu mwace mbandiuyikhira pinthu pyakupasa ndimu.</verse>
				<verse number="9">Ungabala caka cinafuna kudza, mphyadidi. Ungakhonda bala, munautema pyanu.’ ”</verse>
				<verse number="10">Ntsiku ibodzi ya Sabudu, Yezu akhapfundzisa mu nyumba ya kuphemberera.</verse>
				<verse number="11">Akhalipo mwenemu nkazi m'bodzi akhaduwala pa pyaka khumi na pisere, na thangwi ya nzimu wa kuipa. Iye akhafamba na kukotama mbakhacimwana kufuthula nsana wace.</verse>
				<verse number="12">Apo Yezu pidamuona iye nkazi ancemera mbampanga kuti: “Nkaziwe, nthenda yako yawanga.”</verse>
				<verse number="13">Na tenepo, Yezu amuikha manja, penepo pene nsana wace wadzongoka, mbatoma kukuza Mulungu.</verse>
				<verse number="14">Mbwenye n'tsogoleri wa nyumba ya kuphemberera aipirwa na kuona kuti Yezu awangisa munthu ntsiku ya Sabudu, mbapanga mbumba kuti: “Ziripo ntsiku zitanthatu zakuphata basa, bwerani ntsiku zenezi toera muwangiswe. Mbwenye lekani kubwera ntsiku za Sabudu.”</verse>
				<verse number="15">Penepo Yezu antawira kuti: “Anyauthambi! Mbani pakati panu anakhonda kufungulira ng'ombe peno buru yace n'thanga ntsiku ya Sabudu, toera kwenda kaimwesa madzi?</verse>
				<verse number="16">Mphapo nkazi uyu wa dzindza ya Abharaamu adamangwa na Sathani pyaka khumi na pisere, nkhabe kukwanira kuti iye akwanise kusudzulwa nthenda yace ntsiku ya Sabudu?”</verse>
				<verse number="17">Pakumala kulonga penepyo, anyamalwa onsene a Yezu akhala na manyadzo na kutawira kudacita Iye. Mbwenye mbumba yonsene yakomerwa na pinthu pyakudzumisa pikhacita Yezu.</verse>
				<verse number="18">Na tenepo, Yezu alonga kuti: “Walandana nanji Umambo wa Mulungu? Ndinaulandanisa nanji?</verse>
				<verse number="19">Walandana na mbeu ibodzi ing'ono, idakwatiwa na mamuna m'bodzi mbaibzala n'dimba mwace. Mbeu yakula mbikhala muti, mbalame mbizibwera kamanga ntsandza zawo mu nthawi zace.”</verse>
				<verse number="20">Yezu athimiza mbalonga kuti: “Ndinaulandanisa nanji Umambo wa Mulungu?</verse>
				<verse number="21">Umambo wa Mulungu walandana na ntombwe wa kutupisa mikate, udabvungaza nkazi na ntsengwa zitatu za ufa, mpaka kutupisa ufa onsene.”</verse>
				<verse number="22">Buluka penepo, Yezu akhafamba mbapfundzisa nzinda na nzinda, cisa na cisa, pa kwenda kwace ku Djerusalema.</verse>
				<verse number="23">Munthu m'bodzi am'bvundzisa kuti: “Mbuya, ndi pang'ono anafuna kudza kapulumuka?” Yezu antawira kuti:</verse>
				<verse number="24">“Citani mphambvu toera mupite na nsuwo ung'ono. Thangwi ndisakupangani kuti azinji anati asake kupita, mbwenye anati apicimwane.</verse>
				<verse number="25">Mwanacinthu nyumba angalamuka mbafunga citseko, imwe munati mukhale kunja, mbumumenya citseko mbamulonga kuti: ‘Mbuya, tifungulireni citseko.’ “Mbwenye iye anatawira kuti: ‘Nkhabe kukudziwani. Pontho nkhabe kukudziwani ndimwe a kupi.’</verse>
				<verse number="26">“Na tenepo, imwe munati mulonge kuti: ‘Tadya, mbatimwa pabodzi na imwe. Pontho imwe mwapfundzisa m'miseu mwathu.’</verse>
				<verse number="27">“Mbwenye iye anakutawirani kuti: ‘Ine nkhabe kukudziwani. Pontho nkhabe kukudziwani ndimwe a kupi. Bulukani pano, imwe monsene munacita pyakuipa.’</verse>
				<verse number="28">“Penepo panadza kaoneka kulira na kukukuta mano, mungaona Abharaamu, Izaki na Djakobo na maporofeta onsene mu Umambo wa Mulungu, imwe mbumukhala kunja.</verse>
				<verse number="29">Anthu azinji a kumabulukira dzuwa, na a kubangwe, anati abwere mbaenda kakhala pa phwandu, mu Umambo wa Mulungu.</verse>
				<verse number="30">Ndimo mwene, alipo anango akumalisira anati akhale akutoma. Alipombo anango akutoma, anati akhale akumalisira.”</verse>
				<verse number="31">Pa n'dzidzi unoule afarisi anango anfendedzera Yezu mbampanga kuti: “Buluka pano uyende pyako, thangwi Herodhi asafuna kukupha.”</verse>
				<verse number="32">Yezu aatawira tenepa: “Ndokoni mukhalonge kuna n'nyenga ule kuti Ine, lero na mangwana ndisathamangisa mizimu ya kuipa na kuwangisa atenda. Mphapo nkucauno, ndinamalisa basa yanga.”</verse>
				<verse number="33">Apo Yezu athimiza na kulonga kuti: “Mbwenye Ine ndisafunika ndifambe lero, mangwana na nkucauno. Thangwi nkhabe funika kuti mporofeta afe kunja kwa Djerusalema.</verse>
				<verse number="34">“Djerusalema, Djerusalema, iwe unapha maporofeta, pontho mbumenya na myala ale adatumirwa iwe na Mulungu! Kangasi mbandifuna kugumanya ana ako, ninga nkhuku isagumanya anapiye ace m'mapapido mwace, iwe mbukhonda!</verse>
				<verse number="35">Lang'anani, nyumba yanu inadza kakhala madembe. Pontho ndisakupangani kuti imwe nkhabe kudza kandionabve tayu, mpaka n'dzidzi unadza imwe kalonga kuti: ‘Mbasimbwe ule anadza na dzina ya Mbuya!’ ”</verse>
			</chapter>
			<chapter number="14">
				<verse number="1">Ntsiku inango ya Sabudu, mudapita Yezu n'nyumba mwa nkulu wa afarisi kuti aende kadya, anthu onsene akhamulang'anisa.</verse>
				<verse number="2">Patsogolo pace pakhakhala na mamuna m'bodzi akhali na nthenda ya kubzimba.</verse>
				<verse number="3">Penepo, Yezu abvundzisa kuna anyakudziwisa a Mwambo na kuna afarisi kuti: “Kodi mwambo wathu usatawirisa kuwangisa munthu ntsiku ya Sabudu peno nkhabe?”</verse>
				<verse number="4">Mbwenye iwo amatama. Na tenepo, Yezu amphata mamuna manja ace mbamuwangisa, mbampanga kuti ndoko pyako.</verse>
				<verse number="5">Buluka penepo Yezu aabvundza kuti: “Ngakhala m'bodzi wanu ana mwana wace peno ng'ombe yace idagwa mu ncera ntsiku ya Sabudu, nkhabe kwenda kaibulusa na mwansanga?”</verse>
				<verse number="6">Iwo acimwana kuntawira.</verse>
				<verse number="7">Yezu pikhalang'anisa Iye anyaphwandu kusankhula kukhacita iwo mbuto zakutoma pa thando ya kudya, alonga nsanje uyu kuti:</verse>
				<verse number="8">“Ungacemerwa na munthu ku phwandu ya banja, leka kukhala pa mbuto yakutoma. Thangwi panango alipombo unango adacemerwa, munthu wa mbiri kupiringana iwe.</verse>
				<verse number="9">Mphapo, ule adakucemerani pa uwiri wanu funa akupange tenepa: ‘Buluka penepo upase ndzako mbuto.’ Penepo, iwe unakhala na manyadzo, mbuyenda kakhala pa mbuto yakumalisira.</verse>
				<verse number="10">Mbwenye iwe ungacemerwa, khala pa mbuto ya kumalisira. Ule adakucemera anabwera kudza kakupanga kuti: ‘Xamwali, bwera kuno kutsogolo.’ Na tenepo, unalemedzeka pikulu pamaso pa onsene adacemerwa pa phwandu.</verse>
				<verse number="11">Thangwi ule anapikuza, anadza kacepeswa. Ulembo anapicepesa, anadza kakuzwa.”</verse>
				<verse number="12">Buluka penepo, Yezu apanga ule adancemera kuti: “Iwe ungafuna kucita phwandu na masikati, peno na masiku, leka kucemera axamwali ako, peno abale ako, peno a dzindza yako, peno andzako anyakupfuma anakhala na iwe dhuzi pa cisa. Thangwi ntsiku inango, iwo anadza kakucemerambo. Na tenepo, anakubwezera udidi onsene udacita iwe.</verse>
				<verse number="13">Mbwenye iwe ungacita phwandu, cemera anyakucherenga, anyakulamala, anyakuchikama na maboli-boli.</verse>
				<verse number="14">Tenepa iwe unadza katsandzaya, thangwi iwo anacimwana kukubwezera pire pidaacitira iwe. Mbwenye, unapaswa muwoni wako pa kulamuka pa kufa kwa anyakulungama.”</verse>
				<verse number="15">Munthu m'bodzi akhakhala na iwo pa thando ya kudya, mudabva iye penepi, alonga kuna Yezu kuti: “Mbatsandzaye ale anadza kadya phwandu mu Umambo wa Mulungu.”</verse>
				<verse number="16">Mbwenye Yezu alonga kuti: “Mamuna m'bodzi acita phwandu ikulu mbacemeresa anthu azinji.</verse>
				<verse number="17">Mudakwana n'dzidzi wa phwandu, atuma nyabasa wace toera aende kapanga ale akhadacemerwa kuti: ‘Bwerani, thangwi pyonsene pyamala kusasanyirwa!’</verse>
				<verse number="18">“Mbwenye m'bodzi na m'bodzi atoma kuphemba kulekererwa. Wakutoma alonga tenepa: ‘Ndagula munda wanga, na tenepo ndisafunika ndiyende kauone. Ndisaphemba kuti mundilekerere.’</verse>
				<verse number="19">“Unango alonga tenepa: ‘Ndagula ng'ombe khumi zakulima nazo. Funa ndikhazione kuphata kwazo basa. Ndisaphemba kuti mundilekerere.’</verse>
				<verse number="20">“Unango alonga tenepa: ‘Ndamala kupaswa banja lero. Na thangwi eneyo ndinacimwana kwendako.’</verse>
				<verse number="21">Nyabasa abwerera mbaenda kalonga pyonsene kuna mbuya wace. Na tenepo, mbuya wace aipirwa pikulu kakamwe, mbalonga kuti: ‘Ndoko na mwansanga m'miseu na m'misika ya mu nzinda ukhacemere anyakucherenga, maboli-boli, anyakulamala na anyakuchikama.’</verse>
				<verse number="22">“Mudabwerera nyabasa, alonga tenepa: ‘Mbuya, ndamala kucita pyonsene pidandipanga imwe, mbwenye mbuto iciripo basi.’</verse>
				<verse number="23">Penepo, mbuya wace ampanga tenepa: ‘Ndoko m'miseu na n'njira zinango za cigwagwa. Akakamize anagumana iwe mwenemu kuti abwere, toera nyumba yanga idzale.</verse>
				<verse number="24">Mbwenye ine ndisakupangani kuti nkhabe m'bodzi pa ale adacemerwa, anadza kalawira phwandu yanga.’ ”</verse>
				<verse number="25">Penepo, mwinji wa anthu ukhatowera Yezu. Iye azungunuka mbalonga tenepa:</verse>
				<verse number="26">“Ule anafuna kunditowera, mbakhonda kundifuna kupiringana baba wace na mai wace, nkazace, anace aamuna na aakazi, abale ace aamuna na aakazi, peno mbakhonda kundifuna kupiringana moyo wace, nkhabe kwanisa kukhala nyakupfundza wanga.</verse>
				<verse number="27">Pontho ule anakhonda kukwata ntanda wace mbanditowera, nkhabe kwanisa kukhala nyakupfundza wanga.”</verse>
				<verse number="28">“Ngakhala m'bodzi wanu asanyerezera kumanga nyumba yakulapha pikulu kakamwe, cakutoma nkhabe kukhala pantsi mbatoma kuona pinafuna kubvunga iye, toera angamala aone ngakhala kobiri zace zinakwana?</verse>
				<verse number="29">Thangwi angakhonda kucita penepi, iye anaikha nchici, mbwenye anacimwana kuimalisa nyumba. Penepo, onsene adaona pidacitika, anatoma kunseka mbalonga tenepa:</verse>
				<verse number="30">‘Mamuna uyu aitoma nyumba, mbwenye acimwana kuimalisa!’</verse>
				<verse number="31">“Peno mbani mambo, kuti angafuna buluka kwenda ku nkhondo kamenyana na mambo ndzace, pakutoma nkhabe khala pantsi mbatoma kunyerezera kuti na anyankhondo pikwi khumi, ndinakwanisa kumenyana na ule anadza na pikwi makumawiri?</verse>
				<verse number="32">Angakhonda kucita penepi, anamalisira kutuma mwana nkate kuna mambo ndzace mbali kutali, kuti abverane na iye pya ntendere.</verse>
				<verse number="33">Na tenepo, nkhabe m'bodzi wanu anakwanisa kukhala nyakupfundza wanga, angakhonda kusiya pyonsene pina iye.</verse>
				<verse number="34">“Munyu ngwadidi, mbwenye ungasuluka unadza kadzipa tani pontho?</verse>
				<verse number="35">Nkhabe basabve ibodzi inafuna kucita iwo, peno pa mataka, peno kupasa ndimu mataka. Unakwatwa mbutayiwa kunja. “Ule ana makutu a kubva, mbabve.”</verse>
			</chapter>
			<chapter number="15">
				<verse number="1">Onsene anyakukumbusa misonkho na anyakudawa, akhafendedzera Yezu toera abve pikhalonga Iye.</verse>
				<verse number="2">Mbwenye afarisi na anyakudziwisa a Mwambo, akhadungunya mbalonga tenepa: “Mamuna uyu asatambira anyakudawa, mbadya na iwo pabodzi!”</verse>
				<verse number="3">Na tenepo, Yezu aapanga nsanje uyu:</verse>
				<verse number="4">“Mbani pakati panu ana dzana ya mabira, ingataika ibodzi, mbakhonda kwenda kaisaka mpaka kuigumana, mbasiya makumapfemba na mapfemba n'thando?</verse>
				<verse number="5">Angaigumana, asaikwata mbaiyikha pa phewa na kukomerwa,</verse>
				<verse number="6">mbaenda nayo ku nyumba. Angafika, asacemera axamwali ace na andzace a pa cisa, mbalonga tenepa: ‘Tsandzayani pabodzi na ine, thangwi bira yanga ikhadataika, ndaigumana.’</verse>
				<verse number="7">Ine ndisakupangani kuti, ndi sawa-sawambo na kudzulu, Kunagumanika kutsandzaya kukulu kakamwe na thangwi ya nyakudawa m'bodzi adachunyuka kudawa kwace, kupiringana kutsandzaya kukhali na iwo na anthu makumapfemba na apfemba akulungama akusowa mathangwi akuchunyuka.</verse>
				<verse number="8">“Peno mbani nkazi anakhala na kobiri khumi za ndzaya-ndzaya, angataikirwa na ibodzi, mbakhonda gasa nyale, na kupsaira n'nyumba mwace, mbaisaka mpaka kuigumana?</verse>
				<verse number="9">Angaigumana, anacemeresa axamwali ace, na andzace a pa cisa mbaapanga tenepa: ‘Tsandzayani pabodzi na ine, thangwi ndaigumana kobiri yanga ikhadataika.’</verse>
				<verse number="10">Ndinakupangani kuti tenepa ndi sawa-sawambo na anju za Mulungu, zisatsandzaya na thangwi ya munthu m'bodzi nyakudawa angachunyuka.”</verse>
				<verse number="11">Yezu alonga pontho kuti: “Mamuna m'bodzi akhali na anace awiri aamuna.</verse>
				<verse number="12">Mwana wa ng'ono alonga tenepa kuna baba wace: ‘Baba, ndipaseni cincino, phindi yanga ya unthaka.’ Na tenepo, iye aagawaniza anace awiri ene mpfuma yace.</verse>
				<verse number="13">“Mudapita ntsiku pang'ono, mwana wang'ono agumanya pyace pyonsene, mbaenda dziko inango ya kutali. Kweneko aenda kabvunga pyace pyonsene pikhakhala na iye, na makhaliro ace a kuipa akhacita iye.</verse>
				<verse number="14">Mudamala iye kubvunga pyace pyonsene, mwaoneka njala ikulu n'dziko eneyo, iye mbatoma kuthabuka.</verse>
				<verse number="15">Na thangwi eneyo, asaka basa kwa munthu m'bodzi wa kweneku, munthu unowu mbamuendesa kumunda kwace kuti akhadyese nkhumba.</verse>
				<verse number="16">Kweneko, na njala ikakhala na iye, akhafuna kuti adye pyace pikhadya nkhumba, mbwenye na penepyo pyene nkhabe akhampasa.</verse>
				<verse number="17">“Ekha-ekha, anyerezera tenepa: ‘Mbangasi anyabasa a baba ana phoso yakukwana, ine ndiri kuno mbandifa na njala!</verse>
				<verse number="18">Ndinalamuka mbandibwerera kuna baba wanga, ndikhampange tenepa: Baba, ndadawa kudzulu na kuna imwe.</verse>
				<verse number="19">Sidakwana kucemerwa pontho mwana wanu tayu. Nditambireni ninga m'bodzi wa nyabasa wanu.’</verse>
				<verse number="20">Buluka penepo alamuka mbabwerera pontho kuna baba wace. “Mbali kutali, baba wace amuona. Na kubva ntsisi zikulu na mwana wace, anthamangira mban'khumbatira na kumpsompsona.</verse>
				<verse number="21">“Mwana alonga tenepa: ‘Baba, ndadawa kudzulu na kuna imwe. Sidakwana kuti mundicemere pontho mwana wanu.’</verse>
				<verse number="22">“Mbwenye baba apanga anyabasa ace tenepa: ‘Cimbizani! Bweresani nguwo zadidi kakamwe mum'bvazike. Muikheni mphete ibodzi n'cala mwace, mbamumbvazika ntsapato m'myendo mwace.</verse>
				<verse number="23">Bweresani pontho mwana ng'ombe wa kunenepa, mumuphe ticite phwandu pontho tisekere.</verse>
				<verse number="24">Thangwi mwana wanga uyu akhadafa, lero alamuka. Akhadataika, lero agumanika.’ Mbatoma kucita phwandu yawo.</verse>
				<verse number="25">“Mukhacitwa penepi, mwana wa nkulu akhali ku munda. Mudabwerera iye mbafika dhuzi na pa nyumba, abva anthu ali kuimba mbakhabvina.</verse>
				<verse number="26">Na tenepo, acemera nyabasa m'bodzi mbam'bvundza kuti: ‘Ndi ninji pinacitika?’</verse>
				<verse number="27">Nyabasa atawira tenepa: ‘M'bale wako abwera. Baba wako apha mwana ng'ombe wa kunenepa, thangwi antambira wa m'maso pontho na manungo ace akuwanga.’</verse>
				<verse number="28">“Mwana wa nkulu aipirwa pikulu kakamwe, mbakhonda na kupita kwene. Na tenepo, baba wace abuluka kunja mbakhankakamiza kuti apite.</verse>
				<verse number="29">Mbwenye iye atawira tenepa: ‘Ndina pyaka pizinji mbandikuphatirani basa ninga bichu mbandikhonda kupwaza mwambo ubodzi wanu. Na tenepo, mudzati kundipasambo mbuzi ene ibodzi, toera ine ndicitembo phwandu na axamwali anga.</verse>
				<verse number="30">Mbwenye mwana wanu uyu adamala kubvunga pinthu pyanu pyonsene, na akazi anyalukwali, lero abwera, imwe mwam'phera mwana ng'ombe wa kunenepa!’</verse>
				<verse number="31">“Baba antawira tenepa: ‘Mwana wanga, iwe usakhala na ine ntsiku zonsene, pontho pyonsene pina ine mphyakombo.</verse>
				<verse number="32">Mbwenye tikhafunika ticite phwandu toera kupangisa kukomerwa kwathu. Thangwi m'bale wako uyu akhadafa, lero alamuka. Akhadataika, lero agumanika.’ ”</verse>
			</chapter>
			<chapter number="16">
				<verse number="1">Yezu aapanga anyakupfundza ace kuti: “Akhalipo mamuna m'bodzi wakupfuma, akhakhala na nyabasa wace m'bodzi akhamuonera mpfuma zace. Ntsiku ibodzi apangiwa kuti: ‘Nyabasa wako asabvunga mpfuma zako.’</verse>
				<verse number="2">Na tenepo, iye ancemera nyabasa wace mbam'bvundza kuti: ‘Ndi ninji penepi pinakhala ine kubva kuna iwe? Sasanyira basa yako, thangwi ndisafuna kukubulusa basa.’</verse>
				<verse number="3">“Penepo nyabasa atoma kunyerezera ekha ene kuti: ‘Kodi ndinacita anji ndingabuluswa basa? Lima, ine nkhabe kwanisa. Kwenda mbandiphemba cakudya, ndisabva manyadzo.</verse>
				<verse number="4">Ha! Ndapidziwa pinafuna kucita ine, kuti ndingathamangiswa pa basa ndione anthu akunditambira m'manyumba mwawo.’</verse>
				<verse number="5">“Na tenepo, atoma kucemeresa anyamangawa onsene a mbuya wace. Penepo abvundzisa wakutoma kuti: ‘Iwe una mangawa a ntengo wanji na mbuya wanga?’</verse>
				<verse number="6">Iye atawira kuti: ‘Ndina mangawa a nkhali dzana za mafuta a kudya.’ “Penepo nyabasa ampanga tenepa: ‘Kwata tsamba yako, khala pantsi na kucimbiza, lemba makumaxanu.’</verse>
				<verse number="7">“Buluka penepo abvundzisa nyamangawa waciwiri kuti: ‘Iwembo una mangawa a ntengo wanji?’ Iye atawira tenepa: ‘Ndina mangawa a masakha dzana a tirigu.’ “Penepo nyabasa ampanga kuti: ‘Kwata tsamba yako, lemba makumasere.’</verse>
				<verse number="8">“Mbuya wa nyabasa uyu ansimba nyabasa wace wa kuipa na thangwi ya kucenjera kwace. Thangwi ana a dziko ino acenjera pikulu kakamwe pa kubverana kwawo, kupita ana a cieza.</verse>
				<verse number="9">Na thangwi eneyo, Ine ndisakupangani kuti: dziwani kuziphatisa basa mpfuma za dziko ino ya kuipa, kuti muone axamwali, toera mudze katambirwe m'makumbi a kwenda na kwenda, mpfuma zanu zingadza kamala.</verse>
				<verse number="10">“Ule ananyindirika pa pinthu ping'ono, ananyindirikambo pa pinthu pikulu. Mphapo anakhonda kunyindirika pa pinthu ping'ono, anacimwanikambo kunyindirika pa pinthu pikulu.</verse>
				<verse number="11">Thangwi imwe mungakhonda kunyindirika pa mpfuma za dziko ino, mbani anafuna kukunyindirani pa mpfumadi ya maso?</verse>
				<verse number="12">Pontho mungakhonda kunyindirika na pinthu pya andzanu, mbani anafuna kukupasani pinthu pyanu?</verse>
				<verse number="13">“Nkhabe munthu anakwanisa kuphatira basa ambuya awiri. Thangwi anaida m'bodzi mbafuna unango, peno analemedza m'bodzi mbapwaza unango. Apo lekani kuphatira basa Mulungu, uku mbamuphatira pontho kobiri.”</verse>
				<verse number="14">Afarisi, anthu akuumirwa na kobiri, akhabva pyonsene ipi, mbakhasingirira Yezu.</verse>
				<verse number="15">Na tenepo, Yezu aapanga kuti: “Imwe musapangizika ninga adidi pamaso pa anthu. Mbwenye Mulungu asaidziwa mitima yanu. Thangwi pire pinanyerezera anthu kuti ndi pinthu pikulu kakamwe, pamaso pa Mulungu ndi pinthu pyakunyanyasa.”</verse>
				<verse number="16">“Mwambo wa Mozesi na pipfundzo pya maporofeta pikhaphata basa mpaka pa midzidzi ya Juwau Bhatixta. Apo kutomera pa midzidzi eneyo kwenda kutsogolo, Mphangwa Zadidi za Umambo wa Mulungu, ziri kumwazwa. Pontho, anthu onsene asasaka kupitamo na mphambvu mu Umambo unowu.</verse>
				<verse number="17">Kubulusa phindi ing'ono basi pa Mwambo wa Mulungu, pisanentsa pikulu kakamwe kupiringana kumalisa kudzulu na pantsi.</verse>
				<verse number="18">“Mamuna onsene anamwalana na nkazi wace mbakwatana na unango mbacita na iye banja, ali kucita upombo. Ulembo anacita banja na nkazi wakumwaliwa na mamuna wace, asacitambo upombo.”</verse>
				<verse number="19">Yezu athimiza na kulonga kuti: “Akhalipo mamuna m'bodzi m'pfumi akhabvala nguwo za ntengo ukulu, pontho akhakhala mbacita phwandu ntsiku zonsene.</verse>
				<verse number="20">Pa nsuwo pa m'pfumi, pakhali na mamuna m'bodzi wa kucherenga, na pironda m'manungo, dzina yace ndi Lazaru, mbakhaphemba cakudya.</verse>
				<verse number="21">Iye akhafuna kudya manyezu akhagwa pa thando pakhadya m'pfumi. Na anambwa ene akhadza kam'myanguta pironda pyace.</verse>
				<verse number="22">“Mudakwana ntsiku yace, nyakucherenga afa mbakwatiwa na anju za Mulungu kwenda dhuzi na Abharaamu. Buluka penepo, m'pfumi adza kafambo mbaenda kaikhwa.</verse>
				<verse number="23">Mu mbuto ya anyakufa, mukhathabuswa m'pfumi, pidathukula iye maso, aona na kutali Abharaamu, mbali pabodzi na Lazaru n'khundu mwace.</verse>
				<verse number="24">Na tenepo, m'pfumi akhuwa mbalonga kuti: ‘Baba Abharaamu, ndibverenimbo ntsisi! Nditumirenimbo Lazaru abvike ntsonga ya cala cace m'madzi, toera adze kanditontholese lirimi yanga. Thangwi ndiri kuona nyatwa kakamwe m'moto muno.’</verse>
				<verse number="25">“Mbwenye Abharaamu antawira tenepa: ‘Mwana wanga, kumbuka kuti pikhakhala iwe m'maso, watambira pinthu pyadidi, mbwenye Lazaru akhatambira pinthu pyakuipa. Na tenepo, cincino iye pano ali kutsandzaya, mbwenye iwe uli kuonambo nyatwa.</verse>
				<verse number="26">Pontho pakati apa, kubulukira kweneko kuna iwe mpaka pano, pana djenje yakuzika kakamwe. Na tenepo, nkhabe kwanisika kuti ale anafuna buluka kuna imwe adze kuna ife, peno ale anafuna buluka kuna ife adze kuna imwe.’</verse>
				<verse number="27">“Penepo m'pfumi alonga kuti: ‘Ngakhala ndi tenepo, baba Abharaamu, ndisakuphembani kuti munditumirembo Lazaru aende ku nyumba kwa baba wanga.</verse>
				<verse number="28">Thangwi ine ndina abale anga axanu. Na tenepo, nsiyeni kuti aende kaacenjeze, toera iwo akhonde kubwerambo pa mbuto ino ya nyatwa.’</verse>
				<verse number="29">“Abharaamu antawira tenepa: ‘Abale ako ana Mwambo wa Mozesi na mabukhu a maporofeta. Mbaabvere.’</verse>
				<verse number="30">“Apo m'pfumi antawirambo kuti: ‘Baba Abharaamu, penepyo nkhabe kwana. Mbwenye munthu wakulamuka pa kufa, angaenda kalonga na iwo, iwo anachunyuka kudawa kwawo.’</verse>
				<verse number="31">“Mbwenye Abharaamu antawira kuti: ‘Iwo angacimwana kubvera Mozesi na maporofeta, pinacimwanikiratu kakamwe kuti iwo abvere munthu wakulamuka pa kufa.’ ”</verse>
			</chapter>
			<chapter number="17">
				<verse number="1">Yezu alonga kuna anyakupfundza ace kuti: “Ndimo mwene, pinthu pyonsene pinagwisa anthu n'kudawa, pinati picitike. Mbwenye dzedze nja ule anacita kuti pinthu penepi picitike.</verse>
				<verse number="2">Pikhali pyadidi kum'mangirira libwe n'khosi mwace mbaponyiwa m'bara, kupiringana kugwisa n'kudawa mwana wang'ono ninga uyu.</verse>
				<verse number="3">Citani mphole! “Ngakhala m'bale wako adawa, nsandike. Iye angachunyuka, mulekerere.</verse>
				<verse number="4">Angakudawisira kanomwe pa ntsiku, iye mbabwera kuna iwe kanomwe, mbalonga tenepa: ‘Ndachunyuka.’ Iwe mulekerere.”</verse>
				<verse number="5">Apoxtolo aphemba Yezu kuti: “Mbuya, tithimizireni kukhulupira kwathu!”</verse>
				<verse number="6">Iye aatawira tenepa: “Ngakhala imwe muna cikhulupiro ca kulandana na thunga ya mbeu ing'ono, munakwanisa kupanga muti wa nsambvu uyu kuti: ‘Dulika uyende kachekeke m'bara,’ iwo unakubverani.”</verse>
				<verse number="7">“Mbani mwa imwe angakhala na nyabasa m'bodzi anam'phatira basa ya kulima kumunda, peno ya kukumbiza mabira, iye angafika buluka kumunda mbampanga kuti: ‘Bwera pa thando, utome kudya?’</verse>
				<verse number="8">Nkhabe kucitika! Anampanga kuti asasanyike atome kum'phikira pyakudya, adye, amwe. Angamala anadza kampanga kuti adyembo mbamwambo.</verse>
				<verse number="9">Musanyerezera kuti iye ana pereka takhuta kuna nyabasa, thangwi ya kuncitira pidantuma iye? Nkhabe.</verse>
				<verse number="10">Na tenepo, imwe musafuna mucite pibodzi-bodzi. Mungamala kucita pyonsene pidatumwa imwe, longani tenepa: ‘Ife ndife anyabasa ene pyathu. Thangwi tacita pire basi pidapangwa ife kuti tipicite.’ ”</verse>
				<verse number="11">Mukhaenda Yezu ku Djerusalema, apita na m'madire mwa Samariya na Galileya.</verse>
				<verse number="12">Mukhapita iwo n'cisa cibodzi, anyamatanya khumi aenda kuna Iye, mbalimira na kutali,</verse>
				<verse number="13">mbakhuwa tenepa: “Yezu, Mpfundzisi, tibvereni ntsisi!”</verse>
				<verse number="14">Yezu aalang'ana mbaapanga tenepa: “Ndokoni mukhapangizike kuna anyantsembe kuti akudinkheni!” Mukhaenda iwo, awangiswa.</verse>
				<verse number="15">M'bodzi wawo, mudaona iye kuti awangiswa, abwerera mbakhakuza Mulungu na mphambvu zonsene.</verse>
				<verse number="16">Agodama pa myendo pa Yezu, mbapereka takhuta. Unowu akhali wa ku Samariya.</verse>
				<verse number="17">Na tenepo, Yezu am'bvundza kuti: “Kodi si khumi tayu adawangiswa? Anango apfemba ali kupi?</verse>
				<verse number="18">Ndi thangwi yanji abwerera kakuza Mulungu ndi munthu wakudza basi?”</verse>
				<verse number="19">Na tenepo, Yezu ampanga kuti: “Lamuka, ndoko pyako. Kukhulupira kwako kwakupulumusa.”</verse>
				<verse number="20">Afarisi anango, abvundzisa Yezu kuti: “Umambo wa Mulungu unafika lini?” Iye atawira tenepa: “Umambo wa Mulungu nkhabe bwera mbuoneka.</verse>
				<verse number="21">Nkhabe anadza kalonga kuti: ‘Lang'anani! Uli pano.’ Peno ‘Uli kule.’ Thangwi Umambo wa Mulungu uli pakati panu.”</verse>
				<verse number="22">Buluka penepo, Iye apanga anyakupfundza ace kuti: “Unadza kafika n'dzidzi wa kuti imwe munati mufune kuona ntsiku ibodzi ya kubwera kwa Ine, Mwana wa Munthu, mbwenye nkhabe kudza kaiona.</verse>
				<verse number="23">Anango anakupangani kuti: ‘Lang'anani ali pano,’ peno ‘lang'anani ali pale.’ Mbwenye lekani kwenda mbamuatowera.</verse>
				<verse number="24">Thangwi sawa-sawa ninga njazi isacetuma buluka pa nkhomu ibodzi ya kudzulu mpaka ku nkhomu inango, tenepa pinacitikambo pa ntsiku inadza kabwera Ine, Mwana wa Munthu.</verse>
				<verse number="25">Mbwenye pakutoma, Ine ndisafunika ndithabuke, pontho ndikhondiwe na anthu a ntsiku zino.</verse>
				<verse number="26">“Ninga pidacitika pa ntsiku za Nowa, pinacitikambo sawa-sawa pa ntsiku za Ine, Mwana wa Munthu.</verse>
				<verse number="27">Anthu onsene akhadya, akhamwa. Amuna akhacita mabanja, akazi akhaperekwa m'mabanja, mpaka ntsiku idapita Nowa mu arika. Na tenepo, madzi adzala, onsene mbamala kufa na madzi.</verse>
				<verse number="28">“Pibodzi-bodzi pyacitikambo pa n'dzidzi wa Loti. Anthu akhadya, akhamwa, akhagula, akhagulisa, akhacheka pontho akhamanga nyumba.</verse>
				<verse number="29">Mbwenye pa ntsiku idabuluka Loti mu Sodhoma, kudzulu kwabvumba moto wa myala yakugaka, mbumala kupha onsene.</verse>
				<verse number="30">“Na tenepo, pinacitikambo sawa-sawa ntsiku inafuna kubulukira Ine, Mwana wa Munthu.</verse>
				<verse number="31">Ntsiku eneyo, ule anagumanika pa ntsoyi ya nyumba yace, mbaleke kuchita toera akhakwate pinthu pyace n'kati mwa nyumba. Sawa-sawa na ule ali ku munda, mbaleke bwerera n'nduli.</verse>
				<verse number="32">Kumbukani nkazi wa Loti!</verse>
				<verse number="33">Munthu anasaka kukoya moyo wace, anauluza. Mbwenye ule analuza moyo wace, anaugumana.</verse>
				<verse number="34">Ndinakupangani kuti masiku enewa, anthu awiri anagumanika ali kugona pa talimba ibodzi ene, m'bodzi anakwatiwa, unango anasiyiwa.</verse>
				<verse number="35">Akazi awiri anagumanika ali kupeya pabodzi pene, m'bodzi anakwatiwa, unango anasiyiwa.</verse>
				<verse number="36">[Amuna awiri anagumanika ali kumunda, m'bodzi anakwatiwa, m'bodzi anasiyiwa.”]</verse>
				<verse number="37">Na tenepo, anyakupfundza ace am'bvundza kuti: “Mbuya, pinacitika kupi penepi?” Iye atawira tenepa: “Pale panagumanika cinthu ca kufa, penepo ndipo panagumanyikana malezi.”</verse>
			</chapter>
			<chapter number="18">
				<verse number="1">Na tenepo, Yezu alonga kuna anyakupfundza ace nsanje ubodzi toera kuapangisa kuti asafunika aphembere mbakhonda kuneta.</verse>
				<verse number="2">Iye atoma kulonga tenepa: “Akhalipo mu nzinda ubodzi nyakutonga miseru m'bodzi wakukhonda kugopa Mulungu, pontho akhali munthu akhakhonda kulemedza andzace.</verse>
				<verse number="3">Mu nzinda unowu, akhalipombo nkazi m'bodzi adaferwa na mamuna wace, akhaenda kazinji kene kuna nyakutonga miseru unowu, mbakhalonga tenepa: ‘Nditongerenimbo nseru wanga una ine na nyamalwa wanga.’ ”</verse>
				<verse number="4">“Nyakutonga miseru amala ntsiku zingasi mbakhakhonda. Mbwenye pakumalisa alonga ekha ene kuti: ‘Ine nkhabe gopa Mulungu, pontho nkhabe munthu m'bodzi analemedza ine pantsi pano.</verse>
				<verse number="5">Mbwenye na thangwi ya kundinyangula kunandicita manferwa uyu, ine ndinati ndin'gwandire nseru wace, toera akhonde kudza kandisanya pontho.’ ”</verse>
				<verse number="6">Penepo Mbuya athimiza pontho na kulonga kuti: “Bvani pinalonga ntongi uyu wa kuipa.</verse>
				<verse number="7">Nkhulongera kuti Mulungu nkhabe kudza kagwanda miseru ya anthu ace adasankhula iye, anan'dembetera masiku na masikati? Musanyerezera kuti Iye anaasiya mbadikhira n'dzidzi ukulu ene?</verse>
				<verse number="8">Ine ndisakupangani kuti Mulungu anaitonga miseru ya mbumba yace na mwansanga. Mphapo Ine, Mwana wa Munthu ndingabwera, nkhulongera kuti ndinati ndigumane kukhulupira pantsi pano?”</verse>
				<verse number="9">Kuna ale akhanyerezera okha ene kuti mbakulungama, mbakhapwaza andzawo, Yezu aapanga nsanje uxu:</verse>
				<verse number="10">“Amuna awiri aenda kaphembera mu Nyumba ya Mulungu. M'bodzi akhali nfarisi, m'bodzi akhali nyakukumbusa misonkho.</verse>
				<verse number="11">Nfarisi alimira mbakhaphembera na muntima mwace tenepa: ‘Ho! Mulungu, ndisapereka takhuta kuli imwe, thangwi ine ndasyana na anthu anango ninga awa: Mambava, a kuipa, na anyaupombo. Pontho ndasyana na uyu nyakukumbusa misonkho.</verse>
				<verse number="12">Ine ndisapimana cakudya kawiri pa sumana, pontho pa pinthu pyanga pyonsene pina wina ine, ndisabulusa cacikhumi.’</verse>
				<verse number="13">“Mbwenye nyakukumbusa misonkho akhala kutali, mbakhacimwana na kulang'ana kwene kudzulu, mbwenye akhamenya cifuwa cace mbakhalonga kuti: ‘Mulungu wanga, ndibverenimbo ntsisi, thangwi ndine nyakudawa.’</verse>
				<verse number="14">“Yezu amalisa na kulonga tenepa: Ine ndisakupangani kuti uyu nyakukumbusa misonkho, ndiye basi adalekererwa na Mulungu. Ndzace nkhabe. Thangwi ule anapikuza anadza kacepeswa. Apo ule anapicepesa anadza kakuzwa.”</verse>
				<verse number="15">Penepo, anthu anango akhabweresa ana ang'ono kuna Yezu toera Iye aakhuye. Anyakupfundza ace na kuona penepyo, akhaasandika.</verse>
				<verse number="16">Mbwenye Yezu acemera ana mbadza dhuzi na Iye, mbalonga kuti: “Asiyeni ana abwere kuna Ine, lekani kuakhondesa. Thangwi Umambo wa Mulungu ndi wa ale adalandana na iwo.</verse>
				<verse number="17">Ndimo mwene, ndisakupangani kuti: Ule anakhonda kutambira Umambo wa Mulungu ninga mwana ng'ono, cipo anadza kapitamo.”</verse>
				<verse number="18">Mamuna m'bodzi wa mbiri am'bvundza kuti: “Mpfundzisi Wadidi, ndisafuna ndicitenji toera ndikhale na upulumuki wakukhonda kumala?”</verse>
				<verse number="19">Yezu antawira tenepa: “Thangwi yanji usandicemera wadidi? Wadidi ndi m'bodzi basi, ndiye Mulungu.</verse>
				<verse number="20">Iwe usadziwa matongero analonga tenepa: ‘Leka kucita upombo, leka kupha munthu, leka kuba, leka kukhala nyamaso wa uthambi, lemedza baba wako na mai wako.’ ”</verse>
				<verse number="21">Apo mamuna antawira tenepa: “Penepi pyonsene, ine ndisapicita kutomera mbandiri mwana.”</verse>
				<verse number="22">Yezu pidabva Iye penepyo, ampanga tenepa: “Casala cinthu cibodzi kuna iwe. Gulisa pyonsene pina iwe, kobiri yace upase anyakucherenga. Tenepa unakhala na mpfuma kudzulu. Ungamala bwera, unditowere.”</verse>
				<verse number="23">Mamuna na kubva penepyo, atsukwala pikulu, thangwi akhadapfuma pikulu kakamwe.</verse>
				<verse number="24">Yezu na kumuona kutsukwala kwace alonga tenepa: “Pisanentsadi pikulu kakamwe kuna apfumi kuti apite mu Umambo wa Mulungu!</verse>
				<verse number="25">Ndimo mwene, pisanentsa pikulu kakamwe kupitisa m'pfumi mu Umambo wa Mulungu, kupiringana kupitisa cinyama cikulu cinacemerwa kamelo mu benga ya ntsingano.”</verse>
				<verse number="26">Anthu adabva penepyo atoma kubvundzisa kuti: “Na tenepo, mbani anakwanisa kupulumuka?”</verse>
				<verse number="27">Apo Yezu atawira kuti: “Pinacimwanika kuna anthu, kuna Mulungu pisakwanisika.”</verse>
				<verse number="28">Penepo Pedhru alonga kuti: “Lang'anani, ife tasiya nyumba zathu mbatikutowerani.”</verse>
				<verse number="29">Yezu atawira tenepa: “Ndimo mwene, ndisakupangani kuti: Nkhabe munthu anasiya nyumba yace, nkazi wace, abale ace, ababa ace, peno ana ace na thangwi ya Umambo wa Mulungu,</verse>
				<verse number="30">mbakhonda kubwezerwa pa midzidzi ino pinthu pizinji kakamwe, pontho mbakhonda kutambira upulumuki wakukhonda kumala pa midzidzi inafuna kudza.”</verse>
				<verse number="31">Penepo Yezu acemera pa khundu anyakupfundza ace khumi na awiri, mbaapanga tenepa: “Lang'anani, ife tiri kwenda ku Djerusalema. Kweneko pinacitika pyonsene pidalemba maporofeta na thangwi yanga, Ine, Mwana wa Munthu.</verse>
				<verse number="32">Ine ndinadza kaperekwa m'manja mwa anthu adakhonda kukhala madjuda. Iwo anadza kandisingirira, mbanditikana, na kundiphulira mata.</verse>
				<verse number="33">Pontho anati andimenye na n'chamu, angamala mbadza kandipha. Mbwenye pa ntsiku yacitatu, ndinadza kalamuka pa kufa.”</verse>
				<verse number="34">Mbwenye anyakupfundza acimwana kupibvesesa pinthu penepyo. Thangwi pikhalongera mafala enewa, pikhali pinthu pyakubisala kuna iwo, pontho iwo hakhapidziwa tayu ndi ninji pikhalongera Yezu.</verse>
				<verse number="35">Yezu mukhafika iye dhuzi na nzinda wa Djeriko, agumana boli-boli m'bodzi mbali nawa pantsi, n'khundu mwa njira, mbakhaphemba pinthu.</verse>
				<verse number="36">Mukhabva iye mbumba mbikhapita, iye abvundzisa kuti ndi ninji penepi.</verse>
				<verse number="37">Apo anthu antawira kuti ndi Yezu wa ku Nazareti ali kupita.</verse>
				<verse number="38">Na tenepo, boli-boli atoma kukhuwa mbakhalonga kuti: “Yezu, Mwana wa Dhavidhi, ndibverenimbo ntsisi!”</verse>
				<verse number="39">Anthu akhaenda kutsogolo akhansandika toera amatame. Mbwenye iye akhakhuwiratu kakamwe, mbakhalonga kuti: “Yezu, Mwana wa Dhavidhi, ndibverenimbo ntsisi!”</verse>
				<verse number="40">Yezu alimira mbancemeresa. Mphapo pidafika iye dhuzi Yezu am'bvundza kuti:</verse>
				<verse number="41">“Usafuna kuti ndikucitirenji?” Iye atawira kuti: “Mbuya, ine ndisafuna ndione.”</verse>
				<verse number="42">Yezu ampanga kuti: “Ona, wawanga! Kukhulupira kwako kwakuwangisa.”</verse>
				<verse number="43">Pa n'dzidzi ubodzi ene, iye atoma kuona pontho, mbapasa mbiri Mulungu, mbatoma kutowera Yezu. Na tenepo, anthu onsene adapyona penepyo atoma kusimba Mulungu.</verse>
			</chapter>
			<chapter number="19">
				<verse number="1">Yezu apita mu Djeriko, mbakhagwanda na mu nzinda.</verse>
				<verse number="2">Mwenemu mukhali na mamuna m'bodzi wa kupfuma, dzina yace ndi Zakeu, nkulu wa anyakukumbusa misonkho.</verse>
				<verse number="3">Iye akhafuna kuona Yezu, mbwenye akhacimwana thangwi ya mwinji wa anthu, pontho iye akhadabvira.</verse>
				<verse number="4">Na tenepo, Zakeu athamanga kutsogolo kwa mbumba, mbakwira m'muti wa nsambvu toera amuone, thangwi Yezu akhafuna kupita na penepo.</verse>
				<verse number="5">Mudafika Yezu penepo, alang'ana n'dzulu mbalonga kuna Zakeu kuti: “Zakeu, chita na mwansanga thangwi lero ndisafuna ndikhale n'nyumba mwako.”</verse>
				<verse number="6">Na tenepo, Zakeu achita na mwansanga, mbantambira na kukomerwa.</verse>
				<verse number="7">Onsene adaona penepyo, atoma kudungunya mbalonga kuti: “Mamuna uyu aenda kaphemba dalo ku nyumba kwa nyakudawa!”</verse>
				<verse number="8">Mbwenye Zakeu alamuka, mbalonga kuna Mbuya kuti: “Lang'anani Mbuya, kutomera lero ndinagawa pakati mpfuma yanga, phindi inango mbandiipasa anyakucherenga. Pontho ngakhala ndabera munthu, ndinam'bwezera kanai pa pidankwatira ine.”</verse>
				<verse number="9">Na tenepo, Yezu alonga kuti: “Lero upulumuki wapita n'nyumba ino, thangwi mamuna uyu ndi wa dzindza ibodzi ene ya Abharaamu.</verse>
				<verse number="10">Thangwi Ine, Mwana wa Munthu, ndabwera kakwata na kupulumusa ule adataika.”</verse>
				<verse number="11">Yezu alonga nsanje ubodzi kuli ale akhabva pikhalonga Iye, thangwi akhali dhuzi na ku Djerusalema. Pontho, mbumba ikhanyerezera kuti Umambo wa Mulungu unafika na mwansanga.</verse>
				<verse number="12">Na tenepo, Yezu aapanga kuti: “Mamuna m'bodzi wa dzindza ya kubvekera, abuluka mbaenda ku dziko inango ya kutali, toera kweneko aende kapaswe cidzo ca umambo, angamala abwerere.</verse>
				<verse number="13">Na tenepo, acemera anyabasa ace khumi, aapasa kobiri khumi, mbaapanga tenepa: ‘Ifambiseni kobiri iyi mpaka kubwera kwanga.’</verse>
				<verse number="14">“Mbwenye anthu anango a n'dziko mwace, akhanzonda. Na tenepo, atuma anthu n'nduli mwace, kuti aende kalonge kukhaenda iye, na mphangwa izi: ‘Ife nkhabe kunfuna mamuna unowu kuti akhale mambo wathu.’</verse>
				<verse number="15">“Mamuna aupaswa umambo, mbabwerera ku nyumba. Penepo, acemeresa anyabasa ace akhadapasa iye kobiri, toera adziwe kuti awina ntengo wanji.</verse>
				<verse number="16">“Wakutoma afika mbalonga tenepa: ‘Mbuya, kobiri yanu ire idandipasa imwe, ine ndawina nayo zinango khumi.’</verse>
				<verse number="17">“Mbuya wace atawira tenepa: ‘Wacita pyadidi. Ndiwe nyabasa wadidi! Thangwi wakwanisa kunyindirika pa pinthu ping'ono, unati utonge mizinda khumi.’</verse>
				<verse number="18">“Nyabasa waciwiri abwera mbalonga tenepa: ‘Mbuya, na kobiri yanu ire idandipasa imwe, ine ndawina nayo zinango zixanu.’</verse>
				<verse number="19">“Mbuya wace ampanga tenepa: ‘Iwe unadza katongambo mizinda mixanu.’</verse>
				<verse number="20">“Nyabasa unango afika mbalonga tenepa: ‘Mbuya, kobiri yanu ndi iyi. Ine ndaimangira pa cinguwo mbandiibisa.</verse>
				<verse number="21">Ndikhakugopani, thangwi ndimwe munthu wakunentsa. Musabulusa pidakhonda ikha imwe, pontho musabvuna pidakhonda bzala imwe.’</verse>
				<verse number="22">“Mbuya wace atawira tenepa: ‘Iwe ndiwedi nyabasa wa kuipa! Ndinakukonesa na mafala ako pontho. Iwe ukhapidziwa kuti ndine munthu wa kunentsa. Ndisabulusa pidakhonda ikha ine, pontho ndisabvuna pidakhonda bzala ine.</verse>
				<verse number="23">Ndi thangwi yanji mphapo, wakhonda kuiyikha kobiri yanga n'nyumba zinakoyera anthu kobiri? Na tenepo, pa kubwerera kwanga, mbidaipaswa na m'bairo.’</verse>
				<verse number="24">“Mbapanga ale akhakhala penepo kuti: ‘Mpokosereni kobiri yace muipase ule ana kobiri khumi.’</verse>
				<verse number="25">“Iwo atawira tenepa: ‘Mbuya, iye anazo kale kobiri khumi!’</verse>
				<verse number="26">“Mbuya wawo aapanga tenepa: ‘Ndinakupangani kuti ule anapyo, anadza kapaswa pontho pinango. Mbwenye ule adapisowa, anadza kapokoserwa na pire pyene pina Iye.’</verse>
				<verse number="27">Cincino, ndibwereseni kuno anyamalwa anga, ale akhakhonda kuti ine ndikhale mambo wawo. Apheni pamaso panga.”</verse>
				<verse number="28">Yezu mudamala Iye kulonga penepyo, atsogola kwenda ku Djerusalema.</verse>
				<verse number="29">Mukhakhala Iye dhuzi na cisa ca Bhetifaji na ca Bhetanya, pa phiri ya Mulivera, atuma anyakupfundza ace awiri,</verse>
				<verse number="30">mbaapanga tenepa: “Ndokoni ku cisa ciri patsogolo panu. Pinacita imwe pite mwenemu, munagumana mwana buru wakumangirwa, kuti cipo adzati kupakirwa na munthu. Nsudzuleni, mubwere na iye kuno.</verse>
				<verse number="31">Mungabvundziwa na munthu kuti: ‘Thangwi yanji musansudzula?’ Mpangeni kuti: Mbuya asanfuna.”</verse>
				<verse number="32">Iwo aenda, mbagumana pyonsene ninga mukhadapangwa iwo na Yezu.</verse>
				<verse number="33">Mukhansudzula iwo mwana buru, anacinthu abvundzisa kuti: “Thangwi yanji musasudzula mwana buru?”</verse>
				<verse number="34">Iwo atawira tenepa: “Mbuya asanfuna.”</verse>
				<verse number="35">Na tenepo, iwo ankwata mwana buru mpaka kuna Yezu. Akwata nguwo zawo mbaziyikha pa nsana wa mwana buru, mbaphedza Yezu kupakira.</verse>
				<verse number="36">Mukhaenda Iye, mbumba ikhaenda mbithasika nguwo zawo n'njira.</verse>
				<verse number="37">Mukhafika Yezu dhuzi na panterero wa phiri ya Mulivera, mwinji onsene wa anyakupfundza ace, watoma kukuza Mulungu na mphambvu na kukomerwa konsene, na thangwi ya pirengo pyonsene pikhadaona iwo,</verse>
				<verse number="38">mbakhakhuwa tenepa: “Mbasimbwe Ule Mambo anadza na dzina ya Mbuya!” “Ntendere kudzulu, na mbiri kuna Mulungu!”</verse>
				<verse number="39">Penepo, afarisi anango akhali pakati pa mbumba, alonga kuna Yezu kuti: “Mpfundzisi, matamisa anyakupfundza ako!”</verse>
				<verse number="40">Yezu atawira tenepa: “Ine ndisakupangani kuti iwo angamatama, myala inakhuwa!”</verse>
				<verse number="41">Yezu mudafika iye dhuzi na Djerusalema, aona nzinda, mbatoma kuulirira.</verse>
				<verse number="42">Mbalonga tenepa: “Ha! Djerusalema! Mbudadziwa pyako lero ene cire cinadzesa ntendere! Mbwenye cincino iwe nkhabe kwanisa kupiona penepi na maso ako.</verse>
				<verse number="43">Zinafika ntsiku za kuti anyamalwa ako anakucitira mpanda, mbakuzungulira na iwo na kukufungira m'makhundu onsene.</verse>
				<verse number="44">Pontho anakugwisa pantsi iwe na ana ako ene. Nkhabe kudza kasala mwala padzulu pa mwala unango, thangwi iwe wakhonda kudzindikira n'dzidzi udadza kakupulumusa Mulungu.”</verse>
				<verse number="45">Buluka penepo, Yezu apita mu Nyumba ya Mulungu, mbatoma kuthamangisa ale akhagulisa mwenemu,</verse>
				<verse number="46">mbalonga tenepa: “Pyalembwa M'bukhu ya Mulungu kuti: ‘Nyumba yanga inadza kakhala nyumba ya kuphemberera.’ Mbwenye imwe mwaisanduza kuti ikhale ‘mphako ya kubisalira mambava.’ ”</verse>
				<verse number="47">Ntsiku zonsene, Yezu akhapfundzisa mu Nyumba ya Mulungu. Mbwenye akulu aanyantsembe, na anyakudziwisa a Mwambo, pabodzi na atsogoleri a mbumba, akhafuna kumupha.</verse>
				<verse number="48">Mbwenye akhasaka kuti anapicita tani penepi. Thangwi mbumba yonsene ikhakomerwa na kubva mafala ace.</verse>
			</chapter>
			<chapter number="20">
				<verse number="1">Ntsiku inango, Yezu akhali mu Nyumba ya Mulungu mbakhapfundzisa mbumba, na kumwaza Mphangwa Zadidi. Na tenepo, afika penepo akulu aanyantsembe, na anyakudziwisa a Mwambo na mathubu,</verse>
				<verse number="2">mbam'bvundza tenepa: “Kodi Iwe uli kucita pinthu penepi na mphambvu za utongi wa ani? Mbani akupasa mphambvu za utongi unowu?”</verse>
				<verse number="3">Yezu atawira tenepa: “Ine ndisafunambo kukubvundzani. Ndipangeni:</verse>
				<verse number="4">‘Batixmu ya Juwau ikhali ya kudzulu peno ya anthu?’ ”</verse>
				<verse number="5">Iwo akhaketesana okha-okha mbakhalonga tenepa: “Tingalonga kuti ndi ya kudzulu, Iye anadza kabvundza kuti: ‘Mphapo thangwi yanji imwe mwakhonda kuntawira Juwau?’</verse>
				<verse number="6">Mbwenye tingalonga kuti: Ndi ya anthu, mbumba yonsene iyi inatimenya na myala. Thangwi iwo asatawira kuti Juwau akhali mporofetadi.”</verse>
				<verse number="7">Na thangwi eneyo, iwo atawira tenepa: “Ife nkhabe kupidziwa kuti ikhali ya ani.”</verse>
				<verse number="8">Na tenepo, Yezu aapanga kuti: “Ine nkhabe kukupanganimbo na pang'ono pene, kuti ndi mphambvu za utongi wa ani zinacita na Ine pinthu penepi.”</verse>
				<verse number="9">Buluka penepo, Yezu alonga kuna mbumba nsanje uyu: “Mamuna m'bodzi acheka miti ya mauva m'munda mwace, mbaurikisa na anthu anango anyakulima, pidamala iye acita ulendo mbakhala ntsiku zizinji.</verse>
				<verse number="10">Pidakwana iwo n'dzidzi wa kubulusa mauva, iye atuma nyabasa wace m'bodzi kuna anyakulima, toera ampase phindi ya misapu ya mauva. Mbwenye anyakulima am'menya, mbam'bweza cimanja-manja.</verse>
				<verse number="11">Mwanacinthu munda atuma nyabasa unango. Mbwenye iwo am'menya pontho, mban'nyadzisa, mbam'bweza cimanja-manja.</verse>
				<verse number="12">Na tenepo, iye atuma pontho unango wacitatu. Mbwenye anyakulima am'phekesambo, mban'thamangisa.</verse>
				<verse number="13">“Penepo mwanacinthu munda alonga kuti: ‘Ndinacitanji? Ndinatuma mwana wanga wa pa ntima, panango iwo angamuona, anamulemedza.’</verse>
				<verse number="14">“Mbwenye anyakulima mudaona iwo mwana, abverana okha-okha kuti: ‘Uyu ndiye mwanaciro unthaka. Tendeni timuphe, unthaka ukhale wathu.’</verse>
				<verse number="15">Na tenepo, iwo amponya kunja kwa munda wa mauva, mbamupha. “Mphapo ndi ninji pinafuna kuacita mwanacinthu munda?</verse>
				<verse number="16">Iye anabwera, mbapha anyakulima ale, mbakwata munda wa mauva mbaupasa anango.” Na tenepo, mbumba mudabva iyo penepi yalonga kuti: “Penepi mbapileke kucitika.”</verse>
				<verse number="17">Mbwenye Yezu aalang'anisa mwadidi mwene, mbaabvundza kuti: “Mphapo pisalongeranji pidalembwa m'Bukhu ya Mulungu kuti? “ ‘Mwala udakhondiwa na anyakumanga nyumba, ndiwo udadza kakhala mwala wakufunika kakamwe?’</verse>
				<verse number="18">Onsene anagwa padzulu pa mwala uyu ananyedzeka, mbwenye ule anagwerwa na iwo, anapeyeka kudza pfumbi.”</verse>
				<verse number="19">Anyakudziwisa a Mwambo na akulu aanyantsembe, akhapidziwa kuti nsanje unowu ukhalongera iwo. Penepo pene, iwo akhasaka kuti anam'manga tani, mbwenye akhagopa mbumba.</verse>
				<verse number="20">Na tenepo, atoma kunzonda. Atuma amuna kuna Yezu, mbakhala ninga anthu akulungama, kuti amuone ngakhala anadodomeka pa malongero ace, toera iwo akwanise kuona thangwi ya kumpereka m'manja mwa utongi wa ku Roma.</verse>
				<verse number="21">Amuna enewa am'bvundza tenepa: “Mpfundzisi, ife tisadziwa kuti pire pinalonga imwe na pinapfundzisa imwe, ndimo mwene. Pontho tisadziwa kuti imwe nkhabe kutonga mbamulang'ana makhaliro a munthu. Mbwenye musapfundzisa njira ya Mulungu mwa ndimo mwene.</verse>
				<verse number="22">Mphapo tipangeni: Pisatawirirwa kulipa nsonkho kuna Mambo Sezari, peno nkhabe?”</verse>
				<verse number="23">Mbwenye Yezu, na kudziwa ucenjeri wawo, alonga tenepa:</verse>
				<verse number="24">“Ndipangiseni kobiri ibodzi ya parata. Kodi nkhope na dzina iyi iri pa kobiri nja ani?” Iwo antawira kuti: “Mphya Sezari.”</verse>
				<verse number="25">Penepo Yezu aapanga tenepa: “Pya Sezari, pasani Sezari, pya Mulungu, pasani Mulungu.”</verse>
				<verse number="26">Iwo acimwana kuona mafala a kum'phata na iwo pamaso pa anthu. Na tenepo, amatama, mbadzumatirwa na matawiriro adacita Yezu.</verse>
				<verse number="27">Asadhusi anango, ale analonga kuti anthu nkhabe kulamuka pa kufa, afendedzera Yezu, mbampanga kuti:</verse>
				<verse number="28">“Mpfundzisi, Mozesi asiya amala kutilembera mwambo wa kuti, mamuna angafa, mbasiya nkazi mbadzati kubala na iye, m'bale wace wa mamuna asatongwa kuti apite kumusa na manferwa wa nkazi, toera ansiyire dzindza.</verse>
				<verse number="29">Mphapo akhalipo amuna anomwe muubale mwawo. Wakutoma, apita kumusa, mbafa mbakhonda kunsiya na ana.</verse>
				<verse number="30">Waciwiri,</verse>
				<verse number="31">na wacitatu, na anango, apitambo na iye kumusa. Onsene pa unomwe wawo afa mbakhonda kubala na iye ana.</verse>
				<verse number="32">Pa kumalisira nkazi afambo.</verse>
				<verse number="33">Mphapo, pa ntsiku ya kulamuka kwa anyakufa, nkazi unowu anadza kakhala wa ani? Thangwi pa unomwe wawo apita na iye kumusa.”</verse>
				<verse number="34">Yezu atawira tenepa: “Pantsi pano, ndipo panacita amuna mabanja, akazi mbaperekwa m'mabanja.</verse>
				<verse number="35">Mbwenye anthu ale adakwanira kuti apite ku dziko ya kudzulu mbalamuka pa kufa, nkhabe kudza kacitabve banja, peno kuperekwa m'mabanja.</verse>
				<verse number="36">Thangwi anadza kakhala ninga maanju, pontho hanadza kafabve tayu. Anakhala ana a Mulungu, thangwi ndi anthu a kulamuka pa kufa.</verse>
				<verse number="37">Pontho, pya kuti anyakufa analamuka, Mozesi apipangisa kale padalonga Mulungu pa thundudzi, mbacemera Mbuya kuti ndi ‘Mulungu wa Abharaamu, Mulungu wa Izaki, pontho ndi Mulungu wa Djakobo.’</verse>
				<verse number="38">Penepi pisapangisa kuti Mulungu ndi Mulungu wa am'maso, si Mulungu wa anyakufa tayu. Thangwi kuna Iye onsene ali m'maso.”</verse>
				<verse number="39">Anango anyakudziwisa a mwambo alonga tenepa: “Mwatawira mwadidi, Mpfundzisi!”</verse>
				<verse number="40">Penepo, nkhabe munthu unango akhali na cipapu ca kum'bvundzisa.</verse>
				<verse number="41">Na tenepo, Yezu aabvundza kuti: “Pisalongerwanji kuti Kirixtu ndi Mwana wa Dhavidhi?”</verse>
				<verse number="42">“ Thangwi iye ene Dhavidhi alonga m'bukhu ya Masalimu kuti: “ ‘Mbuya alonga kuna Mbuya wanga kuti: Khala ku nkono wanga wa madyo,</verse>
				<verse number="43">mpaka pana ikha ine anyamalwa ako, ninga cinthu cakupwandira manyalo ako.’</verse>
				<verse number="44">Na tenepo, ngakhala Dhavidhi asancemera ‘Mbuya,’ anakhala tani pontho mwana wace?”</verse>
				<verse number="45">Yezu mukhabveserwa Iye na mbumba yonsene, apanga anyakupfundza ace kuti:</verse>
				<verse number="46">“Citani mphole na anyakudziwisa a Mwambo. Iwo asafuna kufamba na nguwo zakulapha, asafuna pikulu kakamwe kumwanyikwa na anthu m'mphambano, asafuna kusankhula mipando yakutoma mu nyumba za kuphemberera, pontho na kusankhula mbuto za kulemebza m'maphwandu.</verse>
				<verse number="47">Asatapata nyumba za akazi adaferwa na amuna awo, mbaadhobha na kucita miphembero yakukhonda kugwandira. Anthu enewa, anati athabuswe pikulu kakamwe.”</verse>
			</chapter>
			<chapter number="21">
				<verse number="1">Yezu alang'ana mbaona apfumi mbakhaikha miyoni yawo n'combo cinaikhirwa miyoni.</verse>
				<verse number="2">Mwenemu Yezu aonambo nkazi m'bodzi wakucherenga adaferwa na mamuna wace, mbaikhambo pikobiri pyace piwiri.</verse>
				<verse number="3">Penepo Yezu alonga kuti: “Ndimo mwene, ndisakupangani kuti nkazi uyu, manferwa wakucherenga, apasa pikulu kakamwe kupita onsene.</verse>
				<verse number="4">Thangwi onsene awa apasa mbasala na pinango. Mbwenye nkazi uyu, na ucherengi wace, apereka pyonsene pikhakhala na iye, pire pikhafuna kudya iye.”</verse>
				<verse number="5">Anthu anango akhalonga na thangwi ya kubalikiswa kudacitwa Nyumba ya Mulungu na myala yadidi ya kubalika, pontho na miyoni ikhaperekwa kuna Mulungu. Mbwenye Yezu alonga kuti:</verse>
				<verse number="6">“Musapiona pinthu ipi? Zinafika ntsiku kuti pyonsene ipi pinaona imwe, pinati pibodolwe. Nkhabe mwala ubodzi unafuna sala padzulu pa unango.”</verse>
				<verse number="7">Penepo iwo atoma kum'bvundzisa Yezu kuti: “Mpfundzisi, pinacitika lini pinthu penepi? Pontho ndi cidzindikiro canji cinafuna kudza kaoneka, toera kupangisa kuti ipyo piri dhuzi na kufuna kucitika?”</verse>
				<verse number="8">Yezu atawira tenepa: “Cenjerani! Lekani kunyengezwa na munthu. Thangwi azinji anati abwere na dzina yanga mbalonga kuti: ‘Ndine pano!’ Pontho mbalonga kuti: ‘Wafika n'dzidzi!’ Lekani kuatowerera.</verse>
				<verse number="9">Pontho lekani kugopa mungabva mbapilongwa pya nkhondo na pya kusandukirana. Thangwi pisafunika kuti pakutoma picitike pinthu penepi, mbwenye si kulongera kumala kwa pantsi kunafikiratu n'dzidzi unowu tayu.”</verse>
				<verse number="10">Na tenepo, Yezu athimiza na kulonga kuti: “Dziko na dziko inadza kamenyana, pontho umambo na umambo unadza kamenyana.</verse>
				<verse number="11">Munadza kaoneka piteke-teke pikulu, njala na miliri mu mbuto zizinji. Pinadza kaoneka pinthu pyakugopsa, pontho na pidzindikiro pizinji kudzulu.</verse>
				<verse number="12">“Mbwenye pinthu pyonsene ipi mbapidzati kucitika, munazondiwa mbamumangwa. Na tenepo, munatongiwa m'manyumba a kuphemberera, pontho mbakufungirani n'kaidi. Pontho imwe munati muperekwe pamaso pa amambo na atongi, na thangwi ya dzina yanga.</verse>
				<verse number="13">Penepyo pinakucitani kuti imwe mukhale na n'dzidzi wa kundilongera umboni.</verse>
				<verse number="14">Mbwenye Khurudzikani. Lekani kunentseka kuti munadza kalonganji.</verse>
				<verse number="15">Thangwi Ine ndinakupasani mafala na ndzeru za kuti iwo anyamalwa anu onsene, anacimwana kukupokanyani peno kukukonesani.</verse>
				<verse number="16">Imwe munati musandukirwe na ababanu, abale anu, na abale a dzindza, na axamwali. Pontho andzanu anango anati aphiwe na iwo.</verse>
				<verse number="17">Anthu onsene anati akuideni na thangwi ya dzina yanga.</verse>
				<verse number="18">Mbwenye nkhabe tsisi ibodzi ya munsolo mwanu inafuna kutaika.</verse>
				<verse number="19">Mungawangisira, munapulumuka.</verse>
				<verse number="20">“Mphapo mungaona nzinda wa Djerusalema mbuzungulirwa na anyankhondo, dziwani kuti uli dhuzi na kufudzika.</verse>
				<verse number="21">Na tenepo, ale anagumanika mu Djudeya, mbathawire m'mapiri. Anagumanika mu nzinda mbabuluke, pontho ale anagumanika m'minda, mbaleke kupita mu nzinda.</verse>
				<verse number="22">Thangwi ntsiku zenezo ndi za nyatwa, toera pisimbiswe pyonsene pidalembwa m'Bukhu ya Mulungu.</verse>
				<verse number="23">Ntsiku zenezo zinati zikhale za nyatwa ikulu kuna ale ali na pathupi, na ale anayamwisa! Thangwi kunaoneka kutsukwala kukulu pa dziko, pontho Mulungu anadzesa nyatwa ikulu kakamwe kuna mbumba eneyi.</verse>
				<verse number="24">Azinji anati aphiwe na tarasada, anango anakwatiwa mbaendeswa madziko onsene a pantsi ninga anyan'kaidi. Pontho mbumba idakhonda kukhala madjuda inati itapate dziko ya Djerusalema, mpaka kufikira wamala n'dzidzi wawo wa kutapata.</verse>
				<verse number="25">“Pinaoneka pidzindikiro pa dzuwa, pa mwezi na pa nyenyezi. Pontho pantsi pano madziko onsene anatsukwala mbagopa na kutitimira kukulu kwa mabimbi a m'bara.</verse>
				<verse number="26">Anthu azinji anati akomoke na kugopa pire pinafuna kudza kacitika pa dziko. Thangwi mphambvu za kudzulu zinatekenyeka.</verse>
				<verse number="27">Na tenepo, anadza kaona Ine, Mwana wa Munthu mbandikhabwera padzulu pa khole na mphambvu, pontho na mbiri ikulu.</verse>
				<verse number="28">Pinthu penepyo pingatoma kucitika, khalani dzololo mulamuse misolo yanu, thangwi muli dhuzi na kuombolwa.”</verse>
				<verse number="29">Pakumala kulonga penepyo Yezu alonga nsanje uyu: “Lang'anani muti wa nsambvu na miti inango yonsene.</verse>
				<verse number="30">Mungaiona mbitoma kuphwikira masamba ace, imwe ene musadziwiratu kuti malimwe ali dhuzi.</verse>
				<verse number="31">Tenepambo, mungaona mbapicitika pinthu penepi, dziwani kuti Umambo wa Mulungu uli dhuzi.”</verse>
				<verse number="32">“Ndimo mwene, ndisakupangani kuti pyonsene ipi pinacitika, anthu a midzidzi ino mbadzati kumala.</verse>
				<verse number="33">Kudzulu na pantsi panamala, mbwenye mafala anga nkhabe kudza kamala.”</verse>
				<verse number="34">Yezu amalisira na kulonga kuti: “Cenjerani! Lekani kudzudzumika na maphwandu a padziko, peno na pya kuledzeresa, peno na pinthu pinango pya dziko ino, toera mukhonde kututumuswa nayo ntsiku eneyo ingafika.</verse>
				<verse number="35">Thangwi ntsiku eneyo inadzera anthu onsene a pantsi pano.</verse>
				<verse number="36">Na tenepo, lang'anirani midzidzi yonsene mbamuphembera, toera mukhonde kugumana napyo pyonsene pinafuna kucitika, pontho mukhale dzololo pamaso pa Ine, Mwana wa Munthu.”</verse>
				<verse number="37">Yezu akhapfundzisa anthu ntsiku zonsene mu Nyumba ya Mulungu. Mbwenye na masiku akhaenda kakhala pa phiri inacemerwa Mulivera mpaka mangwana mwace.</verse>
				<verse number="38">Na macibese ene, mbumba yonsene ikhaenda kuna Yezu, mu Nyumba ya Mulungu kwenda kam'bvesera.</verse>
			</chapter>
			<chapter number="22">
				<verse number="1">Ikhali dhuzi phwandu ya Paxkwa, ntsiku ikhadya iwo mikate yakusowa ntombwe wakutupisa.</verse>
				<verse number="2">Akulu aanyantsembe, na anyakudziwisa a Mwambo, akhasaka njira kuti anam'pha tani Yezu, thangwi iwo akhagopa mbumba.</verse>
				<verse number="3">Na tenepo, Sathani apita muna Djuda anacemerwa Xikariyoti, m'bodzi wa anyakupfundza khumi na awiri a Yezu.</verse>
				<verse number="4">Djuda aenda kabverana na akulu aanyantsembe, na atsogoleri a anthu anaonera Nyumba ya Mulungu, mbabverana na iwo njira ya kupereka Yezu m'manja mwawo.</verse>
				<verse number="5">Penepyo iwo akomerwa napyo pikulu kakamwe, mbabverana kumpasa kobiri.</verse>
				<verse number="6">Djuda apitawirira mbakhasaka n'dzidzi wadidi wa kumpereka, mbumba mbikhonda kupidziwa.</verse>
				<verse number="7">Na tenepo, yafika ntsiku ya phwandu ya mikate ya kusoweka ntombwe wa kutupisa, ntsiku ikhatongwa madjuda kuikha ntsembe ya mwana bira wa Paxkwa.</verse>
				<verse number="8">Yezu atuma Pedhru na Juwau mbaapanga kuti: “Ndokoni mukatisasanyire phwandu ya Paxkwa.”</verse>
				<verse number="9">Mphapo iwo abvundzisa kuti: “Mbuya, ndi kupi kunafuna imwe kuti tiyende kaisasanyire?”</verse>
				<verse number="10">Yezu aatawira tenepa: “Mungapita mu nzinda, munagumana mamuna m'bodzi adathuka nkhali yace ya madzi. Ntowereni mpaka n'nyumba inafuna kupita iye.”</verse>
				<verse number="11">Mungafika longani na mwanacinthu nyumba tenepa: “Mpfundzisi ali kubvundzisa kuti: Iri kupi mbuto inafuna ine kudyera phwandu ya Paxkwa pabodzi na anyakupfundza anga?</verse>
				<verse number="12">Iye anakupangisani mbuto ibodzi ikulu ya n'dzulu, yakumala kupakwa na pyombo pyonsene pinafunika. Sasanyirani mwenemu phwandu ya Paxkwa.”</verse>
				<verse number="13">Anyakupfundza ace aenda, mbagumana pyonsene ninga mudaapangira Yezu, mbatoma kusasanyira phwandu ya Paxkwa.</verse>
				<verse number="14">Pidakwana iwo n'dzidzi, Yezu aenda kadya na apoxtolo ace khumi na awiri.</verse>
				<verse number="15">Penepo aapanga tenepa: “Ande, ndikhafunadi pikulu kakamwe kudya na imwe pabodzi phwandu iyi ya Paxkwa, mbandidzati kuona nyatwa!</verse>
				<verse number="16">Thangwi ndisakupangani kuti, na lini Ine ndinadza kadya pontho phwandu iyi, mpaka ntsiku inafuna kudza kacitika iyo mu Umambo wa Mulungu.”</verse>
				<verse number="17">Penepo, Yezu akwata ndiko ya vinyu, mbapereka takhuta kuna Mulungu, mbalonga kuti: “Kwatani ici, gawanani monsene.</verse>
				<verse number="18">Thangwi Ine ndisakupangani kuti, kutomera lero mpaka kutsogolo, nkhabe kudza kamwabve vinyu iyi, mpaka kubwera kwa Umambo wa Mulungu.”</verse>
				<verse number="19">Pakumala penepyo, akwata nkate mbapereka takhuta kuna Mulungu, aumenya mbaupasa anyakupfundza ace, mbalonga kuti: “Ici ndi manungo anga anaperekwa na thangwi yanu. Citani ipi mbamundikumbukira.”</verse>
				<verse number="20">Mudamala iwo siyari, acita pibodzi-bodzi. Akwata ndiko, mbalonga tenepa: “Ndiko iyi ndi cibverano cipsa mu ciropa canga, cinacololekera imwe.</verse>
				<verse number="21">“Mbwenye lang'anani, ule anafuna kundisandukira, ali pano na Ine pa thando ya kudya.</verse>
				<verse number="22">Ndimo mwene, Ine, Mwana wa Munthu ndinati ndife, ninga mudapitongera Mulungu. Mbwenye nyatwa ndi yace ule anafuna kundisandukira!”</verse>
				<verse number="23">Penepo anyakupfundza ace atoma kubvundzana okha-okha kuti: “Mbani pakati pathu anafuna kunsandukira?”</verse>
				<verse number="24">Pontho pakati pa anyakupfundza a Yezu paonekambo mphoka inango, ya kufuna kudziwa mbani nkulu pakati pawo.</verse>
				<verse number="25">Yezu aapanga tenepa: “Amambo a dziko ino, ana mphambvu za kuponderera mbumba. Pontho ale anatonga, asafuna kuti acemerwe anthu adidi.</verse>
				<verse number="26">Mbwenye imwe si tenepo tayu. Pisatongwa kuti nkulu pakati panu akhale ninga mwana, pontho anatonga mbakhale ninga nyabasa.</verse>
				<verse number="27">Mphapo mbani nkulu? Ndi ule anakhala pa thando ya kudya, peno ndi ule anan'dzesera cakudya? Ande, ndi ule anakhala pa thando ya kudya. Mbwenye pakati panu Ine ndakhala ninga ule anadzesa cakudya pa thando.</verse>
				<verse number="28">Imwe ndimwe munakhala na ine pabodzi pa kuleserwa kwa nyatwa zanga.</verse>
				<verse number="29">Na tenepo, thangwi Baba wanga andipasa Umambo, Ine ndinakupasanimbo Umambo ubodzi-bodzi,</verse>
				<verse number="30">toera imwe mukwanise kudya mbamumwa pa thando yanga ya kudya, n'kati mwa Umambo wanga, na kukhala m'mipando ya Umambo, mbamutonga madzindza khumi na mawiri a Izarayeli.”</verse>
				<verse number="31">Yezu athimiza na kulonga kuti: “Simau, Simau. Sathani aphemba kuti akupepeteni ninga tirigu.</verse>
				<verse number="32">Mbwenye Ine ndakuphemberera kuna Mulungu kuti kukhulupira kwako kukhonde kumala. Na tenepo, ungazungunuka pontho kuna Ine mbundikhulupira, apasembo mphambvu abale ako.”</verse>
				<verse number="33">Mbwenye Pedhru antawira kuti: “Ine ndiri dzololo kuti ndipite n'kaidi, na kufa pabodzi na imwe.”</verse>
				<verse number="34">Yezu ampanga kuti: “Pedhru, Ine ndisakupanga kuti lero, dzongwe mbidzati kulira, iwe unati undikhonde katatu kuti nkhabe kundidziwa.”</verse>
				<verse number="35">Na tenepo, Yezu aabvundza anyakupfundza ace kuti: “Kodi pidakutumani Ine mbamukhonda kukwata cikhwama, peno budu, peno ntsapato, ciripo cikhadasowa imwe?” Iwo antawira kuti: “Nkhabe!”</verse>
				<verse number="36">Mbwenye Yezu aapanga kuti: “Mphapo cincino, ule ana cikhwama peno budu, mbaikwate. Pontho ule adasowa tarasada, mbagulise kapoti yace, toera na kobiri eneyo agule nayo tarasada ibodzi.</verse>
				<verse number="37">Thangwi Bukhu ya Mulungu yalonga tenepa: ‘Iye alengeswa ninga m'bodzi wa mapanga.’ Apo Ine ndisakupangani kuti penepyo pisatongwa pisimbiswe muna Ine. Ande, pidalembiwa na thangwi yanga, pisafuna pisimbiswe.”</verse>
				<verse number="38">Penepo anyakupfundza ace ampanga tenepa: “Mbuya, tinawo pano matarasada mawiri.” Yezu aatawira kuti: “Akwana!”</verse>
				<verse number="39">Yezu abuluka mbaenda pa phiri ya Mulivera, pabodzi pene na anyakupfundza ace, ninga nsambo wace.</verse>
				<verse number="40">Pidafika iye pa mbuto eneyo, Yezu aapanga anyakupfundza ace kuti: “Phemberani toera mukhonde kugwa m'manyengerero.”</verse>
				<verse number="41">Na tenepo, Yezu aenda pang'ono pa khundu, nsindzo unakwana dhuzi na mathanyo makumatatu. Penepo, agodama mbatoma kuphembera,</verse>
				<verse number="42">mbalonga tenepa: “Baba, mungafuna ndithausireni ndiko iyi ya nyatwa. Mphapo mbakuleke kucitika kufuna kwanga, mbwenye kufuna kwanu.”</verse>
				<verse number="43">[Na tenepo, anju wa kudzulu abulukira mbakham'balangaza.</verse>
				<verse number="44">Yezu pakati pa kutsukwala kukulu, atoma kuphembera na mphambvu zonsene. Penepo kaluma yace ikhadjodja pantsi ninga mathoto a ciropa.]</verse>
				<verse number="45">Pakumala kuphembera, Yezu alamuka mbaenda kuna anyakupfundza ace, mbaagumana mbakhagona na thangwi ya kutsukwala.</verse>
				<verse number="46">Na tenepo, Iye aabvundza kuti: “Thangwi yanji musagona? Lamukani, pontho muphembere toera mukhonde kugwa m'manyengerero.”</verse>
				<verse number="47">Yezu mbadzati kumala kulonga, wafika mwinji wa anthu mbukhatsogolerwa na Djuda, m'bodzi wa anyakupfundza khumi na awiri a Yezu. Iye afika dhuzi na Yezu toera kumpsompsona.</verse>
				<verse number="48">Mbwenye Yezu ampanga kuti: “Kodi iwe Djuda, usandigulisa Ine, Mwana wa Munthu na mpsompsono?”</verse>
				<verse number="49">Ale akhakhala na Yezu, pidaona iwo pikhafuna kucitika, alonga tenepa: “Mbuya, tiateme na matarasada?”</verse>
				<verse number="50">M'bodzi wawo aphekesa nyabasa wa nkulu wa anyantsembe, pontho mban'gwanda khutu ya madyo.</verse>
				<verse number="51">Mbwenye Yezu atawira kuti: “Siyani, pyakwana.” Mbakhuya khutu ya mamuna, mbamuwangisa.</verse>
				<verse number="52">Penepo Yezu abvundza kuna akulu aanyantsembe, kuna akulu anyakuonera Nyumba ya Mulungu, na kuna mathubu akhadza mbansaka, kuti: “Mwatani musandidzera na matarasada, na miti, ninga Ine ndine phanga?</verse>
				<verse number="53">Ntsiku zonsene ndikhali na imwe mu Nyumba ya Mulungu, mbwenye imwe mudandiphata tayu. Apo uno ndiwo n'dzidzi wanu na wa mphambvu za cidima.”</verse>
				<verse number="54">Na tenepo, am'manga mbankwata mbaenda na iye ku nyumba ya nkulu wa anyantsembe, Pedhru mbakhantowera na kutali.</verse>
				<verse number="55">Mbwenye mudagasa iwo moto pakati pa thando onsene mbakhala pantsi, Pedhru akhalambo pantsi na iwo pabodzi.</verse>
				<verse number="56">Nyabasa m'bodzi wankazi, amuona Pedhru mbakhaotha moto. Iye amulang'anisisa mbalonga tenepa: “Mamuna uyu akhali pabodzi na Yezu.”</verse>
				<verse number="57">Mbwenye Pedhru akhonda, mbalonga kuti: “Nkaziwe, ine nkhabe kun'dziwa.”</verse>
				<verse number="58">Thimize pang'ono, munthu unango amuona mbalonga tenepa: “Iwe ndiwembo m'bodzi wawo.” Pedhru antawira kuti: “Mamunawe, sine tayu!”</verse>
				<verse number="59">Mudapita n'dzidzi ubodzi, unango alonga tenepa: “Ndimo mwenedi, mamuna uyu akhali na iye pabodzi, thangwi ndi wa kugalileyambo.”</verse>
				<verse number="60">Pedhru atawira tenepa: “Mamunawe, ine nkhabe kupidziwa pinalonga iwe.” Mukhalonga iye penepyo, dzongwe yalira.</verse>
				<verse number="61">Mbuya azungunuka mbalang'anisisa Pedhru. Penepo Pedhru akumbuka mafala akhadampanga Mbuya kuti: “Lero, dzongwe mbidzati kulira, iwe unandikhonda katatu.”</verse>
				<verse number="62">Pedhru abuluka penepo, mbalira pikulu kakamwe.</verse>
				<verse number="63">Amuna akhaonera Yezu, atoma kunsingirira mbakham'menya.</verse>
				<verse number="64">Akhanfunga maso ace, mbakham'bvundza kuti: “Cincino iwe mporofeta, lotera! Mbani akumenya?”</verse>
				<verse number="65">Iwo akhamulongera mafala anango mazinji a kuxola.</verse>
				<verse number="66">Pidaca kunja, agumanyikana mathubu a mbumba, na anango akulu aanyantsembe, na anyakudziwisa a Mwambo, mbadzesa Yezu mu nyumba ya kutongera miseru.</verse>
				<verse number="67">Iwo am'bvundzisa kuti: “Ngakhala iwe ndiwe Kirixtu, tipange.” Penepo Yezu aatawira tenepa: “Ndingakupangani, imwe nkhabe kunditawira.</verse>
				<verse number="68">Pontho Ine ndingakubvundzani, imwe nkhabe kunditawira m'bvundzo wanga.</verse>
				<verse number="69">Mbwenye kutomera cincino mpaka kutsogolo, Ine, Mwana wa Munthu, ndinati ndikhale ku nkono wa madyo wa Mulungu wa Mphambvu zonsene.”</verse>
				<verse number="70">Onsene am'bvundza kuti: “Na tenepo, Iwe ndiwe Mwana wa Mulungu?” Iye aatawira tenepa: “Imwe ndimwe munalonga kuti Ine ndine.”</verse>
				<verse number="71">Na tenepo, iwo alonga kuti: “Thangwi yanji tisafuna anyamaso anango? Tamala kubva tekha mbalonga na mulomo wace.”</verse>
			</chapter>
			<chapter number="23">
				<verse number="1">Na tenepo, nsoka wawo onsene walamuka, mbakwata Yezu mbaenda na iye kuna Piratu.</verse>
				<verse number="2">Kweneko atoma kumpambazira kuti: “Mamuna uyu tam'phata mbakhanyengerera mbumba yathu kuti icite cikuti, mbakhaikhondesa kuti ileke kulipa nsonkho kuna mambo wa ku Roma, mbakhalonga kuti iye ndi Kirixtu Mambo.”</verse>
				<verse number="3">Penepo Piratu abvundza Yezu kuti: “Iwe ndiwe mambo wa madjuda?” Yezu antawira kuti: “Ndimwe analonga penepi.”</verse>
				<verse number="4">Na tenepo, Piratu alonga kuna akulu aanyantsembe na kuna mbumba kuti: “Nkhabe thangwi idaona ine kuti ndikonese nayo mamuna uyu.”</verse>
				<verse number="5">Mbwenye iwo akhathimiza basi na kulonga kuti: “Iye asakuwizira mbumba mu Djudeya muno monsene na mapfundzisiro ace, kuti icite cikuti, kutomera ku Galileya mpaka kuno.”</verse>
				<verse number="6">Piratu na kubva dzina ya Galileya, abvundzisa ngakhala Yezu ngwa ku Galileya.</verse>
				<verse number="7">Mudabva iye kuti Yezu ngwa ku cisa cinatongwa na Herodhi, amuendesa kuna Herodhi, thangwi Herodhi n'dzidzi unowumbo, akhali mu Djerusalema.</verse>
				<verse number="8">Herodhi mudaona iye Yezu akomerwa pikulu kakamwe, thangwi akhamubva mbakhalongwa, mbamala ntsiku zizinji mbakhasaka kuti amuone. Iye akhafuna kuti amuone mbacita cirengo cibodzi.</verse>
				<verse number="9">Na tenepo, am'bvundza pinthu pizinji, mbwenye Yezu nkhabe cibodzi cidatawira iye.</verse>
				<verse number="10">Akulu aanyantsembe, na anyakudziwisa a Mwambo akhakhalambo penepo, mbakhampambazira pinthu pikulu.</verse>
				<verse number="11">Na tenepo, Herodhi, pabodzi na anyankhondo ace, atoma kunsingirira Yezu mbakhampwaza. Am'bvazika nguwo zakubalika mbam'bweza pontho kuna Piratu.</verse>
				<verse number="12">Herodhi na Piratu akhali anyamalwa, mbwenye kubulukira ntsiku eneyo, adza kakhala axamwali.</verse>
				<verse number="13">Piratu acemeresa akulu aanyantsembe, na atsogoleri a madjuda, na mbumba,</verse>
				<verse number="14">mbaapanga tenepa: “Imwe mwandidzesera mamuna uyu mbamulonga kuti akhakuwizira mbumba kuti icite cikuti. Mbwenye ine ndam'bvundzisa kazinji kene pamaso panu, nkhabe thangwi ibodzi idagumana ine, pa pyonsene pinansumira imwe.</verse>
				<verse number="15">Na iyembo Herodhi nkhabe thangwi ibodzi idagumana iye. Na thangwi eneyo am'bweza pontho kuna ife. Na tenepo, pisapangisa kuti mamuna uyu nkhabe cinthu cibodzi cidacita iye, kuti aphiwe naco.</verse>
				<verse number="16">Na tenepo, ine ndinankwapulisa na michamu, ndingamala ndinansiya mbaenda pyace.”</verse>
				<verse number="17">[Piratu akhali na nsambo wace wa kukhuca munthu m'bodzi n'kaidi, pa phwandu ya Paxkwa.]</verse>
				<verse number="18">Mbwenye anthu onsene akhuwa pabodzi pene, mbalonga tenepa: “Mbaphiwe! Tibulusirene Bharabhasi!”</verse>
				<verse number="19">Bharabhasi akhadafungirwa n'kaidi na thangwi ya cikuti cikhadacitika mu nzinda, pontho iye akhadapha munthu.</verse>
				<verse number="20">Piratu, na kufuna kubulusa Yezu, alonga pontho na mwinji wa anthu.</verse>
				<verse number="21">Mbwenye iwo athimiza na kukhuwa kuti: “N'khomereni pa ntanda! N'khomereni pa ntanda!”</verse>
				<verse number="22">Kacitatu, Piratu athimiza na kuapanga kuti: “Ndi canji cakuipa cidacita munthu uyu? Ine nkhabe kuona thangwi kuti Iye aphiwe nayo. Ndinankwapulisa, ndingamala ndinsiye aende pyace.”</verse>
				<verse number="23">Mbwenye iwo athimiza na kukhuwa na mphambvu kuti Yezu akhomerwe pa ntanda. Penepo kukhuwa kwawo kwakunda.</verse>
				<verse number="24">Na tenepo, Piratu aatawirisa kuti acite kufuna kwawo.</verse>
				<verse number="25">Piratu abulusa ule akhafuna iwo, akhadafungirwa n'kaidi na thangwi ya cikuti, pontho na thangwi ya kupha munthu, mbaapasa Yezu ninga mukhafunira iwo.</verse>
				<verse number="26">Mukhankwata iwo, akakamiza mamuna m'bodzi akhacemerwa Simau, wa ku nzinda wa Sirene, akhabuluka ku munda, mbankwatisa ntanda pa phewa pace toera aende na iwo n'nduli mwa Yezu.</verse>
				<verse number="27">Mwinji wa anthu ukhantowera, pabodzi na akazi akhakhuwa mbakhalira na thangwi yace.</verse>
				<verse number="28">Na tenepo, Yezu azungunuka kuna akazi mbaapanga kuti: “Akazi a Djerusalema, lekani kundilira. Lirikani mwekha na ana anu!</verse>
				<verse number="29">Thangwi unafika n'dzidzi unadza kafuna imwe longa kuti: ‘Mbatsandzaye akazi adakhonda paswa kubala, pontho na mimba zidakhonda kubala ana, na mabere a kuti cipo adzati kuyamwisa!’</verse>
				<verse number="30">“ ‘ Na tenepo, anati alonge kuna mapiri kuti: “Tigwereni!” Pontho analonga kuna pimapiri kuti: “Tigudumireni!” ’</verse>
				<verse number="31">Thangwi ngakhala asacita ipi na muti uwisi, ndiye tani kuna muti wakuuma?”</verse>
				<verse number="32">Akwatiwambo amuna awiri, mapanga, kuti aende kaphiwe pabodzi na Yezu.</verse>
				<verse number="33">Mudafika iwo pa mbuto inacemerwa Kavera, penepo an'khomera pa ntanda pabodzi pene na mapanga, m'bodzi ku nkono wa madyo, unango ku nkono wa bzere.</verse>
				<verse number="34">[Penepo Yezu alonga kuti: “Baba, alekerereni, thangwi nkhabe kupidziwa pinacita iwo.”] Na tenepo, iwo, pakumala kumenya ntsango, agawana nguwo zace.</verse>
				<verse number="35">Mbumba ikhakhala penepo, ikhalang'anisa pyonsene pire. Atsogoleri a madjuda akhasingirira Yezu mbalonga tenepa: “Iye apulumusa anango, mbapulumusikembo ekha ene ngakhala ndiyedi Kirixtu adasankhulwa na Mulungu.”</verse>
				<verse number="36">Anyankhondo akhansingirirambo. Iwo akhafika dhuzi na Yezu mbakhampasa vinyu ya kudjamuka,</verse>
				<verse number="37">mbalonga tenepa: “Ngakhala Iwe ndiwe mambo wa madjuda, pulumusika wekha ene!”</verse>
				<verse number="38">Pa ntanda, padzulu pa nsolo wace, pakhadalembwa mafala awa: “UYU NDI MAMBO WA MADJUDA.”</verse>
				<verse number="39">M'bodzi wa mapanga akhadakhomerwa pa ntanda, akhatikanambo Yezu mbalonga tenepa: “Iwe siwe Kirixtu tayu? Pulumusika mphapo wekha, mbupulumusambo ife!”</verse>
				<verse number="40">Mbwenye unango ansandika mbalonga tenepa: “Iwe nkhabe gopa Mulungu? Iwe uli kuthabuswa sawa-sawa ninga iye.</verse>
				<verse number="41">Ife tina thangwi ya kuthabuswa nayo. Mbwenye Iye nkhabe cakuipa cibodzi cidacita Iye.”</verse>
				<verse number="42">Na tenepo, alonga kuna Yezu kuti: “Mbuya, ndikumbukirenimbo mungadza kapita mu Umambo Wanu!”</verse>
				<verse number="43">Yezu atawira tenepa: “Ndimo mwene ndisakupanga kuti lero, iwe unadza kakhala na Ine m'paraizu.”</verse>
				<verse number="44">Dhuzi na n'dzidzi khumi na uwiri wa masikati, mpaka n'dzidzi utatu wa kumaulo, dzuwa yathima, dziko yonsene mbigudumirwa na cidima.</verse>
				<verse number="45">Dzuwa ya thima, nguwo ikhasitira mbuto ya Mulungu mu Nyumba ya Mulungu, yapanduka pakati-na-kati.</verse>
				<verse number="46">Penepo, Yezu akhuwa mbalonga tenepa: “Baba, ndiri kupereka nzimu wanga m'manja mwanu.” Mudamala Iye kulonga penepyo, afa.</verse>
				<verse number="47">Nkulu wa anyankhondo a ku Roma, mudaona iye pidacitika, apasa mbiri Mulungu mbalonga tenepa: “Ndimo mwenedi, mamuna uyu akhali wakulungama!”</verse>
				<verse number="48">Mbumba yonsene ikhadagumanyikana penepo toera kuona pikhacitika, mudaona iwo penepyo abuluka mbakhamenya cifuwa, na kutsukwala.</verse>
				<verse number="49">Mbwenye onsene akhan'dziwa Yezu, na akazi ene akhantowerera kubulukira ku Galileya, akhakhala kutali mbakhalang'anisa pinthu penepi.</verse>
				<verse number="50">Akhalipo mamuna m'bodzi akhacemerwa Zuze. Iye akhali m'bodzi wa nsoka wa akulu anyakutonga miseru, munthu wadidi na wakulungama.</verse>
				<verse number="51">Iye akhadakomerwa tayu na kugwandiwa kwa nseru, pontho na pidacita andzace. Zuze akhali wa ku nzinda wa Arimateya, ku Djudeya, iye akhadikhira Umambo wa Mulungu.</verse>
				<verse number="52">Iye aenda kuna Piratu kaphemba manungo a Yezu.</verse>
				<verse number="53">Na tenepo, abulusa manungo a Yezu pa ntanda, mbaapyangirira na nguwo yakucena. Penepo aaikha n'nthumbi ibodzi ikhadakumbwa pa mwala, kuti cipo ikhadadzati kuikhwa munthu.</verse>
				<verse number="54">Penepi pyacitika ntsiku ya cixanu, ntsiku ya kusasanyira, thangwi Sabudu ikhafuna kutoma.</verse>
				<verse number="55">Akazi akhaperekera Yezu kubulukira ku Galileya, aenda pabodzi na Zuze mbaonambo kuikhwa kudacitwa manungo a Yezu n'nthumbi.</verse>
				<verse number="56">Buluka penepo, abwerera mbaenda ku nyumba kwawo kasasanyira mafuta akununkhira, toera akhadzoze manungo a Yezu. Mbwenye Nsabudu, iwo apuma, ninga mukhalongera mwambo.</verse>
			</chapter>
			<chapter number="24">
				<verse number="1">Pa ntsiku ya Dimingu, m'bambakuca, akazi aenda ku nthumbi ikhadaikhwa Yezu na mafuta akununkhira akhadasasanyira iwo.</verse>
				<verse number="2">Iwo agumana mwala wabuluswa pa nthumbi.</verse>
				<verse number="3">Mbwenye mudapita iwo, hadaagumana manungo a Mbuya Yezu tayu.</verse>
				<verse number="4">Iwo adzumatirwa napyo, mbacimwana kudziwa pikhafuna iwo kucita. Na mwansanga, aona amuna awiri na nguwo zikhayetimira ninga dzuwa, mbalimira n'khundu mwawo.</verse>
				<verse number="5">Na kugopa kukhacita iwo, akazi atsolomisa nkhope zawo pantsi, amuna mbaapanga tenepa: “Thangwi yanji imwe muli kusaka pakati pa anyakufa, munthu ali m'maso?</verse>
				<verse number="6">Iye nkhabepo pano! Alamuka pa kufa! Kumbukani pikhakupangani Iye mbali na imwe ku dziko ya Galileya kuti:</verse>
				<verse number="7">‘Ine, Mwana wa Munthu ndisafunika kuti ndiperekwe m'manja mwa amuna anyakudawa, ndikhomerwe pa ntanda, toera ntsiku ya citatu ndilamuke pa kufa.’ ”</verse>
				<verse number="8">Na tenepo, iwo akumbuka mafala a Yezu.</verse>
				<verse number="9">Mudabwerera iwo buluka ku nthumbi, akazi alonga pinthu pyonsene ipi kuna apoxtolo khumi na m'bodzi, na kuna onsene anango.</verse>
				<verse number="10">Akazi adalonga pinthu penepi kuna apoxtolo ndi awa: Mariya Madhalena, Juwana, Mariya mai wace Tiyago, na akazi anango akhakhala na iwo.</verse>
				<verse number="11">Mbwenye iwo akhaapokanya akazi. Pikhalonga iwo, akhaabva ninga madzemwa.</verse>
				<verse number="12">Mbwenye Pedhru alamuka, mbathamanga kwenda ku nthumbi. Mudakotama iye, aona mithambo yakucena basi. Abuluka mbabwerera na kudzumatirwa na pidacitika.</verse>
				<verse number="13">Ntsiku ibodzi ene, anyakupfundza awiri a Yezu akhaenda ku cisa cibodzi cinacemerwa Emausi. Kubulukira ku Emausi mpaka ku Djerusalema, pakhali na nsindzo khumi na ubodzi wa makilometuru.</verse>
				<verse number="14">Mukhaenda iwo na njira, akhaenda mbalonga na thangwi ya pyonsene pikhadacitika.</verse>
				<verse number="15">Mukhaceza iwo mbakhaketesana, Iye ene Yezu aafendedzera dhuzi mbakhaenda na iwo pabodzi.</verse>
				<verse number="16">Iwo akhamuona, mbwenye akhacimwana kun'dzindikira.</verse>
				<verse number="17">Yezu aabvundza tenepa: “Mphyanji pinafamba imwe mbamuketesana na njira?” Iwo alimira na kutsukwala.</verse>
				<verse number="18">M'bodzi wawo anacemerwa Kelopasi, am'bvundza kuti: “Ndiwe wekha basi nfambi mu Djerusalema muno, anacimwana kudziwa pinthu pinacitika mwenemu ntsiku zino?”</verse>
				<verse number="19">Iye abvundzisa kuti: “Pinthu pyanji?” Iwo atawira tenepa: “Pidacitika na Yezu wa ku Nazareti. Iye akhali mporofeta wa mphambvu pa mafala na pa mabasa, patsogolo pa Mulungu na pa anthu onsene.</verse>
				<verse number="20">Akulu aanyantsembe pabodzi na atongi athu, ampereka toera aphiwe, mban'khomera pa ntanda.</verse>
				<verse number="21">Na tenepo, ife tikhadikhira kuti Iye ndiye anadza kafuna kuombola Izarayeli. Pontho na lero kwapita ntsiku zitatu penepyo mbapidamala kucitika kale.</verse>
				<verse number="22">Akazi anango a pa nsoka wathu, lero atitutumusa. Abesa na macibese ene mbaenda ku nthumbi.</verse>
				<verse number="23">Kweneko iwo hadaagumana manungo ace tayu. Abwerera mbatipanga kuti ninga ndoto, aona maanju adaapanga kuti Yezu ali m'maso.</verse>
				<verse number="24">Andzathu anango aenda ku nthumbi, mbagumana pyonsene sawa-sawa ninga mukhadapilongera akazi, mbwenye Yezu hadamuona tayu.”</verse>
				<verse number="25">Yezu aapanga tenepa: “Pisakunentsani tani kubvesesa, pontho mbamudembuka na kutawira pire pyonsene pidalongwa na maporofeta!</verse>
				<verse number="26">Kodi pikhafunika tayu kuti Kirixtu aone nyatwa zenezi toera apite mu mbiri yace?”</verse>
				<verse number="27">Na tenepo, atoma kuapanga pyonsene pidalembwa m'Bukhu ya Mulungu na thangwi yace, kutomera m'mabukhu a Mozesi na m'mabukhu a maporofeta onsene.</verse>
				<verse number="28">Pakufika dhuzi na cisa cikhaenda iwo, Yezu acita ninga funa apitirire.</verse>
				<verse number="29">Mbwenye iwo ankakamiza mbampanga kuti: “Khalani na ife thangwi n'dzidzi wa pita, dzuwa iri kudoka.” Na tenepo, Iye apita toera akhale na iwo.</verse>
				<verse number="30">Mukhakhala iwo pa thando ya kudya, Yezu akwata nkate mbapereka takhuta, mbaumenya mbaapasa.</verse>
				<verse number="31">Na tenepo, maso awo afunguka mban'dzindikira, mbwenye Yezu azambazika pamaso pawo.</verse>
				<verse number="32">Iwo akhalonga okha-okha kuti: “Kodi mukhaabva tayu mafala ace akhagaka m'mitima mwathu ninga moto mukhalonga Iye n'njira, mbakhatipanga pidalembwa m'Bukhu ya Mulungu?”</verse>
				<verse number="33">Iwo alamuka na mwansanga mbabwerera kwenda ku Djerusalema. Kweneko agumana apoxtolo khumi na m'bodzi na anango akhadagumanyikana,</verse>
				<verse number="34">mbakhalonga kuti: “Ndimo mwene! Mbuya alamukadi pa kufa, pontho abulukira kuna Simau!”</verse>
				<verse number="35">Na tenepo, ale awiri atoma kulonga pire pidaacitikira n'njira, pontho mbakhalonga kuti afikira tani kun'dzindikira pa n'dzidzi ukhamenya Iye nkate.</verse>
				<verse number="36">Mukhalonga iwo pinthu penepyo, Iye ene Yezu abulukira pakati pawo mbalonga kuti: “Ntendere mbukhale na imwe!”</verse>
				<verse number="37">Iwo atutumuka, pontho mbagopa mbanyerezera ninga asaona nzimu.</verse>
				<verse number="38">Yezu aapanga kuti: “Ndi thangwi yanji musadzudzumika, pontho ndi thangwi yanji musapenula m'mitima mwanu?</verse>
				<verse number="39">Lang'anani manja anga na myendo yanga. Ndine ene! Ndiphateni muone. Nzimu nkhabe nyama, pontho nkhabe magogodo ninga kuona kunandicita imwe. Ine ndinapyo.”</verse>
				<verse number="40">Pakumala kulonga penepyo, aapangisa manja ace na myendo yace.</verse>
				<verse number="41">Na kukhonda kutawira kwawo, na thangwi ya kudzumatirwa na kukomerwa kukhabva iwo, Yezu abvundza kuti: “Imwe munaco pano cinthu cakudya?”</verse>
				<verse number="42">Iwo ampasa phindi ibodzi ya nyama ya kuocha ya m'madzi,</verse>
				<verse number="43">Iye aikwata mbaidya pamaso pawo.</verse>
				<verse number="44">Penepo aapanga kuti: “Ndi penepi pikhakupangani Ine mbandiri na imwe. Pikhafunika kuti picitike pyonsene pidalembwa na thangwi yanga mu Mwambo wa Mozesi, m'mabukhu a maporofeta na m'mabukhu a Masalimu.”</verse>
				<verse number="45">Na tenepo, aapasa kudzindikira toera akwanise kubvesesa mwadidi pidalembwa m'Bukhu ya Mulungu.</verse>
				<verse number="46">Mbaapanga tenepa: “Pyalembwa kuti Kirixtu anati aone nyatwa, mbalamuka pa kufa ingafika ntsiku ya citatu,</verse>
				<verse number="47">pontho kuti na dzina Yace, zimwazwe mphangwa za kuchunyuka toera kulekerera madawi kuna madzindza onsene, kutomera mu Djerusalema.</verse>
				<verse number="48">Imwe ndimwe amboni a pinthu penepi.</verse>
				<verse number="49">Ine ndinakutumirani cipikiriro ca Baba wanga. Mbwenye khalani mu nzinda mpaka kudzabza na mphambvu za kudzulu.”</verse>
				<verse number="50">Yezu aakwata, mbaenda na iwo mpaka dhuzi na nzinda wa Bhetanya, kweneko Iye alamusa manja mbaapasa nkhombo.</verse>
				<verse number="51">Yezu mukhaapasa Iye nkhombo, aasiya, Iye mbakwira kudzulu.</verse>
				<verse number="52">Na tenepo, iwo amulambira mbabwerera na kutsandzaya kukulu mpaka ku Djerusalema.</verse>
				<verse number="53">Iwo akhakhala mu Nyumba ya Mulungu midzidzi yonsene mbakhakuza Mulungu.</verse>
			</chapter>
		</book>
		<book number="43">
			<chapter number="1">
				<verse number="1">Pakutoma ikhali Fala. Fala ikhali na Mulungu, pontho Fala ikhali Mulungu.</verse>
				<verse number="2">Iyo Fala ikhakhala na Mulungu kutomera pakutoma.</verse>
				<verse number="3">Pinthu pyonsene pyacitwa na Iye, pontho pyonsene pidacitwa, nkhabe cibodzi cidakhonda citwa na Iye.</verse>
				<verse number="4">Upulumuki ukhali muna Iye, Upulumuki unowu ukhali cieza ca anthu.</verse>
				<verse number="5">Cieza cisagaka n'cidima, cidima cacimwana kukunda cieza.</verse>
				<verse number="6">Aoneka mamuna m'bodzi adatumwa na Mulungu, dzina yace ikhali Juwau.</verse>
				<verse number="7">Iye abwera ninga nyamaso, kuti acitire umboni cieza, toera na thangwi yace, anthu onsene atawire.</verse>
				<verse number="8">Juwau akhali cieza tayu, mbwenye abwera ninga nyamaso wa cieza,</verse>
				<verse number="9">cieza camaso cinamwinikira anthu onsene, cikhafika pa dziko.</verse>
				<verse number="10">Fala ikhali pa dziko, dziko yacitwa na Iyo, mbwenye dziko aicimwana kuidzindikira.</verse>
				<verse number="11">Yabwera n'dziko mwace, mbwenye andzace akhonda kuitambira.</verse>
				<verse number="12">Mbwenye kuna ale onsene adantambira, ale adatawira dzina yace, apaswa mphambvu za utongi kuti akhale ana a Mulungu.</verse>
				<verse number="13">Iwo hadabalwa ninga mabaliro a anthu onsene tayu, pontho hadabalwa na kufuna kwa nyama peno na kufuna kwa mamuna tayu, mbwenye abalwa na Mulungu.</verse>
				<verse number="14">Fala yacitika munthu mbikhala pakati pathu. Taona mbiri yace, mbiri ninga ya Mwana m'bodzi ekha adabuluka kuna Baba, wakudzala na kukoma ntima pontho na Undimo mwene.</verse>
				<verse number="15">Juwau ancitira umboni Yezu, mbakhakhuwa tenepa: “Uyu ndiye adalonga ine kuti: Ule anabwera n'nduli mwanga ndiye nkulu kupita ine, thangwi Iye akhalipo ine mbindidzati kubalwa.”</verse>
				<verse number="16">Thangwi tonsene tatambira mwakukwana kukoma ntima kwace kwa kwenda na kwenda.</verse>
				<verse number="17">Thangwi Mwambo taupaswa na Mozesi, mbwenye kukoma ntima na undimo mwene wabwera na Yezu Kirixtu.</verse>
				<verse number="18">Cipo nkhabe munthu adaona Mulungu, mbwenye Mwana wace m'bodzi ekha basi wa pantima pace, ndiye adatidziwisa Mulungu.</verse>
				<verse number="19">Uyu ndiwo umboni wa Juwau, pa n'dzidzi udatuma madjuda a ku Djerusalema, anyantsembe na malevita toera kum'bvundzisa kuti: “Iwe ndiwe ani?”</verse>
				<verse number="20">Juwau aapanga, pontho hadakhonda tayu. Alonga pakweca kuti: “Ine sine Kirixtu tayu!”</verse>
				<verse number="21">Na tenepo, iwo athimiza pontho na kum'bvundza kuti: “Iwe ndiwe ani mphapo? Ndiwe Eliya?” Iye alonga kuti: “Sine tayu.” “Ndiwe Mporofeta?” Iye atawira kuti: “Nkhabe.”</verse>
				<verse number="22">Pakumalisa iwo am'bvundza kuti: “Iwe ndiwe ani? Titawire toera tikhaapange ale adatituma. Usaona tani, longa wekha ene kuti iwe ndiwe ani?”</verse>
				<verse number="23">Juwau atawira na mafala a mporofeta Izaya kuti: “Ine ndine fala inakhuwa n'thando mbilonga kuti: ‘Sasanyirani njira ya Mbuya.’ ”</verse>
				<verse number="24">Afarisi anango akhadatumwa,</verse>
				<verse number="25">abvundza Juwau kuti: “Ngakhala iwe siwe Kirixtu, siwe Eliya pontho siwe Mporofeta, mphapo thangwi yanji usatambirisa batixmu?”</verse>
				<verse number="26">Juwau atawira kuti: “Ine ndisatambirisa batixmu na madzi, mbwenye pakati panu alipo m'bodzi anakhonda imwe dziwa.</verse>
				<verse number="27">Iye ndi ule anadza n'nduli mwanga, mbwenye ine sine munthu wakukwanira kuti ndinsudzule mithambo ya ntsapato zace.”</verse>
				<verse number="28">Pyonsene ipi pyacitika ku cisa ca Bhetanya, ntunda unango wa nyandza ya Djorodani, kukhatambirisa Juwau batixmu.</verse>
				<verse number="29">Mangwana mwace Juwau aona Yezu mbakhanfendedzera. Juwau alonga tenepa: “Lang'anani! Ndi Mwana Bira wa Mulungu anabulusa kudawa kwa dziko.</verse>
				<verse number="30">Uyu ndi ule akhalonga ine kuti n'nduli mwanga anabwera mamuna m'bodzi nkulu kupita ine, thangwi Iye akhalipo ine mbandidzati kubalwa.</verse>
				<verse number="31">Ine ene sikhan'dziwa tayu, mbwenye ndi thangwi eneyo ndabwera mbandikhatambirisa batixmu na madzi, toera Iye akwanise kupangizika kuna mbumba ya Izarayeli.”</verse>
				<verse number="32">Na tenepo, Juwau alonga umboni kuti: “Ine ndaona Nzimu Wakucena mbuchita kudzulu ninga nkhangaiwa mbum'phamira.</verse>
				<verse number="33">Ine sikhan'dziwa tayu, mbwenye Ule adandituma kuti nditambirise batixmu na madzi ndiye adandipanga tenepa: ‘Ule anaona iwe Nzimu Wakucena mbuchita mbum'phamira, unowu ndiye anatambirisa batixmu na Nzimu Wakucena.’</verse>
				<verse number="34">Penepo ine ndaona, pontho ndisacita umboni kuti uyu ndiyedi Mwana wa Mulungu.”</verse>
				<verse number="35">Mangwana mwace, Juwau akhakhala pontho penepo pabodzi na anyakupfundza ace awiri.</verse>
				<verse number="36">Pidaona iye Yezu mbakhapita, alonga kuti: “Lang'anani! Ndi Mwana Bira wa Mulungu.”</verse>
				<verse number="37">Anyakupfundza awiri a Juwau pidabva iwo mbalonga penepyo atowera Yezu.</verse>
				<verse number="38">Yezu pidazungunuka Iye mbaona anyakupfundza a Juwau mbakhantowera, aabvundza kuti: “Imwe musafunanji?” Iwo alonga kuti: “Rabhii” (Ndiko kubveka “Mpfundzisi,”) “mwafikira kupi?”</verse>
				<verse number="39">Yezu aatawira tenepa: “Bwerani muone.” Iwo aenda, pa n'dzidzi wacinai wa kumaulo mbaona padafikira Iye, mbakhala na Iye pabodzi ntsiku eneyo.</verse>
				<verse number="40">Andereya, m'bale wace Simau Pedhru, akhali m'bodzi wa awiri akhadabva pire pikhalonga Juwau, pontho ndi ale akhadatowerera Yezu.</verse>
				<verse number="41">Andereya, munthu wakutoma adaona iye ndi m'bale wace anacemerwa Simau, mbaapanga tenepa: “Tan'gumana Misiya” (uku ndiko kubveka Kirixtu.)</verse>
				<verse number="42">Andereya ankwata mbaenda na iye kuna Yezu. Yezu amulang'ana mbalonga tenepa: “Iwe ndiwe Simau, mwana wa Juwau. Unadza kacemerwa Kefasi” (uku ndiko kubveka Pedhru.)</verse>
				<verse number="43">Mangwana mwace Yezu anyerezera kwenda ku Galileya. Pidagumana Iye Filipi ampanga tenepa: “Nditowere.”</verse>
				<verse number="44">Filipi, na Andereya na Pedhru, akhali a ku nzinda wa ku Bhetisaidha.</verse>
				<verse number="45">Filipi agumana Natanyeli mbampanga kuti: “Tan'gumana ule adalembwa na Mozesi m'Bukhu ya Mwambo, pontho adalembwambo na maporofeta mbalonga kuti: Yezu wa ku Nazareti mwana wa Zuze.”</verse>
				<verse number="46">Natanyeli abvundza mbalonga tenepa: “Ku Nazareti? Kunabulukambo pinthu pyadidi kweneku?” Filipi ampanga kuti: “Bwera uone.”</verse>
				<verse number="47">Yezu pidaona iye Natanyeli mbakhanfendedzera dhuzi, alonga tenepa: “Onani, uyu ndiyedi mu Izarayeli, si wa uthambi tayu.”</verse>
				<verse number="48">Natanyeli abvundza tenepa: “Musandidziwira kupi?” Yezu antawira mbalonga kuti: “Ine ndakuona pa n'dzidzi ukhakhala iwe pantsi pa muti wa nsambvu, Filipi mbadzati kukucemera.”</verse>
				<verse number="49">Natanyeli atawira tenepa: “Mpfundzisi, Imwe ndimwe Mwana wa Mulungu, pontho Imwe ndimwe Mambo wa Izarayeli!”</verse>
				<verse number="50">Yezu alonga kuti: “Iwe watawira thangwi pidakupanga Ine kuti ndakuona pantsi pa muti wa nsambvu? Iwe unati uone pinthu pikulu kupita penepi!”</verse>
				<verse number="51">Na tenepo Iye athimiza na kulonga kuti: “Ndimo mwene, ndimo mwene Ine ndinakupangani tenepa: Imwe munati muone thambo mbifunguka, anju za Mulungu mbizikwira, mbizichita na pana Ine, Mwana wa Munthu.”</verse>
			</chapter>
			<chapter number="2">
				<verse number="1">Pakupita ntsiku ziwiri, yacitatu yace, kwacitwa phwandu ya banja ku nzinda wa Khanani ya ku Galileya. Akhalipombo penepo mai wace Yezu.</verse>
				<verse number="2">Yezu na anyakupfundza ace akhadacemerwambo ku phwandu eneyo.</verse>
				<verse number="3">Pakumala kwa vinyu, mai wace Yezu ampanga tenepa: “Iwo nkhabebve vinyu.”</verse>
				<verse number="4">Yezu atawira tenepa: “Nkaziwe, tinapyonji ife? N'dzidzi wanga udzati kukwana.”</verse>
				<verse number="5">Mai wace apanga anyabasa kuti: “Citani pyonsene pinakupangani Iye.”</verse>
				<verse number="6">Dhuzi na penepo pakhali na nkhali zitanthatu za myala. Nkhali zenezi ndizo zikhaphata basa na madjuda pa midzidzi ikhacita iwo ntsembe zawo za kuceneswa. Nkhali ibodzi ikhapita anyamagongwe makumasere peno anyamagongwe dzana na makumawiri a madzi.</verse>
				<verse number="7">Yezu apanga anyabasa kuti: “Dzadzani nkhali na madzi.” Iwo azidzadza mpaka pa mulomo.</verse>
				<verse number="8">Na tenepo, aapanga kuti: “Cincino, tungani pang'ono mwende kapasa n'tsogoleri wa phwandu.” Iwo apicita penepyo.</verse>
				<verse number="9">N'tsogoleri wa phwandu aalawira madzi adasanduzwa kudza vinyu, mbakhonda kuidziwa yabuluka kupi, mbwenye anyabasa akhadaikha madzi akhapidziwa. Na tenepo, acemera mwali wa mamuna,</verse>
				<verse number="10">mbampanga kuti: “Anthu onsene asapasa pakutoma vinyu yakudzipa, anyakucemerwa angamala kumwa mbakwana nayo, asadza kaapasa vinyu yakukhonda dzipa. Mbwenye iwe wakoya vinyu yakudzipa mpaka n'dzidzi wa kumalisira.”</verse>
				<verse number="11">Cidzindikiro ceneci ca cirengo ca ku Khanani ya ku Galileya, ndi cirengo cakutoma cidacita Yezu. Tenepa apangisa mbiri yace, anyakupfundza ace mbantawira.</verse>
				<verse number="12">Buluka penepo, Yezu aterera kwenda Kafaranaumi pabodzi na mai wace, na abale ace, na anyakupfundza ace. Kweneko akhala ntsiku pang'ono.</verse>
				<verse number="13">Dhuzi na kufika n'dzidzi wa phwandu ya Paxkwa ya madjuda, Yezu aenda ku Djerusalema.</verse>
				<verse number="14">Pa thando ya Nyumba ya Mulungu, aona anango mbakhagulisa ng'ombe, mabira na nkhangaiwa, anango mbakhakhala nawa-nawa pantsi dhuzi na mameza, mbakhacinja kobiri.</verse>
				<verse number="15">Na tenepo, Iye acita n'chamu wa nkhambala, mbathamangisa onsene mu Nyumba ya Mulungu, na mabira na ng'ombe zene. Awaza kobiri za ndzaya-ndzaya za ale akhacinja, mbabhoma meza zawo.</verse>
				<verse number="16">Kuli ale akhagulisa nkhangaiwa aapanga tenepa: “Bulusani pano pinthu ipi! Lekani kucita nsika Nyumba ya Baba wanga!”</verse>
				<verse number="17">Anyakupfundza ace akumbuka pikhadalembwa m'Bukhu ya Mulungu kuti: “Kufuna kukulu kunacita ine Nyumba yanu, kunandipisa ninga moto.”</verse>
				<verse number="18">Na tenepo, madjuda am'bvundza kuti: “Ndi cidzindikiro canji ca cirengo cinafuna kutipangisa iwe, toera ucite pinthu penepi?”</verse>
				<verse number="19">Yezu aatawira tenepa: “Fudzani Nyumba ya Mulungu iyi, Ine ndinaimanga pa ntsiku zitatu.”</verse>
				<verse number="20">Madjuda atawira tenepa: “Nyumba iyi ya Mulungu yamala pyaka makumanai na pitanthatu mbikhamangwa. Iwe usalonga unaimanga pa ntsiku zitatu?”</verse>
				<verse number="21">Mbwenye Nyumba ya Mulungu ikhalonga Yezu, akhali manungo ace.</verse>
				<verse number="22">Mudadza kalamuka Iye pa kufa, anyakupfundza ace akumbuka pikhalonga Iye. Na tenepo, atawira pidalembwa m'Bukhu ya Mulungu pontho na fala ikhadalonga Yezu.</verse>
				<verse number="23">Mukhakhala Iye ku Djerusalema pa phwandu ya Paxkwa, azinji mukhaona iwo pidzindikiro pya pirengo pikhacita Iye, atawira dzina yace.</verse>
				<verse number="24">Mbwenye Yezu akhaanyindira tayu, thangwi akhaadziwa onsene.</verse>
				<verse number="25">Pikhafunika tayu kuti munthu alonge umboni wa munthu unango, thangwi akhapidziwa mwadidi mwene pikhali muntima mwa munthu.</verse>
			</chapter>
			<chapter number="3">
				<verse number="1">Akhalipo nfarisi m'bodzi akhacemerwa Nikodhemu, n'tsogoleri wa madjuda.</verse>
				<verse number="2">Iye abwera kuna Yezu na masiku, mbalonga kuti: “Rabhii, ife tisadziwa kuti Imwe ndimwe Mpfundzisi adabuluka kuna Mulungu. Thangwi nkhabe m'bodzi anakwanisa kucita pidzindikiro pya pirengo pinacita Imwe, Mulungu angakhonda kukhala na iye.”</verse>
				<verse number="3">Yezu antawira tenepa: “Ndimo mwene, ndimo mwene ndisakupanga kuti: Nkhabe m'bodzi anakwanisa kuona Umambo wa Mulungu, angakhonda kubalwa kapsa. ”</verse>
				<verse number="4">Nikodhemu abvundza kuti: “Munthu anabalwa tani, Iye mbali nkhalamba? Kodi anapita pontho m'mimba mwa mai wace mbabalwa kacikawiri?”</verse>
				<verse number="5">Yezu atawira tenepa: “Ndimo mwene, ndimo mwene ndisakupanga kuti: Nkhabe m'bodzi anakwanisa kupita mu Umambo wa Mulungu, angakhonda kubaliwa m'madzi pontho na mu Nzimu Wakucena.</verse>
				<verse number="6">Anabalwa mu nyama ndi wa nyama, anabalwa mu Nzimu ndi wa nzimu.</verse>
				<verse number="7">Leka kudzumatirwa na pidalonga Ine kuti: Pisafunika kuti imwe mubalwe kapsa.</verse>
				<verse number="8">Mphepo isaenda kunafuna iyo. Iwe usaibva, mbwenye nkhabe kuidziwa iri kubuluka kupi peno iri kwenda kupi. Tenepa pisacitikambo na onsene anabalwa mu Nzimu.”</verse>
				<verse number="9">Nikodhemu abvundza tenepa: “Pinacitika tani penepi?”</verse>
				<verse number="10">Yezu ampanga tenepa: “Iwe ndiwe mpfundzisi wa Izarayeli, nkhabe kupidziwa pinthu penepi?</verse>
				<verse number="11">Ndimo mwene, ndimo mwene ndinakupanga kuti ife tisalonga pire pinadziwa ife pontho mbaticita umboni wa pire pidaona ife, mbwenye imwe nkhabe kutawira umboni wathu.</verse>
				<verse number="12">Ine ndakupangani pire pya pantsi pano, imwe mwakhonda kupitawira. Munadza katawira tani ndingakupangani pya kudzulu?</verse>
				<verse number="13">Nkhabe m'bodzi adakwira kudzulu, mbwenye ule basi adabwera buluka kudzulu, Ine Mwana wa Munthu.</verse>
				<verse number="14">Sawa-sawa ninga Mozesi alamusa nyoka n'thando, tenepa pisafunikambo kuti Ine Mwana wa Munthu ndilamuswembo,</verse>
				<verse number="15">toera onsene ale anantawira akhale na upulumuki wakukhonda kumala.</verse>
				<verse number="16">“Thangwi Mulungu afuna dziko, mbafikira kupereka Mwana wace m'bodzi basi, toera ale onsene anantawira aleke kufa, mbwenye akhale na upulumuki wakukhonda kumala.</verse>
				<verse number="17">Thangwi Mulungu atuma Mwana wace pa dziko, si kuti adze katonga miseru ya dziko tayu, mbwenye toera dziko ipulumuswe na Iye.</verse>
				<verse number="18">Ule anantawira nkhabe kutongwa, mbwenye ule anakhonda kuntawira amala kutongwa kale, na thangwi yakukhonda kutawira kwace dzina ya Mwana m'bodzi basi wa Mulungu.</verse>
				<verse number="19">Kutongwa kwace ndi uku: Cieza cabwera pa dziko, mbwenye anthu afuna cidima mbakhonda cieza, thangwi mabasa awo akhali a kuipa.</verse>
				<verse number="20">Ule anacita pyakuipa asazonda cieza, pontho nkhabe fendedza pa cieza, gopa mabasa ace anaonekera pakweca.</verse>
				<verse number="21">Mbwenye ule anacita pya ndimo mwene asabwera pa cieza, toera mabasa ace aoneke pakweca kuti asacitwa na mphambvu za Mulungu.”</verse>
				<verse number="22">Buluka penepo, Yezu aenda na anyakupfundza ace ku dziko ya Djudeya. Kweneko akhala na iwo pabodzi, mbakhatambirisa anthu batixmu.</verse>
				<verse number="23">Juwau akhatambirisambo batixmu ku Enomi, dhuzi na ku Salimi, thangwi kweneku kukhali na madzi mazinji, pontho mbumba ikhabwera penepo toera kutambira batixmu.</verse>
				<verse number="24">(Penepi pyacitika Juwau mbadzati kupita n'kaidi.)</verse>
				<verse number="25">Na tenepo, yasoseka mphoka pakati pa anyakupfundza a Juwau na n'djuda m'bodzi, na thangwi ya kuceneswa kwa madjuda.</verse>
				<verse number="26">Iwo aenda kuna Juwau mbampanga kuti: “Mpfundzisi, mamuna ule akhakhala na imwe ntunda unango wa nyandza ya Djorodani, ule adaticitira imwe umboni, ali kutambirisa batixmu pontho anthu onsene ali kwenda kuna Iye!”</verse>
				<verse number="27">Juwau atawira tenepa: “Munthu anatambira pire basi pidapaswa iye kudzulu.</verse>
				<verse number="28">Imwe ene ndimwe anyamaso a pire pidalonga ine kuti: Ine sine Kirixtu tayu, mbwenye ndine ule adatumwa patsogolo pace.</verse>
				<verse number="29">Mwanaciro mwali wankazi, ndi mwali wa mamuna. Xamwali wa mwali wa mamuna anam'phedza pontho mbam'bvesera, asakomerwa pikulu kakamwe angabva fala ya mwali wa mamuna. Uku ndi kutsandzaya kwanga kunadzadziswa cincino.</verse>
				<verse number="30">Pisafunika kuti Iye akuzwe, ine ndicepeswe.</verse>
				<verse number="31">“Ule adabuluka kudzulu ali padzulu pa onsene. Ule wa pantsi pano ndi wa pantsi pano, pontho asalonga pire pya pantsi pano. Ule adabuluka kudzulu ali padzulu pa onsene.</verse>
				<verse number="32">Iye asacita umboni wa pire pidaona iye na pidabva iye, mbwenye nkhabe munthu anautawira umboni wace.</verse>
				<verse number="33">Ule anautawira umboni unowu, asasimbisa kuti Mulungu ndi wamaso.</verse>
				<verse number="34">Thangwi ule adatumwa na Mulungu asalonga Mafala a Mulungu, thangwi Mulungu asampasa Nzimu wace wa kusoweka n'dida.</verse>
				<verse number="35">Baba asafuna Mwana wace mbampasa pyonsene m'manja mwace.</verse>
				<verse number="36">Ule anatawira Mwana, ana upulumuki wakukhonda kumala. Mphapo ule anakhonda Mwana, nkhabe kudza kauona upulumuki, mbwenye kuipirwa kwa Mulungu kunakhala na iye.”</verse>
			</chapter>
			<chapter number="4">
				<verse number="1">Afarisi abva mbapilongwa kuti Yezu. akhapfundzisa, mbakhatambirisa batixmu anyakupfundza azinji kupita Juwau.</verse>
				<verse number="2">(Mphapo Yezu hakhatambirisa batixmu tayu, mbwenye akhatambirisa ndi anyakupfundza ace.)</verse>
				<verse number="3">Mudabva Yezu penepyo, abuluka ku Djudeya mbabwerera pontho kwenda ku Galileya.</verse>
				<verse number="4">Pikhafunika kuti Iye apite na kudziko ya Samariya.</verse>
				<verse number="5">Na tenepo, afika ku nzinda ubodzi wa ku Samariya unacemerwa Sikari, dhuzi na zunde ikhadapaswa Zuze na baba wace Djakobo.</verse>
				<verse number="6">Penepo pakhali na ncera wa Djakobo. Yezu na kuneta na ulendo, akhala pantsi dhuzi na ncera. Penepi pyacitika na masikati, pa n'dzidzi khumi na uwiri.</verse>
				<verse number="7">Na tenepo, pabwera nkazi m'bodzi wa ku Samariya kudza katunga madzi. Yezu ampanga kuti: “Ndipasembo madzi pang'ono.”</verse>
				<verse number="8">Thangwi anyakupfundza ace akhadaenda ku nzinda kagula pyakudya.</verse>
				<verse number="9">Nkazi wa ku Samariya am'bvundza tenepa: “Pinacitika tani penepi, imwe ninga n'djuda musaphemba ine nkazi wa ku Samariya madzi a kumwa?” (Thangwi madjuda na a Samariya nkhabe kubverana.)</verse>
				<verse number="10">Yezu antawira mbampanga tenepa: “Mbudadziwa muwoni wa Mulungu, pontho ndi ani anakuphemba madzi, mbudam'phemba ndiwe, Iye mbadakupasa madzi a upulumuki.”</verse>
				<verse number="11">Nkazi atawira kuti: “Imwe Mbuya nkhabe n'thepu, pontho ncera wazika. Ndi kupi kunafuna imwe kwanisa madzi a upulumuki?</verse>
				<verse number="12">Kodi imwe Mbuya ndimwe nkulu kupita baba wathu Djakobo, adatipasa ncera uyu, ukhamwa Iye ene pabodzi na ana ace, pontho na pifuyo pyace?”</verse>
				<verse number="13">Yezu antawira tenepa: “Anamwa madzi awa anakhala pontho na nyota.</verse>
				<verse number="14">Mbwenye anamwa madzi anafuna kumpasa Ine, nkhabebve kudza kakhala pontho na nyota. Thangwi madzi anafuna kumpasa Ine, anacitika muna iye mphuno ya madzi anabuluka upulumuki wakukhonda kumala.”</verse>
				<verse number="15">Nkazi alonga kuti: “Mbuya ndipaseni madzi enewa, toera ndikhonde khala pontho na nyota, peno ndikhonde bwera pontho kudza katunga madzi.”</verse>
				<verse number="16">Yezu ampanga tenepa: “Ndoko, kacemere mamuna wako ubwere na iye.”</verse>
				<verse number="17">Nkazi atawira kuti: “Sinamamuna tayu.” Yezu ampanga nkazi kuti: “Iwe walonga pyadidi kuti nkhabe mamuna.</verse>
				<verse number="18">Thangwi iwe ukhali na iwo kale axanu. Pontho ana iwe cincino si mamunako tayu. Pidalonga iwe ndimo mwene.”</verse>
				<verse number="19">Nkazi alonga kuti: “Mbuya, ndisaona kuti ndimwe mporofeta.</verse>
				<verse number="20">Ambuya athu akhaphembera pa phiri iyi, imwe madjuda musalonga kuti mbuto inaphemberwa ndi ku Djerusalema basi.”</verse>
				<verse number="21">Yezu alonga kuti: “Nditawire, nkaziwe. N'dzidzi uli dhuzi, wa kuti imwe nkhabe kudza kamulambirabve Baba pa phiri ino, peno ku Djerusalema.</verse>
				<verse number="22">Imwe a ku Samariya musalambira cinakhonda kudziwa imwe. Ife tisalambira cinadziwa ife, thangwi kupulumuswa kwabuluka kuna madjuda.</verse>
				<verse number="23">Mbwenye uli kufika n'dzidzi, pontho wafika n'dzidzi wa kuti anyakumulambiradi Baba, anamulambira mu Nzimu na mu undimo mwene. Thangwi mbanewa anyakulambira anasaka Baba.</verse>
				<verse number="24">Mulungu ndi Nzimu, apo pisafunika kuti anamulambira, amulambire mu Nzimu na mu undimo mwene.”</verse>
				<verse number="25">Nkazi alonga kuti: “Ine ndisadziwa kuti Misiya (anacemerwa Kirixtu) anabwera. Iye angabwera, anatipanga pyonsene.”</verse>
				<verse number="26">Na tenepo Yezu ampanga kuti: “Ine analonga na iwe, ndine pano!”</verse>
				<verse number="27">Pa n'dzidzi unoule, anyakupfundza a Yezu abwerera mbadzumatirwa pikulu kakamwe na kugumana Yezu mbakhalonga na nkazi. Mbwenye nkhabe m'bodzi wawo adabvundzisa kuti: “Usafunanji?” Peno, bvundza Yezu kuti: “Thangwi yanji usaceza na iye?”</verse>
				<verse number="28">Na tenepo, nkazi asiya nkhali yace, mbabwerera kwenda ku nzinda, mbalonga kuna mbumba kuti:</verse>
				<verse number="29">“Bwerani mudze kaone mamuna adandipanga pyonsene pikhacita ine. Kodi unowu, siye tayu Kirixtu?”</verse>
				<verse number="30">Na tenepo, anthu abuluka ku nzinda mbaenda kukakhala Yezu.</verse>
				<verse number="31">Pa n'dzidzi unowu, anyakupfundza ace akhankakamiza mbam'phemba kuti: “Mpfundzisi, dyaani pang'ono.”</verse>
				<verse number="32">Mbwenye Iye aatawira kuti: “Ndinaco cakudya, cinakhonda dziwa imwe.”</verse>
				<verse number="33">Na tenepo, anyakupfundza ace akhabvundzana m'bodzi na m'bodzi kuti: “Kodi alipo adan'dzesera cakudya?”</verse>
				<verse number="34">Yezu alonga kuti: “Cakudya canga nkhucita kufuna kwa ule adandituma, na kumalisa basa yace.</verse>
				<verse number="35">Imwe nkhabe longa kuti: ‘Pakupita myezi minai anthu anabvuna?’ Lang'anani, Ine ndisakupangani kuti: Fungulani maso mulang'ane m'maminda! Pyakudya pyamala tokota, pisafuna bvuniwa.</verse>
				<verse number="36">Ule anabvuna asatambireratu muwoni wace, pontho asabvuna misapu toera aone upulumuki wakukhonda kumala. Na tenepo, anabzala na anabvuna, onsene asatsandzaya pabodzi pene.</verse>
				<verse number="37">Na tenepo, ndimo mwene nsangani unalonga kuti: ‘M'bodzi asabzala, unango asabvuna.’</verse>
				<verse number="38">Ine ndakutumani toera mubvune pire pidakhonda imwe kulima. Anango aphata basa yakuwanga, mbwenye imwe ndimwe mudadza katambira misapu ya basa yawo.”</verse>
				<verse number="39">Azinji a ku nzinda wa Samariya atawira Yezu na thangwi ya umboni ukhalonga nkazi kuti: “Iye andipanga pyonsene pikhadacita ine.”</verse>
				<verse number="40">Na tenepo, anthu a ku Samariya pidafendedzera iwo Yezu, akham'phemba kuti akhale na iwo. Penepo Yezu akhala na iwo ntsiku ziwiri.</verse>
				<verse number="41">Pontho, na thangwi ya fala yace, azinji anango antawira.</verse>
				<verse number="42">Iwo ampanga nkazi kuti: “Cincino tatawira, si thangwi pidalonga iwe basi tayu, mbwenye thangwi ife tabva tekha ene pontho tisadziwa kuti uyu ndiyedi Mpulumusi wa dziko.”</verse>
				<verse number="43">Pakupita ntsiku ziwiri, Iye abuluka penepo mbaenda ku Galileya.</verse>
				<verse number="44">(Iye ene Yezu akhadalonga kale kuti nkhabe Mporofeta anasimbwa ku dziko kwace.)</verse>
				<verse number="45">Pidafika Yezu ku Galileya, anthu ku Galileya antambira mwadidi. Iwo akhadaona pyonsene pikhadacita Iye ku Djerusalema, pa n'dzidzi wa phwandu ya Paxkwa, thangwi iwo akhalipombo kweneko.</verse>
				<verse number="46">Yezu aenda pontho ku nzinda wa Khanani ya ku Galileya, kule kukhadaphinduza Iye madzi kudza vinyu. Pontho akhalipo nyabasa m'bodzi wa nkulu wa mambo, akhakhala na mwana wace akhabva kupha ku kafaranaumi.</verse>
				<verse number="47">Mukhadabva iye kuti Yezu akhadafika ku Galileya bulukira ku Djudeya, ansaka mbam'phemba kuti aende na iye kawangisa mwana wace akhafuna kufa.</verse>
				<verse number="48">Yezu ampanga kuti: “Imwe mungakhonda kuona pidzindikiro na pirengo, nkhabe kudza katawira.”</verse>
				<verse number="49">Nyabasa wa nkulu wa mambo alonga tenepa: “Mbuya, bwerani mwana wanga mbadzati kufa!”</verse>
				<verse number="50">Yezu antawira kuti: “Ndoko pyako. Mwana wako ali m'maso.” Mamuna akhulupira mafala adalonga Yezu, mbaenda.</verse>
				<verse number="51">Mukhaenda iye na njira, anyabasa ace akhadza kuna iye na mphangwa za kulonga kuti mwana wace ali m'maso.</verse>
				<verse number="52">Mudabvundzisa iye kuti ndi n'dzidzi wanji udacita mbwenye mwana, iwo ampanga tenepa: “Acita mbwenye dzulo pa n'dzidzi ubodzi wa kumaulo.”</verse>
				<verse number="53">Na tenepo, baba wace mwana anyerezera kuti ndiwo n'dzidzi ukhadalonga Yezu kuti: “Mwana wako ali m'maso.” Penepo, iye na mudzi wace onsene atawira Yezu.</verse>
				<verse number="54">Ici ndico cidzindikiro caciwiri ca cirengo cidacita Yezu. Acicita pidabuluka Iye ku Djudeya kwenda ku Galileya.</verse>
			</chapter>
			<chapter number="5">
				<verse number="1">Buluka penepo, Yezu aenda ku Djerusalema ku phwandu ya madjuda.</verse>
				<verse number="2">Ku Djerusalema, dhuzi na Nsuwo wa Mabira, kuna thawala ibodzi inacemerwa nciebhereu, Bhetsaidha. N'khundu mwace mukhali na makumbi maxanu.</verse>
				<verse number="3">Mwenemu mukhakhala atenda azinji: maboli-boli, anyakulamala, anyampfutete,</verse>
				<verse number="4">[mbakhadikhira kutekenyeka kwa madzi. Midzidzi inango, anju m'bodzi wa Mbuya akhachita n'thawala mbakhabvundula madzi. Munthu wakutoma anagwera, pakumala kubvundulwa madzi na anju, akhawangiswa nthenda yace ipi na ipi. ]</verse>
				<verse number="5">Penepo pakhali na mamuna m'bodzi akhali na pyaka makumatatu na pisere mbali na utenda.</verse>
				<verse number="6">Yezu mudamuona iye mbakhagona, pontho na kun'dziwa kuti iye ali na utenda unowu pyaka pizinji, am'bvundza kuti: “Iwe usafuna uwange?”</verse>
				<verse number="7">Nyampfutete antawira kuti: “Mbuya, nkhabe munthu wa kundiphedza kugwera n'thawala madzi angabvundulwa. N'dzidzi unaenda ine kagwera, asatoma ndi unango ine mbindisati kufika.”</verse>
				<verse number="8">Na tenepo Yezu ampanga kuti: “Lamuka, kwata khangala yako uyende.”</verse>
				<verse number="9">Na mwansanga mamuna awanga, akwata khangala yace mbatoma kufamba. Penepi pyacitika ntsiku ya Sabudu.</verse>
				<verse number="10">Na thangwi eneyo, madjuda alonga kuna mamuna akhadawangiswa kuti: “Lero ndi Sabudu, nkhabe tawiriswa kuti ukwate khangala.”</verse>
				<verse number="11">Mbwenye iye aatawira tenepa: “Mamuna adandiwangisa andipanga kuti: ‘Kwata khangala yako uyende.’ ”</verse>
				<verse number="12">Na tenepo, iwo am'bvundza kuti: “Mbani mamuna unowu adakupanga kwata khangala yako uyende?”</verse>
				<verse number="13">Mbwenye iye hakhandziwabve mbani adamuwangisa tayu, thangwi Yezu akhadabuluka mbakhonda kuoniwa pakati pa mwinji wa anthu akhali penepo.</verse>
				<verse number="14">Buluka penepo, Yezu adza kan'gumana ali mu Nyumba ya Mulungu mbampanga kuti: “Lang'ana, iwe wawanga. Leka kudawa pontho, toera uleke kucitikirwa na pinango pyakupiringana penepi.”</verse>
				<verse number="15">Mamuna aenda mbapanga madjuda, kuti ndi Yezu adamuwangisa.</verse>
				<verse number="16">Na thangwi eneyo, madjuda atoma kuzonda Yezu, thangwi Iye akhacita penepi ntsiku ya Sabudu.</verse>
				<verse number="17">Mbwenye Yezu aapanga tenepa: “Baba wanga na lero ali ciriri na kuphata basa, na Inembo na lero ndiri ciriri na kuphata basa.”</verse>
				<verse number="18">Na thangwi eneyo, madjuda akhatekereratu kakamwe kusaka kumupha. Si thangwi ya kupwaza Sabudu basi tayu, mbwenye pontho akhalonga kuti Mulungu ndi Baba wace, mbacitika sawa-sawa na Mulungu.</verse>
				<verse number="19">Mbwenye Yezu aatawira tenepa: “Ndimo mwene, ndimo mwene ndisakupangani kuti Mwana nkhabe kwanisa kucita cinthu ekha ene. Anacita pire basi pinaona Iye Baba wace mbacita. Thangwi pinacita Baba, Mwana asapicitambo.</verse>
				<verse number="20">Thangwi Baba asafuna Mwana wace, mbampangisa pyonsene pinacita Iye. Pontho anati ampangize mabasa makulu kupiringana awa, toera imwe mudzumatirwe.</verse>
				<verse number="21">Thangwi sawa-sawa ninga Baba asalamusa anyakufa mbaapasa upulumuki, Mwana anapasambo upulumuki, ule anafuna Iye.</verse>
				<verse number="22">Pontho, Baba nkhabe tonga munthu, mbwenye mphambvu zonsene za utongi azipasa Mwana wace.</verse>
				<verse number="23">Penepyo toera kuti onsene alemedze Mwana ninga munalemedza iwo Baba. Ule anakhonda kulemedza Mwana, asakhondambo kulemedza Baba adatuma Mwana.</verse>
				<verse number="24">“Ndimo mwene, ndimo mwene ndisakupangani kuti: Ule anabva fala yanga mbatawira kuna ule adandituma, ana upulumuki wakukhonda kumala, pontho nkhabe kudza kakoneswa, mbwenye abuluka pa kufa kwenda pa upulumuki.</verse>
				<verse number="25">Ndimo mwene, ndimo mwene ndisakupangani kuti n'dzidzi uli kufika, iwo wafika kale, wa kuti anyakufa anadza kabva fala ya Mwana wa Mulungu. Ale anaibva, anapulumuka.</verse>
				<verse number="26">Thangwi ninga Baba ana upulumuki muna Iye ene, apasambo Mwana kuti akhale na upulumuki muna iyembo.</verse>
				<verse number="27">Pontho ampasa mphambvu za kutonga thangwi Iye ndi Mwana wa Munthu.</verse>
				<verse number="28">“Lekani dzumatirwa na penepi, thangwi n'dzidzi uli kufika, wa kuti onsene ali n'zinthumbi anati aibve fala yace,</verse>
				<verse number="29">mbabuluka. Ale adacita udidi analamuka pa kufa toera akhale m'maso. Ale adacita pyakuipa analamuka pa kufa toera aoneswe nyatwa.</verse>
				<verse number="30">Ndekha ene nkhabe cinafuna kwanisa ine kucita. Ine ndisatonga ninga pidabva ine basi, pontho kutonga kwanga ndi kwakulungama, thangwi nkhabe saka cita kufuna kwanga tayu, mbwenye kwa ule adandituma.”</verse>
				<verse number="31">“Ndingapicitira umboni ndekha, umboni wanga ndi wa pezi.</verse>
				<verse number="32">Alipo unango anandicitira umboni, pontho ndisadziwa kuti umboni unandicitira iye ndi wa ndimo mwene.</verse>
				<verse number="33">“Imwe mwatuma atumwi kuna Juwau. , pontho iye acita umboni wa ndimo mwene.</verse>
				<verse number="34">Si kuti ndisafuna umboni wa munthu tayu, mbwenye ndisalonga penepi toera imwe mupulumuke.</verse>
				<verse number="35">Juwau akhali nyale ibodzi ikhagaka mbikhamwinikira. Imwe mwafuna kutsandzaya pikulu na cieza cace pa n'dzidzi ung'ono.</verse>
				<verse number="36">“Mbwenye Ine ndina umboni ukulu kupita wa Juwau. Thangwi mabasa anacita Ine, adandipasa Baba kuti ndiamalise, iwo asacita umboni kuti Baba andituma.</verse>
				<verse number="37">Baba adandituma, Iye ene acita umboni na thangwi yanga. Imwe cipo mwabva fala yace, pontho nkhabe kun'dziwa akhala tani.</verse>
				<verse number="38">Pontho fala yace nkhabe khala muna imwe, thangwi imwe nkhabe kuntawira ule adatuma Iye.</verse>
				<verse number="39">Imwe musaipfundza mwadidi mwene Bukhu ya Mulungu, thangwi musanyerezera kuti n'kati mwayo, munagumanamo upulumuki wakukhonda kumala. Apo ndiyo Bukhu eneyo inacita umboni na thangwi yanga.</verse>
				<verse number="40">Mbwenye imwe nkhabe funa bwera kuna Ine toera mukhale na upulumuki.</verse>
				<verse number="41">“Ine nkhabe saka mbiri ya anthu,</verse>
				<verse number="42">mbwenye Ine ndisakudziwani. Ndisadziwa kuti imwe nkhabe funa Mulungu.</verse>
				<verse number="43">Ine ndabwera na dzina ya Baba, imwe mwakhonda kunditambira, mbwenye angabwera unango na dzina yace ekha, munantambira.</verse>
				<verse number="44">Munakwanisa tani kutawira, ngakhala imwe musapasana mbiri mwekha ene, mbwenye mbamukhonda kusaka mbiri inabuluka kuna Mulungu m'bodzi ekha?</verse>
				<verse number="45">“Lekani kunyerezera kuti ndinakupumphani pamaso pa Baba. Anafuna kukupumphani ndi Mozesi, ule ananyindira imwe.</verse>
				<verse number="46">Thangwi imwe mbamudatawira Mozesi, mbamudatawirambo Ine, thangwi iye alemba na thangwi yanga.</verse>
				<verse number="47">Mbwenye ngakhala imwe mwakhonda pidalemba iye, munatawira tani mafala anga?”</verse>
			</chapter>
			<chapter number="6">
				<verse number="1">Buluka penepo, Yezu aenda kuntunda unango wa nyandza ya Galileya, inadziwika pontho na dzina ya Tibheriyadhi.</verse>
				<verse number="2">Mwinji ukulu wa anthu ukhantowera, thangwi akhadaona pidzindikiro pya pirengo pikhacita Iye kuna atenda.</verse>
				<verse number="3">Na tenepo, Yezu akwira pa phiri, mbakhala pantsi pabodzi na anyakupfundza ace.</verse>
				<verse number="4">Phwandu ya Paxkwa ya madjuda ikhali dhuzi.</verse>
				<verse number="5">Yezu pidalang'ana Iye mbaona mwinji wa anthu mbukhanfendedzera, Iye alonga kuna Filipi kuti: “Ndi kupi kunafuna ife gula mikate kuti anthu awa adye?”</verse>
				<verse number="6">Iye acita m'bvundzo uyu kuna Filipi toera kumulesera, thangwi iye Yezu akhapidziwa kale pikhafuna iye kucita.</verse>
				<verse number="7">Filipi antawira kuti: “Na ntengo wa madzana mawiri a kobiri ya parata, mbatigula mikate toera munthu m'bodzi na m'bodzi atambire phindi yace, mbapidakwana tayu.”</verse>
				<verse number="8">Nyakupfundza wace unango anacemerwa Andereya, m'bale wace Simau Pedhru, atawirambo mbalonga kuti:</verse>
				<verse number="9">“Pano alipo m'phale m'bodzi ana mikate mixanu na nyama ziwiri za m'madzi. Mbwenye pinakwananji penepi kuna anthu onsene?”</verse>
				<verse number="10">Yezu alonga kuti: “Akhazikeni anthu pantsi.” Anthu onsene akhala pantsi, thangwi pakhali na cimbanjiri cizinji. Penepo pakhali na amuna akuthamangira pikwi pixanu (5.000).</verse>
				<verse number="11">Na tenepo, Yezu akwata mikate mbapereka takhuta kuna Mulungu, mbaigawira anthu ninga mukhafunira iwo. Iye acitambo penepyo sawa-sawa na nyama za m'madzi.</verse>
				<verse number="12">Onsene pidamala iwo kudya mbakhuta, Yezu apanga anyakupfundza ace kuti: “Gumanyani mapindi adasala. Lekani kutaya cinthu.”</verse>
				<verse number="13">Na tenepo, iwo agumanya mapindi akhadasala a mikate mixanu ikhadadya iwo, mbadzaza na iwo pitundu khumi na piwiri.</verse>
				<verse number="14">Pakumala kuona cidzindikiro ca cirengo cidacita Yezu, mbumba yatoma kulonga tenepa: “Ndimo mwenedi, uyu ndiye Mporofeta akhadikhirwa pa dziko.”</verse>
				<verse number="15">Yezu na kupidziwa kuti iwo akhafuna kudza kankwata na mphambvu kuti amuikhe ninga Mambo, apotoka pyace ekha ene mbaenda pontho ku phiri.</verse>
				<verse number="16">Pidadoka dzuwa, anyakupfundza ace achitira mbaenda ku nyandza.</verse>
				<verse number="17">Apakira m'bote mbawambuka kwenda ku Kafaranaumi. Kunja kukhadaswipa, Yezu akhasati kwenda kagumana na iwo.</verse>
				<verse number="18">Na tenepo, yaoneka mphepo ikulu kakamwe mbikhacita mabimbi.</verse>
				<verse number="19">Pakumala kucapa n'nyandza nsindzo wa kukwana makilometuru maxanu peno matanthatu. , aona Yezu mbakhafamba padzulu pa madzi, onsene mbagopa.</verse>
				<verse number="20">Mbwenye Iye aapanga tenepa: “Ndine pano! Lekani kugopa!”</verse>
				<verse number="21">Na tenepo, iwo antambira mwadidi m'bote, na mwansanga mbafika pa gombe ikhaenda iwo.</verse>
				<verse number="22">Mangwana mwace, mwinji wa anthu ukhadasala ku ntunda unango wa nyandza, waona kuti penepo pakhali na bote ibodzi basi. Pontho Yezu hadapakira bote pabodzi na anyakupfundza ace tayu, mbwenye anyakupfundza ace akhadaenda okha ene.</verse>
				<verse number="23">Na tenepo, mabote anango adabuluka ku nzinda wa Tibheriyadhi afika mbatsama dhuzi na pale pakhadadya mbumba mikate ire ikhadaphembererwa na Mbuya.</verse>
				<verse number="24">Mbumba pidadziwa iyo kuti nkhabepo penepo Yezu peno anyakupfundza ace, yapakira m'mabote mbiyenda na saka Yezu ku Kafaranaumi.</verse>
				<verse number="25">Anthu pidan'gumana iwo Yezu kuntunda unango wa nyandza, am'bvundza tenepa: “Mpfundzisi, mwafika lini pano?”</verse>
				<verse number="26">Yezu atawira kuti: “Ndimo mwene, ndimo mwene kuti imwe musandisaka, si thangwi ya kuona pidzindikiro pya pirengo tayu, mbwenye ndi thangwi mwadya mikate mbamukhuta.</verse>
				<verse number="27">Lekani kuphatira basa na thangwi ya cakudya cinamala, mbwenye phatirani cakudya cinakhonda kumala cinakhala na upulumuki wa kwenda na kwenda unafuna kukupasani Ine, Mwana wa Munthu. Thangwi Mulungu Baba amuikha cidhindo cakuntawirira.”</verse>
				<verse number="28">Na tenepo, iwo am'bvundza kuti: “Ticitenji toera tiphate mabasa anafuna Mulungu?”</verse>
				<verse number="29">Iye atawira kuti: “Basa ya Mulungu ndi ixi: Kutawira kuna ule adatuma Iye.”</verse>
				<verse number="30">Na tenepo iwo am'bvundza kuti: “Ndi cidzindikiro canji ca cirengo cinafuna kutipangisa iwe, toera ticione pontho tikutawire? Ndi ninji pinafuna cita iwe?</verse>
				<verse number="31">Ambuya athu adya manaa n'thando ninga mudalemberwa ipyo kuti: ‘Iye aadyesa nkate wa kudzulu.’ ”</verse>
				<verse number="32">Yezu aapanga kuti: “Ndimo mwene, ndimo mwene ndisakupangani kuti: Mozesi siye adaapasa nkate udabuluka kudzulu tayu, mbwenye ndi Baba wanga anakupasani nkatedi wa kudzulu.</verse>
				<verse number="33">Thangwi nkate wa Mulungu ndi ule udachita buluka kudzulu mbupasa upulumuki dziko.”</verse>
				<verse number="34">Iwo alonga tenepa: “Mbuya, tipaseni mphapo nkate unowu ntsiku zonsene!”</verse>
				<verse number="35">Na tenepo, Yezu aapanga kuti: “Ine ndine nkate wa upulumuki. Ule anadza kuna Ine, na lini anadza kabva pontho njala. Ule ananditawira, na lini anadza kabva pontho nyota.</verse>
				<verse number="36">Ninga ndakupangani kale, imwe musandiona, mbwenye nkhabe kunditawira.</verse>
				<verse number="37">Ale onsene anandipasa Baba, anadza kuna Ine. Ule anabwera kuna Ine, cipo ndinadza kan'khonda.</verse>
				<verse number="38">Thangwi Ine ndachita buluka kudzulu sidabwera kudza kacita kufuna kwanga tayu, mbwenye ndabwera kacita kufuna kwa ule adandituma.</verse>
				<verse number="39">Kufuna kwa ule adandituma ndi uku: kuti Ine ndikhonde taya munthu m'bodzi kwa ale adandipasa Iye, mbwenye ndialamuse pa kufa ntsiku yakumalisa.</verse>
				<verse number="40">Thangwi kufuna kwa Baba wanga ndi kuti onsene ale analang'ana kuna Mwana mbantawira, anakhala na upulumuki wakukhonda kumala pontho Ine, ndinaalamusa pa ntsiku yakumalisa.”</verse>
				<verse number="41">Na penepi, madjuda atoma kudungunya na thangwi ya kulonga kudacita Yezu kuti: “Ine ndine nkate udabuluka kudzulu.”</verse>
				<verse number="42">Iwo akhalonga tenepa: “Kodi unowu siye tayu Yezu mwana wa Zuze? Baba wace na mai wace ife nkhabe kuadziwa? Mphapo thangwi yanji cincino asalonga kuti: ‘Ndachita buluka kudzulu?’ ”</verse>
				<verse number="43">Yezu aatawira tenepa: “Matamani. Lekani kudungunya mwekha ene.</verse>
				<verse number="44">Nkhabe anakwanisa kudza kuna Ine angakhonda bwereswa na Baba adandituma, pontho Ine ndinadza kamulamusa pa kufa ntsiku yakumalisa.</verse>
				<verse number="45">Pyalembwa m'mabukhu a Maporofeta kuti: ‘Onsene anadza kapfundziswa na Mulungu.’ Mphapo onsene anabva Baba mbapfundza na Iye, anadza kuna Ine.</verse>
				<verse number="46">Sikulongera kuti alipo adaona Baba tayu, mbwenye Ule basi adabuluka kuna Mulungu, ndiye ekha adaona Baba.</verse>
				<verse number="47">Ndimo mwene, ndimo mwene ndisakupangani kuti: Ule ananditawira, ana upulumuki wakukhonda kumala.</verse>
				<verse number="48">Ine ndine nkate wa upulumuki.</verse>
				<verse number="49">Ambuya anu adya manaa n'thando, mbwenye adza kafa.</verse>
				<verse number="50">Mbwenye pano ulipo nkate udabuluka kudzulu, toera ale anaudya akhonde kufa.</verse>
				<verse number="51">Ine ndine nkate wa m'maso udachita buluka kudzulu. Anadya nkate unowu, ana upulumuki wakukhonda kumala. Nkate unowu unafuna kuapasa Ine, ndi nyama yanga ene, inafuna kuapasa ine toera dziko ipulumuke.”</verse>
				<verse number="52">Na tenepo madjuda atoma kuketesana okha-okha mbalonga kuti: “Pinacitika tani kuti mamuna uyu atidyese nyama ya manungo ace?”</verse>
				<verse number="53">Yezu aapanga kuti: “Ndimo mwene, ndimo mwene Ine ndisakupangani kuti, mungakhonda kudya nyama ya Ine Mwana wa Munthu, pontho mbamukhonda kumwa ciropa canga, muna imwe nkhabe kudza kakhala na upulumuki.</verse>
				<verse number="54">Munthu onsene anadya nyama yanga mbamwa ciropa canga, ana upulumuki wakukhonda kumala, pontho ndinamulamusa pa ntsiku yakumalisa.</verse>
				<verse number="55">Thangwi nyama yanga ndico cakudyadi kakamwe, na ciropa canga ndico cakumwadi kakamwe.</verse>
				<verse number="56">Munthu onsene anadya nyama yanga mbamwa ciropa canga, anakhala muna Ine, Inembo ndinakhala muna iye.</verse>
				<verse number="57">Sawa-sawa ninga Baba ali m'maso andituma, pontho Ine ndiri m'maso na thangwi ya Baba, na tenepo, ule anandidya anadza kakhala m'maso na thangwi yanga.</verse>
				<verse number="58">Uyu ndiwo nkate udabuluka kudzulu, wakusyana na ule udadya a mbuya anu mbamala kufa, mbwenye ule anadya nkate uyu anakhala na upulumuki wakukhonda kumala.”</verse>
				<verse number="59">Yezu alonga penepi mukhapfundzisa Iye mu nyumba ya kuphemberera ya ku Kafaranaumi.</verse>
				<verse number="60">Anyakupfundza azinji a Yezu, mudabva iwo penepi alonga kuti: “Mafala awa anentsa! Mbani anakwanisa kupibvesa?”</verse>
				<verse number="61">Yezu na kudziwa muntima mwace kuti anyakupfundza ace akhadungunya na thangwi ya mafala adalonga Iye, aapanga kuti: “Imwe mwaipirwa na pidalonga Ine?</verse>
				<verse number="62">Ndiye tani imwe mungaona Ine, Mwana wa Munthu mbandikwira kwenda kukhakhala Ine kale ene?</verse>
				<verse number="63">Nzimu usapasa upulumuki. Nyama nkhabe pinacita iyo. Mafala adakupangani Ine ndiwo nzimu na upulumuki.</verse>
				<verse number="64">Mbwenye alipo anango pakati panu asakhonda kutawira.” Thangwi Yezu akhapidziwa kale ene mbani akhakhonda kutawira, pontho mbani akhafuna kunsandukira.</verse>
				<verse number="65">Yezu athimiza mbalonga kuti: “Ndi thangwi eneyi pidakupangani Ine kuti, nkhabe munthu anafuna bwera kuna Ine angakhonda kupaswa penepi na Baba.”</verse>
				<verse number="66">Bulukira n'dzidzi unowu kwenda kutsogolo, azinji anyakupfundza ace abwerera n'nduli mbakhonda kuntowera.</verse>
				<verse number="67">Yezu abvundza anyakupfundza ace khumi na awiri kuti: “Imwe nkhabe funa kwendambo?”</verse>
				<verse number="68">Penepo Simau Pedhru antawira kuti: “Mbuya tinenda kuna ani? Imwe ndimwe muna mafala anapasa upulumuki wakukhonda kumala.</verse>
				<verse number="69">Ife tisatawira pontho tisadziwa kuti imwe ndimwe Wakucena wa Mulungu.”</verse>
				<verse number="70">Na tenepo, Yezu aatawira kuti: “Ine sidakusankhulani khumi na awiri tayu? Mbwenye m'bodzi wanu ana Dyabu.”</verse>
				<verse number="71">(Iye akhalongera Djuda mwana wa Simau Xikariyoti, m'bodzi wa anyakupfundza ace khumi na awiri, ule adadza kansandukira.)</verse>
			</chapter>
			<chapter number="7">
				<verse number="1">Pakumala penepyo, Yezu atoma kufamba mu Galileya. Iye akhakhonda kufamba mu Djudeya, thangwi kweneko madjuda akhafuna kumupha.</verse>
				<verse number="2">Mbwenye dhuzi na kukwana n'dzidzi wa Phwandu ya Makumbi, ya madjuda</verse>
				<verse number="3">abale ace Yezu ampanga tenepa: “Iwe usafunika ubuluke pano uyende ku Djudeya, toera anyakupfundza ako akwanise kuona mabasa anacita iwe.</verse>
				<verse number="4">Thangwi nkhabe munthu anafuna kubvekera, mbacita pinthu n'cibiso-biso. Mphapo iwe usacita pinthu penepi, pangizika kuna anthu.”</verse>
				<verse number="5">Thangwi na abale ace ene hakhantawira tayu.</verse>
				<verse number="6">Na tenepo, Yezu aapanga kuti: “N'dzidzi wanga udzati kukwana, mbwenye kwa imwe midzidzi yonsene ndi yadidi.</verse>
				<verse number="7">Anthu a padziko ino nkhabe kwanisa kukuzondani, mbwenye Ine asandizonda thangwi ndisaalongera kuti pinacita iwo mphyakuipa.</verse>
				<verse number="8">Ndokoni ndimwe ku phwandu. Ine sinendako ku phwandu eneyi tayu, thangwi n'dzidzi wanga udzati kukwana.”</verse>
				<verse number="9">Yezu mudamala Iye kulonga penepi, asala mu Galileya.</verse>
				<verse number="10">Mbwenye abale ace pidamala iwo kwenda ku phwandu, iye aendambo n'cibiso-biso mbakhonda kupangizika.</verse>
				<verse number="11">Pa phwandu, madjuda akhansaka Yezu mbakhabvundzisa kuti: “Mamuna ule ali kupi?”</verse>
				<verse number="12">Pakati pa mbumba, azinji akhadungunya nciwerewere na thangwi yace. Anango akhalonga kuti: “Iye ndi munthu wadidi.” Anango akhatawira kuti: “Nkhabe, Iye asanyengeza mbumba.”</verse>
				<verse number="13">Mbwenye nkhabe akhamulonga pakweca, thangwi akhagopa atsogoleri a madjuda.</verse>
				<verse number="14">Pakati pa phwandu, Yezu aenda ku Nyumba ya Mulungu, mbatoma kupfundzisa.</verse>
				<verse number="15">Madjuda adzumatirwa, mbabvundza kuti: “Mamuna uyu asadziwa tani pinthu penepi, iye pfundza nkhabe?”</verse>
				<verse number="16">Yezu aatawira kuti: “Pinapfundzisa Ine si pyanga tayu. Piri kubuluka kuna ule adandituma.</verse>
				<verse number="17">Munthu anafuna kucita kufuna kwa Mulungu, anadzindikira ngakhala pinapfundzisa Ine pyabuluka kuna Mulungu, peno ndisalonga pyanga ndekha.</verse>
				<verse number="18">Ule anapilongera ekha ene, asasaka mbiri yace. Mbwenye ule anasaka mbiri ya ule adantuma, unowu ndi wa ndimo mwene. Nkhabe ca uthambi ciri muna iye.</verse>
				<verse number="19">Mozesi adakupasani Mwambo tayu? Mphapo nkhabe m'bodzi wanu anatoweza Mwambo. Thangwi yanji imwe musasaka kundipha?”</verse>
				<verse number="20">Mwinji wa anthu antawira tenepa: “Iwe una dimonyo. Mbani asasaka kukupha?”</verse>
				<verse number="21">Yezu aapanga kuti: “Ndacita cirengo cibodzi, imwe monsene mwadzumatirwa.</verse>
				<verse number="22">Na tenepo, imwe musasidza ana anu acimuna ntsiku ya Sabudu, thangwi Mozesi akusiyirani mwambo unowu. (Mbwenye adatoma na penepi ndi a mbuya anu, si Mozesi tayu.)</verse>
				<verse number="23">Mphapo ngakhala musasidza ana anu acimuna ntsiku ya Sabudu toera kutoweza mwambo wa Mozesi, thangwi yanji musaipirwa na pidawangisa Ine manungo onsene a munthu ntsiku ya Sabudu?</verse>
				<verse number="24">Lekani kutonga mbamulang'ana nkhope, mbwenye tongani mwakulungama.”</verse>
				<verse number="25">Na tenepo, anthu anango a ku Djerusalema atoma kubvundza kuti: “Siye uyu tayu mamuna anasaka iwo kuti amuphe?</verse>
				<verse number="26">Iye ali pano mbalonga pakweca, iwo nkhabe kulonga na iye cinthu. Penepi nkhulongera kuti akulu autongi adza kantawira kuti iye ndiyedi Kirixtu?</verse>
				<verse number="27">Mbwenye ife tisan'dziwa ngwa kupi mamuna unowu. Kirixtu angadza kabwera, nkhabe anadza kan'dziwa ndi wa kupi.”</verse>
				<verse number="28">Pa n'dzidzi ukhapfundzisa iye pa thando ya Nyumba ya Mulungu, Yezu akhuwa mbalonga kuti: “Ande, imwe musandidziwa, pontho musadziwa ndine wa kupi. Ine sidabwera na kufuna kwanga tayu, mbwenye ule adandituma ndi wa ndimo mwene. Imwe nkhabe kun'dziwa.</verse>
				<verse number="29">Mbwenye Ine ndisan'dziwa thangwi ndabuluka kuna Iye, pontho Iye ndiye adandituma.”</verse>
				<verse number="30">Na tenepo akhafuna kum'manga mbwenye nkhabe m'bodzi adamphata, thangwi n'dzidzi wace ukhadakwana tayu.</verse>
				<verse number="31">Anthu azinji pakati pa mbumba atawira Yezu. Pontho iwo alonga kuti: “Kirixtu angadza kabwera anacita pidzindikiro pya pirengo pizinji kupiringana pidacita mamuna uyu?”</verse>
				<verse number="32">Afarisi abva mbumba mbikhadungunya pinthu penepi na thangwi ya Yezu. Na tenepo akulu aanyantsembe pabodzi na afarisi, atuma ale akhaonerera Nyumba ya Mulungu toera aende kam'mange.</verse>
				<verse number="33">Yezu aapanga tenepa: “Ndinakhala pontho na imwe n'dzidzi ung'ono basi. Buluka penepo ndinenda kuna ule adandituma.</verse>
				<verse number="34">Imwe munadza kandisaka, mbwenye nkhabe kudza kandigumana. Kunakhala Ine, imwe nkhabe kwanisa kwendako.”</verse>
				<verse number="35">Madjuda akhalonga okha-okha kuti: “Mamuna unowu ndi kupi kunafuna kwenda iye mbaticimwana kun'gumana? Kodi ali kwenda kwa madjuda adamala balalika mbabvungazikana na ale adakhonda kukhala madjuda toera akhaapfundzise?</verse>
				<verse number="36">Akhafuna kulonganji iye na mafala a kuti: ‘Imwe munadza kandisaka, mbwenye nkhabe kudza kandigumana’, pontho ‘Kunafuna khala Ine, imwe nkhabe kwanisa kwendako?’ ”</verse>
				<verse number="37">Pa ntsiku yakumalisa, ntsiku ikulu kakamwe ya phwandu, Yezu alimira mbalonga na kugaluza kuti: “Ngakhala alipo ana nyota mbabwere kuna Ine amwe.</verse>
				<verse number="38">Ule ananditawira, ninga kulonga kunacita Bukhu ya Mulungu, n'kati mwace munabuluka mikulo ya kuwewa madzi a upulumuki.”</verse>
				<verse number="39">Na mafala enewa, Yezu akhafuna kulonga kuti onsene anantawira, anadza katambira Nzimu Wakucena. Thangwi mpaka n'dzidzi unowu, Nzimu Wakucena ukhadadzati kutumwa, thangwi Yezu akhadzati kupaswa mbiri.</verse>
				<verse number="40">Na tenepo, anthu azinji mudabva iwo mafala ace alonga kuti: “Ndimo mwenedi, mamuna uyu ndi Mporofeta.”</verse>
				<verse number="41">Anango akhalonga tenepa: “Iye ndi Kirixtu.” Mbwenye anango akhabvundza kuti: “Kirixtu buluka ku Galileya?</verse>
				<verse number="42">Bukhu ya Mulungu nkhabe kulonga kuti Kirixtu anabuluka ku dzindza ya Dhavidhi, ku nzinda wa Bheleya, kukhakhala Dhavidhi?”</verse>
				<verse number="43">Na tenepo, mbumba yagawika na thangwi ya Yezu.</verse>
				<verse number="44">Anango akhafuna kum'manga, mbwenye nkhabe m'bodzi adamphata.</verse>
				<verse number="45">Pakumalisa, anyakuonera Nyumba ya Mulungu abwerera kuna akulu aanyantsembe na kuna afarisi. Penepo anyantsembe na afarisi aabvundza kuti: “Thangwi yanji imwe mwakhonda kudza na iye?”</verse>
				<verse number="46">Anyakuonera atawira tenepa: “Cipo tidzati kubva munthu unango mbalonga ninga Iye.”</verse>
				<verse number="47">Afarisi aabvundza tenepa: “Kodi na imwe ene mwamala nyengezwambo?</verse>
				<verse number="48">Penepo alipo nkulu m'bodzi wa utongi peno wa afarisi adatawirambo? Nkhabe!</verse>
				<verse number="49">Mbwenye anthu awa akupwazika akukhonda dziwa mwambo, anapaswa dzedze na Mulungu.”</verse>
				<verse number="50">Nikodhemu, nkulu m'bodzi wa afarisi akhadaenda na anthu kasaka Yezu, aabvundza tenepa:</verse>
				<verse number="51">“Mwambo wathu usatawirira kukonesa munthu, mbatidzati kumubva toera kudziwa pidacita iye?”</verse>
				<verse number="52">Iwo atawira tenepa: “Kodi iwembo ndiwe wa ku Galileya? Lang'anisa malemba a Mulungu, unaona kuti nkhabe mporofeta m'bodzi anabuluka ku Galileya.”</verse>
				<verse number="53">[Na tenepo, m'bodzi na m'bodzi aenda ku nyumba kwace.</verse>
			</chapter>
			<chapter number="8">
				<verse number="1">Mbwenye Yezu aenda ku phiri ya Mulivera.</verse>
				<verse number="2">Na macibese ene, Yezu abwerera pontho mu Nyumba ya Mulungu, mudagumanyikana mbumba yonsene n'khundu mwace, Iye mbakhala pantsi toera aipfundzise.</verse>
				<verse number="3">Anyakudziwisa a Mwambo na afarisi, am'bweresera nkazi m'bodzi adagumanizwa mbacita upombo, mbamulimisa patsogolo pa anthu onsene.</verse>
				<verse number="4">Iwo alonga kuna Yezu kuti: “Mpfundzisi, nkazi uyu agumanizwa mbakhacita upombo.</verse>
				<verse number="5">Mbwenye pa Mwambo wa Mozesi, akazi ninga awa asatongwa kuti amenyiwe na myala. Imwe Mbuya, musaona tani?”</verse>
				<verse number="6">Iwo akhacita m'bvundzo unowu ninga kumulesera, toera asake thangwi ya kumpumpha nayo. Mbwenye Yezu akotama mbatoma kulemba pantsi na cala.</verse>
				<verse number="7">Yezu na kuona kuti ali kuthimiza na kum'bvundza, alamuka mbaapanga tenepa: “Ngakhala alipo munthu pakati panu wakukhonda kudawa, mbatome ndiye kuponya mwala kuna nkazi.”</verse>
				<verse number="8">Yezu akotama pontho mbatoma kulemba pantsi.</verse>
				<verse number="9">Na kubva mafala enewa, atoma buluka m'bodzi na m'bodzi, kutomera kwa akulu mpaka akumalisira, mbasala Yezu ekha ene. Mbwenye nkazi asala dzololo, pakati pakhadaikhwa iye.</verse>
				<verse number="10">Na tenepo, Yezu alamuka mbam'bvundza nkazi kuti: “Nkaziwe, ali kupi adakusumira? Nkhabe m'bodzi adakukonesa?”</verse>
				<verse number="11">Nkazi atawira kuti: “Nkhabe, Mbuya.” Yezu ampanga tenepa: “Na inembo nkhabe kukukonesa. Cincino ndoko, leka dawa pontho. ”]</verse>
				<verse number="12">Yezu aapanga pontho kuti: “Ine ndine cieza ca dziko. Ule ananditowera nkhabebve famba pontho n'cidima, mbwenye anakhala na cieza ca upulumuki.”</verse>
				<verse number="13">Afarisi ampanga kuti: “Iwe usapicitira umboni wekha ene. Na tenepo, umboni wako si wa ndimo mwene tayu.”</verse>
				<verse number="14">Yezu atawira kuti: “Ngakhala Ine ndisapicitira umboni wanga ndekha, umboni wanga ndi wa ndimo mwene, thangwi ndisadziwa kudabuluka Ine na kunaenda Ine. Mbwenye imwe nkhabe dziwa kudabuluka Ine, peno kunaenda Ine.</verse>
				<verse number="15">Imwe musatonga mu nyama, Ine nkhabe tonga munthu tayu.</verse>
				<verse number="16">Pontho Ine ndingatonga, matongero anga ndi a ndimo mwene, thangwi siri ndekha tayu, ndiri na Baba adandituma.</verse>
				<verse number="17">Pa Mwambo wanu pyalembwa kuti umboni wa anthu awiri ndi wa ndimo mwene.</verse>
				<verse number="18">Ine ndisapicitira umboni ndekha ene, unango anandicitira umboni ndi Baba adandituma.”</verse>
				<verse number="19">Na tenepo iwo am'bvundza kuti: “Ali kupi Baba wako?” Yezu atawira kuti: “Imwe nkhabe kundidziwa pontho nkhabe kun'dziwa Baba wanga. Mbamudandidziwa Ine, mbamudadziwambo Baba wanga.”</verse>
				<verse number="20">Yezu akhalonga mafala awa pa n'dzidzi ukhapfundzisa Iye mu Nyumba ya Mulungu, dhuzi na pakhaikhwa miyoni. Mbwenye nkhabe munthu adam'manga, thangwi n'dzidzi wace ukhadzati fika.</verse>
				<verse number="21">Yezu athimiza na kuapanga kuti: “Ine ndiri kwenda, imwe munati mundisake, mbwenye munati mufere n'kati mwa kudawa kwanu. Kuna funa Ine kwenda, imwe nkhabe kwanisa kwendako.”</verse>
				<verse number="22">Na tenepo, madjuda atoma bvundza kuti: “Kodi nkhulongera kuti iye funa apheke ekha ene? Thangwi iye asalonga kuti kunafuna Ine kwenda, imwe nkhabe kudza kaendako.”</verse>
				<verse number="23">Mbwenye Yezu athimiza na kulonga kuti: “Imwe ndimwe a pantsi pano, INE NDINE wa kudzulu. Imwe ndimwe a padziko ino, Ine sine wa dziko ino tayu.</verse>
				<verse number="24">Na thangwi eneyo, Ine ndakupangani kuti imwe munati mufere n'kati mwa madawi anu. Mungakhonda kutawira kuti Ine Ndine, munati mufere n'kati mwa madawi anu.”</verse>
				<verse number="25">Iwo am'bvundza kuti: “Iwe ndiwe ani?” Yezu aatawira kuti: “Ndi pire pikhakupangani Ine midzidzi yonsene.</verse>
				<verse number="26">Ndina pinthu pizinji pya kulonga na pya kukutongani. Mbwenye ule adandituma ndi wakunyindirika, pontho pire pidabva Ine kuna Iye, ndipyo pinalonga Ine pa dziko.”</verse>
				<verse number="27">Mbwenye iwo hadapibvesa tayu kuti akhalonga na thangwi ya Baba wace.</verse>
				<verse number="28">Na tenepo Yezu alonga kuti: “Mungalamusa Ine Mwana wa Munthu, munadza kadziwa kuti INE NDINE, pontho nkhabe cita cinthu canga ndekha, mbwenye ndisalonga sawa-sawa ninga mudandipfundzisira Baba.</verse>
				<verse number="29">Ule adandituma ali na Ine. Nkhabe kundisiya ndekha ene, thangwi midzidzi yonsene Ine ndisacita pinan'tsandzaisa.”</verse>
				<verse number="30">Mukhalonga Iye penepi, anthu azinji antawira.</verse>
				<verse number="31">Yezu alonga kuna madjuda ale adantawira kuti: “Mungakhala mbamunyindira fala yanga, ndimwe anyakupfundza angadi.</verse>
				<verse number="32">Na tenepo munati mudziwe pya ndimo mwene, pontho pya ndimo mwene pinadza kakusudzulani.”</verse>
				<verse number="33">Iwo antawira kuti: “Ndife dzindza ya Abharaamu, pontho cipo tidzati khala adzakazi a munthu. Usalongeranji kuti tinati tikhale akusudzuka?”</verse>
				<verse number="34">Yezu aatawira kuti: “Ndimo mwene, ndimo mwene ndisakupangani kuti: Munthu onsene anakhala mbadawa, ndi n'dzakazi wa kudawa.</verse>
				<verse number="35">N'dzakazi hanakhala ninga mwana wa pa nyumba kwenda na kwenda tayu. Mbwenye mwana, ndi wa pa nyumba kwenda na kwenda.</verse>
				<verse number="36">Na thangwi eneyo, Mwana angakusudzulani imwe munakhaladi akusudzuka.</verse>
				<verse number="37">Ine ndisadziwa kuti ndimwe a dzindza ya Abharaamu, mbwenye musasaka kundipha, thangwi fala yanga nkhabe pita muna imwe.</verse>
				<verse number="38">Ine ndisakupangani pidaona Ine kuna Baba wanga, mbwenye imwe musacita pidabva imwe kuna baba wanu.”</verse>
				<verse number="39">Iwo atawira kuti: “Abharaamu ndi baba wathu.” Yezu aapanga tenepa: “Mbamudakhala ndimwe ana a Abharaamu, mbamudacita mabasa a Abharaamu.</verse>
				<verse number="40">Mbwenye cincino musasaka kupha Ine anakupangani pya ndimo mwene, pidabva Ine kuna Mulungu. Abharaamu hadacita tenepo tayu.</verse>
				<verse number="41">Imwe musacita mabasa a baba wanu.” Iwo ampanga tenepa: “Ife sife ana a upombo tayu, Baba wathu ndi m'bodzi basi, Iye Mulungu.”</verse>
				<verse number="42">Yezu aapanga kuti: “Mulungu mbadakhala ndi Baba wanu, imwe mbamudandifuna, thangwi Ine ndabuluka kuna Mulungu, cincino ndiri pano. Ine sidabwera na kufuna kwanga tayu, mbwenye ndiye adandituma.</verse>
				<verse number="43">Thangwi yanji imwe nkhabe bvesesa malongero anga? Thangwi imwe nkhabe kwanisa kubva pinalonga Ine.</verse>
				<verse number="44">“Imwe muna baba wanu, ndi Dyabu, musafuna mucite kufuna kwace. Iye ndi phanga kutomera pakutoma, pontho iye nkhabe longa pya ndimo mwene. Angalonga uthambi, ndi makhaliro ace, thangwi iye ndi nyauthambi, pontho ndi baba wa uthambi.</verse>
				<verse number="45">Mbwenye thangwi Ine ndisakupangani pyamaso, imwe nkhabe kunditawira.</verse>
				<verse number="46">Mbani mwa imwe anakwanisa kupangisa pakweca kudawa kwanga? Ngakhala pinalonga Ine mphya ndimo mwene, thangwi yanji imwe nkhabe kunditawira?</verse>
				<verse number="47">Ana a Mulungu anabva Mafala a Mulungu. Mbwenye imwe nkhabe kubva thangwi simwe a Mulungu tayu.”</verse>
				<verse number="48">Madjuda antawira kuti: “Pinalonga ife simo mwene tayu kuti ndiwe wa ku Samariya pontho una dimonyo?”</verse>
				<verse number="49">Yezu aatawira kuti: “Ine nkhabe dimonyo! Ine ndisalemedza Baba wanga, mbwenye imwe musandipwaza.</verse>
				<verse number="50">Ine nkhabe saka mbiri yanga ndekha, mbwenye alipo anaisaka pontho mbatonga.</verse>
				<verse number="51">Ndimo mwene, ndimo mwene ndisakupangani kuti, munthu anakoya fala yanga, nkhabe kudza kafabve kwenda na kwenda.”</verse>
				<verse number="52">Na tenepo, madjuda alonga kuti: “Cincino takudziwa kuti iwe una dimonyo! Abharaamu na maporofeta afa, mbwenye iwe usalonga kuti munthu anakoya mafala anga, nkhabe kudza kafabve!</verse>
				<verse number="53">Iwe ndiwe nkulu kupita baba wathu Abharaamu? Iye na maporofeta afa. Kodi iwe usafuna ukhale ani?”</verse>
				<verse number="54">Yezu aatawira kuti: “Ngakhala ndisapasika mbiri ndekha, mbiri yanga nkhabe longa pinthu. Anandipasa mbiri ndi Baba, unowu analonga imwe kuti ndi Mulungu wanu.</verse>
				<verse number="55">Imwe nkhabe kun'dziwa, mbwenye Ine ndisan'dziwa. Ndingalonga kuti Ine nkhabe kun'dziwa ndine nyauthambi ninga imwe, mbwenye Ine ndisan'dziwa mbandikoya mafala ace.</verse>
				<verse number="56">Abharaamu baba wanu, atsandzaya na kufuna kuona ntsiku yanga. Iye aiona mbakomerwa.”</verse>
				<verse number="57">Madjuda alonga kuti: “Iwe udzati kucita pyaka makumaxanu, wamuona tani Abharaamu?”</verse>
				<verse number="58">Yezu atawira kuti: “Ndimo mwene, ndimo mwene ndisakupangani kuti Abharaamu mbadzati kubalwa, INE NDINE.”</verse>
				<verse number="59">Na tenepo, madjuda alokota myala kuti am'menye, mbwenye Yezu abisalika mbabuluka mu Nyumba ya Mulungu.</verse>
			</chapter>
			<chapter number="9">
				<verse number="1">Yezu mukhapita iye aona mamuna m'bodzi adabalwa mbali boli-boli.</verse>
				<verse number="2">Anyakupfundza ace am'bvundza kuti: “Mpfundzisi, mamuna uyu kuti abaliwe mbali boli-boli, mbani adadawa: Ndiye, peno ndi anyakubala?”</verse>
				<verse number="3">Yezu aatawira kuti: “Iye peno anyakubala, hadadawa tayu. Mbwenye abaliwa mbali boli-boli, toera mabasa a Mulungu apangizike muna iye.</verse>
				<verse number="4">Pisafunika tiphate basa ya ule adandituma, dzuwa mbiciripo. Masiku ali dhuzi a kuti nkhabe anadza kakwanisa kuphata basa.</verse>
				<verse number="5">Mbandiri pa dziko pano, ndine cieza ca dziko.”</verse>
				<verse number="6">Yezu pidamala iye longa penepi, aphula mata pantsi mbamunya matope na mata ace, mbaakhwaza m'maso mwa boli-boli.</verse>
				<verse number="7">Na tenepo, ampanga kuti: “Ndoko kasambe mu thawala inacemerwa Silowee.” (Silowee ndi kubveka “kutumwa.”) Mbwenye mamuna aenda kasamba, mbabwerera mbakhaona.</verse>
				<verse number="8">Andzace a pa cisa na anango akhamuona kale mbakhaphemba cakudya, akhabvundzisa kuti: “Mamuna uyu siye m'bodzi ene tayu, akhali na nsambo wa kukhala nawa mbakhaphemba cakudya?”</verse>
				<verse number="9">Anango akhalonga kuti ndiye. Anango akhalonga kuti: “Siye tayu, nkhulandana.” Mbwenye iye mwanacinthu akhalonga kuti: “Ndine pano.”</verse>
				<verse number="10">Na tenepo, iwo am'bvundzisa kuti: “Maso ako afunguka tani?”</verse>
				<verse number="11">Iye aatawira mbalonga tenepa: “Mamuna anacemerwa Yezu amunya matope na mata ace, mbaakhwaza m'maso mwanga, mbandipanga kuti ndoko ku thawala inacemerwa Silowee ukhasambe. Ine ndaenda kasamba, mbatitoma kuona.”</verse>
				<verse number="12">Iwo am'bvundzisa kuti: “Ali kupi mamuna unowu?” Boli-boli aatawira kuti: “Peno, nkhabe dziwako kuna iye.”</verse>
				<verse number="13">Mamuna akhali boli-boli akwatiwa mbaenda kuna afarisi.</verse>
				<verse number="14">Ntsiku idamunya Yezu matope na mata ace maso a boli-boli mbafunguka, ikhali ntsiku ya Sabudu.</verse>
				<verse number="15">Na tenepo, afarisi am'bvundzambo kuti: “Maso ako awanga tani?” Iye aatawira tenepa: “Yezu amunya matope na mata ace mbaakhwaza m'maso mwanga, Ine mbandienda kasamba. Cincino ndiri kuona.”</verse>
				<verse number="16">Afarisi anango alonga kuti: “Mamuna uyu si munthu wa Mulungu tayu, thangwi nkhabe kulemedza Sabudu.” Mbwenye anangombo akhabvundza kuti: “Pinacitikadi kuti nyakudawa acite pidzindikiro pya pirengo ninga penepi?” Na tenepo, paoneka kugawana pakati pawo.</verse>
				<verse number="17">Afarisi athimiza kubvundza boli-boli kuti: “Usamuona tanimbo iwe mamuna unowu? Adafungulwa maso siwe.” Iye aatawira kuti: “Ndi mporofeta.”</verse>
				<verse number="18">Madjuda mbadzati kucemeresa baba wace na mai wace, akhakhonda kutawira kuti mamuna uyu akhali boli-boli, cincino awangiswa.</verse>
				<verse number="19">Na tenepo, iwo abvundza baba wace na mai wace kuti: “Ndiye uyu mwana wanu analonga imwe kuti abalwa mbali boli-boli? Iye adza kakwanisa tani kuona cincino?”</verse>
				<verse number="20">Baba wace na mai wace aatawira kuti: “Ife tisadziwa kuti mwana uyu ngwathu, pontho iye abalwa mbali boli-boli.</verse>
				<verse number="21">Mbwenye ife nkhabe dziwa kuti cincino adza kakwanisa tani kuona, peno mbani adanfungula maso. Na tenepo bvundzani iye, thangwi iye ndi nkulu, analonga ekha.”</verse>
				<verse number="22">Baba wace na mai wace alonga penepi thangwi akhagopa madjuda. Thangwi madjuda akhadabverana kale kuti munthu analonga kuti Yezu ndi Kirixtu, anan'thamangisa n'nyumba ya kuphembera.</verse>
				<verse number="23">Ndi thangwi eneyo idacita kuti baba wace na mai wace alonge kuti: “Iye ndi nkulu, bvundzani iye.”</verse>
				<verse number="24">Madjuda ancemeresa kaciwiri mamuna akhali boli-boli, mbampanga tenepa: “Dumbira patsogolo pana Mulungu ngakhala ndimo mwene. Ife tisadziwa kuti mamuna uyu ndi nyakudawa.”</verse>
				<verse number="25">Iye atawira tenepa: “Ine nkhabe kupidziwa kuti iye ndi nyakudawa peno nkhabe. Pinadziwa ine ndi kuti ine ndabaliwa mbandiri boli-boli, mbwenye cincino ndiri kuona.”</verse>
				<verse number="26">Na tenepo am'bvundza kuti: “Akucitiranji Iye? Akufungula tani maso?”</verse>
				<verse number="27">Iye atawira tenepa: “Ine ndakupangani kale, imwe nkhabe funa kundibva. Musafuna kubvanji pontho? Kodi imwe musafunambo mukhale anyakupfundza ace?”</verse>
				<verse number="28">Penepo madjuda antikana mbalonga tenepa: “Nyakupfundza wace ndiwe! Mbwenye ife ndife anyakupfundza a Mozesi!</verse>
				<verse number="29">Ife tisadziwa kuti Mulungu alonga na Mozesi, mbwenye mamuna unowu, ife nkhabe kun'dziwa na pang'ono pene kudabuluka iye.”</verse>
				<verse number="30">Mamuna atawira tenepa: “Ipi ndi pinthu pinadzumisa! Imwe nkhabe kun'dziwa kudabuluka iye, mbwenye iye andifungula maso.</verse>
				<verse number="31">Ife tisadziwa kuti Mulungu nkhabe kubva munthu wa kudawa, mbwenye asabva munthu anan'gopa mbacita kufuna kwace.</verse>
				<verse number="32">“Pontho cipo pidzati kubveka kuti akhalipo munthu adafungula maso munthu adabalwa mbali boli-boli.</verse>
				<verse number="33">Mamuna unowu mbadakhonda kukhala wa Mulungu, nkhabe cinthu cikhafuna kucita iye.”</verse>
				<verse number="34">Mbwenye madjuda alonga tenepa: “Iwe wabalwa na kudawa kukulu. Ninji pontho pinafuna iwe kutipfundzisa?” Mban'thamangisa mu nyumba ya kuphemberera.</verse>
				<verse number="35">Yezu pidabva Iye kuti mamuna athamangiswa, aenda kaonana na iye mbam'bvundza kuti: “Iwe usantawira Mwana wa Munthu. ?”</verse>
				<verse number="36">Mamuna akhali boli-boli atawira mbalonga tenepa: “Ndi ani iye Mbuya, toera ine ndintawire?”</verse>
				<verse number="37">Yezu ampanga kuti: “Iwe ukhadamuona kale. Ndi unowu analonga na iwe.”</verse>
				<verse number="38">Na tenepo, mamuna alonga kuti: “Mbuya, ndinatawira.” Mbamulambira.</verse>
				<verse number="39">Yezu alonga tenepa: “Ine ndabwera pa dziko kudza katonga, toera maboli-boli aone, pontho ale anaona akhale maboli-boli.”</verse>
				<verse number="40">Afarisi anango akhali na iye penepo, mudabva iwo mbakhalonga penepi am'bvundza kuti: “Kodi nkhulongera kuti ifembo ndife maboli-boli?”</verse>
				<verse number="41">Yezu aapanga kuti: “Mbamudakhala maboli-boli, mbamudakhala na kudawa tayu. Mbwenye thangwi imwe musalonga kuti musakwanisa kuona, kudawa kwanu muli nako.”</verse>
			</chapter>
			<chapter number="10">
				<verse number="1">“Ndimo mwene, ndimo mwene ndisakupangani kuti ule anakhonda kupita na pa nsuwo n'thanga ya mabira, mbwenye mbakwira na panango, ndi mbava pontho ndi phanga.</verse>
				<verse number="2">Ule anapita na pa nsuwo ndi nkumbidzi wa mabira.</verse>
				<verse number="3">Nyakuonera pa nsuwo asanfungulira, pontho mabira asabva fala yace. Iye asacemera mabira ace na madzina awo, mbaakwata mbabuluka na iwo kunja.</verse>
				<verse number="4">Angamala kuabulusa kunja mabira ace onsene, asapita patsogolo pawo, iwo mbantowera, thangwi fala yace asaidziwa.</verse>
				<verse number="5">Mbwenye cipo anadza katowera munthu anakhonda iwo kudziwa. Anan'thawa, thangwi iwo nkhabe kudzindikira fala ya unango.”</verse>
				<verse number="6">Yezu aapanga nsanje uyu, mbwenye iwo hadapibvesesa pikhafuna longa Yezu kuna iwo tayu.</verse>
				<verse number="7">Na tenepo Yezu alonga pontho kuti: “Ndimo mwene, ndimo mwene, ndisakupangani kuti: Ine ndine nsuwo wa mabira.</verse>
				<verse number="8">Onsene adabwera Ine mbindidzati kufika, akhali mambava na mapanga, mbwenye mabira hadaabvera tayu.</verse>
				<verse number="9">Ine ndine nsuwo. Anapita na pana Ine, anapulumuka. Anapita mbabuluka, mbagumana thongwe.</verse>
				<verse number="10">Mbava asabwera kudza kaba, kupha na kufudza basi ene. Mbwenye Ine ndabwera toera mabira akhale na upulumuki, upulumuki wakukwana.</verse>
				<verse number="11">“Ine ndine nkumbidzi wadidi. Nkumbidzi wadidi asafera mabira ace.</verse>
				<verse number="12">Nyabasa si nkumbidzi tayu. Pontho mabira si ace tayu. Na thangwi eneyo, angaona m'bindzi uli kufika, iye asaasiya mabira mbathawa. Na tenepo, m'bindzi unaphata mabira mbamala kuabalalisa.</verse>
				<verse number="13">Iye asathawa, thangwi ndi nyabasa, pontho iye nkhabe tsalakana mabira.</verse>
				<verse number="14">“Ine ndine nkumbidzi wadidi. Mabira anga ndisaadziwa pontho iwo asandidziwambo,</verse>
				<verse number="15">sawa-sawa ninga Baba asandidziwa, Ine ndisan'dziwambo Baba, pontho ndisaperekeka toera kufera mabira anga.</verse>
				<verse number="16">Ndina mabira anango adakhonda kukhala a thanga ino. Pisafunika kuti ndiakumbizembo. Iwo anadza kabva fala yanga, pontho unadza kakhala nkumbi ubodzi na nkumbidzi m'bodzi basi.</verse>
				<verse number="17">Ndi thangwi eneyo Baba wanga asandifuna, thangwi ndisapereka moyo wanga, toera ndingamala ndiukwate pontho.</verse>
				<verse number="18">Nkhabe munthu anafuna kundipokosera upulumuki wanga, mbwenye Ine ndinaupereka na kufuna kwanga. Ndina mphambvu za utongi zakupereka upulumuki wanga na zakuukwata pontho. Ntemo unowu ndautambira kuna Baba wanga.”</verse>
				<verse number="19">Na thangwi ya mafala enewa madjuda atoma kugawika pontho pakati pawo.</verse>
				<verse number="20">Azinji awo akhalonga tenepa: “Iye ana dimonyo, ampasa udzemwa. Thangwi yanji musam'bvesera?”</verse>
				<verse number="21">Mbwenye anango akhalonga tenepa: “Mafala awa, si a munthu ana dimonyo tayu. Dimonyo anakwanisa fungula maso a maboli-boli?”</verse>
				<verse number="22">N'Djerusalema mukhali na phwandu ya kuceneswa kwa Nyumba ya Mulungu. Ukhali n'dzidzi wa khoni.</verse>
				<verse number="23">Yezu akhali mu Nyumba ya Mulungu mbakhafamba n'khonde ya Salomau.</verse>
				<verse number="24">Madjuda agumanyikana n'khundu mwace, mbalonga tenepa: “Ngakhala iwe ndiwe Kirixtu tipange pakweca. Unatisiya mbatikhala anthu akupenula mpaka lini?”</verse>
				<verse number="25">Yezu atawira tenepa: “Ine ndakupangani kale, mbwenye imwe nkhabe tawira. Mabasa anacita Ine na dzina ya Baba wanga, asandicitira umboni.</verse>
				<verse number="26">Mbwenye imwe nkhabe tawira, thangwi simwe mabira anga tayu.</verse>
				<verse number="27">Mabira anga asabva fala yanga. Ine ndisaadziwa, pontho iwo asanditowera.</verse>
				<verse number="28">Ndinaapasa upulumuki wakukhonda kumala, pontho iwo na lini anadza kafa. Nkhabe munthu anafuna kundipokosera iwo m'manja mwanga.</verse>
				<verse number="29">Baba wanga adandipasa mabira enewa, ndi nkulu kupiringana onsene. Nkhabe munthu anakwanisa kuapokosa m'manja mwa Baba wanga.</verse>
				<verse number="30">Ine na Baba ndife m'bodzi.”</verse>
				<verse number="31">Madjuda alokota pontho myala toera am'menye nayo,</verse>
				<verse number="32">mbwenye Yezu aapanga tenepa: “Ine ndakupangisani mabasa mazinji adidi adabuluka kuna Baba wanga, ndi basa ipi inafuna kundimenyera imwe na myala?”</verse>
				<verse number="33">Madjuda atawira tenepa: “Ife nkhabe kukumenyera thangwi ya mabasa adidi tayu, mbwenye na thangwi ya kuxola Mulungu. Thangwi Iwe ndiwe munthu, mbwenye usapicita ninga Mulungu.”</verse>
				<verse number="34">Yezu aatawira tenepa: “Mu Mwambo wanu mudalembwa tayu kuti: ‘Ine ndalonga kuti: Imwe ndimwe ninga Mulungu?’</verse>
				<verse number="35">Mphapo ngakhala iye acemera ‘ninga Mulungu’ kuna ale adatumirwa fala ya Mulungu, (Pidalembwa m'Bukhu ya Mulungu nkhabe kumala.)</verse>
				<verse number="36">Ndiye tani kuna ule adaperekeka kuna Baba mbantuma pa dziko? Musandilongeranji kuti ndaxola Mulungu thangwi pidalonga Ine kuti: Ndine Mwana wa Mulungu?</verse>
				<verse number="37">Ine ndingakhonda kucita mabasa a Baba wanga, lekani kunditawira.</verse>
				<verse number="38">Mbwenye ngakhala ndisaacita, mungacimwana kutawira Ine, tawirani mabasa, toera mukwanise kudziwa kuti Baba ali muna Ine, Ine ndiri muna Baba.”</verse>
				<verse number="39">Iwo akhasaka pontho kum'phata, mbwenye Yezu abuluka pakati pawo.</verse>
				<verse number="40">Na tenepo, Yezu awambuka pontho nyandza ya Djorodani, mbaenda ku mbuto ikhatambirisa Juwau batixmu kale ene, mbakhala kweneku.</verse>
				<verse number="41">Anthu azinji aenda mpaka kukhakhala Iye, mbalonga tenepa: “Juwau nkhabe cidzindikiro ca cirengo cibodzi cidacita iye, mbwenye pyonsene pidalonga iye na thangwi ya mamuna uyu, ndimodi.”</verse>
				<verse number="42">Penepo anthu azinji atawira Yezu.</verse>
			</chapter>
			<chapter number="11">
				<verse number="1">Akhalipo mamuna m'bodzi akhacemerwa Lazaru. Iye akhali wa ku Bhetanya, cisa cikhakhala anakazi ace Mariya na Marita. Ntsiku inango Lazaru aphatwa na nthenda.</verse>
				<verse number="2">Mariya unowu akhali na m'bale wace Lazaru akhabva kupha, ndi m'bodzi ene adadzoza Yezu mafuta akununkhira, mbampukuta myendo na tsisi yace.</verse>
				<verse number="3">Na tenepo, anakazi ace Lazaru, atuma anthu kwenda kalonga kuna Yezu kuti: “Mbuya, xamwali wanu ule anafuna Imwe, ali kubva kupha.”</verse>
				<verse number="4">Yezu pidabva iye penepi, alonga tenepa: “Nthenda iyi si ya kufa nayo tayu, mbwenye ndi ya mbiri ya Mulungu, toera Mwana wa Mulungu apaswe nayo mbiri.”</verse>
				<verse number="5">Mphapo Yezu akhafuna onsene, Marita, Mariya na Lazaru.</verse>
				<verse number="6">Yezu na kubva kuti Lazaru ali kuduwala, amala pontho ntsiku ziwiri mbakhonda kwendako.</verse>
				<verse number="7">Buluka penepo aapanga anyakupfundza ace kuti: “Tendeni tibwerere ku Djudeya.”</verse>
				<verse number="8">Mbwenye anyakupfundza ace ampanga kuti: “Mpfundzisi, madjuda akhafuna kukumenyani cincino na myala, musafuna kwenda pontho kweneku?”</verse>
				<verse number="9">Yezu aatawira kuti: “Kodi ntsiku iri na midzidzi khumi na miwiri tayu? Anafamba na masikati nkhabe gwegweduka, thangwi asaona cieza ca dziko ino.</verse>
				<verse number="10">Mbwenye anafamba na masiku anagwegweduka, thangwi muna iye nkhabe cieza.”</verse>
				<verse number="11">Pakumala kulonga penepyo, Yezu athimiza na kulonga kuti: “Xamwali wathu Lazaru agona, mbwenye ndiri kwenda kweneku kamulamusa!”</verse>
				<verse number="12">Mphapo anyakupfundza ace alonga tenepa: “Ngakhala Lazaru agona, analamuka.”</verse>
				<verse number="13">Yezu akhaapanga na thangwi ya kufa kwa Lazaru, mbwenye anyakupfundza ace akhanyerezera kuti akhalongera na thangwi ya citulo.</verse>
				<verse number="14">Na tenepo, Yezu aapanga pakweca kuti: “Lazaru afa.</verse>
				<verse number="15">Na thangwi yanu, Ine ndakomerwa thangwi sikhali kweneku tayu, toera imwe mutawire. Mbwenye tendeni kweneko kuna iye.”</verse>
				<verse number="16">Tomasi, anacemerwa Dhidhimu. alonga kuna anyakupfundza andzace kuti: “Tendenimbo tikhafe na iye pabodzi.”</verse>
				<verse number="17">Pidafika Yezu ku Bhetanya, agumana Lazaru akhali na ntsiku zinai mbali n'nthumbi.</verse>
				<verse number="18">Buluka ku Bhetanya mpaka ku Djerusalema, pakhali na nsindzo wa makilometuru matatu.</verse>
				<verse number="19">pontho azinji madjuda akhadaenda kamatamisa Marita na Mariya, na thangwi ya kufa kwa m'bale wawo.</verse>
				<verse number="20">Na tenepo, Marita pidabva iye kuti Yezu ali kufika, aenda kagumana na iye, mbwenye Mariya akhadasala nawa pa nyumba.</verse>
				<verse number="21">Marita alonga kuna Yezu kuti: “Mbuya, mbamudakhala pano m'bale wanga mbadafa tayu.</verse>
				<verse number="22">Mbwenye ine ndisadziwa kuti mungafuna cincino, Mulungu anakupasani pyonsene pinafuna phemba imwe.”</verse>
				<verse number="23">Yezu alonga kuti: “M'bale wako analamuka.”</verse>
				<verse number="24">Marita atawira tenepa: “Ine ndisadziwa kuti iye analamuka pa kulamuka pa kufa kwa anthu ntsiku yakumalisa.”</verse>
				<verse number="25">Yezu ampanga kuti: “Ine ndine kulamuka pa kufa na upulumuki. Ule ananditawira, peno mbadafa, anakhala m'maso.</verse>
				<verse number="26">Ule ali m'maso, anganditawira, nkhabe kudza kafabve. Iwe unatawira penepi?”</verse>
				<verse number="27">Marita atawira kuti: “Ande Mbuya, ine ndisatawira kuti Imwe ndimwe Kirixtu, Mwana wa Mulungu akhafuna bwera pa dziko.”</verse>
				<verse number="28">Pidamala Marita kulonga penepi, aenda kuna Mariya m'bale wace mbancemera pa khundu, mbampanga kuti: “Mpfundzisi abwera, asakucemera.”</verse>
				<verse number="29">Na tenepo Mariya na kubva mphangwa zenezi, alamuka na mwansanga, mbaenda kagumana na Yezu.</verse>
				<verse number="30">Yezu akhadzati kupita n'cisa, mbwenye akhakhala pale pakhadan'gumana Marita.</verse>
				<verse number="31">Madjuda akhali penepo pa nyumba toera kumatamisa Mariya, pidamuona iwo kuti alamuka na mwansanga mbabuluka, antowera mbanyerezera kuti ali kwenda kalira ku nthumbi.</verse>
				<verse number="32">Mariya pidafika iye pa mbuto pakhakhala Yezu, na kumuona, amulambira pa myendo pace, mbalonga kuti: “Mbuya, Imwe mbamudakhala pano m'bale wanga mbadafa tayu.”</verse>
				<verse number="33">Na tenepo, Yezu pidaona iye Mariya na madjuda akhamperekera mbakhalira, anentseka mbatsukwala pikulu kakamwe.</verse>
				<verse number="34">Penepo Yezu abvundza kuti: “Mwamuikha papi?” Iwo antawira kuti: “Mbuya, bwerani, muone.”</verse>
				<verse number="35">Yezu alira.</verse>
				<verse number="36">Na tenepo, madjuda alonga kuti: “Lang'anani kufuna kukhancita iye!”</verse>
				<verse number="37">Mbwenye anango pa nsoka wawo alonga kuti: “Iye adawangisa boli-boli, acimwana tani kucita kuti Lazaru akhonde kufa?”</verse>
				<verse number="38">Yezu atsukwala pikulu kakamwe, mbaenda mpaka ku nthumbi. Nthumbi ikhali ya dzimba, nsuwo wace ukhadafungwa na mwala.</verse>
				<verse number="39">Yezu alonga kuti: “Bulusani mwala.” Marita m'bale wace Lazaru alonga kuti: “Mbuya, ali kununkha. Thangwi ana ntsiku zinai mbadafa kale.”</verse>
				<verse number="40">Yezu antawira kuti: “Ine sidakupanga tayu kuti iwe ungakhulupira unati uone mbiri ya Mulungu?”</verse>
				<verse number="41">Na tenepo, anthu abulusa mwala. Yezu alang'ana kudzulu mbalonga kuti: “Baba, ndinapereka takhuta thangwi mwandibva.</verse>
				<verse number="42">Ine ndisadziwa kuti imwe musandibva ntsiku zonsene, mbwenye ndalonga penepi thangwi ya mwinji uli pano, toera utawire kuti ndimwe mwandituma.”</verse>
				<verse number="43">Pakumala kulonga penepyo Yezu akhuwa na mphambvu zonsene mbalonga kuti: “Lazaru, buluka kunja!”</verse>
				<verse number="44">Nyakufa abuluka mbadamala pyangirirwa na miceka, myendo na manja ene, nkhope yace mbifinikizwa na nguwo. Na tenepo, Yezu aapanga kuti: “Nsudzuleni, munsiye aende.”</verse>
				<verse number="45">Madjuda azinji, ale akhadabwera kudza kaona Mariya, na kuona pire pidacitika, atawira Yezu.</verse>
				<verse number="46">Mbwenye madjuda anango, aenda kuna afarisi mbaapanga pikhadacita Yezu.</verse>
				<verse number="47">Na tenepo, akulu aanyantsembe na afarisi, agumanya Nsoka wa Anyakutonga miseru mbalonga kuti: “Mphyanji pinacita ife? Mamuna uyu asacita pidzindikiro pya pirengo pizinji.</verse>
				<verse number="48">Tingansiya tenepa anthu onsene anantawira. Na tenepo, umambo wa ku Roma unabwera mbutikwatira mbuto zathu. , pontho mbatikwatira dziko yathu.”</verse>
				<verse number="49">Apo m'bodzi wawo akhacemerwa Khaifasi, pa caka cenecire akhali nkulu wa anyantsembe alonga kuti: “Imwe nkhabe cinthu cinadziwa imwe!</verse>
				<verse number="50">Imwe nkhabe dziwa kuti mphyadidi kuna imwe munthu m'bodzi afe, fera mbumba, toera anthu onsene a dziko yathu akhonde kufa.”</verse>
				<verse number="51">Lang'anani, Khaifasi hakhalonga pya munsolo mwace tayu. Mbwenye iye, ninga nkulu wa anyantsembe pa caka ceneco, cikhali ciporofeta ca kuti Yezu anadza kafa fera mbumba ya madjuda.</verse>
				<verse number="52">Yezu hanadza kafera mbumba eneyo basi tayu, mbwenye anadza kafera ana onsene a Mulungu adabalalika pa dziko yonsene, kuti aagumanye toera akhale mbumba ibodzi.</verse>
				<verse number="53">Na tenepo, kutomera ntsiku eneyo kwenda kutsogolo, abverana kuti aphe Yezu.</verse>
				<verse number="54">Na thangwi eneyo, Yezu akhafambabve pakweca mbaoneka na madjuda tayu. Mbwenye abuluka mbaenda ku cisa cikhali dhuzi na thando, ku nzinda unacemerwa Efaraimu, mbakhala kweneko na anyakupfundza ace.</verse>
				<verse number="55">Phwandu ya Paxkwa ya madjuda ikhali dhuzi. Anthu azinji akhabuluka m'pisa penepyo mbakhaenda ku Djerusalema kacita mitemo yawo ya kuceneswa, Paxkwa mbidzati kufika.</verse>
				<verse number="56">Madjuda akhansaka basi Yezu, mbakhabvundzana m'bodzi na m'bodzi mu Nyumba ya Mulungu kuti: “Musaona tani? Iye anati abwere ku phwandu?”</verse>
				<verse number="57">Akulu aanyantsembe na afarisi akhadabulusa ntemo wa kuti: “Ule munthu anadziwa kunakhala Yezu mbatipange toera tiyende kam'mange.”</verse>
			</chapter>
			<chapter number="12">
				<verse number="1">Zikhadasala ntsiku zitanthatu kuti idyiwe phwandu ya Paxkwa. Yezu aenda ku Bhetanya kukhakhala Lazaru, ule akhadalamusa iye pa kufa.</verse>
				<verse number="2">Penepo iwo ancitira siyari, Marita mbakhan'dzesera pyakudya. Lazaru akhali na anthu pabodzi na Yezu pa thando ya kudya.</verse>
				<verse number="3">Na tenepo, Mariya akwata ntete wace wa mafuta akudzola akununkhira a nardu wakukhonda kubvungazwa, a ntengo ukulu. Iye adzoza na iwo myendo ya Yezu, mbampukuta na tsisi yace. Nyumba yonsene yadzala na khwema ya mafuta.</verse>
				<verse number="4">Mbwenye nyakupfundza wace m'bodzi anacemerwa Djuda Xikariyoti, ule adadza kansandukira, alonga tenepa:</verse>
				<verse number="5">“Thangwi yanji mafuta enewa akununkhira aleka kuagulisa na ntengo wa madzana matatu a kobiri ya parata, kobiri eneyo mbipaswa anyakucherenga?”</verse>
				<verse number="6">Djuda alonga penepi si ntsisi na anyakucherenga tayu, mbwenye ndi thangwi iye akhali mbava. Ndiye akhali na cikhwama ca kobiri, mbakhabulusa kobiri ikhakoiwa mwenemu.</verse>
				<verse number="7">Yezu alonga tenepa: “Nsiyeni pyace. Penepi mbapikoyere ntsiku ya kuikhwa kwanga n'nthumbi.</verse>
				<verse number="8">Thangwi anyakucherenga imwe munakhala na iwo ntsiku zonsene, mbwenye Ine sinakhala na imwe ntsiku zonsene tayu.”</verse>
				<verse number="9">Na tenepo, mwinji ukulu wa madjuda pidadzindikira iwo kuti Yezu ali kweneko, abwera. Iwo akhadzera Yezu basi tayu, mbwenye akhadzambo kaona Lazaru, ule akhadalamuswa na Yezu pa kufa.</verse>
				<verse number="10">Mbwenye akulu aanyantsembe abverana kuti aphembo Lazaru,</verse>
				<verse number="11">thangwi azinji madjuda na thangwi ya Lazaru, akhabuluka kuna iwo mbakhatawira Yezu.</verse>
				<verse number="12">Mangwana mwace, mwinji ukulu wa anthu ukhadadza ku phwandu ya Paxkwa, wabva kuti Yezu ali kufika mu Djerusalema.</verse>
				<verse number="13">Na thangwi eneyo, akwata masandzu a micindu mbaenda kantambira, mbakhakhuwa tenepa: “Hosana!” “Mbasimbwe ule anadza na dzina ya Mbuya!” “Mbasimbwe Mambo wa Izarayeli!”</verse>
				<verse number="14">Yezu agumana mwana buru, mbampakira pa nsana pace, ninga mukhadalembwa ipyo m'Bukhu ya Mulungu kuti:</verse>
				<verse number="15">“ Leka gopa, iwe nzinda! wa Siyau. Lang'ana Mambo wako ali kudza mbapakira padzulu pa mwana buru.”</verse>
				<verse number="16">Pakutoma, anyakupfundza ace hakhapidziwa penepi tayu. Mbwenye mudadza kapaswa mbiri Yezu, ndipo padakumbuka iwo kuti pinthu penepi pikhadalembwa na thangwi yace, pontho pyadza kacitika kuna Iye.</verse>
				<verse number="17">Mwinji wa anthu ukhakhala na Yezu pa n'dzidzi ukhapanga iye Lazaru kuti abuluke n'nthumbi mbamulamusa pa kufa, ndiwo ukhaenda mbulonga pidacitika.</verse>
				<verse number="18">Anthu azinji, na kubva mbapilongwa kuti Yezu ndiye akhadacita cidzindikiro ca cirengo ceneci, aenda kaonana na iye.</verse>
				<verse number="19">Na tenepo, afarisi akhalonga okha-okha kuti: “Nkhabe cinthu cidakwanisa ife. Lang'anani, anthu onsene ali kwenda n'nduli mwace.”</verse>
				<verse number="20">Pakati pa anthu ale akhadaenda kalambira Mulungu pa phwandu ya Paxkwa, akhalipo angasi adakhonda kukhala agerego.</verse>
				<verse number="21">Iwo afendedzera Filipi, akhali wa ku Bhetisaidha ya Galileya, mbam'phemba tenepa: “Mbuya, tisafuna tione Yezu.”</verse>
				<verse number="22">Filipi aenda kapilonga kuna Andereya. Andereya na Filipi mbapifikisa kuna Yezu.</verse>
				<verse number="23">Yezu aatawira tenepa: “Wafika n'dzidzi wakupaswa mbiri Ine, Mwana wa Munthu.</verse>
				<verse number="24">Ndimo mwene, ndimo mwene ndisakupangani kuti, mbeu ya tirigu ingakhonda kugwa pa mataka mbikhonda kufa, inakhala yokha basi. Mbwenye ingafa, inabala misapu mizinji.</verse>
				<verse number="25">Ule anafuna moyo wace, anauluza. Mbwenye ule anazonda moyo wace pantsi pano, anati aukoyerwe upulumuki wakukhonda kumala.</verse>
				<verse number="26">Ule anandiphatira basa, asafunika anditowere. Panakhala Ine, nyabasa wanga ali penepombo. Pontho ule anandiphatira basa, anati asimbwe na Baba wanga.</verse>
				<verse number="27">“Cincino ntima wanga wanentseka pikulu kakamwe. Ndinalonganji? ‘Baba ndipulumuseni pa n'dzidzi uno?’ Nkhabe. Ine ndadzera penepi, ndadzera n'dzidzi unowu wa nyatwa.</verse>
				<verse number="28">Baba, pasani mbiri dzina yanu!” Na tenepo, kudzulu kwabveka fala ikhalonga kuti: “Ine ndaipasa kale mbiri, pontho ndinadza kaipasa pontho mbiri.”</verse>
				<verse number="29">Mwinji wa anthu ukhali penepo, mudabva iwo fala eneyi, alonga kuti ndi njazi. Anango akhalonga kuti ndi anju adalonga.</verse>
				<verse number="30">Yezu alonga tenepa: “Fala iyi yabveka thangwi yanu, si thangwi yanga tayu.</verse>
				<verse number="31">Wafika n'dzidzi wa kuti dziko ino itongwe. Cincino anathamangiswa nkulu wa dziko ino.</verse>
				<verse number="32">Mbwenye Ine ndingadza kathukulwa pantsi pano, ndinacita kuti anthu onsene akundike adze kuna Ine.”</verse>
				<verse number="33">Yezu alonga penepi, akhafuna pangisa mafero akhafuna cita Iye.</verse>
				<verse number="34">Anthu azinji alonga tenepa: “Mwambo usatipfundzisa kuti Kirixtu anakhala kwenda na kwenda. Usalongeranji pontho kuti Mwana wa Munthu asafunika athukulwe? Ndi ani mwana wa munthu unowu?”</verse>
				<verse number="35">Na tenepo, Yezu aapanga kuti: “Cieza cinakhala na imwe pa n'dzidzi ung'ono basi. Fambani, cieza mbiciripo, toera mukhonde kuphatwa na cidima. Ule anafamba n'cidima nkhabe dziwa nkhupi kunaenda iye.</verse>
				<verse number="36">Cieza mbiciri na imwe, khulupirani cieza, toera mukhale ana a cieza.” Pakumala kulonga penepi, Yezu abuluka pyace, mbabisala.</verse>
				<verse number="37">Na pidzindikiro pyonsene pya pirengo pikhacita Iye pamaso pawo, iwo akhonda kuntawira.</verse>
				<verse number="38">Penepi pyacitika toera kusimbisa mafala adalonga mporofeta Izaya kuti: “Mbuya, mbani adatawira pikhalonga ife, pontho mbani adapangizwa mphambvu zanu?”</verse>
				<verse number="39">Na thangwi eneyo akhacimwana kutawira, thangwi Izaya akhadalonga pontho kuti:</verse>
				<verse number="40">“ Aafunga maso awo pontho mbaaumisa mitima yawo, toera akhonde kuona na maso, pontho mbapikhonda kupita muntima mwawo, mbacimwana zungunuka kuna Ine, Ine mbindiawangisa.”</verse>
				<verse number="41">Izaya alonga penepi thangwi akhaiona kale mbiri ya Kirixtu, pontho mbalonga na thangwi ya Kirixtu.</verse>
				<verse number="42">Pa pyonsene ipi, na akulu ene azinji a madjuda antawira Yezu. Mbwenye na thangwi ya afarisi, akhacimwana kupangisa pakweca kukhulupira kwawo, na kugopa kuti anadza kathamangiswa n'nyumba ya kuphembera.</verse>
				<verse number="43">Thangwi akhafuna pikulu kakamwe mbiri ya anthu, kupiringana Mbiri ya Mulungu.</verse>
				<verse number="44">Na tenepo, Yezu alonga na mphambvu kuti: “Ule ananditawira, asatawira Ine basi tayu, mbwenye asatawira ule adandituma.</verse>
				<verse number="45">Ule anandiona, asaonambo ule adandituma.</verse>
				<verse number="46">Ine ndabwera pa dziko ninga cieza, toera onsene ale ananditawira akhonde kukhala n'cidima.</verse>
				<verse number="47">“Munthu anabva mafala anga mbakhonda kuakoya, Ine nkhabe kuntonga. Thangwi Ine sidabwera kudza katonga dziko tayu, mbwenye ndabwera kudza kaipulumusa.</verse>
				<verse number="48">Alipo nyakutonga miseru m'bodzi kuna ale anandikhonda, na kuna ale anakhonda kutawira mafala anga. Fala ibodzi-bodzi idalonga Ine, ndiyo inadza kankonesa ntsiku yakumalisa.</verse>
				<verse number="49">Thangwi Ine sidalonga pya munsolo mwanga tayu, mbwenye Baba adandituma, ndiye adandipanga kuti ndilonge pinakupangani Ine na pinalonga Ine.</verse>
				<verse number="50">Ndisadziwa kuti ntemo wace ndi upulumuki wakukhonda kumala. Na tenepo, pinalonga Ine, ndisapilonga ninga mudapipangwa Ine na Baba kuti ndilonge.”</verse>
			</chapter>
			<chapter number="13">
				<verse number="1">Phwandu ya Paxkwa mbidzati kufika, Yezu na kudziwa kuti wakwana n'dzidzi wakufuna siya dziko aende kuna Baba, na kufuna kudacita iye anthu ace ali pa dziko, aafuna mpaka pakumalisira.</verse>
				<verse number="2">Mukhasiyali Yezu, Sathani akhadamala nyengerera kale Djuda Xikariyoti mwana wa Simau, kuti asandukire Yezu.</verse>
				<verse number="3">Yezu akhapidziwa kuti Baba wace akhadapereka pinthu pyonsene m'manja mwace, pontho akhapidziwa kuti abuluka kuna Mulungu, Iye ali kubwerera pontho kuna Mulungu.</verse>
				<verse number="4">Na tenepo, Yezu alamuka pa thando ya kudya, abulusa nguwo yace ya kunja mbakwata nguwo ikulu ya kupukuta nayo manungo, mbaimanga n'cunu mwace.</verse>
				<verse number="5">Buluka penepo, aikha madzi n'combo, mbatoma kutsuka myendo ya anyakupfundza ace, mbakhaapukuta na nguwo ikhadamanga Iye n'cunu.</verse>
				<verse number="6">Yezu pidafika Iye pana Simau Pedhru, Simau alonga tenepa: “Mbuya, musafuna tsuka myendo yanga?”</verse>
				<verse number="7">Yezu atawira kuti: “Pinacita Ine cincino, iwe nkhabe kupidziwa, mbwenye unadza kapidziwa kutsogolo.”</verse>
				<verse number="8">Pedhru alonga kuti: “Nkhabe citika kuti imwe muntsuke myendo yanga.” Yezu antawira tenepa: “Ndingakhonda kukutsuka myendo, iwe nkhabe kudza kabveranabve na Ine.”</verse>
				<verse number="9">Simau Pedhru atawira kuti: “Mbuya, ngakhala ndi tenepo, lekani kutsuka myendo yanga basi tayu, mbwenye tsukanimbo manja anga na nsolo wanga ene.”</verse>
				<verse number="10">Yezu ampanga kuti: “Munthu anamala samba asatongwa kuti atsuke myendo basi, thangwi manungo ace onsene acena. Imwe mwacena, mbwenye simwe monsene tayu.”</verse>
				<verse number="11">Thangwi Iye akhan'dziwa ndi ani akhafuna kunsandukira. Ndi thangwi eneyi idamulongesa kuti: “Simwe monsene mudacena tayu.”</verse>
				<verse number="12">Yezu pidamala Iye kuatsuka myendo, abvala pontho nguwo yace, mbabwerera pakhakhala Iye. Na tenepo, aabvundza kuti: “Musapidziwa thangwi yanji ndakucitirani penepi?</verse>
				<verse number="13">Imwe musandicemera Mpfundzisi pontho musandicemera Mbuya. Ndimo mwene Ine ndinedi.</verse>
				<verse number="14">Mphapo Ine ninga Mbuya pontho ninga Mpfundzisi wanu ndakutsukani myendo, imwembo musatongwa mutsukanembo myendo m'bodzi na m'bodzi.</verse>
				<verse number="15">Ine ndakupangisani macitiro ace, toera imwe mucitembo ninga pidakucitirani Ine.</verse>
				<verse number="16">Ndimo mwene, ndimo mwene ndisakupangani kuti: Nkhabe n'dzakazi anapita mbuya wace, peno nkhabembo ntumwi anapita ule adantuma.</verse>
				<verse number="17">Lang'anani, ngakhala imwe mwamala kupidziwa pinthu penepi, mungapicita munakhala akutsandzaya.</verse>
				<verse number="18">“Siri kulonga imwe monsene tayu. Ndisaadziwa ale adasankhula Ine. Mbwenye ndi toera pisimbiswe pidalembwa m'Bukhu ya Mulungu kuti: ‘Ule akhadya na Ine pabodzi, ndiye adandisandukira. ’</verse>
				<verse number="19">“Kutomera cincino ndisakupangani mbapidzati kucitika, toera pingadza kacitika, mudze katawira kuti Ine Ndine.</verse>
				<verse number="20">Ndimo mwene, ndimo mwene ndisakupangani kuti: Anatambira ule anatuma Ine, asatambira Ine. Ananditambira, asatambira ule adandituma.”</verse>
				<verse number="21">Pakumala kulonga penepi, Yezu atsukwala pikulu kakamwe muntima mbalonga kuti: “Ndimo mwene, ndimo mwene ndisakupangani kuti, m'bodzi wanu anati andisandukire.”</verse>
				<verse number="22">Mphapo anyakupfundza ace alang'anisana m'bodzi na m'bodzi, mbakhonda kun'dziwa mbani akhalonga Iye.</verse>
				<verse number="23">M'bodzi wa anyakupfundza ace, ule akhafunika kakamwe na Yezu, akhali n'khundu mwace.</verse>
				<verse number="24">Mphapo Simau Pedhru an'kodola nyakupfundza unowu, mbampanga kuti: “M'bvundze, mbani analonga Iye?”</verse>
				<verse number="25">Nyakupfundza afendedzera Yezu, mbatsamira pa cifuwa cace, mbam'bvundza kuti: “Mbuya, ndi ani?”</verse>
				<verse number="26">Yezu antawira kuti: “Ndi ule anafuna kupasa Ine phindi ya nkate inafuna pfonda Ine m'mbale.” Na tenepo, Yezu akwata phindi ya nkate mbapfonda m'bale, mbaipasa Djuda mwana wa Simau Xikariyoti.</verse>
				<verse number="27">Djuda mudamala iye kudya nkate, pa n'dzidzi ubodzi-bodzi Sathani apita muna iye. Penepo Yezu ampanga Djuda kuti: “Pire pinafuna iwe cita, picite na mwansanga.”</verse>
				<verse number="28">Mbwenye nkhabe m'bodzi akhali na iye pa thando ya kudya, akhapidziwa thangwi yanji Yezu apanga Djuda penepi.</verse>
				<verse number="29">Djuda, na thangwi yakukhala nkoyi wa cikhwama ca kobiri, anyakupfundza anango a Yezu, akhanyerezera kuti Yezu ampanga kuti aende kagule pinthu toera adye pa phwandu, peno kuti apase pinthu anyakucherenga.</verse>
				<verse number="30">Pidamala Djuda kudya phindi ya nkate, abuluka na mwansanga. Pontho akhali masiku.</verse>
				<verse number="31">Pakubuluka kwa Djuda, Yezu alonga kuti: “Cincino Ine Mwana wa Munthu ndapaswa mbiri, pontho Mulungu apaswa mbiri muna Ine.</verse>
				<verse number="32">Ngakhala Mulungu apaswa mbiri muna Mwana, Mulungu anampasambo mbiri muna Iye ene, pontho anati ampase mbiri na mwansanga.</verse>
				<verse number="33">“Ananga, ndinakhala na imwe n'dzidzi pang'ono basi. Imwe munati mundisake. Ninga mudapanga Ine madjuda, cincino ndisakupanganimbo kuti: ‘Kunafuna Ine kwenda, imwe nkhabe kwanisa kwendako.’</verse>
				<verse number="34">“Ine ndinakupasani matongero mapsa kuti, mufunane m'bodzi na m'bodzi. Ninga mudakufunirani Ine, imwe musafunika mufunanembo m'bodzi na m'bodzi.</verse>
				<verse number="35">Na tenepo, mungafunana m'bodzi na m'bodzi, onsene anati adziwe kuti imwe ndimwe anyakupfundza anga.”</verse>
				<verse number="36">Mphapo Simau Pedhru am'bvundza kuti: “Mbuya, ndi kupi kunafuna imwe kwenda?” Yezu antawira kuti: “Kunafuna Ine kwenda imwe nkhabe kwanisa kunditowera cincino, mbwenye munanditowera kutsogolo.”</verse>
				<verse number="37">Pedhru am'bvundza pontho kuti: “Mbuya, ndi thangwi yanji ndinacimwana kukutowerani cincino? Ine ndiri dzololo toera kukuferani!”</verse>
				<verse number="38">Yezu antawira kuti: “Iwe unafa fera Ine? Ndimo mwene, ndimo mwene ndisakupanga kuti, dzongwe mbidzati kulira, iwe unati undikhonde katatu.”</verse>
			</chapter>
			<chapter number="14">
				<verse number="1">Yezu alonga kuti: “Lekani kunentseka m'mitima mwanu. Khulupirani Mulungu, mbamukhulupirambo Ine.</verse>
				<verse number="2">Ku nyumba kwa Baba wanga kuna mbuto zizinji zakukhala, mbidakhala si tenepo, Ine mbidakupangani. Ndiri kwenda kakusasanyirani mbuto.</verse>
				<verse number="3">Ine ndingaenda mbandikusasanyirani mbuto, ndinabwera pontho kudza kakukwatani mudze kuna Ine, toera imwe mukhalembo pale panakhala Ine.</verse>
				<verse number="4">Kunaenda Ine, njira yace imwe musaidziwa.”</verse>
				<verse number="5">Tomasi ampanga tenepa: “Mbuya, ife nkhabe dziwako kunaenda imwe, tinaidziwa tani njira?”</verse>
				<verse number="6">Yezu atawira tenepa: “Ine ndine njira, ndine wa ndimo mwene pontho ndine upulumuki. Nkhabe m'bodzi anaenda kuna Baba, mbakhonda kupita na pana Ine.</verse>
				<verse number="7">Imwe mbamudandidziwa, mbamudadziwambo Baba wanga. Cincino imwe musan'dziwa, pontho musamuona.”</verse>
				<verse number="8">Filipi alonga tenepa: “Mbuya, tipangiseni Baba, penepi basi pyakwana kuna ife.”</verse>
				<verse number="9">Yezu atawira kuti: “Ndakhala na imwe ntsiku zizinji Filipi, udzati kundidziwa basi? Ule anandiona, asaona Baba. Thangwi yanji usalonga kuti: ‘Tipangiseni Baba?’</verse>
				<verse number="10">Iwe nkhabe tawira kuti Ine ndiri muna Baba, pontho kuti Baba ali muna Ine? Mafala anakupangani Ine si anga ndekha tayu. Mbwenye Baba ali muna Ine, ndiye anacita mabasa ace.</verse>
				<verse number="11">Nditawireni kuti Ine ndiri muna Baba, pontho Baba ali muna Ine. Mungacimwana pyonsene, nditawireni na thangwi ya mabasa mabodzi ene.</verse>
				<verse number="12">Ndimo mwene, ndimo mwene ndisakupangani kuti: Ule ananditawira, anadza kacitambo mabasa anacita Ine. Anadza kacita pikulu kakamwe kupiringana ipi, thangwi Ine ndiri kwenda kuna Baba.</verse>
				<verse number="13">Pontho pyonsene pinaphemba imwe na dzina yanga, Ine ndinadza kapicita, toera Baba apaswe mbiri muna Mwana.</verse>
				<verse number="14">Pinaphemba imwe na dzina yanga, Ine ndinadza kapicita.</verse>
				<verse number="15">“Ngakhala imwe musandifuna, munakoya mitemo yanga.</verse>
				<verse number="16">Pontho Ine ndinaphemba Baba wanga, Iye mbadza kakupasani M'matamisi unango, toera adze kakhala na imwe kwenda na kwenda,</verse>
				<verse number="17">Nzimu unadzesa undimo mwene. Dziko nkhabe kwanisa kuutambira, thangwi nkhabe kuuona pontho nkhabe kuudziwa. Mbwenye imwe musaudziwa, thangwi iwo usakhala na imwe, pontho unati ukhale muna imwe.</verse>
				<verse number="18">Sinakusyani amphawi tayu. Ndinabwera pontho kuna imwe.</verse>
				<verse number="19">Thimize pang'ono dziko inadza kandionabve tayu, mbwenye imwe munadza kandiona. Thangwi Ine ndiri m'maso, imwembo munakhala m'maso.</verse>
				<verse number="20">Ntsiku eneyi munadzindikira kuti Ine ndiri muna Baba wanga, imwe muli muna Ine, inembo ndiri muna imwe.</verse>
				<verse number="21">Ule anadziwa mitemo yanga mbaikoya, unowu ndiye anandifuna. Ule anandifuna, anafuniwa na Baba wanga, pontho Ine ndinanfunambo, mbandipangizika kuna Iye.”</verse>
				<verse number="22">Na tenepo, Djuda, (si Djuda Xikariyoti tayu) alonga kuti: “Mbuya, thangwi yanji musafuna pangizika kuna ife mbamukhonda pangizika kuna dziko?”</verse>
				<verse number="23">Yezu atawira tenepa: “Ngakhala alipo anandifuna anakoya fala yanga. Baba wanga anadza kanfuna, Ife tinadza kuna iye mbaticita nyumba muna iye.</verse>
				<verse number="24">Ule anakhonda kundifuna nkhabe koya mafala anga. Mafala awa anabva imwe si anga tayu, mba Baba adandituma.</verse>
				<verse number="25">“Pyonsene ipi ndisakupangani mbandiri pabodzi na imwe.</verse>
				<verse number="26">Mbwenye M'matamisi, Nzimu Wakucena unafuna kukutumizirani Baba na dzina yanga, unadza kakupfundzisani pinthu pyonsene, mbukukumbusani pyonsene pidakupangani Ine.</verse>
				<verse number="27">Ndisakusiyirani ntendere. Ntendere wanga ndisakupasani. Nkhabe kukupasani ninga pinacita dziko. Lekani kunentseka muntima mwanu, pontho lekani kugopa.</verse>
				<verse number="28">“Imwe mwandibva mbandilonga kuti: Ndiri kwenda, mbwenye ndinabwera pontho kuna imwe. Mbamudakhala imwe musandifuna, mbumudakomerwa, thangwi ndiri kwenda kuna Baba. Thangwi Baba ndi nkulu kupiringana Ine.</verse>
				<verse number="29">Ndisakupangani cincino, penepi mbapidzati kucitika, toera pingadza kacitika, imwe mupitawire.</verse>
				<verse number="30">Nkhabebve n'dzidzi ukulu wakulonga na imwe, thangwi nkulu wa dziko ino ali kubwera. Iye nkhabe kundicita cinthu tayu,</verse>
				<verse number="31">mbwenye dziko isafunika idziwe kuti Ine ndisafuna Baba, pontho ndisacita ninga pidandituma Baba. Lamukani, mbatibulukeni pano!”</verse>
			</chapter>
			<chapter number="15">
				<verse number="1">“Ine ndine mutidi wa mauva, Baba wanga ndi nyakulima.</verse>
				<verse number="2">Nthawi zonsene ziri muna Ine, zinakhonda bala misapu, Iye anazigwanda. Pontho, nthawi zonsene zinabala misapu, anazisadzulira toera zibale misapu mizinji.</verse>
				<verse number="3">Imwe mwaceneswa kale na fala idakupangani Ine.</verse>
				<verse number="4">Khalani muna Ine, Ine ndinakhalambo muna imwe. Nkhabe nthawi inabala misapu yokha, ingakhonda kukhala pa muti wa mauva. Sawa-sawambo na imwe, nkhabe kubala misapu mungakhonda kukhala muna Ine.</verse>
				<verse number="5">“Ine ndine muti wa mauva, imwe ndimwe nthawi. Ule anakhala muna Ine, Ine mbandikhala muna iye, unowu anabala misapu mizinji. Thangwi imwe mwekha ene, nkhabe cinthu cibodzi cinafuna cita imwe.</verse>
				<verse number="6">Ule anakhonda khala muna Ine, anakhala ninga nthawi idataiwa kunja mbiuma. Nthawi zenezo zinakwatiwa, mbaziponyiwa pa moto mbazipya.</verse>
				<verse number="7">Imwe mungakhala muna Ine, mafala anga mbakhala muna imwe, munaphemba pinafuna imwe mbamupicitirwa.</verse>
				<verse number="8">Baba wanga anapaswa mbiri imwe mungabala misapu mizinji, pontho munakhala anyakupfundza anga.</verse>
				<verse number="9">“Ninga Baba wanga andifuna, Ine ndakufunanimbo. Khalani n'kati mwa mafuniro anga.</verse>
				<verse number="10">Imwe mungakoya mitemo yanga, munakhala n'kati mwa mafuniro anga, sawa-sawa ninga Ine ndisakoya mitemo ya Baba wanga, mbandikhala n'kati mwa mafuniro ace.</verse>
				<verse number="11">Ndakupangani mafala awa, toera kutsandzaya kwanga kukhale na imwe, pontho kutsandzaya kwanu kukwane.</verse>
				<verse number="12">Mwambo wanga ndi uxu: Mufunane m'bodzi na m'bodzi ninga Ine ndakufunani.</verse>
				<verse number="13">Nkhabe munthu anako kufuna kukulu kupiringana ule anafera axamwali ace.</verse>
				<verse number="14">Imwe munakhala axamwali anga, mungacita pire pinakupangani Ine.</verse>
				<verse number="15">Ine nkhabe kukucemeranibve anyabasa tayu, thangwi nyabasa nkhabe dziwa pinacita mbuya wace. Ndinakucemerani axamwali. Thangwi pyonsene pidabva Ine na Baba, ndakupangani.</verse>
				<verse number="16">Simwe adandisankhula tayu, mbwenye ndine adakusankhulani mbandikutumani kuti mwende, pontho mubale misapu, misapu yakukhaliratu, toera Baba akupaseni pinaphemba imwe, na dzina yanga.</verse>
				<verse number="17">Matongero anga mbawa: Funanani m'bodzi na m'bodzi.</verse>
				<verse number="18">“Ngakhala dziko isakuzondani, dziwani kuti yatoma kuzonda Ine.</verse>
				<verse number="19">Imwe mbumudakhala a padziko, dziko mbidakufunani ninga anthu awo. Mphapo imwe simwe a padziko tayu, mbwenye Ine ndakusankhulani mbandikubulusani pa dziko. Na thangwi eneyo, dziko isakuzondani.</verse>
				<verse number="20">Kumbukani mafala adakupangani Ine kuti: Nkhabe nyabasa m'bodzi anapita mbuya wace. Ngakhala Ine andizonda, anakuzondanimbo. Ngakhala Ine andibvera mafala anga, anabverambo mafala anu.</verse>
				<verse number="21">Mbwenye anakucitani tenepo na thangwi ya dzina yanga, thangwi iwo nkhabe kun'dziwa ule adandituma.</verse>
				<verse number="22">Ine mbandidakhonda kubwera mbandiapanga, mbadapaswa mphoswa ya kudawa tayu. Mbwenye cincino iwo nkhabebve pakutunira madawi awo.</verse>
				<verse number="23">Ule anandizonda, ali kuzondambo Baba wanga.</verse>
				<verse number="24">Ine mbindidakhonda kucita mabasa pakati pawo adakhonda kucitwa na unango, iwo mbadakhala na mphoswa ya kudawa tayu. Mbwenye cincino iwo aaona mabasa anga, mbazonda Ine na Baba wanga ene.</verse>
				<verse number="25">Mbwenye penepi pyacitika toera pisimbiswe pire pidalembwa mu Mwambo wawo kuti: ‘Andizondera pezi.’</verse>
				<verse number="26">“Angabwera M'matamisi anafuna kukutumirani Ine bulukira kuna Baba, Nzimu unadzesa undimo mwene unabuluka kuna Baba, Iwo unandicitira umboni.</verse>
				<verse number="27">Imwe munati mucitembo umboni, thangwi muli na Ine kutomera pakutoma.”</verse>
			</chapter>
			<chapter number="16">
				<verse number="1">“Ndisakupangani pyonsene ipi toera mukhonde kusiya cikhulupiro canu.</verse>
				<verse number="2">Imwe munati muthamangiswe n'kati mwa nyumba za kuphembera. Ndimo mwene, unafika n'dzidzi wa kuti munthu akuphani, mbanyerezera kuti ali kuphata basa ya Mulungu.</verse>
				<verse number="3">Iwo anati acite pinthu penepi, thangwi nkhabe kun'dziwa Baba, pontho nkhabe kudziwa Ine.</verse>
				<verse number="4">Ine ndiri kukupangani ipi toera ungafika n'dzidzi, mukumbuke kuti ine ndikhadakupangani kale pinthu penepi. Ndacimwana kukupangani pakutoma, thangwi Ine ndikhakhala na imwe.</verse>
				<verse number="5">“Mbwenye cincino ndiri kwenda kuna ule adandituma, pontho nkhabe m'bodzi wanu anafuna kundibvundza kuti: ‘Ndi kupi kunafuna iwe kwenda?’</verse>
				<verse number="6">Thangwi mitima yanu yadzala na kutsukwala pidakupangani Ine penepi.</verse>
				<verse number="7">Mbwenye Ine ndisakupangani pya ndimo mwene kuti: Mphyadidi kakamwe kuna imwe kuti Ine ndiyende. Thangwi Ine ndingakhonda kwenda, M'matamisi nkhabe bwera kuna imwe. Mbwenye Ine ndingaenda, ndinakutumirani M'matamisi.</verse>
				<verse number="8">Iye angabwera, anaidziwisa dziko pinthu pitatu: Kudawa, kulungama pontho na kutongwa na Mulungu.</verse>
				<verse number="9">Kudawa, thangwi anthu nkhabe kunditawira.</verse>
				<verse number="10">Kulungama, thangwi ndiri kwenda kuna Baba, pontho imwe nkhabe kudza kandionabve.</verse>
				<verse number="11">Kutongwa, thangwi nkulu wa dziko ino amala kukoneswa kale.</verse>
				<verse number="12">“Ndina pinthu pinango pizinji pya kukupangani, mbwenye imwe cincino nkhabe kwanisa kupipirira.</verse>
				<verse number="13">Mbwenye ungabwera Nzimu unadzesa undimo mwene, Iwo unakupangisani pya ndimo mwene. Nkhabe longa pyawo okha, unalonga pire pidabva iwo, pontho unakupangani pire pinafuna kudza.</verse>
				<verse number="14">Iwo unadza kandipasa mbiri, thangwi iwo unatambira pinthu pyanga, mbubwera kudza kakudzuwisani.</verse>
				<verse number="15">Pyonsene pina Baba mphyanga. Ndi thangwi eneyi Ine ndakupangani kuti Nzimu unatambira pinthu pyanga mbubwera kudza kakudzuwisani.</verse>
				<verse number="16">“Thimize pang'ono nkhabe kudza kandionabve, mbwenye thimize pontho pang'ono munadza kandiona pontho.”</verse>
				<verse number="17">Na tenepo, anyakupfundza ace anango akhalonga m'bodzi na m'bodzi kuti: “Ndi ninji penepi pinalonga Iye kuna ife kuti: ‘Thimize pang'ono nkhabe kudza kandionabve’, pontho ‘thimize pang'ono munadza kandiona, thangwi ndiri kwenda kuna Baba?’ ”</verse>
				<verse number="18">“Pisalonganji penepi ‘Thimize pontho pang'ono?’ Ife nkhabe kupibvesa pinalonga Iye.”</verse>
				<verse number="19">Yezu adziwa kuti iwo akhafuna kum'bvundza na thangwi eneyo. Na tenepo, Iye aabvundza kuti: “Imwe musabvundzana mwekha ene kuti Ine ndikhafuna longanji na pidalonga Ine kuti: Thimize pang'ono nkhabe kudza kandionabve, mbwenye thimize pontho pang'ono munadza kandiona pontho?</verse>
				<verse number="20">Ndimo mwene, ndimo mwene ndinakupangani kuti: Imwe munati mulire pontho mbamukhuwa, mbwenye dziko inati itsandzaye. Imwe munati mutsukwale, mbwenye kutsukwala kwanu kunadza kakhala kutsandzaya.</verse>
				<verse number="21">Nkazi angafuna kubala asabva kupha, thangwi n'dzidzi wace wa nyatwa wafika. Mbwenye pakumala kubala mwana, iye asaiduwala nyatwa eneyi, thangwi ya kukomerwa na kubwera kwa mwana pa dziko.</verse>
				<verse number="22">Na tenepo, imwembo cincino muli kutsukwala. Mbwenye ndinadza kakuonani pontho, mitima yanu mbidza katsandzaya, kutsandzaya kwanu nkhabe m'bodzi anafuna kukukwatirani.</verse>
				<verse number="23">Pa ntsiku eneyo imwe nkhabe kudza kandibvundzabve cinthu tayu. Ndimo mwene, ndimo mwene Ine ndisakupangani kuti Baba wanga anakupasani pyonsene pinaphemba imwe na dzina yanga.</verse>
				<verse number="24">Mpaka cincino, imwe mudzati kuphemba cinthu na dzina yanga. Phembani munatambira, toera kutsandzaya kwanu kukwane.</verse>
				<verse number="25">“Ndakupangani penepi na misanje. Unafika n'dzidzi wa kuti sinalongabve na imwe na misanje tayu, mbwenye ndinati ndilonge pakweca, pa thangwi ya Baba wanga.</verse>
				<verse number="26">Pa ntsiku eneyo, imwe munaphemba na dzina yanga. Nkhabe funikabve kuti Ine ndikuphemberereni pinafuna imwe kuna Baba.</verse>
				<verse number="27">Thangwi Iye ene Baba asakufunani, pontho imwe mwandifuna mbamutawira kuti ndabuluka kuna Mulungu.</verse>
				<verse number="28">Ine ndabuluka kuna Baba mbindibwera pa dziko. Cincino ndiri kusiya dziko, ndiri kwenda pontho kuna Baba.”</verse>
				<verse number="29">Na tenepo, anyakupfundza a Yezu alonga kuti: “Cincino musalonga pakweca mbamukhonda kulonga na misanje.</verse>
				<verse number="30">Cincino tisadziwa kuti imwe musadziwa pinthu pyonsene, pontho nkhabe funika kuti munthu akubvundzeni. Na thangwi eneyo tisatawira kuti mwabuluka kuna Mulungu.”</verse>
				<verse number="31">Yezu aatawira kuti: “Cincino mwatawira?</verse>
				<verse number="32">Lang'anani, n'dzidzi uli dhuzi pontho wafika, unafuna mwazika imwe, m'bodzi na m'bodzi mbaenda ku nyumba kwace, mbindisala ndekha ene. Mbwenye Ine siri ndekha tayu, thangwi Baba ali na Ine.</verse>
				<verse number="33">“Ndakupangani pinthu penepi, toera mukhale na ntendere muna Ine. Pa dziko ino imwe munaona nyatwa, mbwenye wangisirani! Ine, ndakunda dziko.”</verse>
			</chapter>
			<chapter number="17">
				<verse number="1">Pakumala kulonga penepi, Yezu alang'ana kudzulu mbaphembera tenepa: “Baba, wakwana n'dzidzi. Pasa mbiri Mwana wako, toera Mwana wako akupasembo mbiri.</verse>
				<verse number="2">Thangwi Imwe mwapasa Mwana wanu mphambvu za kutonga anthu onsene kuti apase upulumuki wakukhonda kumala kuna ale onsene adampasa imwe.</verse>
				<verse number="3">Upulumuki wakukhonda kumala ndi uyu: Akudziweni kuti ndimwe ene basi Mulungu wa ndimo mwene, pontho na kudziwambo Yezu Kirixtu adatuma imwe.</verse>
				<verse number="4">Ine ndakupasani mbiri pantsi pano, mbandimalisa basa idandipasa imwe kuti ndiicite.</verse>
				<verse number="5">Na tenepo, cincino Baba, ndipaseni mbiri pamaso panu, mbiri ikhakhala na Ine pamaso panu, dziko mbidzati kucitwa.</verse>
				<verse number="6">“Ine ndapangisa dzina yanu kuna anthu adabulusa imwe pa dziko mbamundipasa. Iwo akhali anu. Imwe mwaapasa Ine, iwo asabvera fala yanu.</verse>
				<verse number="7">Cincino iwo asadziwa kuti pyonsene pidandipasa imwe pyabuluka kuna imwe.</verse>
				<verse number="8">Thangwi Ine ndaapanga mafala adandipasa imwe, iwo aatawira. Ndimo mwene, iwo adzindikira kuti Ine ndabuluka kuna imwe, pontho atawira kuti ndimwe adandituma.</verse>
				<verse number="9">Ine ndisaaphemberera. Siri kuphemberera dziko tayu, mbwenye ndisaphemberera ale adandipasa imwe, thangwi ndi anthu anu.</verse>
				<verse number="10">Pyonsene pina Ine mphyanu, na pyonsene pina imwe mphyanga. Na tenepo, Ine ndisapaswa mbiri na thangwi yawo.</verse>
				<verse number="11">Sinadza kakhala pontho pa dziko tayu, mbwenye iwo na lero ali pano pa dziko, pontho Ine ndiri kudza kuna imwe. Baba wakulungama, akoyeni mu dzina yanu, dzina ire idandipasa imwe, toera iwo akhale cinthu cibodzi, ninga ife ndife cibodzi.</verse>
				<verse number="12">Pa n'dzidzi ukhakhala Ine na iwo, Ine ndaalang'anira mbindiakoya mu dzina yanu idandipasa imwe. Nkhabe m'bodzi wawo adataika. Adataika ndi ule basi akhadapambulika kale kuti ataike toera pisimbiswe pire pikhadalembwa m'Bukhu ya Mulungu.</verse>
				<verse number="13">“Cincino ndiri kudza kuna imwe, mbwenye ndisalonga pinthu penepi mbandiri pano pa dziko, toera kutsandzaya kwanga kukwane muna iwo ene.</verse>
				<verse number="14">Ine ndaapasa fala yanu, mbwenye dziko yaazonda, thangwi iwo si a padziko tayu, ninga Inembo sine wa padziko tayu.</verse>
				<verse number="15">Siri kuphemba kuti muabuluse pa dziko tayu, mbwenye kuti muabvunulire mu mphambvu za Nyakuipa.</verse>
				<verse number="16">Iwo si a padziko tayu, ninga inembo sine wa padziko tayu.</verse>
				<verse number="17">Aciteni kuti aperekeke mwakukwana kuna imwe, thangwi fala yanu nja ndimo mwene.</verse>
				<verse number="18">Sawa-sawa ninga mudandituma imwe kudza pa dziko, Ine ndisaatumambo kwenda n'dziko.</verse>
				<verse number="19">Na thangwi ya iwo, Ine ndisaperekeka mwakukwana kuna imwe, toera iwo aperekekembo mwakukwana kuna imwe.</verse>
				<verse number="20">“Maphembero anga sisaacitira kuli iwo basi tayu. Ndisaphemberambo kuli ale anafuna kudza kanditawira na thangwi ya fala yawo,</verse>
				<verse number="21">toera onsene akhale cibodzi. Baba, ninga imwe muli muna Ine, pontho Ine ndiri muna imwe. Kuti iwo akhalembo muna ife, toera dziko itawire kuti imwe mwandituma.</verse>
				<verse number="22">Ine ndaapasa mbiri idandipasa imwe, kuti iwo akhale cibodzi, ninga ife ndife cibodzi.</verse>
				<verse number="23">Ine muna iwo, imwe muna Ine, kuti akwane pa kuphatana, toera dziko idziwe kuti mwandituma, pontho kuti mwaafuna sawa-sawa ninga imwe mwandifuna.</verse>
				<verse number="24">“Baba, ndisafuna kuti ale adandipasa imwe akhale pale pana Ine kuti aone mbiri yanga, mbiri idandipasa imwe na kundifuna kwanu, dziko mbidzati kucitwa.</verse>
				<verse number="25">“Baba wakulungama, dziko nkhabe kukudziwani, mbwenye Ine ndisakudziwani. Awa asadziwa kuti ndimwe adandituma.</verse>
				<verse number="26">Ine ndaadziwisa kuti imwe ndimwe ani, pontho ndinathimiza basi na kuadziwisa, toera kufuna kudandicita imwe kukhale muna iwo, pontho Ine ndikhalembo muna iwo.”</verse>
			</chapter>
			<chapter number="18">
				<verse number="1">Yezu pidamala Iye kuphembera, abuluka pabodzi na anyakupfundza ace mbawambuka gowa ya Khedhoroni, mbaenda ntunda unango. Kweneko kukhakhala na tapada ibodzi, Iye mbapita mwenemu pabodzi na anyakupfundza ace.</verse>
				<verse number="2">Djuda nyakusandukira Yezu, akhaidziwa mbuto eneyo, thangwi Yezu kazinji kene akhagumanyikana kweneko pabodzi na anyakupfundza ace.</verse>
				<verse number="3">Na tenepo, Djuda aenda ku tapada eneyi mbakwata nsoka wa anyankhondo a ku Roma, na anango anyakuonera Nyumba ya Mulungu adatumwa na akulu aanyantsembe na afarisi. Iwo akwata pida pya nkhondo, nyale na ntsakali.</verse>
				<verse number="4">Yezu, na kudziwa pyonsene pikhafuna kuncitikira, aafendedzera mbaabvundza kuti: “Mbani anasaka imwe?”</verse>
				<verse number="5">Iwo atawira kuti: “Tiri kusaka Yezu wa ku Nazareti.” Yezu atawira kuti: “Ndine pano.” (Djuda, nyakusandukira Yezu, akhali pabodzi na iwo.)</verse>
				<verse number="6">Pidatawira Yezu kuti ndine pano, iwo abwerera n'nduli, mbagwa pantsi.</verse>
				<verse number="7">Yezu aabvundza pontho kuti: “Mbani anasaka imwe?” Iwo alonga kuti: “Tiri kusaka Yezu wa ku Nazareti.”</verse>
				<verse number="8">Yezu aatawira tenepa: “Ine ndakupangani kale kuti ndine pano. Ngakhala muli kusaka Ine, siyani amuna awa aende pyawo.”</verse>
				<verse number="9">Penepyo pyacitika toera asimbiswe mafala akhalonga Iye kuti: “Adandipasa imwe, nkhabe m'bodzi adataya Ine.”</verse>
				<verse number="10">Penepo, Simau Pedhru, abulusa tarasada ikhali na iye, mbaphekesa nyabasa wa nkulu wa anyantsembe, mban'gwanda khutu ya madyo. Nyabasa unowu akhacemerwa Maliko.</verse>
				<verse number="11">Mbwenye Yezu ampanga Pedhru kuti: “Koya tarasada yako! Ndiko iyi ya nyatwa idandipasa Baba, Ine nkhabe kudza kaimwa?”</verse>
				<verse number="12">Na tenepo, anyankhondo, na nkulu wa nyankhondo, na anyakuonera atongi a madjuda, amphata Yezu mbamanga.</verse>
				<verse number="13">Pakutoma ankwata mbaenda na iye kuna Anasi, akhali tebzala wa Khaifasi, nkulu wa anyantsembe pa caka ceneco.</verse>
				<verse number="14">Khaifasi ndiye akhadalonga kuna madjuda kuti, mphyadidi munthu m'bodzi afe, fera mbumba.</verse>
				<verse number="15">Simau Pedhru na nyakupfundza unango m'bodzi, akhatowera Yezu. Nyakupfundza unowu, na kudziwika kukhacita iye na nkulu wa anyantsembe, apita pabodzi na Yezu n'khonde mwa n'nyumba ya nkulu wa anyantsembe.</verse>
				<verse number="16">Mbwenye Pedhru asala kunja, pa nsuwo. Nyakupfundza wa Yezu akhadziwika na nkulu wa anyantsembe, abwerera mbalonga na nyabasa wankazi akhaonera pa nsuwo, mbakwata Pedhru mbapita na iye n'kati.</verse>
				<verse number="17">Na tenepo, nyabasa wankazi abvundzisa Pedhru kuti: “Iwe siwe m'bodzi wa anyakupfundza a mamuna uyu tayu?” Pedhru antawira kuti: “Sine tayu.”</verse>
				<verse number="18">Na thangwi ya kutonthola, anyabasa na anyakuonera aphatisa moto wa makala mbakhaotha. Pedhru akhalipombo penepo dzololo, mbakhaotha pabodzi na iwo.</verse>
				<verse number="19">Na tenepo, nkulu wa anyantsembe abvundzisa Yezu pa thangwi ya anyakupfundza ace, na mapfundzisiro akhacita Iye.</verse>
				<verse number="20">Yezu antawira tenepa: “Ine ndalonga pakweca kuna anthu. Kazinji kene ndikhapfundzisa m'manyumba akuphemberera na mu Nyumba ya Mulungu, mukhagumanyikana madjuda onsene. Nkhabe cibodzi cidalonga Ine n'cibiso-biso.</verse>
				<verse number="21">Thangwi yanji usandibvundza? Bvundza ale adapibva pidalonga Ine. Iwo asapidziwa mwadidi mwene pidaapanga Ine.”</verse>
				<verse number="22">Yezu pidamala Iye kulonga penepyo, nyakuonera m'bodzi akhakhala dhuzi na penepo, ampasa mbama mbalonga kuti: “Unatawira tenepa nkulu wa anyantsembe?”</verse>
				<verse number="23">Yezu atawira kuti: “Ngakhala ndalonga pyakuipa, longa uipi udacita Ine. Mbwenye ngakhala ndalonga mwadidi, thangwi yanji wandimenya?”</verse>
				<verse number="24">Na tenepo, Anasi aendesa Yezu mbadamala mangwa mikono, kuna Khaifasi, nkulu wa anyantsembe.</verse>
				<verse number="25">Penepo akhalipombo Simau Pedhru, mbakhaotha moto. Iye abvundziwa kuti: “Kodi iwe siwe nyakupfundza m'bodzi wa Yezu tayu?” Pedhru akhonda mbalonga kuti: “Sine tayu.”</verse>
				<verse number="26">Mbwenye nyabasa m'bodzi wa nkulu wa anyantsembe, m'bale wa mamuna adagwandiwa khutu na Pedhru, am'bvundza kuti: “Ine sidakuona tayu n'tapada pabodzi na Iye?”</verse>
				<verse number="27">Mbwenye Pedhru akhonda pontho. Pa n'dzidzi ubodzi-bodzi, dzongwe yalira.</verse>
				<verse number="28">Buluka ku nyumba ya Khaifasi, iwo ankwata Yezu mbaenda na iye ku nyumba yakutongera miseru. Kunja kukhaeca. Madjuda akhonda kupita n'nyumba ikhakhala ntongi wa ku Roma, thangwi akhagopa numpha mwambo wawo, toera akwanise kudya phwandu ya Paxkwa.</verse>
				<verse number="29">Na tenepo, ntongi Piratu abuluka toera alonge na iwo, mbaabvundza kuti: “Adawanji mamuna uyu anasumira imwe?”</verse>
				<verse number="30">Iwo atawira tenepa: “Iye mbadakhonda cita cakuipa, mbatidampereka kuna imwe tayu.”</verse>
				<verse number="31">Piratu aapanga kuti: “Nkwateni muntonge ninga munalongera mwambo wanu.” Madjuda atawira tenepa: “Ife nkhabe tawirirwa kupha munthu.”</verse>
				<verse number="32">Penepi pyacitika toera kusimbisisa mafala akhadalonga Yezu, mbakhapangisa mafero akhafuna kucita Iye.</verse>
				<verse number="33">Na tenepo, Piratu abwerera pontho mu nyumba ya kutongera miseru, acemera Yezu mbam'bvundza kuti: “Iwe ndiwe mambo wa madjuda?”</verse>
				<verse number="34">Yezu atawira tenepa: “M'bvundzo unowu ndi wako ene, peno alipo anango adakupanga na thangwi yanga?”</verse>
				<verse number="35">Piratu antawira tenepa: “Kodi usanyerezera kuti ine ndine n'djuda? Ndi akulu aanyantsembe na mbumba yako idakupereka kuna ine. Wacitanji iwe?”</verse>
				<verse number="36">Yezu atawira kuti: “Umambo wanga si wa padziko ino tayu. Mbudakhala ndi wa padziko ino, anyabasa anga mbadamenyana na iwo, toera madjuda akhonde kundimanga. Mbwenye cincino umambo wanga si wa dziko ino tayu.”</verse>
				<verse number="37">Piratu alonga kuti: “Na tenepo, Iwe ndiwe mambo!” Yezu antawira tenepa: “Iwe ndiwe anapilonga kuti Ine ndine Mambo. Ande, ndi thangwi eneyo ndabalwa, pontho mbandibwera pa dziko toera ndicite umboni wa undimo mwene. Onsene a ndimo mwene asandibva.”</verse>
				<verse number="38">Piratu abvundza kuti: “Ndi ninji undimo mwene?” Pidamala iye kubvundza abuluka pontho kunja kukakhala madjuda, mbalonga tenepa: “Nkhabe kuiona thangwi idaipisa Iye.</verse>
				<verse number="39">Mbwenye ninga pinalongera mitemo yanu, ine ndisatongwa kubulusa munthu m'bodzi n'kaidi n'dzidzi wa phwandu ya Paxkwa. Apo lero imwe musafuna ndikubulusireni mambo wa madjuda?”</verse>
				<verse number="40">Na tenepo, onsene atoma kukhuwa pontho kuti: “Iye nkhabe. Tibulusireni Bharabhasi.” Mphapo Bharabhasi akhali phanga.</verse>
			</chapter>
			<chapter number="19">
				<verse number="1">Na tenepo, Piratu ankwapulisa Yezu.</verse>
				<verse number="2">Anyankhondo aluka nthimba ya minga, amuikha munsolo mwace mbam'bvazika nguwo ya ropa.</verse>
				<verse number="3">Iwo afika dhuzi na Iye mbakhalonga kuti: “Bweraniko, mambo wa madjuda!” Mbakhampasa mbama.</verse>
				<verse number="4">Piratu abuluka pontho kunja mbalonga kuna madjuda tenepa: “Lang'anani, ine ndiri kudza na iye kunja kuno, toera imwe mudziwe kuti ine nkhabe kuiona thangwi idaipisa Iye.”</verse>
				<verse number="5">Yezu mudabuluka Iye kunja, mbadamala bvazikwa nthimba ya minga na nguwo ya ropa, Piratu aapanga tenepa: “Lang'anani, ali pano mamuna uyu!”</verse>
				<verse number="6">Pidamuona iwo, akulu aanyantsembe na anyakuonera, atoma kukhuwa mbalonga kuti: “N'khomereni pa ntanda! N'khomereni pa ntanda!” Mbwenye Piratu atawira kuti: “Nkwateni imwe munkhomere. Ine nkhabe kuiona thangwi idaipisa Iye.”</verse>
				<verse number="7">Mphapo madjuda alonga kuti: “Ife tina mwambo, na mwambo unowu iye asatongwa aphiwe, thangwi alonga kuti: ‘Ine ndine Mwana wa Mulungu.’ ”</verse>
				<verse number="8">Piratu pidabva iye penepi, agoperatu pikulu kakamwe.</verse>
				<verse number="9">Iye abwerera pontho n'nyumba mukhakhala Yezu, mbam'bvundza kuti: “Iwe wabuluka kupi?” Mbwenye Yezu hadantawira tayu.</verse>
				<verse number="10">Piratu ampanga kuti: “Iwe nkhabe funa kunditawira? Nkhabe dziwa kuti ine ndina mphambvu za kukubulusa na za kukukhomeresa pa ntanda?”</verse>
				<verse number="11">Yezu antawira kuti: “Nkhabe mphambvu ibodzi ya utongi ikhafuna kukhala na iwe kuna ine, mbudakhonda paswa na Mulungu. Na thangwi eneyo, ule adandipereka kuna iwe ndiye adadawa pikulu.”</verse>
				<verse number="12">Buluka penepo, Piratu akhasaka kusudzula Yezu, mbwenye madjuda akhakhuwa mbakhalonga tenepa: “Ungasudzula mamuna uyu, siwe xamwali wa Sezari tayu, thangwi ule anacitika mambo, ndi nyamalwa wa Sezari.”</verse>
				<verse number="13">Piratu na kubva penepyo, abweresa Yezu kunja mbakhala pa mpando wa kutonga, pa Mbuto yakusasanyiwa na Myala, (na malongero a madjuda ndi Gabata.)</verse>
				<verse number="14">Ikhali ntsiku ya kusasanyira sumana ya phwandu ya Paxkwa, pa n'dzidzi khumi na uwiri wa masikati. Na tenepo, Piratu alonga kuna madjuda kuti: “Lang'anani, ali pano mambo wanu.”</verse>
				<verse number="15">Mbwenye iwo akhuwa kuti: “M'buluseni! M'buluseni! N'khomereni pa ntanda!” Piratu alonga kuti: “Ndikhomere mambo wanu?” Akulu aanyantsembe atawira tenepa: “Ife nkhabe mambo unango, mambo wathu ndi Sezari basi.”</verse>
				<verse number="16">Pakumalisira, Piratu ampereka Yezu kuna iwo kuti akhomerwe pa ntanda. Na tenepo, anyankhondo ankwata.</verse>
				<verse number="17">Yezu akwata ntanda wace, abuluka mbaenda ku mbuto inacemerwa Kavera, (Na malongero a madjuda ndi Gologota.)</verse>
				<verse number="18">Kweneko iwo an'khomera pa ntanda, pabodzi na anthu anango awiri, m'bodzi ku nkono wa madyo, unango ku nkono wa bzere, Yezu pakati.</verse>
				<verse number="19">Piratu asasanyisa tabwa, aikhomera pa ntanda mbailemba tenepa: “YEZU WA KU NAZARETI, MAMBO WA MADJUDA.”</verse>
				<verse number="20">Madjuda azinji akhalang'ana pidalembwa pa citabwa, thangwi mbuto idakhomerwa Yezu pa ntanda, ikhali dhuzi na nzinda. Pa tabwa, pakhadalembwa na malongero matatu. A ciebhereu, a cilatii na a cigerego.</verse>
				<verse number="21">Akulu aanyantsembe alonga kuna Piratu kuti: “Leka kulemba ‘Mambo wa madjuda,’ mbwenye lemba kuti Iye akhalongeka ekha kuti Ine ndine mambo wa madjuda.”</verse>
				<verse number="22">Na tenepo, Piratu atawira kuti: “Pidalemba ine, ndapilemba.”</verse>
				<verse number="23">Pidamala iwo kun'khomera pa ntanda, anyankhondo akwata nguwo za Yezu mbagawana anthu anai, m'bodzi na m'bodzi mbakwata phindi yace, mbisala nguwo ibodzi inacemerwa tunika. Nguwo eneyi ikhali na nsono tayu, ikhali nguwo ibodzi basi, buluka padzulu mpaka pantsi.</verse>
				<verse number="24">Anyankhondo abverana okha-okha mbalonga tenepa: “Mbatilekeni kuipandula tayu. Tendeni timenye ntsango, tione mbani anafuna kuikwata.” Penepi pyacitika toera pisimbiswe pidalembwa m'Bukhu ya Mulungu kuti: “Iwo agawana nguwo zanga okha-okha, mbamenyera ntsango tunika yanga.” Ndi penepi pidacita anyankhondo.</verse>
				<verse number="25">Dhuzi na ntanda wa Yezu, pakhali na akazi anai: Mai wace Yezu, na m'bale wa mai wace, Mariya nkazi wa Kolopasi, na Mariya Madhalena.</verse>
				<verse number="26">Yezu pidaona iye mai wace penepo, pontho mbaona dhuzi na mai wace nyakupfundza m'bodzi akhafuna Iye, apanga mai wace kuti: “Nkaziwe, mwana wako uxu.”</verse>
				<verse number="27">Buluka penepo alonga kuna nyakupfundza kuti: “Mai wako uxu.” Kutomera n'dzidzi unowu mpaka kutsogolo, nyakupfundza ule akwata mai wace Yezu mbakhala na iye pa nyumba pace.</verse>
				<verse number="28">Buluka penepo, Yezu na kudziwa kuti pyonsene pyamala kale, toera kusimbisa pidalembwa m'Bukhu ya Mulungu, alonga tenepa: “Ndina nyota.”</verse>
				<verse number="29">Penepo pakhali na combo cakudzala na vinagiri. Na tenepo, iwo abvika thonje mwenemu, mbaipfeka kuntsonga kwa cimuti unacemerwa isopo, mbaikha pa mulomo wa Yezu.</verse>
				<verse number="30">Iye aimwa pang'ono mbalonga kuti: “Pyonsene pyamala!” Na tenepo, akotamisa nsolo wace, mbafa.</verse>
				<verse number="31">Na tenepo, madjuda na kuona kuti ikhali ntsiku ya kusasanyira phwandu ya Paxkwa, pontho toera manungo aleke kukhala pa ntanda ntsiku ya Sabudu, thangwi Sabudu eneyi ikhali Sabudu ikulu, aphemba Piratu kuti anthu aswiwe magogodo a myendo yawo, abuluswe pa ntanda.</verse>
				<verse number="32">Na tenepo, anyankhondo abwera mbakhumula myendo ya mamuna wakutoma adakhomerwa pa ntanda pabodzi na Yezu, buluka penepo mbaenda kakhumula myendo ya mamuna unango.</verse>
				<verse number="33">Mudafika iwo pana Yezu, na kumuona kuti akhadafa kale, acimwana kuswa magogodo a myendo yace.</verse>
				<verse number="34">Mbwenye m'bodzi wa anyankhondo akwata dipa mbam'phola pa khundu. Pa n'dzidzi ubodzi ene, penepo pabuluka ciropa na madzi.</verse>
				<verse number="35">Ule adapyona ndiye adalonga umboni wa penepi. Umboni wace ndi wa ndimo mwene. Iye asadziwa kuti asalonga pya ndimo mwene, toera imwe mutawirembo.</verse>
				<verse number="36">Pinthu penepi pyacitika toera pisimbiswe pidalembwa m'Bukhu ya Mulungu kuti: “Nkhabe gogodo yace ibodzi inafuna swiwa.”</verse>
				<verse number="37">Pontho, pa mbuto inango Bukhu ya Mulungu yalonga kuti: “Anati amuone ule adalasa iwo na dipa.”</verse>
				<verse number="38">Pakumala penepyo, abwera Zuze wa ku nzinda wa Arimateya, kudza kaphemba manungo a Yezu kuna Piratu. Zuze akhali nyakupfundza wa Yezu, n'cibiso-biso, thangwi akhagopa madjuda. Penepo, Piratu antawirisa, Zuze mbakwata manungo a Yezu mbaenda na iwo.</verse>
				<verse number="39">Nikodhemu, ule akhadaenda na masiku kalonga na Yezu, aenda pabodzi na Zuze, mbakwata makilu makumatatu na manai a pinthu pyakununkhira pyakubvungazwa na alowesi na mira.</verse>
				<verse number="40">Na tenepo, amuna awa awiri akwata manungo a Yezu mbaapyangirira na mithambo yakucena, mbaadzodza na mafuta akununkhira, ninga nsambo wawo madjuda pakuikha kwawo munthu wa kufa.</verse>
				<verse number="41">Pa mbuto pakhadakhomerwa Yezu pa ntanda, pakhali na dimba ibodzi ya maluwa. Pontho mwenemu mukhali na nthumbi ibodzi ipsa ya kuti cipo ikhadadzati ikhwa munthu.</verse>
				<verse number="42">Yezu aikhiwa mwenemu, thangwi nthumbi ikakhala dhuzi, pontho ntsiku eneyo ikhali ntsiku ya kusasanyira madjuda phwandu ya Paxkwa.</verse>
			</chapter>
			<chapter number="20">
				<verse number="1">M'bambakuca mwa ntsiku ya Dimingu, na macibese ene kunja mbakudaswipa, Mariya Madhalena aenda ku nthumbi mbaona kuti mwala ukhadaikhwa pa nsuwo wabuluswa.</verse>
				<verse number="2">Na tenepo, Mariya Madhalena athamanga mbaenda kagumana na Simau Pedhru na nyakupfundza unango, ule akhafuniwa maka na Yezu, mbaapanga kuti: “Mbuya abuluswa n'nthumbi, ife nkhabe dziwako kudamuikha iwo.”</verse>
				<verse number="3">Pedhru na nyakupfundza unango, abuluka mbaenda ku nthumbi.</verse>
				<verse number="4">Anyakupfundza awa awiri akhathamanga pabodzi, mbwenye unango athamanga pikulu kupita Pedhru, mbatoma kufika ndiye pa nthumbi.</verse>
				<verse number="5">Iye akotama mbalang'anisa n'kati mbaona mithambo yakucena iri mwenemu, mbwenye hadapitamo tayu.</verse>
				<verse number="6">Buluka penepo, Simau Pedhru akhabwera n'nduli mwace, afika mbapita n'nthumbi, mbaona mithambo yakucena</verse>
				<verse number="7">na nguwo ing'ono ikhadagudumira nsolo wa Yezu. Iyo ikhadamala funyiwa mbiyikhwa pa khundu pa mithambo yakucena.</verse>
				<verse number="8">Buluka penepo, nyakupfundza unango, ule akhadafika pakutoma mbalimira kunja, apitambo. Iye aona, mbatawira.</verse>
				<verse number="9">(Thangwi iwo akhadasati kupibvesesa mwadidi pikhadalembwa m'Bukhu ya Mulungu kuti, Yezu akhatongwa alamuke pa kufa.)</verse>
				<verse number="10">Na tenepo, anyakupfundza abwerera mbaenda kunyumba.</verse>
				<verse number="11">Mbwenye Mariya asala dhuzi na pa nsuwo wa nthumbi mbakhalira. Mukhalira iye, akotama mbalang'ana mu nthumbi,</verse>
				<verse number="12">mbaona anju awiri akhadabvala nguwo zakucena, mbali nawa pale pakhakhala manungo a Yezu. M'bodzi akhali ku misolo, unango ku myendo.</verse>
				<verse number="13">Maanju am'bvundza kuti: “Nkaziwe, usaliranji?” Iye atawira tenepa: “Anthu akwata Mbuya wanga, kudamuikha iwo ine nkhabe dziwako.”</verse>
				<verse number="14">Pakumala kulonga penepyo Mariya azungunuka mbaona Yezu akhadalimira penepo. Mbwenye Mariya acimwana kun'dzindikira.</verse>
				<verse number="15">Yezu am'bvundza kuti: “Nkaziwe, usaliranji? Mbani anasaka iwe?” Mariya na kunyerezera kuti ndi nyabasa wa n'dimba ya maluwa, ampanga tenepa: “Ngakhala ndimwe adankwata, ndipangeni kudamuikha imwe, ine ndinenda kankwata.”</verse>
				<verse number="16">Yezu ampanga kuti: “Mariya!” Na tenepo, Mariya azungunuka kuna Iye, mbakhuwa na malongero a madjuda kuti: “Rabhoni!” (Ndiko kubveka, “Mpfundzisi.”)</verse>
				<verse number="17">Yezu alonga kuti: “Leka kundiphata, thangwi ndidzati kukwira kuna Baba wanga. Mbwenye ndoko kuna abale anga ukhaapange kuti Ine ndiri kukwira kwenda kuna Baba wanga, ndiyembo Baba wanu. Kuna Mulungu wanga, ndiyembo Mulungu wanu.”</verse>
				<verse number="18">Mariya Madhalena aenda kaapanga anyakupfundza a Yezu kuti: “Ine ndamuona Mbuya!” Mbalonga pikhadampanga Yezu.</verse>
				<verse number="19">Na maulo a ntsiku ya Dimingu, anyakupfundza a Yezu akhadagumanyikana pabodzi pene n'nyumba, misuwo mbidamala kufungwa na thangwi ya kugopa madjuda. Yezu apita, akhala pakati pawo mbalonga kuti: “Ntendere mbukhale na imwe!”</verse>
				<verse number="20">Pakumala kulonga penepyo, aapangisa manja ace na pa khundu pace. Na tenepo, anyakupfundza ace na kuona Mbuya, akomerwa pikulu kakamwe.</verse>
				<verse number="21">Yezu aapanga pontho kuti: “Ntendere mbukhale na imwe! Ninga Baba andituma, Ine ndinakutumanimbo.”</verse>
				<verse number="22">Pidamala Iye kulonga penepi, aapupusira mbalonga kuti: “Tambirani Nzimu Wakucena.</verse>
				<verse number="23">Mungalekerera anthu kudawa kwawo, iwo analekererwambo madawi awo, mungakhonda kualekerera, iwo nkhabe kulekererwambo.”</verse>
				<verse number="24">Apo pidabwera Yezu, Tomasi akhacemerwa Dhidhimu, m'bodzi wa anyakupfundza khumi na awiri a Yezu, akhali pabodzi na iwo tayu.</verse>
				<verse number="25">Anyakupfundza andzace ampanga kuti: “Ife tamuona Mbuya!” Mbwenye iye atawira tenepa: “Ndingakhonda kuona mule mudapholwa iye na maperego m'manja mwace mbindipitisa cala canga, mbindikhonda kuikha djanja yanga pa khundu pace, ine cipo ndinadza katawira.”</verse>
				<verse number="26">Pakumala sumana ibodzi, anyakupfundza a Yezu agumanyikana pontho n'nyumba ibodzi-bodzi, misuwo mbidamala fungwa. Pa n'dzidzi unowu, Tomasi akhali na anthu. Yezu apita mbakhala pakati pawo mbalonga kuti: “Ntendere mbukhale na Imwe!”</verse>
				<verse number="27">Na tenepo, Yezu alonga kuna Tomasi kuti: “Pitisa cala cako apa. Lang'ana manja anga. Futhula djanja yako uipitise pa khundu panga. Siya kupenula, mbwenye tawira.”</verse>
				<verse number="28">Tomasi atawira tenepa: “Mbuya wanga na Mulungu wanga!”</verse>
				<verse number="29">Penepo Yezu ampanga kuti: “Watawira thangwi pidandiona iwe? Mbatsandzaye ale anatawira mbakhonda kundiona.”</verse>
				<verse number="30">Yezu acita pidzindikiro pinango pizinji pya pirengo pamaso pa anyakupfundza ace, pidakhonda kulembwa mu bukhu iyi.</verse>
				<verse number="31">Mbwenye ipi pyalembwa toera imwe mutawire kuti Yezu ndi Kirixtu Mwana wa Mulungu, pontho mungatawira mukhale na upulumuki mu dzina yace.</verse>
			</chapter>
			<chapter number="21">
				<verse number="1">Pakumala penepyo, Yezu abulukira pontho kuna anyakupfundza ace pa gombe ya bara ya Tibheriyadhi. Pyacitika tenepa:</verse>
				<verse number="2">Onsene akhali pabodzi pene. Simau Pedhru, na Tomasi akhacemerwa Dhidhimu, Natanyeli wa ku nzinda wa Khanani ya ku Galileya, na ana a Zebhedheu, na anyakupfundza ace anango awiri.</verse>
				<verse number="3">Penepo, Simau Pedhru aapanga tenepa: “Ndiri kwenda kamedza.” Iwo alonga kuti: “Ife tinendambo na iwe.” Na tenepo, iwo aenda mbapakira m'bote, mbwenye masiku enewa hadaphata cinthu tayu.</verse>
				<verse number="4">Mukhaca kunja, Yezu afika pa gombe, mbwenye anyakupfundza ace acimwana kun'dzindikira.</verse>
				<verse number="5">Yezu aabvundza kuti: “Ananga, mwaphata nyama?” Iwo antawira kuti: “Nkhabe.”</verse>
				<verse number="6">Na tenepo, Yezu aapanga kuti: “Gwisirani kokota ku khundu ya madyo ya bote, munaphata nyama.” Penepo iwo agwesera kokota, mbacimwana kuikwewa na thangwi ya kudzala kwa nyama.</verse>
				<verse number="7">Nyakupfundza ule akhafuniwa na Yezu, apanga Pedhru kuti: “Ndi Mbuya!” Simau Pedhru, pidabva iye penepi, abvala nguwo yace ya kunja, thangwi akhadaidula, mbagwera m'madzi.</verse>
				<verse number="8">Anyakupfundza anango abwera na bote mbakwewa kokota ikhadadzala na nyama, thangwi ukhadasala nsindzo wa meturu makumapfemba, na kufuna kufika n'gombe.</verse>
				<verse number="9">Mudabuluka iwo m'bote, penepo aona moto wa makala na nyama ibodzi ya m'madzi padzulu pace, na nkate.</verse>
				<verse number="10">Yezu aapanga kuti: “Bweresani nyama zinango za m'madzi zidapha imwe.”</verse>
				<verse number="11">Simau Pedhru akwira m'bote, mbakwewa kokota kuntunda. Kokota ikhadadzala na nyama zikulu za m'madzi zakukwana dzana na makumaxanu na zitatu, mbwenye na nyama zonsene izi, kokota hidapanduka tayu.</verse>
				<verse number="12">Penepo, Yezu aapanga kuti: “Bwerani mudye.” Nkhabe m'bodzi wa anyakupfundza ace akhali na cipapu ca kum'bvundza kuti: “Ndiwe ani?” Thangwi iwo akhan'dziwa kuti ndi Mbuya.</verse>
				<verse number="13">Yezu aafendedzera, akwata nkate mbaapasa, mbacitambo pibodzi-bodzi na nyama ya m'madzi.</verse>
				<verse number="14">Kutomera pakulamuka kwa Yezu pa kufa, kupangizika uku kudacita Iye kuna anyakupfundza ace, kukhali kwacitatu.</verse>
				<verse number="15">Mudamala iwo kudya, Yezu abvundza Simau Pedhru kuti: “Simau, mwana wa Juwau. , iwe usandifuna kupita awa?” Iye alonga kuti: “Ande Mbuya, Imwe musadziwa kuti ndisakufunani.” Yezu ampanga tenepa: “Dyesa ana mabira anga.”</verse>
				<verse number="16">Yezu alonga pontho kaciwiri kuti: “Simau, mwana wa Juwau, iwe usandifuna?” Iye antawira kuti: “Ande Mbuya, Imwe musapidziwa kuti ine ndisakufunani.” Yezu ampanga kuti: “Kumbiza mabira anga.”</verse>
				<verse number="17">Yezu am'bvundzisa pontho kacitatu mbalonga kuti: “Simau, mwana wa Juwau, iwe usandifuna?” Penepo, Pedhru atsukwala thangwi Yezu am'bvundza kacitatu kuti: “Iwe usandifuna?” Iye ampanga tenepa: “Mbuya, Imwe musadziwa pinthu pyonsene, pontho musadziwa kuti ndisakufunani.” Yezu ampanga kuti: “Dyesa mabira anga.</verse>
				<verse number="18">Ndimo mwene, ndimo mwene ndinakupanga kuti: Pikhakhala iwe m'phale, ukhabvala wekha mbuyenda kukhafuna iwe. Mbwenye ungadza kakalamba, unathukula mikono yako mbubvazikwa na munthu unango, pontho mbakukwata mbaenda nawe kule kuna khonda iwe funa.”</verse>
				<verse number="19">Penepi Yezu apilonga toera kupangisa mafero akhafuna cita Pedhru, akhafuna pasa na iye mbiri Mulungu. Buluka penepo, Yezu ampanga kuti: “Nditowere!”</verse>
				<verse number="20">Pedhru azungunuka mbaona kuti akhatowererwa na ule nyakupfundza akhafuniwa maka na Yezu. Nyakupfundza unowu ndi ule akhali n'khundu mwa Yezu pa n'dzidzi ukhadya iwo, mbakhabvundzisa kuti: “Mbuya, mbani anafuna kukusandukirani?”</verse>
				<verse number="21">Pedhru pidaona iye nyakupfundza ule, abvundza Yezu kuti: “Mbuya, ndi ninji pinafuna citika kuna uyu?”</verse>
				<verse number="22">Yezu antawira tenepa: “Ine ndinganfuna kuti iye akhale m'maso kufikira Ine ndabwera, iwe unapyonji? Iwe nditowere!”</verse>
				<verse number="23">Na tenepo, zikhadabveka mphangwa pakati pa abale, zakulonga kuti nyakupfundza unoule hanafabve tayu. Mbwenye Yezu hadampanga kuti hanafabve tayu. Pidalonga Iye ndi ipi basi: “Ine ndingafuna kuti iye akhale m'maso kufikira Ine ndabwera, unapyonji?”</verse>
				<verse number="24">Nyakupfundza uyu ndiye anacita umboni wa pinthu ipi, mbapilemba, pontho ife tisadziwa kuti umboni wace ngwamaso.</verse>
				<verse number="25">Yezu acitambo pontho pinthu pinango pizinji. Pyonsene mbapidalembwa cibodzi na cibodzi, ndisanyerezera kuti mabukhu akhafuna kulembwa, mbadakwanapo pa dziko yonsene tayu.</verse>
			</chapter>
		</book>
		<book number="44">
			<chapter number="1">
				<verse number="1">Tiyofilu, mu bukhu yanga yakutoma, ndalemba pyonsene pidatoma kucita Yezu na pidapfundzisa Iye,</verse>
				<verse number="2">mpaka ntsiku idakwatwa Iye kwenda kudzulu, pakumala kupfundzisa na mphambvu za Nzimu Wakucena apoxtolo ace akhadasankhula Iye.</verse>
				<verse number="3">Pakumala kuona nyatwa, Yezu abulukira kuna apoxtolo ace, mbaapasa pidzindikiro pizinji pinakhonda kupokanyika kuti Iye ali m'maso. Abulukira kuna iwo pa ntsiku makumanai, mbakhalonga kuna iwo na thangwi ya Umambo wa Mulungu.</verse>
				<verse number="4">Ntsiku ibodzi Yezu mukhadya Iye na apoxtolo ace, aapasa ntemo uxu: “Lekani buluka mu Djerusalema, mbwenye dikhirani pidakupikirirani Baba wanga, pire pidakupangani Ine.</verse>
				<verse number="5">Thangwi Juwau atambirisa batixmu na madzi, mbwenye mbazidzati kumala ntsiku zizinji, imwe munadza katambiriswa batixmu na Nzimu Wakucena.”</verse>
				<verse number="6">Na tenepo, ale akhadagumanyikana am'bvundza kuti: “Mbuya, ndi cincino munafuna imwe bwezera umambo kuna mbumba ya Izarayeli?”</verse>
				<verse number="7">Yezu aatawira tenepa: “Pya kudziwa midzidzi peno ntsiku zidapaka Baba na mphambvu zace za utongi, penepi si pyanu tayu.</verse>
				<verse number="8">Mbwenye imwe munadza katambira mphambvu za Nzimu Wakucena, ungadza kachita kuna imwe, mbamudza kakhala amboni anga ku Djerusalema, ku Djudeya na ku Samariya, mpaka kunadhroma dziko.”</verse>
				<verse number="9">Yezu pidamala Iye kulonga penepi, akwatiwa kwenda kudzulu, iwo mbakhamulang'ana. Penepo khole ibodzi yan'gudumira, mbakhonda kuoneka.</verse>
				<verse number="10">Mukhalang'anisa iwo kudzulu Yezu mbakhakwira, na mwansanga abulukira amuna awiri akhadabvala nguwo zakucena,</verse>
				<verse number="11">mbaapanga tenepa: “Imwe amuna a ku Galileya, thangwi yanji musalang'anisa kudzulu? Yezu unowu adakwatiwa pakati panu kwenda kudzulu, anati abwere pontho sawa-sawa ninga mudamuonera imwe mbakhakwira.”</verse>
				<verse number="12">Na tenepo iwo abwerera kwenda ku Djerusalema, bulukira ku phiri inacemerwa Mulivera, iri dhuzi na nzinda, pa nsindzo wa kilometuru ibodzi.</verse>
				<verse number="13">Mudafika iwo kweneko, akwira n'nyumba ya n'dzulu ikhafikira iwo. Akhali na anthu penepo Pedhru, Juwau, Tiyago, Andereya, Filipi, Tomasi, Bhatolomeu, Mateu, Tiyago mwana wa Alufeu, Simau nyakukakamira mwambo wa Mulungu, na Djuda, mwana wa Tiyago.</verse>
				<verse number="14">Onsene awa kazinji kene akhagumanyikana pabodzi pene pa kuphembera, na abale ace Yezu na Mariya mai wace Yezu, na akazi anango.</verse>
				<verse number="15">Pa ntsiku zenezo, Pedhru alimira pakati pa abale a nsoka wakukwana dzana na makumawiri wa anthu,</verse>
				<verse number="16">mbaapanga tenepa: “Abale anga, pikhatongwa kuti pisimbiswe pire pidalonga Nzimu Wakucena m'Bukhu ya Mulungu, pa mulomo wa mambo Dhavidhi na thangwi ya Djuda, ule adatsogolera ale anthu adamanga Yezu.</verse>
				<verse number="17">Iye akhadalengeswa ninga m'bodzi wathu, pontho akhacitambo basa yathu.”</verse>
				<verse number="18">(Djuda agula munda na kobiri ikhadatambira iye na kudawa kwace. Ndi mwenemu mudagwa iye, manungo ace mbasweka nakati-na-kati, utumbo wace onsene mbumwazika.</verse>
				<verse number="19">Anthu onsene a ku Djerusalema apidziwa penepi. Na thangwi eneyo munda unowu aupasa dzina ya Akelidama na malongero awo. Kweneko ndi kubveka munda wa ciropa.)</verse>
				<verse number="20">Pedhru athimiza na kulonga tenepa: “Thangwi pyalembwa m'bukhu ya Masalimu kuti: “ ‘Mbuto yace mbikhale dembe, mbasoweka na m'bodzi ene anafuna kuikhala.’ Panango palembwa tenepa: “ ‘Basa yace ya utsogoleri mbapite munthu unango.’</verse>
				<verse number="21">Na tenepo, tisatongwa tisankhule mamuna m'bodzi, akhakhala na ife pa midzidzi yonsene ikhakhala Mbuya Yezu na ife,</verse>
				<verse number="22">kutomera pa n'dzidzi ukhatambirisa Juwau batixmu, mpaka ntsiku idakwatwa Yezu pakati pathu mbaenda kudzulu, m'bodzi wawo akhale mboni pabodzi na ife wa kulamuka kwace pa kufa.”</verse>
				<verse number="23">Na tenepo, asankhulwa amuna awiri. Zuze, anacemerwa Bharisabha, akhadziwika na dzina ya Djuxtu, na Matiya.</verse>
				<verse number="24">Buluka penepo, aphembera mbalonga tenepa: “Mbuya, Imwe ndimwe anadziwa mitima ya onsene. Cincino tipangizeni pa awiri awa, ndi ani adasankhula imwe.</verse>
				<verse number="25">Toera akhale pa mbuto ya basa ya upoxtolo idasiya Djuda, mbaenda pyace ku mbuto idankwanira.”</verse>
				<verse number="26">Na tenepo, iwo amenya ntsango, mbawina ndi Matiya. Penepo iye aikhwa pa nsoka wa apoxtolo khumi na m'bodzi.</verse>
			</chapter>
			<chapter number="2">
				<verse number="1">Pidakwana iyo ntsiku ya phwandu ya Pentikoxti, onsene akhadagumanyikana pa mbuto ibodzi ene.</verse>
				<verse number="2">Na mwansanga, kudzulu kwatitimira ninga conzi ca mphepo ikulu, conzi ceneci mbacidzadza n'nyumba monsene mukhakhala iwo nawa-nawa.</verse>
				<verse number="3">Penepo, onsene atoma kuona pinthu pyakulandana na malirimi a moto, adamwazika mbaphamira m'bodzi na m'bodzi.</verse>
				<verse number="4">Onsene adzala na Nzimu Wakucena, mbatoma kulonga malongero a kusiyana-siyana, ninga mukhapaswa iwo na Nzimu Wakucena.</verse>
				<verse number="5">N'Djerusalema, akhalipo madjuda akugopa Mulungu, adabuluka m'madziko onsene a pantsi pano.</verse>
				<verse number="6">Mudabveka iyo dungu ya mphepo, mwinji wa anthu wagumanyikana, onsene mbadzumatirwa napyo, thangwi m'bodzi na m'bodzi akhaabva akhalonga na malongero ace ene.</verse>
				<verse number="7">Onsene atutumuka mbadzumatirwa napyo, mbakhalonga tenepa: “Kodi amuna awa onsene anabva ife mbalonga tenepa, si a ku Galileya tayu?</verse>
				<verse number="8">Mphapo pyacitika tani kuti ife m'bodzi na m'bodzi tiabve na malongero athu adabalwa na ife?</verse>
				<verse number="9">Pano tina anthu a ku madziko a Partiya, a ku Medhya, a ku Elami, a ku Mezopotamya, a ku Djudeya, a ku Kapadhosya, a ku Pontu, a ku Azya,</verse>
				<verse number="10">a ku Firijya, a ku Panfilya, a ku Idjipitu, na a m'makhundu a Libhya dhuzi na Sirene, na anango adabuluka ku Roma.</verse>
				<verse number="11">Anango ndi madjuda, anango ndi a madzindza anango adatawira kukhala madjuda. Anangombo abuluka ku Kereta, anango abuluka ku Arabhya. Ife tonsene tiri kuabva mbalonga pinthu pyakudzumisa pya Mulungu na malongero athu.”</verse>
				<verse number="12">Onsene adzumatirwa napyo mbasowa pyakulonga, mbakhabvundzana okha-okha kuti: “Pisalonganji penepi?”</verse>
				<verse number="13">Mbwenye anango akhaasingirira mbalonga tenepa: “Amuna awa amala ledzera.”</verse>
				<verse number="14">Na tenepo, Pedhru alamuka pabodzi na andzace khumi na m'bodzi, mbalonga na mphambvu kuna mbumba yonsene kuti: “Imwe amuna a ku Djudeya, na monsene munakhala mu Djerusalema, bveserani mwadidi, funa ndikupangeni ici:</verse>
				<verse number="15">Amuna awa hadaledzera tayu, ninga munaanyerezera imwe. N'dzidzi uno ndi macibese maka, ndi n'dzidzi wacipfemba wa macibese.</verse>
				<verse number="16">Mbwenye ipi, ndi pire pidalongwa na mporofeta Djoweli kuti:</verse>
				<verse number="17">“ ‘ Mulungu alonga kuti pa ntsiku zakumalisa, ndinapasa Nzimu wanga anthu onsene. Ana anu amuna na akazi, analonga ciporofeta. Aphale anaoneswa pinthu mu Nzimu, mankhalamba analoteswa.</verse>
				<verse number="18">Ndinapasa Nzimu wanga kuli anyabasa anga amuna na akazi. Pa ntsiku zenezo, iwo anati alonge ciporofeta.</verse>
				<verse number="19">Ndinapangisa pinthu pyakudzumisa kudzulu, na pidzindikiro pantsi pano. Ciropa, moto na makole a uchi.</verse>
				<verse number="20">Mbidzati kufika ntsiku ikulu na ya mbiri ya Mbuya, dzuwa inadza cidima, mwezi unadza ciropa.</verse>
				<verse number="21">Na tenepo, onsene ale anacemera dzina ya Mbuya, anadza kapulumuswa!’ ”</verse>
				<verse number="22">Pedhru athimiza pontho na kulonga tenepa: “Imwe amuna a Izarayeli, bveserani: Yezu wa ku Nazareti apendwa na Mulungu patsogolo panu na pirengo, na pinthu pyakudzumisa, na pidzindikiro pidacita Mulungu na Iye, ninga imwe ene musapidziwa.</verse>
				<verse number="23">Mulungu na kufuna kwace, pontho na kudziwa kwace pikhafuna kucitika kutsogolo, ampereka mamuna uyu m'manja mwanu. Imwe mwam'phesa mbamunkhomeresa pa ntanda na anthu a kuipa.</verse>
				<verse number="24">Mbwenye Mulungu amulamusa pa kufa, mbampulumusa pa nyatwa ya kufa, thangwi pikhacimwanika kuti Yezu akundiwe na kufa.</verse>
				<verse number="25">Na thangwi ya Yezu, Dhavidhi alonga kuti: “ ‘Ine ndikhaona Mbuya ntsiku zonsene patsogolo panga. Thangwi Iye ali ku nkono wanga wa madyo, ine nkhabe kudza kagopa cinthu.</verse>
				<verse number="26">Na thangwi eneyi ntima wanga usatsandzaya, mafala anga ndi mafala akukomerwa, pontho manungo anga anaendambo kapuma na kudikhira.</verse>
				<verse number="27">Thangwi Imwe Mbuya nkhabe kudza kandisiya ndekha n'nthumbi. Pontho nkhabe kudza kasiya kuti Nyakulungama wanu abvunde.</verse>
				<verse number="28">Imwe mwandidziwisa njira za upulumuki, pontho munadza kanditsandzaisa pikulu pamaso panu.’ ”</verse>
				<verse number="29">Pedhru athimiza pontho na kulonga kuti: “Abale anga, ndisakupangani pakweca kuti mbuya wathu Dhavidhi afa mbaikhwa, na lero nthumbi yace iri pano na ife.</verse>
				<verse number="30">Thangwi iye akhali mporofeta, pontho akhadziwa kuti Mulungu akhadampikirira na kudumbira kuti, m'bodzi wa dzindza yace anadza kakhala pa mpando wace wa umambo.</verse>
				<verse number="31">Dhavidhi na kudziwa penepyo, akhadalonga kale na thangwi ya kulamuka pa kufa kwa Kirixtu. ule adakhonda kusiyiwa n'nthumbi, manungo ace mbakhonda kubvunda.</verse>
				<verse number="32">Yezu unowu, Mulungu amulamusa pa kufa, ife tonsene ndife amboni a penepi.</verse>
				<verse number="33">Na tenepo, Iye akuzwa mbaikhwa ku nkono wa madyo wa Mulungu, mbatambira Nzimu Wakucena kuna Baba wace ukhadapikirirwa Iye, mbatipasa pinaona imwe na pinabva imwe cincino.</verse>
				<verse number="34">Thangwi Dhavidhi hadakwira kudzulu tayu, mbwenye iye ene Dhavidhi alonga kuti: “ ‘Mbuya apanga Mbuya wanga kuti: Khala ku nkono wanga wa madyo,</verse>
				<verse number="35">mpaka ntsiku inaikha ine anyamalwa ako, mbakhala ninga cinthu cakupwandira manyalo ako.’ ”</verse>
				<verse number="36">Pedhru athimiza pontho na kulonga kuti: “Imwe mbumba yonsene ya Izarayeli, dziwani mwadidi kuti Yezu unowu adakhomera imwe pa ntanda, Mulungu ancita kuti akhale Mbuya, pontho akhale Kirixtu.”</verse>
				<verse number="37">Anthu mudabva iwo penepi, atsukwala napyo kakamwe m'mitima mwawo, mbatoma kubvundzisa Pedhru na apoxtolo andzace anango kuti: “Abale, tisafunika ticitenji?”</verse>
				<verse number="38">Pedhru aatawira tenepa: “Chunyukani madawi anu, m'bodzi na m'bodzi atambire batixmu na dzina ya Yezu Kirixtu, toera mulekererwe madawi anu. Na tenepo, munadza katambira muwoni wa Nzimu Wakucena.</verse>
				<verse number="39">Thangwi penepi Mulungu apipikirira kuna imwe, kuna ana anu, na kuna onsene ali kutali, pontho na kuna onsene anafuna kudza kacemerwa na Mbuya, Mulungu wathu.”</verse>
				<verse number="40">Pedhru akhaapanga na mafala anango mazinji, mbakhaacenjeza kuti: “Bulukani mupulumuke pakati pa anthu awa akuipa!”</verse>
				<verse number="41">Ale adatawira mphangwa zikhalonga Pedhru, atambira batixmu. Pa ntsiku eneyo, nsoka wawo wathimizirika na anthu akukwana dhuzi na pikwi pitatu.</verse>
				<verse number="42">Onsene akhakakamira pa cipfundzo ca apoxtolo, mbakhakoya pyonsene pikhapfundziswa iwo, pa kuphatana kwawo muubale, pa kumenya nkate wa Mbuya, na pa kuphembera.</verse>
				<verse number="43">Anthu onsene akhagopa, pontho apoxtolo akhacita pidzindikiro pizinji na pinthu pyakudzumisa.</verse>
				<verse number="44">Onsene ale akhatawira, akhali anthu akuphatana, pontho pyonsene pikhakhala na iwo, pikhali pya iwo onsene.</verse>
				<verse number="45">Akhagulisa pinthu pyawo na mpfuma zawo mbagawana onsene, mbakhalang'ana kusowa kwa m'bodzi na m'bodzi.</verse>
				<verse number="46">Ntsiku zonsene, akhagumanyikana pabodzi pene mu Nyumba ya Mulungu. Akhamenya nkate wa Mbuya m'manyumba mwawo, pontho mbakhadya pyakudya pyawo na kukomerwa, na ntima wa kucepeseka.</verse>
				<verse number="47">Akhakuza Mulungu, mbakhasimbwa na anthu onsene. Ntsiku na ntsiku Mbuya akhauthimizira nsoka wawo na anthu ale akhapulumuswa.</verse>
			</chapter>
			<chapter number="3">
				<verse number="1">Ntsiku ibodzi, pa n'dzidzi utatu wa kumaulo, n'dzidzi wakuphembera, Pedhru na Juwau akhaenda ku Nyumba ya Mulungu.</verse>
				<verse number="2">Pa nsuwo wa Nyumba ya Mulungu ukhacemerwa Wakubalika, pakhakhala na mamuna m'bodzi akhadabalwa wa kulamala. Ntsiku zonsene, akhakwatiwa mbakhaikhwa penepo toera aphembe pinthu kuna ale akhapita mwenemu.</verse>
				<verse number="3">Mudaona iye Pedhru na Juwau mbakhapita mu Nyumba ya Mulungu, akhaaphemba kuti ampase cinthu.</verse>
				<verse number="4">Pedhru na Juwau amulang'anisa mwadidi mwene, mbampanga kuti: “Tilang'ane!”</verse>
				<verse number="5">Mamuna uyu aalang'anisa, mbakhadikhira kutambira cinthu kuna iwo.</verse>
				<verse number="6">Penepo, Pedhru ampanga tenepa: “Ine, nkhabe parata, nkhabe oro, mbwenye pina ine ndinakupasa. Na dzina ya Yezu Kirixtu wa ku Nazareti, lamuka ufambe!”</verse>
				<verse number="7">Buluka penepo, Pedhru amphata manja ace a nkono wa madyo, mbam'phedza kumulamusa. Pa n'dzidzi ubodzi ene, myendo yace na mphundupundu zace zawanga.</verse>
				<verse number="8">Na tenepo, iye anumpha, alimira na myendo yace, mbatoma kufamba. Buluka penepo, apita n'thando ya Nyumba ya Mulungu pabodzi na iwo, mbakhafamba uku mbakhanumpha, na kusimba Mulungu.</verse>
				<verse number="9">Anthu onsene pidamuona iwo mamuna mbakhanumpha na kusimba Mulungu,</verse>
				<verse number="10">an'dzindikira kuti mamuna uyu ndi unowu m'bodzi ene akhakhala na nsambo wa kuphemba pinthu pa nsuwo wa Nyumba ya Mulungu, unacemerwa Wakubalika. Onsene akhala akudzudzumika pontho mbadzumatirwa pikulu kakamwe na pire pikhadancitikira.</verse>
				<verse number="11">Mamuna ule akhadawangiswa, akhasyana tayu kufamba pabodzi na Pedhru na Juwau. Anthu onsene akhadzumatirwa napyo, mbakhathamanga kwenda mu Nyumba ya Mulungu, ku mbuto inacemerwa khonde ya Salomau, mukhakhala iwo.</verse>
				<verse number="12">Pedhru, mudapyona iye ipi, aapanga tenepa: “Imwe amuna a ku Izarayeli, musadzumanji mbamutilang'anisa tenepa? Musanyerezera kuti mamuna uyu pinafamba iye ndi mphambvu zathu, peno tisabvera maka Mulungu?</verse>
				<verse number="13">Mulungu wa Abharaamu, wa Izaki na wa Djakobo, Mulungu wa ambuya athu akale, ndiye adapasa mbiri nyabasa wace Yezu, ule adapereka imwe kuti aphiwe, pontho adakhonda imwe pamaso pa Piratu, pikhafuna iye kunsudzula.</verse>
				<verse number="14">Mbwenye imwe mwan'khonda pakweca Wakucena na Wakulungama, mbamuphemba kuti phanga ibuluswe n'kaidi.</verse>
				<verse number="15">Na tenepo, imwe mwapha Ule anapasa upulumuki. Mbwenye Mulungu amulamusa pa kufa. Ife ndife anyamaso a penepi.</verse>
				<verse number="16">Na kukhulupira kwace dzina ya Yezu, dzina eneyi ndiyo idamuwangisa mamuna uyu anaona imwe na anadziwa imwe. Kukhulupira kwace Yezu, kwancita kuti awange, ninga pinaona imwe monsene.</verse>
				<verse number="17">“Cincino abale anga, ine ndisapidziwa kuti imwe na atsogoleri anu ene, mwacita penepi thangwi yakukhonda kudziwa.</verse>
				<verse number="18">Mbwenye ndi tenepa kusimbisa kudacita Mulungu, pire pidalonga maporofeta onsene kale ene, kuti Kirixtu wace anati aone nyatwa.</verse>
				<verse number="19">Na tenepo, chunyukani mubwere kuna Mulungu, kuti Iye akulekerereni madawi anu,</verse>
				<verse number="20">toera ibwere midzidzi ya kupuma ku khundu ya Mbuya, pontho kuti Iye atume Kirixtu Yezu, unowu akhadasankhulirwa imwe.</verse>
				<verse number="21">Asatongwa kuti Iye akhale kudzulu, mpaka ufike n'dzidzi unadza kasasanya Mbuya papsa pinthu pyonsene, ninga mukhadalonga Iye kale ene na maporofeta ace akucena.</verse>
				<verse number="22">Thangwi Mozesi alonga kuti: ‘Pakati pa abale anu, Mulungu anati akusankhulireni mporofeta m'bodzi ninga ine. M'bvereni pyonsene pinafuna kukupangani iye.</verse>
				<verse number="23">Munthu onsene anakhonda kum'bvera mporofeta unowu, anati abuluswe pa mbumba ya Mulungu.’</verse>
				<verse number="24">“Ndimo mwene, maporofeta onsene, kutomera kuna Samweli, na onsene adadza n'nduli mwace, m'bodzi na m'bodzi, alonga mbakudziwisani pinthu pikhafuna kucitika ntsiku zino.</verse>
				<verse number="25">Imwe ndimwe ana a maporofeta, pontho ndimwe ana a cibverano cidacita Mulungu na ambuya anu, pa kulonga kwace kudacita Iye na Abharaamu kuti: ‘Madzindza onsene a pantsi pano, anapaswa nkhombo na thangwi ya dzindza yako.’</verse>
				<verse number="26">Na tenepo, Mulungu, mudamala Iye kulamusa Nyabasa Wace pa kufa, pakutoma antuma kuna imwe toera akupaseni nkhombo, kuti m'bodzi na m'bodzi azungunuke, mbasiya makhaliro ace akuipa.”</verse>
			</chapter>
			<chapter number="4">
				<verse number="1">Mukhalonga Pedhru na Juwau mafala awa kuna mbumba, afika anyantsembe na nkulu wa anyakuonera Nyumba ya Mulungu, pabodzi pene na nsoka unango wa madjuda unacemerwa asadhusi.</verse>
				<verse number="2">Iwo akhadaipirwa pikulu kakamwe, thangwi Pedhru na Juwau akhapfundzisa mbumba mbakhalonga kuti, na kulamuka pa kufa kwa Yezu, pisapangisa kuti anyakufa analamuka.</verse>
				<verse number="3">Penepo, aamanga mbaaikha n'kaidi mpaka mangwana mwace, thangwi dzuwa ikhadadoka.</verse>
				<verse number="4">Mbwenye anthu azinji akhabva fala ya Mulungu, aitawira. Pa onsene adatawira, nsoka wawo ukhali dhuzi na kukwana pikwi pixanu pya amuna.</verse>
				<verse number="5">Mangwana mwace, atongi a madjuda, na mathubu, pabodzi pene na anyakudziwisa a Mwambo, agumanyikana ku Djerusalema.</verse>
				<verse number="6">Pa nsonkhano unowu, akhalipombo Anasi, nkulu wa anyantsembe, Khaifasi, Juwau, Alixande, na onsene ale akhali a dzindza ya nkulu wa anyantsembe.</verse>
				<verse number="7">Penepo, iwo aakwata apoxtolo mbaiyikha patsogolo pawo, mbaabvundza tenepa: “Ndi mphambvu za ani, peno ndi na dzina ya ani inacita na imwe pinthu penepi?”</verse>
				<verse number="8">Na tenepo, Pedhru adzala na Nzimu Wakucena, mbaatawira tenepa: “Imwe atongi na mathubu!</verse>
				<verse number="9">Ngakhala ife lero tiri kubvundziwa na thangwi ya udidi udacitirwa mamuna m'bodzi wa ntenda kuti iye apulumuswa tani,</verse>
				<verse number="10">dziwani imwe na mbumba yonsene ya Izarayeli, kuti mamuna uyu anaona imwe pano, awangiswa na dzina ya Yezu Kirixtu wa ku Nazareti, unowu adakhomera imwe pa ntanda, Mulungu mbamulamusa pa kufa.</verse>
				<verse number="11">Yezu unowu, ndiwo, “ ‘mwala udakhondiwa na imwe anyakumanga nyumba, pontho mbudza kakhala mwala wakufunika kakamwe.’</verse>
				<verse number="12">Nkhabebve upulumuki muna munthu unango, thangwi nkhabe dzina inango pantsi pano idapaswa anthu, kuti inakwanisa kutipulumusa.”</verse>
				<verse number="13">Na kuona cipapu ca Pedhru na ca Juwau, pontho na kuadziwa kuti ndi anthu ene pyawo akukhonda kupfundza, adzumatirwa napyo, mbaadzindikira kuti iwo akhali atowereri a Yezu.</verse>
				<verse number="14">Mbwenye iwo akhacimwana kupokanya Pedhru na Juwau, thangwi mamuna akhadawangiswa ule, akhali penepo dzololo pabodzi na iwo.</verse>
				<verse number="15">Na tenepo, iwo apanga Pedhru na Juwau kuti abuluke mu nyumba ikhatongera iwo miseru, mbatoma kubverana okha-okha</verse>
				<verse number="16">kuti: “Tinacitanji na amuna awa? Thangwi anthu onsene mu Djerusalema muno, asapidziwa kuti iwo acita cirengo cikulu, ca kuti ife nkhabe kwanisa kucikhonda.</verse>
				<verse number="17">Mbwenye toera pinthu penepi pileke mwaziwa kuna mbumba, mbatiathuuseni akhonde pangabve munthu dzina eneyi.”</verse>
				<verse number="18">Na tenepo, aacemera pontho, mbaakhondesa kuti aleke kulonga na kupfundzisa pontho cinthu na dzina ya Yezu.</verse>
				<verse number="19">Mbwenye Pedhru na Juwau aatawira tenepa: “Nyerezerani mwadidi, ngakhala mphyakulungama pamaso pa Mulungu, kubvera imwe mbatikhonda kubvera Mulungu.</verse>
				<verse number="20">Thangwi ife tinacimwana khonda kupilonga pire pidaona ife na pidabva ife.”</verse>
				<verse number="21">Pakumala kuathusa pontho, aasiya mbaenda, mbakhasowa thangwi ya kuathabusa nayo, thangwi mbumba yonsene ikhakuza Mulungu na pire pikhadacitika.</verse>
				<verse number="22">Thangwi mamuna uyu akhadawangiswa na cirengo ici, akhadapiringana pyaka makumanai pyakubalwa.</verse>
				<verse number="23">Mudasiyiwa iwo mbaenda, Pedhru na Juwau abwerera kuna andzawo, mbalonga pyonsene pidapangwa iwo na akulu aanyantsembe pontho na mathubu.</verse>
				<verse number="24">Mudabva iwo penepyo, onsene pabodzi pene, aphembera Mulungu mbalonga tenepa: “Mbuya, imwe ndimwe adacita kudzulu na pantsi, na bara na pyonsene piri mwenemu!</verse>
				<verse number="25">Imwe mwalonga na Nzimu wanu, na mulomo wa nyabasa wanu baba wathu Dhavidhi kuti: “ ‘Thangwi yanji anthu adakhonda kukhala madjuda asaipirwa pikulu kakamwe, pontho thangwi yanji mbumba zisabverana kucita pyapezi?</verse>
				<verse number="26">Amambo a dziko asasasanyira, pontho atongi asagumanyikana, toera acite nkhondo na Mbuya, pontho na Misiya wanu.’</verse>
				<verse number="27">Ndimo mwenedi, Herodhi na Ponsyo Piratu agumanyikana mu nzinda muno pabodzi na anthu adakhonda kukhala madjuda, na mbumba ya Izarayeli, mbazonda Yezu nyabasa wanu wakucena adadzoza imwe.</verse>
				<verse number="28">Iwo acita pire pidatonga imwe kale kuti picitike na mphambvu zanu, na kufuna kwanu.</verse>
				<verse number="29">Cincino Mbuya onani kuthusa kunacita iwo. Pasani ndzeru anyabasa anu, toera akwanise kumwaza fala yanu na cipapu,</verse>
				<verse number="30">mbamukhafuthula djanja yanu, kuti mukondze na kucita pidzindikiro pontho na pirengo, na dzina ya Yezu nyabasa wanu wakucena.”</verse>
				<verse number="31">Mudamalisa iwo kuphembera, penepo pakhali iwo patekenyeka. Na tenepo onsene adzazwa na Nzimu Wakucena, mbatoma kumwaza fala ya Mulungu na cipapu.</verse>
				<verse number="32">Pa onsene adatawira, akhakhala ninga ana ntima ubodzi na ndzeru zibodzi. Nkhabe munthu akhalonga kuti pinthu ipi mphyanga. Mbwenye akhagawana m'bodzi na m'bodzi pyonsene pikhakhala na iwo.</verse>
				<verse number="33">Na mphambvu zikulu apoxtolo akhaenda mbalonga na thangwi ya kulamuka pa kufa kwa Mbuya Yezu. Na tenepo, mwa iwo onsene mukhagumanika kukoma ntima kukulu kwa Mulungu.</verse>
				<verse number="34">Pa nsoka wawo pakhali nkhabe nyakucherenga. Thangwi ale akhakhala na minda yawo peno nyumba zawo, akhazigulisa mbakhadzesa kobiri yace,</verse>
				<verse number="35">mbakhaipereka kuna apoxtolo, iwombo akhaigawiza mbakhalang'ana kusowa kwa m'bodzi na m'bodzi.</verse>
				<verse number="36">Mbwenye Zuze, m'bodzi wa dzindza ya Levi, wa ku ntsuwa ya Xipere, ule adapaswa dzina ya Bharnabhasi na apoxtolo, dzina inalongera “Nyakupasa cipapu,”</verse>
				<verse number="37">agulisa munda wace, kobiri yace mbaidzesa kuna apoxtolo.</verse>
			</chapter>
			<chapter number="5">
				<verse number="1">Mbwenye mamuna m'bodzi anacemerwa Ananiya, na nkazace Safira, agulisambo munda wawo.</verse>
				<verse number="2">Iye abverana na nkazace mbapambula kobiri inango mbasala nayo, kobiri inango aikwata mbaipereka kuna apoxtolo.</verse>
				<verse number="3">Na tenepo, Pedhru am'bvundza kuti: “Ananiya, thangwi yanji wasiya Sathani mbapita muntima mwako, mbunyengeza Nzimu Wakucena, mbubisa kobiri inango idagulisa na iwe munda wako?</verse>
				<verse number="4">Mpfuma ikhali yako tayu? Pontho pidamala iwe kuigulisa, kobiri ikhali na iwe tayu? Ndi thangwi yanji mphapo wanyerezera kucita penepi muntima mwako? Iwe udanyengeza anthu tayu, mbwenye wanyengeza Mulungu!”</verse>
				<verse number="5">Na kubva penepi, Ananiya agwa pantsi, mbafa. Anthu onsene adapibva pikhadacitika, agopa pikulu kakamwe.</verse>
				<verse number="6">Na tenepo, abwera aphale mban'gudumira manungo ace, mbaakwata mbaenda na iwo kunja, kaaikhisa.</verse>
				<verse number="7">Pakumala midzidzi mitatu, nkazace Ananiya apitambo, mbakhonda kupidziwa pikhadacitika.</verse>
				<verse number="8">Penepo Pedhru am'bvundza tenepa: “Ndipange. Imwe mwagulisa na ntengo unowu munda wanu?” Nkazi atawira kuti: “Ande, ndi unowu.”</verse>
				<verse number="9">Mphapo Pedhru ampanga tenepa: “Ndi thangwi yanji imwe mwabverana kulesera Nzimu wa Mbuya? Lang'ana pa nsuwo aphale adaikhisa manungo a mamuna wako, iwo anakukwatambo cincino.”</verse>
				<verse number="10">Pa n'dzidzi ubodzi ene iye agwa pa myendo ya Pedhru mbafa. Mudapita aphale an'gumana afa, mbankwata mbaenda kamuikhisa dhuzi na mamuna wace.</verse>
				<verse number="11">Abale a gereja, na anthu onsene mudabva iwo penepi, agopa pikulu kakamwe.</verse>
				<verse number="12">Apoxtolo a Yezu akhacita pirengo pizinji, na pinango pyakudzumisa pakati pa mbumba. Onsene adatawira akhali na nsambo wakugumanyikana pabodzi pene n'khonde mwa Salomau.</verse>
				<verse number="13">Kuna anango adasala, nkhabe m'bodzi akhali na cipapu ca kwenda kagumanyikana pabodzi na iwo. Mbwenye mbumba yonsene ikhaasimba.</verse>
				<verse number="14">Mwinji wa anthu anyakutawira Yezu ukhainjiperatu, amuna na akazi akhatawira Mbuya.</verse>
				<verse number="15">Anthu azinji akhafikira kukwata atenda awo pa khangala peno pa mpfumba mbaenda kaaikha m'miseu, toera Pedhru angapita na penepo, panango n'thundzi wace ufike kuna atenda.</verse>
				<verse number="16">Mwinji wa anthu, ukhabwera buluka m'mizinda ya dhuzi na Djerusalema, mbakhadzesa atenda awo na anango akhathabuswa na mizimu ya kuipa, onsene mbakhawangiswa.</verse>
				<verse number="17">Na tenepo, nkulu wa anyantsembe, pabodzi na andzace akhali a nsoka wa asadhusi, akhala na bibvu ikulu.</verse>
				<verse number="18">Na thangwi eneyo, apoxtolo aphatiwa mbaikhwa n'kaidi.</verse>
				<verse number="19">Mbwenye na masiku, anju wa Mbuya afungula misuwo ya kaidi, akwata apoxtolo mbabuluka na iwo kunja, mbaapanga tenepa:</verse>
				<verse number="20">“Ndokoni ku Nyumba ya Mulungu, mukhapange mbumba mphangwa zonsene za upulumuki uyu.”</verse>
				<verse number="21">Mangwana mwace na macibese, iwo apita mu Nyumba ya Mulungu mbatoma kupfundzisa mbumba, ninga mukhadapangirwa iwo. Mudafika nkulu wa anyantsembe, pabodzi na andzace akhamperekera, acemeresa nsoka wa anyakutonga miseru, wa akulu a mbumba ya Izarayeli. Penepo, atumiwa anthu kuti aende kakwate apoxtolo n'kaidi.</verse>
				<verse number="22">Mbwenye anyakuonera, mudafika iwo ku kaidi, hadaagumana apoxtolo tayu, mbabwerera mbaenda kalonga kuti:</verse>
				<verse number="23">“Taenda kweneko, tagumana misuwo ya kaidi yafungwa mwadidi mwene, anyakuonera mbali pa nsuwo. Mbwenye pidafungula ife, n'kati mukhali na munthu tayu.”</verse>
				<verse number="24">Nkulu wa anyakuonera Nyumba ya Mulungu, na akulu aanyantsembe, mudabva iwo penepyo atutumuka napyo, mbakhanyerezera kuti ndi ninji pidacitika.</verse>
				<verse number="25">Pa n'dzidzi ubodzi-bodzi, munthu m'bodzi afika mbalonga tenepa: “Bveserani! Amuna adaikha imwe n'kaidi, ali kupfundzisa mbumba mu Nyumba ya Mulungu.”</verse>
				<verse number="26">Na tenepo, nkulu wa anyakuonera Nyumba ya Mulungu, pabodzi na anthu ace, aenda kakwata apoxtolo awa a Yezu, mbabwera na iwo. Mbwenye iwo hadaakwata na mphambvu tayu, thangwi akhagopa ponyerwa myala na mbumba.</verse>
				<verse number="27">Buluka penepo, aakwata mbaenda na iwo patsogolo pa nsoka wa akulu aanyakutonga miseru. Penepo, nkulu wa anyantsembe aabvundza kuti:</verse>
				<verse number="28">“Ife takupasani ntemo kuti muleke kupfundzisa na pang'ono pene na dzina eneyi. Mbwenye imwe muli kumwaza mapfundzisiro anu mu nzinda wa Djerusalema uno onsene, pontho muli kufuna kutipasa thangwi na kufa kwa munthu unowu.”</verse>
				<verse number="29">Penepo Pedhru na apoxtolo andzace atawira tenepa: “Pisafunika kubvera Mulungu, kupiringana kubvera anthu!</verse>
				<verse number="30">Yezu adapha imwe mbamun'khomera pa ntanda, Mulungu wa ambuya athu amulamusa pa kufa.</verse>
				<verse number="31">Mbwenye Mulungu ankwiza, mbamuikha ku khundu yace ya madyo ninga N'tsogoleri na Mpulumusi, toera apase mbumba ya Izarayeli n'dzidzi wa kuchunyuka na kulekererwa kwa madawi.</verse>
				<verse number="32">Ife, ndife amboni a pinthu penepi. Ife, na Nzimu Wakucena udapasa iye ale anam'bvera.”</verse>
				<verse number="33">Akulu aanyakutonga miseru, mudapibva iwo penepi aipirwa pikulu kakamwe, mbakhafuna kuapha.</verse>
				<verse number="34">Mbwenye nfarisi m'bodzi anacemerwa Gamaliyeli, nyakudziwisa wa Mwambo, munthu wakulemebza na mbumba yonsene, alamuka pakati pa akulu aanyakutonga miseru mbaphemba kuti apoxtolo atome buluswa panja pa n'dzidzi ung'ono basi.</verse>
				<verse number="35">Buluka penepo iye aapanga tenepa: “Imwe amuna a Izarayeli, nyerezerani mwadidi pinafuna imwe kuacita amuna awa.</verse>
				<verse number="36">Thangwi n'nduli umu pikhadacitika na mamuna m'bodzi anacemerwa Teudhasi, mbakhalonga kuti sinakozeka, iye agumanya amuna madzana makumanai kuti akhale andzace. Mbwenye iye aphiwa, na onsene andzace akhantowera amala mwazika, pyonsene mbapifudzika.</verse>
				<verse number="37">Buluka unowu, abwera ndi Djuda wa ku Galileya pa n'dzidzi ukhalemberwa anthu, adatsogolera nsoka ubodzi ukhacita cikuti. Mbwenye iye aphiwambo, andzace onsene akhantowera mbamala kumwazika.</verse>
				<verse number="38">Cincino ndinakupangani tenepa: Lekani kuacita pinthu amuna awa. Asyeni aende pyawo. Thangwi ngakhala pinanyerezera iwo peno mabasa awo abuluka kuna anthu, pinamala.</verse>
				<verse number="39">Mbwenye ngakhala pisabuluka kuna Mulungu, imwe munacimwana kupifudza, thangwi mungacita tenepo munakhala ninga muli kumenyana na Mulungu!” Iwo am'bvera.</verse>
				<verse number="40">Acemera apoxtolo, aakwapulisa, mbaapanga kuti aleke longabve na dzina ya Yezu, mbaasiya mbaenda.</verse>
				<verse number="41">Apoxtolo abuluka pa akulu anyakutonga miseru na kukomerwa, na thangwi ya kupwaziwa na dzina ya Yezu Kirixtu.</verse>
				<verse number="42">Ntsiku zonsene mu Nyumba ya Mulungu pontho nyumba na nyumba, akhaenda mbapfundzisa mbakhalonga kuti Yezu ndi Kirixtu.</verse>
			</chapter>
			<chapter number="6">
				<verse number="1">Pa ntsiku zenezo, nsoka wa anthu akhatowera Yezu ukhainjipiratu kakamwe. Na tenepo, madjuda akhalonga cigerego, akhadungunya okha-okha kudungunyira madjuda akhalonga ciebhereu. Thangwi akazi a dzindza ya agerego adaferwa na amuna awo, akhaduwalika pa kutambiriswa pinthu pyakudya ntsiku zonsene.</verse>
				<verse number="2">Na thangwi eneyo, apoxtolo khumi na awiri a Yezu, agumanya anyakupfundza a Yezu onsene mbalonga tenepa: “Si pyadidi tayu kuti ife tisiye kumwaza fala ya Mulungu, mbatitsalakana basi kugawiza pyakudya kuna anthu.</verse>
				<verse number="3">Mbwenye abale, sankhulani pakati panu amuna anomwe ananyindira imwe, akudzala na Nzimu Wakucena pontho na udziwisi, toera tiasiyire basa iyi.</verse>
				<verse number="4">Mbwenye ife, tinapitiriza basi na basa yathu ya kuphembera na ya kumwaza fala ya Mulungu.”</verse>
				<verse number="5">Onsene apitawira pidalonga apoxtolo. Na tenepo, asankhula Xitevau, mamuna wakudzala na cikhulupiro na Nzimu Wakucena. Asankhulambo pontho Filipi, Porokoru, Nikanori, Timoni, Parimenasi, na Nikolau munthu wa ku Antiyokiya akhadapita mu mwambo wa madjuda.</verse>
				<verse number="6">Amuna awa aenda kaikhwa patsogolo pa apoxtolo, iwo mbakhaaphemberera na kuaikha manja.</verse>
				<verse number="7">Na tenepo, fala ya Mulungu ikhaenda mbibalalika. Mu Djerusalema, nsoka wa anyakutowera Yezu ukhakuleratu na mwansanga, pontho anyantsembe azinji a madjuda, akhatawirambo cikhulupiro ca anyakutawira Yezu.</verse>
				<verse number="8">Xitevau, mamuna wakudzala na kukoma ntima pontho na mphambvu za Mulungu, akhacita pinthu pikulu pyakudzumisa, na pirengo pakati pa mbumba.</verse>
				<verse number="9">Mbwenye amuna anango a nyumba ya kuphemberera ya madjuda ikhacemerwa ya “anthu akusudzulwa mu udzakazi,” na madjuda a dziko ya Sirene na a ku Alixandiriya, pontho na a ku dziko ya Silisya na a ku Azya, atoma kuketesana na Xitevau.</verse>
				<verse number="10">Mbwenye iwo akhacimwana kunkonesa Xitevau, na thangwi ya udziwisi pontho na Nzimu Wakucena ukhalonga na iye.</verse>
				<verse number="11">Na tenepo, iwo adyekera amuna angasi toera alonge kuti: “Ife tamubva mamuna uyu mbakhaxola Mozesi na Mulungu ene.”</verse>
				<verse number="12">Na thangwi eneyo, mathubu na anyakudziwisa a Mwambo anyengerera mbumba kuti icite cikuti. Na tenepo, apomokera Xitevau, mbankwata na mphambvu mbaenda na iye kuna nsoka wa akulu anyakutonga miseru.</verse>
				<verse number="13">Penepo, abweresa anyamaso authambi mbalonga tenepa: “Mamuna uyu nkhabe puma kuxola Nyumba ya Mulungu na mwambo wa Mozesi.</verse>
				<verse number="14">Ife tamubva mbakhalonga kuti Yezu wa ku Nazareti anaifudza Nyumba ya Mulungu mbacinja mitemo idatipasa Mozesi.”</verse>
				<verse number="15">Na tenepo, onsene akhali nawa-nawa mu nyumba ya kutongera miseru, amulang'anisa, mbaona kuti nkhope yace ikhali ninga nkhope ya anju.</verse>
			</chapter>
			<chapter number="7">
				<verse number="1">Na tenepo, nkulu wa anyantsembe abvundza Xitevau kuti: “Pinalongwa ipi ndimo mwene?”</verse>
				<verse number="2">Xitevau atawira tenepa: “Abale na ababa, bveserani! Mulungu wa mbiri aonekera kuna baba wathu Abharaamu pikhakhala iye ku dziko ya Mezopotamya, mbadzati kwenda kakhala ku nzinda wa Arani.</verse>
				<verse number="3">Mulungu ampanga tenepa: ‘Buluka ku dziko yako, pakati pa abale ako, uyende ku dziko inafuna kudza kakupangisa Ine.’</verse>
				<verse number="4">“Na tenepo, Iye abuluka ku dziko ya Kalidheya mbaenda kakhala ku nzinda wa Arani. Pa kufa kwa baba wace, Mulungu am'bweresa Abharaamu ku dziko ino inakhala imwe lero.</verse>
				<verse number="5">Mulungu akhonda kunsiyira unthaka pontho na thanyo ene ibodzi ya mataka. Mbwenye Mulungu ampikirira kuti anadza kampasa dziko yonsene ya Khanani, kuti ikhale yace na ya dzindza yace, Abharaamu mbadzati kukhala na ana.</verse>
				<verse number="6">Mulungu alonga kuna Abharaamu kuti: ‘Dzindza yako inadza katamira ku dziko inango. Pontho iyo inadza kacitwa udzakazi, mbiyoneswa nyatwa pa pyaka madzana manai.</verse>
				<verse number="7">Mbwenye Ine ndinati ndiithabuse dziko eneyi inafuna kuacita udzakazi. Angamala, anabuluka kweneko mbadza kandilambira pa mbuto ino.’</verse>
				<verse number="8">Mulungu acita cibverano na Abharaamu, ca kusidza. Na thangwi eneyo, pakupita ntsiku zisere Izaki mbadamala kubalwa, Abharaamu ansidza. Izaki asidzambo Djakobo, iyembo acitambo sawa-sawa kuna anace khumi na awiri, makholo a madzindza.</verse>
				<verse number="9">“Iwo akhali na bibvu na m'bale wawo Zuze, mban'gulisa ninga n'dzakazi ku dziko ya Idjipitu. Mbwenye Mulungu akhali na iye,</verse>
				<verse number="10">mbampulumusa pa nyatwa zace zonsene, am'bvera ntsisi, mbampasa udziwisi patsogolo pa Farau, mambo wa ku Idjipitu. Iye Farau mbansankhula kuti akhale ntongi wa dziko ya Idjipitu, na nyumba yace yonsene.</verse>
				<verse number="11">“Buluka penepo mwaoneka njala idadzesa nyatwa ikulu mu Idjipitu na ku Khanani, ambuya athu mbasowa na cakudya cene.</verse>
				<verse number="12">Mbwenye mudabva Djakobo kuti mu Idjipitu muna phoso, pa ulendo wakutoma, atuma ambuya athu mbaenda kweneku.</verse>
				<verse number="13">Pa ulendo wawo waciwiri, Zuze apangizika kuna abale ace toera an'dzindikire. Na tenepo, Farau adza kaadziwambo abale a Zuze.</verse>
				<verse number="14">Buluka penepo, Zuze acemeresa Djakobo, baba wace, na dzindza yace yonsene toera aende ku Idjipitu. Onsene akhali anthu makumanomwe na axanu.</verse>
				<verse number="15">Na tenepo, Djakobo aenda ku Idjipitu. Kweneku ndiko kudafa iye na ambuya athu ene.</verse>
				<verse number="16">Manungo awo akwatwa mbaenda ku Sikemi, mbaaikha n'nthumbi ikhadagula Abharaamu na kobiri zingasi kuna ana a Amori, ku Sikemi.</verse>
				<verse number="17">“Mukhakwana n'dzidzi wa kuti Mulungu acite pikhadapikirira Iye Abharaamu, mbumba yadza kakula mbinjipiratu mu Idjipitu.</verse>
				<verse number="18">Na tenepo, mambo unango akhakhonda dziwa Zuze, atoma kutonga dziko ya Idjipitu.</verse>
				<verse number="19">Mambo unowu, na ucenjeri wace wa kuipa, akhazonda mbumba yathu mbakhathabusa ambuya athu, mbakhaapanga na kuakakamiza kusiya akhombwani awo, kuti afe.</verse>
				<verse number="20">“Pa n'dzidzi unowu abalwa Mozesi, mwana wakubalika kakamwe pamaso pa Mulungu. Iye abiswa myezi mitatu n'nyumba, mbakhalerwa na ababa ace.</verse>
				<verse number="21">Mbwenye mudadza kasiyiwa iye, mwana wace Farau wankazi, amulokota mbanfuya ninga mwana wace wa kubala.</verse>
				<verse number="22">Na tenepo, Mozesi apfundziswa udziwisi onsene wa mu Idjipitu, mbakhala munthu wa mphambvu pa kulonga na pa kucita pinthu.</verse>
				<verse number="23">“Mukhafungisa Mozesi pyaka makumanai pyakubalwa, anyerezera kuti aende kaona abale ace, ana a Izarayeli.</verse>
				<verse number="24">Kweneko, mudaona iye ndzawo m'bodzi mbakhathabuswa na mamuna wa ku Idjipitu, aenda kam'bvunulira mbapha mamuna wa ku Idjipitu.</verse>
				<verse number="25">Mozesi akhanyerezera kuti abale ace anadzindikira kuti iye ndi dombo adatuma Mulungu, toera aaombole. Mbwenye iwo acimwana kupidziwa penepi.</verse>
				<verse number="26">Mangwana mwace, Mozesi akhaenda kuna ana a Izarayeli awiri akhamenyana. Iye akhasaka kuabvunulira kuti asekesane, mbaapanga tenepa: ‘Amunamwe, imwe ndi ubale wanu. Thangwi yanji musamenyana?’</verse>
				<verse number="27">“Mbwenye ule akhamenya ndzace abhoma Mozesi kule, mbampanga tenepa: ‘Ndi ani adakuikha ninga n'tsogoleri, pontho ninga ntongi wa miseru yathu?</verse>
				<verse number="28">Iwe usafuna kundipha ninga pidacita iwe mamuna wa ku Idjipitu dzulo?’</verse>
				<verse number="29">Mozesi mudabva iye penepi, athawa mu Idjipitu mbaenda kakhala ninga nthami mu dziko ya Midhiyani. Kweneko abala anace awiri amuna.</verse>
				<verse number="30">“Pakupita pyaka makumanai, anju m'bodzi aonekera kuna Mozesi n'thando, pakati pa malirimi a moto ukhagaka pa thundudzi dhuzi na phiri ya Sinai.</verse>
				<verse number="31">Mozesi adzumatirwa na pikhaona iye, afendedzera dhuzi toera apyonese mwadidi. Penepo abva fala ya Mulungu mbikhalonga tenepa:</verse>
				<verse number="32">‘ Ine ndine Mulungu wa ambuyako, Mulungu wa Abharaamu, wa Izaki na wa Djakobo.’ Mozesi akhatetemera na kugopa, mbacimwana na kulang'ana kwene.</verse>
				<verse number="33">“ Na tenepo, Mbuya ampanga kuti: ‘Bulusa ntsapato m'myendo mwako, thangwi mbuto ino ina iwe ndi mbuto yakucena.</verse>
				<verse number="34">Ndimo mwene, Ine ndaona kuthabuswa kunacitwa mbumba yanga mu Idjipitu. Ndisabva kubulira kwawo, na tenepo ndachita toera ndiapulumuse. Cincino bwera kuno, thangwi ndisafuna kukutuma uyende ku Idjipitu.’</verse>
				<verse number="35">“Mozesi unowu ndiye akhadakhondiwa na iwo, mbalonga tenepa: ‘Ndi ani adakuikha ninga n'tsogoleri, pontho ninga ntongi wa miseru yathu?’ Iye atumwa na Mulungu toera akhale n'tsogoleri na muomboli wawo, na mphambvu za anju akhadam'bulukira pa thundudzi.</verse>
				<verse number="36">Ndiye adaabulusa ku Idjipitu, mbacita pinthu pya kudzumisa na pirengo mu Idjipitu, m'Bara ya Kufuira na n'thando, pa pyaka makumanai.</verse>
				<verse number="37">“ Ndiye Mozesi m'bodzi ene adapanga ana a Izarayeli kuti: ‘Pakati pa abale anu, Mulungu anakusankhulirani mporofeta m'bodzi ninga ine.’</verse>
				<verse number="38">Ndiye Mozesi akhali pabodzi na mbumba n'thando, na anju akhalonga na iye pa phiri ya Sinai, pontho na ambuya athu, mbatambira mafala a upulumuki toera aapangembo ife.</verse>
				<verse number="39">“Mbwenye ambuya athu akhonda kum'bvera. Mban'khonda mbakhanyerezera m'mitima mwawo kubwerera ku Idjipitu,</verse>
				<verse number="40">mbalonga tenepa kuna Arau: ‘Ticitire alungu toera atitsogolere. Thangwi ife nkhabe kupidziwa pidacitika na Mozesi, adatibulusa ku dziko ya Idjipitu!’</verse>
				<verse number="41">Pa ntsiku zenezo, iwo acita dzimunthu ya mwana ng'ombe, mbaikhira ntsembe. Buluka penepo acita phwandu ya kulambira dzimunthu ikhadacita iwo na manja awo.</verse>
				<verse number="42">Mbwenye Mulungu athauka mbaasiya kuti alambire pyawo nyenyezi za kudzulu, ninga mukhadalemberwa ipyo m'bukhu ya maporofeta kuti: “ ‘Imwe mbumba ya Izarayeli! Pinyama pikhapha imwe mbamucita ntsembe pa pyaka makumanai pidamala imwe n'thando, mukhacitira Ine?</verse>
				<verse number="43">Pontho mwathuka khumbi ya Moloki, na nyenyezi ya mulungu wace Refani, madzimunthu adacita imwe toera kualambira! Na thangwi eneyo, ndinadza kakusiyani mbamutamira kunja kwa Bhabhilonya.’ ”</verse>
				<verse number="44">“N'thando, ambuya athu akhali na khumbi ya ntsembe ya Mulungu ikhalonga umboni, ikhadacitwa ninga mukhadapangwa Mozesi na Mulungu, kuti aicite sawa-sawa ninga mukhadapangizwa iye.</verse>
				<verse number="45">Ambuya athu, pabodzi na Djosuwa, aitambira Nyumba ya Ntsembe mbaikwata, pa n'dzidzi udatapata iwo dziko ya madzindza adathamangisa Mulungu patsogolo pawo. Nyumba ya Ntsembe eneyi yakhala pa dziko eneyo, mpaka pa midzidzi ya Dhavidhi.</verse>
				<verse number="46">Dhavidhi agumana kukoma ntima kwa Mulungu, mbam'phemba kuti ansiye amange Nyumba ya Mulungu wa Djakobo.</verse>
				<verse number="47">Mbwenye ndi Salomau adadza kamanga nyumba eneyi.</verse>
				<verse number="48">“Mphapo Mulungu wa kudzulu kakamwe, nkhabe khala n'nyumba ya kumangwa na anthu. Ninga mudalonga mporofeta kuti:</verse>
				<verse number="49">“Mulungu alonga tenepa: ‘Kudzulu ndi mpando wanga wa umambo. Pantsi pano ndi mbuto ya kupondera myendo yanga. Ndi khaindi yanji ya nyumba inafuna kundimangira imwe? Peno ndi mbuto ipi inafuna Ine kupumira?</verse>
				<verse number="50">Kodi si manja anga awa tayu adacita pinthu pyonsene ipi?’</verse>
				<verse number="51">“Imwe mbumba ya upoka, ya kuuma mitima na yakukhonda kubva! Imwe mwalandana na ambuya anu. Muli ciriri basi na kupokanya Nzimu Wakucena!</verse>
				<verse number="52">Mbani mporofeta adakhonda kuchingwa na ambuya anu? Iwo apha ale akhadza mbalonga na thangwi ya kudza kwa Nyakulungama, Unowu adasandukira imwe mbamum'pha.</verse>
				<verse number="53">Imwe mudatambira mwambo wa Mulungu na maanju, mbwenye mwacimwana kuukoya.”</verse>
				<verse number="54">Iwo na kubva penepi aipirwa, mbaluma mano lumira Xitevau.</verse>
				<verse number="55">Mbwenye Xitevau, na kudzabza na Nzimu Wakucena, alang'ana kudzulu mbaona mbiri ya Mulungu, pontho aona Yezu ali dzololo ku khundu ya nkono wa madyo wa Mulungu.</verse>
				<verse number="56">Penepo iye alonga tenepa: “Ine ndisaona kudzulu kwafunguka. Mwana wa Munthu ali dzololo ku khundu ya madyo ya Mulungu!”</verse>
				<verse number="57">Mbwenye iwo afunga makutu mbakhakhuwa, onsene pabodzi pene mbanumphira Xitevau.</verse>
				<verse number="58">Buluka penepo ankwekweta mbaenda na iye kunja kwa nzinda, mbatoma kum'menya na myala. Anyamaso asiya nguwo zawo pa myendo pa m'phale m'bodzi anacemerwa Saulo.</verse>
				<verse number="59">Mukhamenyiwa iye na myala, Xitevau akhaphembera mbalonga tenepa: “Mbuya Yezu, tambirani nzimu wanga!”</verse>
				<verse number="60">Na tenepo, agodama mbakhuwa na mphambvu kuti: “Mbuya! Lekani kuapasa thangwi ya kudawa kwawo uku!” Pidamala iye kulonga penepi, agona muna Mbuya.</verse>
			</chapter>
			<chapter number="8">
				<verse number="1">Saulo akhali penepo mbatawirirambo kuphiwa kwa Xitevau. Pa ntsiku zenezo, abale a gereja ya ku Djerusalema atoma kuchingwa pikulu kakamwe. Onsene amala balalika m'pisa pya Djudeya na pya ku Samariya, mbasala apoxtolo basi.</verse>
				<verse number="2">Amuna anango anyakulemedza Mulungu aenda kamuikha Xitevau, mbamulira pikulu kakamwe.</verse>
				<verse number="3">Mbwenye Saulo akhafuna kuti amwaze abale a gereja. Akhaenda nyumba na nyumba, mbakhakwekweta amuna na akazi, mbaenda kaaponya n'kaidi.</verse>
				<verse number="4">Ale akhadamala balalika, akhaenda mbamwaza fala ya Mulungu monsene mukhaenda iwo.</verse>
				<verse number="5">Filipi mudaenda iye ku nzinda wa Samariya, atoma kulonga na thangwi ya Kirixtu kuna anthu a kweneko.</verse>
				<verse number="6">Mwinji wa anthu mudabva iwo na kuona pirengo pikhacita Filipi, onsene atoma kum'bvesera pikhalonga iye.</verse>
				<verse number="7">Mizimu ya kuipa ikhabuluka muna anthu azinji mbikhakhuwa, pontho anyakulamala na anyampfutete akhawangiswa.</verse>
				<verse number="8">Na tenepo, mwaoneka kutsandzaya kukulu mu nzinda unowu.</verse>
				<verse number="9">Mwenemu mukhakhala mamuna m'bodzi akhacemerwa Simau, akhacita masalapita ace. Amala ntsiku zizinji mbakhanyengeza napyo anthu a ku Samariya, mbakhalonga kuti ndi munthu wa mbiri ikulu kakamwe.</verse>
				<verse number="10">Mbumba yonsene, mwana na nkulu akham'bvesera mwadidi mwene, mbakhalonga kuti: “Mamuna uyu ndi mphambvu ya Mulungu, inadziwika na dzina ya Mphambvu Ikulu.”</verse>
				<verse number="11">Iwo akhantowera, thangwi amala ntsiku zizinji mbakhanyengezwa na masalapita ace.</verse>
				<verse number="12">Mbwenye mudatoma Filipi kuapanga Mphangwa Zadidi za Umambo wa Mulungu na za dzina ya Yezu Kirixtu, iwo antawira mbatambira batixmu amuna na akazi.</verse>
				<verse number="13">Na iye ene Simau atawirambo, mbatambira batixmu. Pontho akhaenda mbatowerera Filipi mbuto zonsene, mbakhadzumatirwa na kuona pidzindikiro na pirengo pikulu pikhacita Filipi.</verse>
				<verse number="14">Apoxtolo ku Djerusalema na kubva kuti mbumba ya ku Samariya ikhadatawira fala ya Mulungu, atuma Pedhru na Juwau mbaenda kweneko.</verse>
				<verse number="15">Pedhru na Juwau mudafika iwo kweneko, aphembera toera anthu a ku Samariya atambire Nzimu Wakucena.</verse>
				<verse number="16">Thangwi anthu a ku samariya akhadamala tambira batixmu na dzina ya Mbuya Yezu basi, mbwenye nkhabe m'bodzi wawo akhadatambira Nzimu Wakucena.</verse>
				<verse number="17">Na tenepo, Pedhru na Juwau aaikha manja anthu ale, mbatambira Nzimu Wakucena.</verse>
				<verse number="18">Simau, na kuona kuti anthu akhatambira Nzimu Wakucena na kuikhwa manja na apoxtolo, aapasa kobiri,</verse>
				<verse number="19">mbaampanga tenepa: “Ndipasenimbo mphambvu eneyi, toera munthu anaikha ine manja, atambirembo Nzimu Wakucena.”</verse>
				<verse number="20">Mbwenye Pedhru antawira tenepa: “Na thangwi ya kunyerezera kuti unakwanisa kugula muwoni wa Mulungu na kobiri, iwe na kobiri zako zene, ndoko kafe.</verse>
				<verse number="21">Iwe nkhabe tawirirwa, pontho nkhabe lengeswa pa nsoka wa basa yathu, thangwi ntima wako si wakulungama tayu patsogolo pa Mulungu.</verse>
				<verse number="22">Chunyuka macitiro ako a kuipa uphembere kuna Mbuya. Panango anakulekerera manyerezero a kuipa ali muntima mwako.</verse>
				<verse number="23">Thangwi ndaona kuti iwe wadzala na bibvu, pontho uli n'kati mwa kudawa.”</verse>
				<verse number="24">Penepo Simau atawira tenepa: “Ndiphemberereni ndimwe kuna Mbuya, toera pikhonde kundicitikira pyonsene pidamala imwe kulonga.”</verse>
				<verse number="25">Pidamala iwo kulonga umboni na kumwaza fala ya Mbuya, Pedhru na Juwau abwerera ku Djerusalema, mbakhaenda na mwaza Mphangwa Zadidi, m'pisa pizinji pya ku Samariya.</verse>
				<verse number="26">Anju m'bodzi wa Mbuya alonga tenepa kuna Filipi: “Lamuka uyende khundu ya bangwe, na njira ya kale inachitira ku Djerusalema mpaka ku nzinda wa Gaza.”</verse>
				<verse number="27">Filipi alamuka mbaenda. N'njira, iye agumana mamuna m'bodzi wa dziko ya Ityopya, nyabasa wa mbiri, akhaonerera mpfuma zonsene za Khandasi, mambo wankazi wa ku Ityopya. Mamuna unowu, akhadaenda ku Djerusalema kalambira Mulungu.</verse>
				<verse number="28">Pa kubwerera kwenda ku nyumba, akhaona pidalembwa m'bukhu ya mporofeta Izaya, mbali nawa mu ngolo mwace.</verse>
				<verse number="29">Na tenepo, Nzimu Wakucena wapanga Filipi kuti: “Fendedzera dhuzi ngolo iyi, uitowerere.”</verse>
				<verse number="30">Filipi athamanga mbaenda dhuzi na ngolo, mbabva mamuna mbakhalonga pikhaona iye m'bukhu ya mporofeta Izaya. Penepo iye am'bvundza tenepa: “Musapibvesa mwadidi pinaona imwe m'bukhu?”</verse>
				<verse number="31">Iye antawira tenepa: “Ndinapibvesa tani? Ine nkhabe munthu wa kundilondezera.” Penepo aphemba Filipi kuti apakire mu ngolo mwace toera akhale na iye pabodzi.</verse>
				<verse number="32">Mafala akhaona iye m'Bukhu ya Mulungu, akhalonga tenepa: “Iye akwatiwa ninga bira ya kwenda kaphiwa, pontho ninga mwana bira wakukhonda lira pa kupaliwa uweya, mbakhonda kufungula mulomo wace.</verse>
				<verse number="33">Iye apwaziwa mbakhonda kutongwa mwakulungama. Mbani anafuna kulonga pya dzindza yace? Thangwi moyo wace wakwatiwa pa dziko ino.”</verse>
				<verse number="34">Nyabasa wa mambo wankazi abvundza Filipi kuti: “Ndaphata myendo, ndipangeni: Kodi mporofeta asalonga ani? Asalongera iye ene, peno asalongera unango?”</verse>
				<verse number="35">Na tenepo, na mafala ale akhaona iye m'Bukhu ya Mulungu, Filipi atoma kumpanga Mphangwa Zadidi za Yezu.</verse>
				<verse number="36">Mukhaenda iwo ulendo wawo, afika pa mbuto inango ikhali na madzi. Penepo nyabasa wa mambo wankazi alonga tenepa: “Lang'anani, pano pana madzi. Ndi ninji cinafuna kundipingiza kutambiriswa batixmu?”</verse>
				<verse number="37">[Filipi ampanga tenepa: “Ungatawira na ntima wako onsene, nkhabe cibodzi cinafuna kukupingiza.” Iye atawira tenepa: “Ine ndisatawira kuti Yezu Kirixtu ndi Mwana wa Mulungu. ”]</verse>
				<verse number="38">Penepo nyabasa wa mambo wankazi alimisisa ngolo yace. Na tenepo, mu uwiri mwawo agwera m'madzi, Filipi mbantambirisa batixmu.</verse>
				<verse number="39">Mudabuluka iwo m'madzi, Nzimu Wakucena wakwata Filipi, Filipi mbakhonda kuoneka na nyabasa. Mbwenye nyabasa aenda ulendo wace na kutsandzaya.</verse>
				<verse number="40">Mbwenye Filipi aenda kabulukira ku nzinda wa Azotu, mbakhaenda na mwaza Mphangwa Zadidi m'mizinda yonsene, mpaka fika ku nzinda wa Sezareya.</verse>
			</chapter>
			<chapter number="9">
				<verse number="1">Saulo akhatekereratu kakamwe na kuipirwa kuti aphe ale akhatowerera Yezu. Iye aenda kalonga na nkulu wa anyantsembe,</verse>
				<verse number="2">mbam'phemba matsamba toera aenda m'manyumba a kuphemberera a madjuda a ku Dhamaxku, kuti aphate amuna na akazi akhatowera Njira ya Mbuya, akhafuna iye kugumana mwenemu, aakwate aende na iwo ku Djerusalema.</verse>
				<verse number="3">Pa ulendo wace, mudafika iye dhuzi na nzinda wa Dhamaxku, na mwansanga cieza ca kudzulu cagaka n'khundu mwace.</verse>
				<verse number="4">Iye agwa pantsi, mbabva fala ikhalonga tenepa: “Saulo, Saulo, thangwi yanji usandifambira n'nduli?”</verse>
				<verse number="5">Saulo abvundza tenepa: “Ndimwe ani, Mbuya?” Iye antawira tenepa: “Ine ndine Yezu, ule anafambira iwe n'nduli.</verse>
				<verse number="6">Lamuka, upite mu nzinda, mwenemu unapangwa pinatongwa iwe kucita.”</verse>
				<verse number="7">Amuna akhaenda na Saulo, alimira mbacimwana kulonga. Iwo fala aibva, mbwenye munthu wace adamuona tayu.</verse>
				<verse number="8">Saulo alamuka pantsi, afungula maso, mbwenye acimwana kuona cinthu. Penepo iwo amphata nsenzi mbaenda na iye ku Dhamaxku.</verse>
				<verse number="9">Iye amala ntsiku zitatu mbali boli-boli. Pa ntsiku zenezo, hadadya cinthu pontho hadamwa cinthu tayu.</verse>
				<verse number="10">Ku Dhamaxku, kukakhala nyakupfundza wa Yezu m'bodzi, dzina yace ndi Ananiya. Mbuya ancemera mu Nzimu mbampanga kuti: “Ananiya!” Iye atawira tenepa: “Ndiri pano Mbuya.”</verse>
				<verse number="11">Mbuya ampanga tenepa: “Lamuka uyende mpaka ku nyumba kwa Djuda, ku nseu unacemerwa Wakulungama, ubvundzise mamuna m'bodzi wa ku Tarisu, anacemerwa Saulo. Iye ali kuphembera.</verse>
				<verse number="12">Saulo, aoneswa na Nzimu Wakucena mamuna m'bodzi anacemerwa Ananiya, mbakhapita mwenemu, mbamuikha manja toera akwanise kuona pontho.”</verse>
				<verse number="13">Ananiya atawira tenepa: “Mbuya, ndisabva na anthu azinji pa thangwi ya mamuna unowu, pontho na uipi onsene unacita iye ku Djerusalema, kuna mbumba yanu.</verse>
				<verse number="14">Iye afika kuno na kutawiriswa kudacita iye na akulu aanyantsembe, toera amange ale onsene anacemera dzina yanu.”</verse>
				<verse number="15">Mbwenye Mbuya alonga kuna Ananiya kuti: “Ndoko. Thangwi mamuna uyu ndi combo canga cidasankhula Ine kuti akwate dzina yanga aende nayo kuna ale adakhonda kukhala madjuda, kuna amambo, na kuna mbumba ya Izarayeli.</verse>
				<verse number="16">Ine ndinadza kampangisa nyatwa zikulu zinatongwa kuona iye na dzina yanga.”</verse>
				<verse number="17">Na tenepo, Ananiya aenda, apita n'nyumba, ansandzika manja ace, mbampanga tenepa: “Saulo m'bale wanga, Mbuya Yezu adakubulukira n'njira mukhabwera iwe, andituma toera maso ako aone pontho, mbudzazwa na Nzimu Wakucena.”</verse>
				<verse number="18">Pa n'dzidzi ubodzi ene, m'maso mwa Saulo, mwagwa pinthu pyakulandana ninga makoko a nyama za m'madzi, iye alamuka, mbatambiriswa batixmu.</verse>
				<verse number="19">Pidamala iye kudya, awanga mphambvu. Saulo amala ntsiku pang'ono na anyakupfundza a Yezu ku Dhamaxku.</verse>
				<verse number="20">Penepo pene, atoma kumwaza Mphangwa za Yezu m'manyumba a kuphemberera a madjuda, kuti Iye ndi Mwana wa Mulungu.</verse>
				<verse number="21">Onsene akhamubva akhadzumatirwa mbabvundza kuti: “Siye mamuna unowu tayu akhasaka kufudza ale akhacemera dzina eneyi mu Djerusalema? Si penepi tayu pidadzera iye kuno, kuti aamange toera aakwate aende na iwo kuna akulu aanyantsembe?”</verse>
				<verse number="22">Mbwenye Saulo akhalongeratu na mphambvu, mbakhakunda madjuda akhakhala ku Dhamaxku, na kuapangisa kuti Yezu ndi Kirixtu.</verse>
				<verse number="23">Pakupita ntsiku zizinji, madjuda abverana kuti amuphe.</verse>
				<verse number="24">Mbwenye Saulo apipangwa penepi. Masiku na masikati, iwo akhaonerera misuwo ya nzinda, toera amuphe.</verse>
				<verse number="25">Mbwenye anyakupfundza ace ankwata na masiku mbamuikha n'citundu, mbanchitisa na pa benga ya mpanda wa nzinda.</verse>
				<verse number="26">Pidafika Saulo ku Djerusalema, akhasaka kuti agumanyikane na anyakupfundza a Yezu, mbwenye onsene akhan'gopa, mbakhakhonda kutawira kuti iye ndi nyakupfundzambo wa Yezu.</verse>
				<verse number="27">Na tenepo, Bharnabhasi ankwata mbaenda na iye kuna apoxtolo, mbaapanga kuona kudacita Saulo Mbuya n'njira mbalonga na iye, pontho na cipapu cidacita iye ku Dhamaxku cakumwaza mphangwa na dzina ya Yezu.</verse>
				<verse number="28">Tenepa, Saulo akhala na iwo pabodzi, pontho akhapita mbakhabuluka mu nzinda wa Djerusalema, mbakhamwaza mphangwa na cipapu consene, na dzina ya Mbuya.</verse>
				<verse number="29">Pontho iye akhalonga mbaketesana na madjuda akhalonga cigerego, mbwenye iwo akhasaka njira ya kumupha nayo.</verse>
				<verse number="30">Abale anyakutawira Yezu, mudapibva iwo penepyo, ankwata Saulo mbaenda na iye ku nzinda wa Sezareya. Buluka kweneko mbamuendesa ku nzinda wa Tarisu.</verse>
				<verse number="31">Abale a gereja yonsene ya ku Djudeya, ya ku Galileya, na ya ku Samariya, akhakhala mu ntendere. Iwo akhakula mbakhafamba na kugopa Mbuya, pontho mbakhaphebza na Nzimu Wakucena, nsoka wawo mbukhainjipa.</verse>
				<verse number="32">Pedhru akhafamba konsene kwene. Ntsiku inango aenda kaonambo mbumba ya Mulungu ya ku cisa ca Lidha.</verse>
				<verse number="33">Kweneko agumana mamuna m'bodzi anacemerwa Eneya. Mamuna unowu amala pyaka pisere mbali pa bonde, thangwi akhali nyampfutete.</verse>
				<verse number="34">Penepo Pedhru ampanga kuti: “Eneya, Yezu Kirixtu anakuwangisa. Lamuka ufunye bonde yako.” Penepo pene, Eneya alamuka.</verse>
				<verse number="35">Na tenepo, anthu onsene akhakhala ku Lidha na ku Saroni amuona, mbazungunukira kuna Mbuya.</verse>
				<verse number="36">Ku nzinda wa Djopi kukhali na nkazi m'bodzi nyakutowera Yezu, akhacemerwa Tabhita. (Dzina eneyi ncigerego ndi Dhorika.) Nkazi uyu akhacita udidi mbakhaphedza anyakucherenga na pinthu pyace.</verse>
				<verse number="37">Pa ntsiku zenezo, Dhorika aphatwa na utenda mbafa. Pakumala sambiswa, manungo ace akwatiwa mbaikhiwa n'nyumba ya n'dzulu.</verse>
				<verse number="38">Lidha ndi nzinda ukhakhala dhuzi na Djopi. Anyakupfundza a Yezu, pidabva iwo kuti Pedhru ali ku nzinda wa Lidha, atuma amuna awiri kuti aende kampange abwere na mwansanga adze kaonane na iwo.</verse>
				<verse number="39">Na tenepo, Pedhru alamuka mbaenda na iwo pabodzi. Mudafika iye kweneko, akwira na iwo pabodzi n'nyumba ya n'dzulu. Akazi onsene adaferwa na amuna awo anzungulira mbakhalira, uku mbakhampangisa pyakubvala na nguwo zinango zikhaasonera Dhorika mbali m'maso.</verse>
				<verse number="40">Penepo, Pedhru abulusa anthu onsene akhali n'nyumba. Pidamala iye agodama mbaphembera. Buluka penepo azungunuka kuna manungo a nkazi wa kufa mbalonga tenepa: “Tabhita, lamuka!” Penepo iye afungula maso. Na kuona Pedhru, Tabhita akhala pantsi.</verse>
				<verse number="41">Pedhru amphata pa nkono, mbamulimisa. Buluka penepo, acemera mbumba ya Mulungu yonsene, pabodzi na akazi adaferwa na amuna awo, mbaapangisa Tabhita wa m'maso.</verse>
				<verse number="42">Mphangwa izi zamwazika mu nzinda onsene wa Djopi, anthu azinji mbatawira Mbuya.</verse>
				<verse number="43">Pedhru akhala kweneko ntsiku zizinji ku nyumba kwa mamuna m'bodzi anacemerwa Simau, nyakufukuta nthembe.</verse>
			</chapter>
			<chapter number="10">
				<verse number="1">Ku nzinda wa Sezareya, kukhali na mamuna m'bodzi akhacemerwa Korenelyu, akhali nkulu wa anyankhondo a nsoka wa ku Roma, ukhali na dzina ya “Italya.”</verse>
				<verse number="2">Iye na mudzi wace onsene, akhali anthu akuphembera na akugopa Mulungu. Pontho kazinji kene akhaphedza na pinthu pyace mbumba yakucherenga, mbakhaphembera Mulungu midzidzi yonsene.</verse>
				<verse number="3">Ntsiku inango, dhuzi na n'dzidzi utatu wa kumaulo, Koronelyu apangizwa mwadidi mwene mu Nzimu, anju wa Mulungu mbakhadza kuna iye mbampanga kuti: “Korenelyu!”</verse>
				<verse number="4">Korenelyu amulang'ana anju na kugopa, mbam'bvundza tenepa: “Ninji Mbuya?” Anju antawira tenepa: “Maphembero ako, na kuphedza kunacita iwe anyakucherenga, pyafika pamaso pa Mulungu. Iye nkhabe kukuduwala.</verse>
				<verse number="5">Cincino tuma amuna angasi aende ku nzinda wa Djopi, akhakwate mamuna m'bodzi anacemerwa Simau, anadziwika na dzina ya Pedhru.</verse>
				<verse number="6">Iye afikira pa nyumba ya Simau nyakufukuta nthembe, anakhala dhuzi na bara.”</verse>
				<verse number="7">Mudabuluka anju ikhampanga, Koronelyu acemera anyabasa awiri na nyankhondo m'bodzi wakuphembera, ule akhamphatira basa.</verse>
				<verse number="8">Penepo, Korenelyu aapanga pyonsene pidancitikira, pidamala iye mbaatuma kwenda ku Djopi.</verse>
				<verse number="9">Mangwana mwace, pa n'dzidzi khumi na uwiri wa masikati, mukhaenda iwo mbafamba na njira, dhuzi na kufika pa nzinda wa Djopi, Pedhru akwira n'nyumba ya n'dzulu toera kuphembera.</verse>
				<verse number="10">Na njala ikhakhala na iye, akhafuna kudya. Mukhamphikira iwo cakudya, Pedhru aphatwa na Nzimu Wakucena.</verse>
				<verse number="11">Aona thambo yafunguka, pontho na combo cakulandana na nguwo ikulu idamangwa nkhomu zace zinai mbicikhachita pantsi.</verse>
				<verse number="12">N'kati mwa nguwo eneyi, mukhali na ntundu onsene wa pinyama pya myendo minai, pinango pya kufamba na mimba, na mbalame za kudzulu.</verse>
				<verse number="13">Na tenepo, Pedhru abva fala ikhalonga kuti: “Lamuka Pedhru! Pha udye!”</verse>
				<verse number="14">Mbwenye Pedhru atawira kuti: “Nkhabe citika Mbuya! Ine cipo ndidzati kudya cinthu cakukhonda kuceneswa na Mwambo, peno cakunyanyasa!”</verse>
				<verse number="15">Mphapo fala yabveka pontho kaciwiri mbilonga tenepa: “Leka kulonga kuti ndi pyakukhonda kuceneswa na mwambo, pire pidaceneswa na Mulungu.”</verse>
				<verse number="16">Penepi pyacitika katatu. Buluka penepo, nguwo ire yakwira pontho kudzulu.</verse>
				<verse number="17">Pa n'dzidzi ukhabvundzika Pedhru ekha ene kuti pisalongeranji pidaoneswa iye mu Nzimu, amuna adatumwa na Korenelyu akhadafika pa nsuwo mbakhadza mbabvundzisa nyumba ya Simau.</verse>
				<verse number="18">Iwo acemera m'bodzi wa mwenemu, mbam'bvundzisa kuti: “Kodi afikira pano mamuna anacemerwa Simau, anadziwika na dzina ya Pedhru?”</verse>
				<verse number="19">Pedhru mukhanyerezera iye kuti pisalonganji pidaoneswa iye mu Nzimu, Nzimu Wakucena wampanga tenepa: “Lang'ana Pedhru, alipo amuna atatu asakusaka.</verse>
				<verse number="20">Lamuka, chita uyende na iwo. Leka penula, thangwi ndine adaatuma.”</verse>
				<verse number="21">Penepo, Pedhru achita mbaapanga amuna kuti: “Munthu anasaka imwe ndine. Mwadzeranji?”</verse>
				<verse number="22">Iwo atawira tenepa: “Adatituma ndi nkulu wa anyankhondo anacemerwa Korenelyu. Iye ndi munthu wakulungama. Asagopa Mulungu, mbalemebza pikulu kakamwe na mbumba yonsene ya madjuda. Anju m'bodzi wa Mulungu ampanga kuti acemerese imwe mwende mpaka ku nyumba kwace, toera abve pinafuna imwe kulonga.”</verse>
				<verse number="23">Penepo, Pedhru aatambira mbaapitisa n'nyumba. Mangwana mwace, Pedhru alamuka mbaenda na iwo, mbaperekerwa na abale anango a ku Djopi.</verse>
				<verse number="24">Nkucauno mwace, afika ku nzinda wa Sezareya. Korenelyu na abale ace, na axamwali ace a pa ntima akhadacemera iye, akhaadikhira.</verse>
				<verse number="25">Mukhapita Pedhru n'nyumba, Korenelyu abwera kantambira mbagodama patsogolo pace, mbamulambira.</verse>
				<verse number="26">Mbwenye Pedhru amulamusa mbampanga kuti: “Lamuka, thangwi ine ndine munthu ninga iwembo.”</verse>
				<verse number="27">Mukhaceza iye na Korenelyu, Pedhru apita n'nyumba mbagumana mwinji wa anthu wagumanyikana mwenemu.</verse>
				<verse number="28">Penepo, Pedhru aapanga onsene kuti: “Imwe musadziwa mwadidi mwene kuti mwambo wathu nkhabe tawirira kuti n'djuda aphatane uxamwali na munthu adakhonda kukhala n'djuda, peno kwenda kamuona ku nyumba kwace. Mbwenye Mulungu andipangisa kuti leka longa kuna munthu kuti hudaceneswa pa mwambo, peno waswipa pa mwambo.</verse>
				<verse number="29">Na thangwi eneyo, pidandicemera imwe, ndabwera na ntima wanga onsene. Cincino ndisafuna ndidziwe thangwi yanji mwandicemeresa?”</verse>
				<verse number="30">Korenelyu atawira tenepa: “Kwapita ntsiku zitatu na ya lero ndi ya cinai, ine ndikhaphembera n'nyumba mwanga muno, pa n'dzidzi utatu wa kumaulo. Na mwansanga, mamuna m'bodzi akhadabvala nguwo zakucena, alimira patsogolo panga,</verse>
				<verse number="31">mbalonga kuti: ‘Korenelyu, Mulungu abva maphembero ako, pontho mbakumbuka pinthu pyako pidapasa iwe anyakucherenga.</verse>
				<verse number="32">Tuma munthu m'bodzi aende ku Djopi, kacemera Simau anadziwika na dzina ya Pedhru. Iye afikira pa nyumba ya Simau nyakufukuta nthembe, anakhala dhuzi na bara.’</verse>
				<verse number="33">Na thangwi eneyo, ndakucemeresani na mwansanga. Mwacita mwadidi pidabwera imwe. Cincino tagumanyikana tonsene muno patsogolo pana Mulungu, toera tibve pyonsene pidapangwa imwe na Mbuya.”</verse>
				<verse number="34">Na tenepo, Pedhru atoma kulonga tenepa: “Cincino ndisadziwadi kuti Mulungu nkhabe tsankhulo.</verse>
				<verse number="35">Mbwenye pa madziko onsene a pantsi, Mulungu asatawira onsene ale anan'gopa, na anacita pinthu pyakulungama.</verse>
				<verse number="36">Imwe musazidziwa mphangwa zidatumiza Mulungu kuna mbumba ya Izarayeli, zinalonga na thangwi ya Mphangwa Zadidi za ntendere zidadza na Yezu Kirixtu. Unowu ndi Mbuya wa onsene.</verse>
				<verse number="37">Pontho pakumala kumwazwa mphangwa za batixmu na Juwau, imwe musapidziwa pidacitika n'dziko yonsene ya Djudeya, kutomera ku Galileya.</verse>
				<verse number="38">Kudzodza kudacita Mulungu, kuna Yezu wa ku Nazareti na Nzimu Wakucena, pontho na mphambvu za utongi, na kufamba kudacita Iye makhundu onsene, mbakhacita udidi na kuwangisa ale onsene akhathabuswa na Sathani, thangwi Mulungu akhali na Iye.</verse>
				<verse number="39">“Ife ndife amboni a pyonsene pidacita Iye n'dziko ya madjuda na mu Djerusalema mwene. Penepo iwo am'pha mban'khomera pa ntanda.</verse>
				<verse number="40">Mbwenye Mulungu, pa kupita ntsiku zitatu, amulamusa pa kufa mbacita kuti Iye aoniwe.</verse>
				<verse number="41">Iye hadaonana na mbumba yonsene tayu, mbwenye aonana na ife, amboni akhadasankhula Mulungu kale ene. Ife tadya na Iye mbatimwa na Iye, mudamala Iye kulamuswa na Mulungu pa kufa.</verse>
				<verse number="42">Iye atituma toera tikhamwaze Mphangwa Zadidi kuna mbumba, mbaticita umboni kuti Yezu unowu, ndiye adaikhwa na Mulungu ninga ntongi wa miseru ya anthu ali m'maso na akufa.</verse>
				<verse number="43">Yezu unowu, ndiye adalongwa na maporofeta onsene kuti ale onsene anantawira, analekererwa madawi awo na dzina yace.”</verse>
				<verse number="44">Mukhalonga Pedhru mafala enewa, Nzimu Wakucena wachita kuna anthu onsene akhabva fala.</verse>
				<verse number="45">Madjuda akhadatawira Yezu, ale adabwera pabodzi na Pedhru, adzumatirwa napyo na kuona muwoni wa Nzimu Wakucena ukhapaswambo anthu akukhonda kukhala madjuda.</verse>
				<verse number="46">Thangwi iwo akhaabva mbakhalonga na malongero anango, mbakhapasa mbiri na kukuza Mulungu. Penepo Pedhru alonga kuti:</verse>
				<verse number="47">“Anthu awa atambira Nzimu Wakucena ninga mudautambira ifembo. Kodi alipo m'bodzi pano anakwanisa kukhondesa madzi, mbapingiza kuti awa akhonde kutambira batixmu?”</verse>
				<verse number="48">Na tenepo, Pedhru aapanga kuti atambire batixmu na dzina ya Yezu Kirixtu. Pakumala, iwo aphemba kuna Pedhru kuti athimize kukhala ntsiku zingasi pabodzi na iwo.</verse>
			</chapter>
			<chapter number="11">
				<verse number="1">Apoxtolo a Yezu, na abale a ku Djudeya konsene, abva kuti anthu akukhonda kukhala madjuda atambirambo fala ya Mulungu.</verse>
				<verse number="2">Na tenepo, mudabwerera Pedhru kwenda ku Djerusalema, ale akhali ku khundu ya anyakusibza, akhansandika mbalonga kuti:</verse>
				<verse number="3">“Iwe wapita n'nyumba za amuna akukhonda sibza, pontho mbudya na iwo pabodzi!”</verse>
				<verse number="4">Penepo, Pedhru atoma kuapanga pyonsene cibodzi na cibodzi, ninga mudacitikira ipyo, mbalonga kuti:</verse>
				<verse number="5">“Ine ndikhali ku nzinda wa Djopi mbandikhaphembera. Kweneko ndaphatwa na Nzimu Wakucena, mbindioneswa mu Nzimu, cinthu cakulandana na nguwo ikulu ikhadamangwa nkhomu zace zinai, mbikhachita buluka kudzulu mbifika dhuzi na ine.</verse>
				<verse number="6">Ine ndalang'anisa n'kati mwayo, mbandiona pinyama pya padziko pya myendo minai, pinyama pya n'tsanga, pinyama pya kufamba na mimba, na mbalame za kudzulu.</verse>
				<verse number="7">“Penepo ndabva fala ikhalonga kuti: ‘Pedhru, lamuka! Pha udye.’</verse>
				<verse number="8">“Mbwenye ine ndatawira tenepa: ‘Nkhabe citika Mbuya! Ine cipo ndidzati kudya cinthu cakukhondeswa na mwambo, peno cakukhonda kuceneswa!’</verse>
				<verse number="9">Penepo fala ya kudzulu yandipanga pontho kaciwiri kuti: ‘Leka kulonga kuti mphyakukhonda kuceneswa, pire pidacenesa Mulungu.’</verse>
				<verse number="10">“Penepi pyacitika katatu. Na tenepo, pyonsene pyakwatiwa pontho kwenda kudzulu.</verse>
				<verse number="11">Pa n'dzidzi ubodzi ene, afika amuna atatu pa nyumba padafikira ine. Iwo akhadatumirwa ine kubuluka ku Sezareya.</verse>
				<verse number="12">Nzimu Wakucena wandipanga kuti ndikhonde kupenula kwenda pabodzi na iwo. Na tenepo, abale awa atanthatu aendambo pabodzi na ine, mbatipita n'nyumba mwa mamuna ule.</verse>
				<verse number="13">Penepo, iye atipanga kuona kudacita iye anju mbali n'nyumba mwace dzololo, mbampanga kuti: ‘Tuma anthu aende ku Djopi, akhacemere Simau anadziwika na dzina ya Pedhru.</verse>
				<verse number="14">Iye anakupasa mphangwa zinadza kapulumusa iwe na nyumba yako yonsene.’</verse>
				<verse number="15">“Mudatoma ine kulonga, Nzimu Wakucena wachita kuna iwo, sawa-sawa ninga mudatidzerambo iwo pakutoma.</verse>
				<verse number="16">Na tenepo, ine ndakumbukira pikhadalonga Mbuya kuti: ‘Juwau atambirisa batixmu na madzi, mbwenye imwe munati mutambiriswe batixmu na Nzimu Wakucena.’</verse>
				<verse number="17">Mphapo ngakhala Mulungu aapasa muwoni ubodzi ene ukhadapaswa ife pakutawira kwathu Mbuya Yezu Kirixtu, ndikhali animbo ine kuti ndipokanye Mulungu?”</verse>
				<verse number="18">Mudabva iwo penepyo, iwo akhurudzika mbatoma kukuza Mulungu mbalonga kuti: “Ndimo mwene, na ale ene adakhonda kukhala madjuda, Mulungu aapasa kuchunyuka toera apulumuke!”</verse>
				<verse number="19">Na tenepo, ale akhabalalika na thangwi ya kufambirwa n'nduli kudatomera pa kufa kwa Xitevau, afika ku Finisya, ku Xipere na ku Antiyokiya, mbakhalonga fala ya Mulungu kuna madjuda basi.</verse>
				<verse number="20">Mbwenye amuna anango a pa nsoka wawo, a ku Xipere na a ku Sirene, aenda ku Antiyokiya mbatoma kulongambo kuna agerego, mbakhaapanga Mphangwa Zadidi za Mbuya Yezu.</verse>
				<verse number="21">Mphambvu za Mbuya zikhali na iwo. Na tenepo, anthu azinji atawira, mbazungunukira kuna Mbuya.</verse>
				<verse number="22">Mphangwa zenezi zafikambo kuna abale a gereja ya ku Djerusalema, iwo mbatuma Bharnabhasi kwenda ku Antiyokiya.</verse>
				<verse number="23">Pidafika iye kweneko mbaona kukoma ntima kwa Mulungu, Bharnabhasi akomerwa pikulu kakamwe, mbaapanga kuti athimize kutowerera Mbuya na ntima wawo onsene.</verse>
				<verse number="24">Bharnabhasi akhali munthu wadidi, mbadzala na Nzimu Wakucena na cikhulupiro. Na tenepo, anthu azinji atawira Mbuya.</verse>
				<verse number="25">Buluka penepo, Bharnabhasi aenda mpaka ku nzinda wa Tarisu, kasaka Saulo.</verse>
				<verse number="26">Pidan'gumana iye, adza na iye mpaka ku Antiyokiya. Na tenepo, Bharnabhasi na Saulo akhala pabodzi pene caka camumphu. Iwo agumanyikana na abale a gereja, pontho apfundzisa anthu azinji. Ku Antiyokiya, ndiko kudatoma kucemerwa anyakupfundza a Yezu dzina ya makirixtu.</verse>
				<verse number="27">Pa ntsiku zenezo, maporofeta anango abuluka ku Djerusalema mbaenda ku Antiyokiya.</verse>
				<verse number="28">Na mphambvu za Nzimu Wakucena, m'bodzi wawo anacemerwa Agabhu, alamuka mbalonga nyapantsi kuti: “Kunadza kaoneka njala ikulu dziko yonsene.” (Ipi pyacitika pa n'dzidzi ukhatonga mambo Kalaudhyo.)</verse>
				<verse number="29">Penepo, anyakutowera Yezu abverana kuti atumize pinthu, m'bodzi na m'bodzi abuluse pale padakwanisa na iye, kuti aphedze napyo abale a ku Djudeya.</verse>
				<verse number="30">Penepyo iwo apicita, mbatumiza pinthu pyawo na Bharnabhasi na Saulo, toera aende kapipereke kuna akulu a gereja.</verse>
			</chapter>
			<chapter number="12">
				<verse number="1">Pa n'dzidzi unowu, mambo Herodhi amanga abale anango a gereja, toera aathabuse.</verse>
				<verse number="2">Iye aphesa Tiyago m'bale wace Juwau na tarasada.</verse>
				<verse number="3">Pidaona iye kuti penepi madjuda akomerwa napyo, athimiza, mbamangisambo Pedhru, pa n'dzidzi wa phwandu ya mikate yakusowa ntombwe wa kutupisa.</verse>
				<verse number="4">Herodhi, pidamala iye kumangisa Pedhru, ampitisa n'kaidi, mbampereka kuti aonererwe na misoka minai ya anyankhondo. Nsoka ubodzi ukhali na anyankhondo anai. Thangwi Herodhi akhafuna antonge pamaso pa mbumba pakumala kwa Paxkwa.</verse>
				<verse number="5">Na tenepo, Pedhru akhaonererwa n'kaidi, mbwenye abale agereja, akham'phemberera na mphambvu kuna Mulungu.</verse>
				<verse number="6">Na masiku, mbidzati fika ntsiku ikhafuna Herodhi kuti antonge pamaso pa mbumba, Pedhru, akhagona pakati pa anyankhondo awiri, wakumangwa na unyolo uwiri, mbakhaonererwa na anyankhondo pa nsuwo wa kaidi.</verse>
				<verse number="7">Na mwansanga, afika anju wa Mbuya, n'kaidi mbamuoneka cieza. Anju an'gwedza Pedhru pa khundu pace, amulamusa mbampanga tenepa: “Lamuka na mwansanga!” Penepo, maunyolo akhadamangwa na iye m'manja mwace, agwa.</verse>
				<verse number="8">Anju ampanga tenepa: “Manga bhande yako, ubvale ntsapato zako.” Pedhru acita pidapangwa iye na anju. Penepo anju ampanga pontho kuti: “Bvala kapoti wako unditowere.”</verse>
				<verse number="9">Penepo, Pedhru abuluka mbantowerera. Mbwenye iye akhapidziwa tayu kuti anju ali kum'bulusadi. Pyonsene pikhacitika, akhanyerezera ali kupioneswa mu Nzimu.</verse>
				<verse number="10">Iwo apiringana nyakuonera wakutoma na waciwiri, mbafika pa citseko cikulu ca utale cikhalang'anisana na nzinda. Citseko cafunguka cokha cene, iwo mbabuluka. Akhafamba mu nseu un'gono, pa n'dzidzi ubodzi ene, anju mbansiya.</verse>
				<verse number="11">Penepo, Pedhru aphepuka mbalonga ekha ene kuti: “Cincino ndadziwa kuti ndimo mwene, Mulungu atuma anju wace mbandiombola m'manja mwa Herodhi na pyonsene pikhafuna kundicita madjuda.”</verse>
				<verse number="12">Pedhru mukhanyerezera iye penepi, aenda ku nyumba kwa Mariya, mai wace Juwau akhacemerwa Marku. Anthu azinji akhadagumanyikana penepo mbakhaphembera.</verse>
				<verse number="13">Iye amenya citseko ca kunja, nyabasa wankazi anacemerwa Rodhe, mbaenda kaona kuti ndi ani.</verse>
				<verse number="14">Nyabasa mudadzindikira iye kuti fala ndi ya Pedhru, akomerwa pikulu kakamwe, mbacimwana na kufungula kwene citseko, mbabwerera na kuthamanga kwenda kapanga anthu kuti: “Pedhru ali pa nsuwo.”</verse>
				<verse number="15">Mbwenye iwo alonga kuti: “Iwe ndiwe bendzi!” Mphapo iye akhalonga basi kuti ndimo mwene. Penepo iwo antawira kuti: “Panango ndi anju wace!”</verse>
				<verse number="16">Mbwenye Pedhru akhamenya basi citseko. Mudafungula iwo citseko, aona Pedhru, mbadzumatirwa.</verse>
				<verse number="17">Penepo, Pedhru aapasa cidzindikiro na manja toera amatame, mbaapanga kuti abuluswa tani n'kaidi na Mbuya, mbalonga kuti: “Panganimbo penepi Tiyago na abale anango.” Na tenepo, iye abuluka mbaenda mbuto inango.</verse>
				<verse number="18">Mangwana mwace na macibese, anyankhondo anentseka pikulu kakamwe, thangwi akhasaka kudziwa ndi ninji pidacitika kuna Pedhru!</verse>
				<verse number="19">Herodhi atuma anthu kwenda mbansaka, mbwenye iwo hadan'gumana tayu. Na thangwi eneyo, Herodhi, pakumala kuasanya anyakuonera, aatonga kuti aphiwe. Buluka penepo, Herodhi abuluka ku Djudeya mbaenda kakhala ntsiku zingasi ku nzinda wa Sezareya.</verse>
				<verse number="20">Mambo Herodhi akhaidana pikulu na mbumba ya mu nzinda wa Tiru na wa Sidhoni. Mbwenye mbumba ikhadagumanyikana pabodzi pene mbikhasaka kuonana na iye. Iyo yaphemba kuti asekesane na mambo mbaphebza na Bhalaxtu, mamuna akhanyidirika na mambo, thangwi pikhadya iwo pikhabuluka n'dziko ya mambo Herodhi.</verse>
				<verse number="21">Ntsiku idabverana iwo, Herodhi abvala nguwo zace za ciumambo, akhala pa mpando wace wa umambo, mbatoma kulonga na mbumba.</verse>
				<verse number="22">Penepo, mbumba yatoma kukhuwa kuti: “Fala iyi nja mulungu, si ya munthu tayu!”</verse>
				<verse number="23">Pa n'dzidzi ubodzi ene udatawira iye kupaswa mbiri ninga mulungu, anju wa Mulungu agwisa nyatwa kuna Herodhi, adyiwa na mpfunye, mbafa.</verse>
				<verse number="24">Na tenepo, fala ya Mulungu ikhalongwa konsene kwene mbikhaenda mbimwazika.</verse>
				<verse number="25">Bharnabhasi na Saulo pakumala mabasa awo, abwerera buluka ku Djerusalema, pabodzi na Juwau anacemerwa Marku.</verse>
			</chapter>
			<chapter number="13">
				<verse number="1">Pa abale a gereja ya ku Antiyokiya, pakhali na maporofeta na apfundzisi. Madzina awo ndi Bharnabhasi, Simiyau akhacemerwa Nijeri, Lusyo wa ku Sirene, Manaeni, akhafuiwa na ntongi Herodhi, na Saulo.</verse>
				<verse number="2">Mukhalambira iwo Mbuya mbakhapimana cakudya, Nzimu Wakucena walonga tenepa: “Ndisankhulireni Bharnabhasi na Saulo toera aende kaphata basa idaacemerera Ine.”</verse>
				<verse number="3">Na tenepo, mudamala iwo kupimana cakudya na kuphembera, aikha manja kuna Bharnabhasi na Saulo, mbaatuma.</verse>
				<verse number="4">Bharnabhasi na Saulo pidatumwa iwo na Nzimu Wakucena, aenda ku nzinda wa Seleusya. Buluka kweneko awambuka mbaenda pa ntsuwa ya Xipere.</verse>
				<verse number="5">Mudafika iwo ku nzinda wa Salamina, atoma kulonga fala ya Mulungu n'kati mwa nyumba za kuphemberera za madjuda. Juwau. akhali na iwombo pabodzi toera aaphedze.</verse>
				<verse number="6">Iwo afamba ntsuwa yonsene, mpaka ku nzinda wa Pafu. Mwenemu agumana n'djuda m'bodzi nyamasalapita, mporofeta wa uthambi, anacemerwa Bharyezu.</verse>
				<verse number="7">Iye akhakhala pabodzi na ntongi akhacemerwa Seriju Paulu, ntongi wakudziwisa. Ntongi unowu acemeresa Bharnabhasi na Saulo, thangwi akhafuna kubva fala ya Mulungu.</verse>
				<verse number="8">Mbwenye nyamasalapita Elima (eneyi ndiyo dzina yace ncigerego) akhaapokanyisa apoxtolo, mbakhasaka kupingiza ntongi kuti akhonde kutawira pya cikirixtu.</verse>
				<verse number="9">Na tenepo, Saulo, akhacemerwa Paulu, wakudzala na Nzimu Wakucena, alang'anisa Elima mbampanga tenepa:</verse>
				<verse number="10">“Iwe mwana Dyabu, nyamalwa wa pyonsene pyakulungama! Iwe wakudzala na kuipa na uthambi! Unasiya lini kupingiza njira zakulungama za Mbuya?</verse>
				<verse number="11">Cincino, dziwa kuti Mbuya anakuthabusa mbukhala boli-boli ntsiku zingasi, mbucimwana kuona dzuwa.” Pa n'dzidzi ubodzi-bodzi, Elima atoma kuona nkhungwi na cidima m'maso mwace, mbatoma kuzungulira mbakhasaka kuti ndi ani anafuna kum'phata nsenzi.</verse>
				<verse number="12">Ntongi, na kuona pidacitika, atawira mbadzumatirwa pikulu na cipfundzo ca Mbuya.</verse>
				<verse number="13">Paulu na andzace abuluka ku nzinda wa Pafu mbawambuka mpaka ku Peridji, ku dziko ya Panfilya. Mbwenye Juwau aasiya kweneku mbabwerera kwenda ku Djerusalema.</verse>
				<verse number="14">Buluka ku Peridji, Bharnabhasi na Paulu athimiza na ulendo wawo mpaka ku nzinda wa Antiyokiya, ku dziko ya Pizidhya. Nsabudu mwace apita mu nyumba ya kuphemberera ya madjuda, mbakhala pantsi.</verse>
				<verse number="15">Pakumala kuoniwa malemba a Mwambo wa Mozesi na malemba a mabukhu a Maporofeta, akulu a nyumba ya kuphemberera ya madjuda aatumira mphangwa izi: “Abale, ngakhala muna mafala akupasa na iwo cipapu mbumba, longani.”</verse>
				<verse number="16">Penepo, Paulu alamuka mbacita cidzindikiro na manja, cakumatamisa anthu, mbalonga tenepa: “Imwe amuna a mu Izarayeli, na imwembo anango munagopa Mulungu, ndibvesereni.</verse>
				<verse number="17">Mulungu wa mbumba ya Izarayeli, asankhula ambuya athu mbaacita mbumba ikulu, pa n'dzidzi ukhakhala iwo ku Idjipitu ninga anthu akudza. Na mphambvu zace zikulu, aabulusa n'dziko eneyi,</verse>
				<verse number="18">mbaalera n'thando pyaka makumanai.</verse>
				<verse number="19">Pontho Mulungu afudza madzindza manomwe n'dziko ya Khanani, mbakwata dziko eneyi mbaipasa ambuya athu, ninga unthaka wa mbumba yace.</verse>
				<verse number="20">Pyonsene ipi pyamala pyaka madzana manai na makumaxanu. “Buluka penepo, Mulungu aapasa atongi mpaka pa n'dzidzi wa mporofeta Samweli.</verse>
				<verse number="21">Na tenepo, mbumba yaphemba mambo m'bodzi, penepo Mulungu mbaapasa Sauli mwana wa Khisi, wa dzindza ya Bhenjamini, mbatonga pa pyaka makumanai.</verse>
				<verse number="22">Mudabuluswa Sauli, Mulungu aapasa Dhavidhi ninga mambo, mbalonga na thangwi yace tenepa: ‘Ndan'gumana Dhavidhi mwana wa Djesi, mamuna wa pa ntima panga. Iye anadza kacita pyonsene pinafuna ine.’</verse>
				<verse number="23">“Mu dzindza ya Dhavidhi Mulungu alamusa Yezu Mpulumusi wa Izarayeli, ninga mukhadapikirira Iye.</verse>
				<verse number="24">Yezu mbadzati kudza, Juwau amwaza mphangwa kuna mbumba yonsene ya Izarayeli, mbaapanga kuti achunyuke toera atambire batixmu.</verse>
				<verse number="25">Mbwenye mukhamalisa Juwau basa yace, alonga tenepa kuna mbumba: ‘Kodi imwe musanyerezera kuti ine ndine ani? Ine sine unowu ananyerezera imwe tayu. Mbwenye lang'anani, Iye ali kubwera n'nduli mwanga. Ine sine munthu wakukwanira kusudzula ntsapato za m'myendo mwace.’</verse>
				<verse number="26">“Paulu athimiza na kulonga kuti: Abale anga, ana a dzindza ya Abharaamu na imwembo anango munagopa Mulungu, fala iyi ya upulumuki wakukhonda kumala, yatumizirwa ife.</verse>
				<verse number="27">Mbumba ya Djerusalema na atongi awo, acimwana kun'dzindikira Yezu. Mbwenye pa kunkonesa kwawo, asimbisa mafala a maporofeta analongwa m'maSabudu onsene.</verse>
				<verse number="28">Na kusowa kudacita iwo thangwi ya kum'pha nayo, aenda basi kaphemba kuna Piratu kuti aphiwe.</verse>
				<verse number="29">Pidamala iwo kucita pyonsene pinalonga Bukhu ya Mulungu pa thangwi yace, iwo am'bulusa pa ntanda mbamuikha n'nthumbi.</verse>
				<verse number="30">Mbwenye Mulungu amulamusa pa kufa,</verse>
				<verse number="31">na tenepo, Yezu aoneka ntsiku zizinji na anthu ale akhadaenda na Iye buluka ku Galileya kwenda ku Djerusalema. Cincino anthu enewa ndiwo amboni analonga na thangwi yace, kuna mbumba ya Izarayeli.</verse>
				<verse number="32">“Na tenepo, ife tiri pano toera tikupangeni Mphangwa Zadidi zidapikirira Mulungu kuna ambuya athu.</verse>
				<verse number="33">Cincino, pidapikirira Iye apisimbisa kuna ife anace, pa kulamusa kwace Yezu pa kufa, ninga mudalemberwa ipyo n'kati mwa bukhu ya Masalimu pa cipambuko caciwiri kuti: “ ‘Iwe ndiwe Mwana wanga, lero, ine ndakubala.’</verse>
				<verse number="34">Pontho ndi penepi pidalonga Mulungu na thangwi ya kulamuswa kudacita Yezu pa kufa, kuti Iye cipo anadza kabvunda m'masiye, mbalonga kuti: “ ‘Ine ndinakupasani nkhombo zakucena na za kunyindirika zidapikirirwa Dhavidhi.’</verse>
				<verse number="35">Na tenepo, pa khundu inango ya Bukhu ya Mulungu Iye alonga pontho kuti: “ ‘Imwe nkhabe kudza kasiya kuti nyabasa wanu Wakulungama abvunde.’</verse>
				<verse number="36">“Paulu alonga pontho kuti: Thangwi Dhavidhi pa n'dzidzi wace, mudamala iye kuphata basa idampasa Mulungu, afa mbaikhwa dhuzi na ambuya ace, mbabvunda.</verse>
				<verse number="37">Mbwenye ule adalamuswa na Mulungu pa kufa, hadabvunda tayu.</verse>
				<verse number="38">“Na tenepo, abale anga, dziwani kuti na Yezu Kirixtu, mphangwa za kulekererwa madawi zamwazwa kuna imwe.</verse>
				<verse number="39">Pontho musafunambo mudziwe kuti na Yezu Kirixtu, ale anatawira, analekererwa kudawa kwawo konsene kudacimwana iwo kulekererwa na mwambo wa Mozesi.</verse>
				<verse number="40">Na tenepo, citani mphole toera pikhonde kucitika kuna imwe pire pidalonga maporofeta kuti:</verse>
				<verse number="41">“ ‘ Lang'anani imwe anapwaza Mulungu. Dzumatirwani mufe! Thangwi pinafuna cita Ine cincino, ndi pinthu pya kuti mungapipangwa na munthu, imwe na lini munadza kapitawira.’ ”</verse>
				<verse number="42">Paulu na Bharnabhasi, mukhabuluka iwo mu nyumba ya kuphemberera ya madjuda, mbumba ikhaaphemba kuti abwere pontho Sabudu inafuna kudza, adze kaapange pibodzi-bodzi.</verse>
				<verse number="43">Pidamala iwo kupanganizana, azinji madjuda, na anthu anango adakhonda kukhala madjuda mbakhatowera mwambo wa madjuda, atowera Paulu na Bharnabhasi. Awa akhaapanga kuti atawire kukakamira kukhala n'kati mwa kukoma ntima kwa Mulungu.</verse>
				<verse number="44">Pidafika Sabudu inango, anthu azinji a mu nzinda agumanyikana toera abve fala ya Mulungu.</verse>
				<verse number="45">Madjuda mudaona iwo mwinji ule wa anthu, akhala na bibvu ikulu. Penepo, atoma kutikana mbakhapokanya pikhalonga Paulu.</verse>
				<verse number="46">Na tenepo, Paulu na Bharnabhasi akhalonga na cipapu consene, mbaapanga tenepa: “Pikhali pyadidi kuti fala ya Mulungu itome kupangwa imwe madjuda. Mbwenye na kukhonda kunaicita imwe, pontho na kunyerezera kuti simwe anthu akukwanira kutambira upulumuki wakukhonda kumala, cincino ife tinaenda pyathu kuna ale adakhonda kukhala madjuda.</verse>
				<verse number="47">Thangwi Mbuya atipanga mwambo uxu: “ ‘Ine ndakucita toera ukhale cieza ca anthu adakhonda kukhala madjuda, toera iwe ukwate upulumuki uumwaze mpaka kudadhoroma dziko.’ ”</verse>
				<verse number="48">Ale adakhonda kukhala madjuda, pidabva iwo penepi, akomerwa pikulu kakamwe, mbasimba fala ya Mbuya. Penepo, atawira ale onsene adasankhulwa toera akhale na upulumuki wakukhonda kumala.</verse>
				<verse number="49">Na tenepo, fala ya Mbuya ikhamwazika n'dziko eneyo yonsene.</verse>
				<verse number="50">Mbwenye madjuda anyengerera akazi a mbiri akugopa Mulungu, na akulu-akulu a mu nzinda. Na tenepo, iwo atoma kukuwizira kuzonda Paulu na Bharnabhasi, mbaathamangisa n'dziko mwawo.</verse>
				<verse number="51">Penepo, Paulu na Bharnabhasi agubudza pfumbi ya manyalo awo, kupangisa cidzindikiro cakupokanya kwawo, mbaenda ku nzinda wa Ikonyo.</verse>
				<verse number="52">Na tenepo, anyakutowera Yezu akhadakomerwa pikulu kakamwe, mbadzala na Nzimu Wakucena.</verse>
			</chapter>
			<chapter number="14">
				<verse number="1">Ku nzinda wa Ikonyo, Paulu na Bharnabhasi, ninga nsambo wawo, apita n'nyumba ya kuphemberera ya madjuda. Mwenemu, iwo alonga mpaka mwinji ukulu wa madjuda na wa ale adakhonda kukhala madjuda afikira kutawira Mbuya.</verse>
				<verse number="2">Mbwenye madjuda akhakhonda kutawira Yezu, akhakuwizira ale adakhonda kukhala madjuda, kuti aipirwe na abale anyakutawira Yezu.</verse>
				<verse number="3">Paulu na Bharnabhasi amala ntsiku zizinji ku Ikonyo, mbakhalonga na cipapu consene na thangwi ya Mbuya. Penepo, Mbuya akhasimbisa mphangwa za kukoma ntima kwace, mbakhaapasa mphambvu za kucita pidzindikiro na pirengo na manja awo.</verse>
				<verse number="4">Mbumba ya mu nzinda ikhadagawika. Anango akhali ku khundu ya madjuda, anango akhali ku khundu ya apoxtolo.</verse>
				<verse number="5">Na tenepo, ale adakhonda kukhala madjuda, pabodzi pene na madjuda na atsogoleri awo, abverana toera kuathabusa, na kuamenya na myala.</verse>
				<verse number="6">Paulu na Bharnabhasi mudabva iwo penepi, athawira ku Lixtara na ku Dherbhi, mizinda ya Likaonya, na m'madziko a n'khundu-n'khundu.</verse>
				<verse number="7">Kweneko iwo mbakhamwaza Mphangwa Zadidi.</verse>
				<verse number="8">Mu nzinda wa Lixtara, mukhali na nyampfutete. Iye akhakhala nawa thangwi akhadalamala myendo, pontho cipo mbabalwa akhadasati kufamba.</verse>
				<verse number="9">Mamuna uyu, akhabva mafala a Paulu. Paulu mudamulang'anisa iye mwadidi mwene, amuona kuti akhakhala na cikhulupiro cakuwangiswa,</verse>
				<verse number="10">ampanga na mphambvu kuti: “Lamuka, ulimire!” Mamuna anumpha, mbatoma kufamba.</verse>
				<verse number="11">Anthu mudaona iwo pidacita Paulu, atoma kukhuwa na malongero a cilikaonya kuti: “Awa mbalungu adasanduka kudza anthu, mbachita kudza kuna ife.”</verse>
				<verse number="12">Penepo, Bharnabhasi apaswa dzina ya mulungu anacemerwa Djupiteri, Paulu mbapaswa dzina ya mulungu anacemerwa Merikuryo, thangwi Paulu ndiye akhabulukira pa kulonga.</verse>
				<verse number="13">Nyantsembe wa mulungu Djupiteri, akhakhala na nyumba ya ntsembe ikhalang'anisana na nzinda, abweresa n'gombe na nkhata za maluwa pa nsuwo wa nzinda, thangwi iye na mbumba akhafuna kupha n'gombe zenezi, acitire ntsembe Paulu na Bharnabhasi.</verse>
				<verse number="14">Mbwenye ma apoxtolo Paulu na Bharnabhasi mudabva iwo penepi apandula nguwo zawo, mbathamanga mpaka pakati pa mbumba, mbakhuwa tenepa:</verse>
				<verse number="15">“Amunamwe, thangwi yanji musacita penepi? Ife ndife anthu ninga na imwembo! Ife tisakudzeserani Mphangwa Zadidi, mbatikupangani kuti musiye pinthu pyapezi, muzungunukire kuna Mulungu wa m'maso, adacita kudzulu na pantsi, na bara, na pyonsene piri mwenemu.</verse>
				<verse number="16">Kale ene Mulungu aasiya madzindza onsene kuti acite kufuna kwawo.</verse>
				<verse number="17">Mbwenye Mulungu hadasiya kupicitikira umboni tayu. Iye apangisa udidi wace, akubvumbirani na madzi akubuluka kudzulu, akumereserani mbeu zanu, akudyesani misapu, mbamutsandzaya m'mitima mwanu.”</verse>
				<verse number="18">Na mafala onsene awa, apoxtolo pikhaanentsa kuakhondesa anthu kuti aacitire ntsembe.</verse>
				<verse number="19">Penepo, abwera madjuda angasi a ku Antiyokiya na a ku Ikonyo. Iwo akwanisa kunyengerera mbumba, mbamenya Paulu na myala, mbankwekweta mpaka kunja kwa nzinda, thangwi akhanyerezera kuti afa.</verse>
				<verse number="20">Mbwenye pidazungulirwa Paulu n'khundu mwace na anyakutowera Yezu, iye alamuka mbapita pontho mu nzinda. Mangwana mwace, iye na Bharnabhasi aenda ku nzinda wa Dherbhi.</verse>
				<verse number="21">Paulu na Bharnabhasi amwaza Mphangwa Zadidi mu nzinda wa Dherbhi, anthu azinji mbadza kakhala anyakupfundza a Yezu. Na tenepo, abwerera kwenda ku mizinda ya Lixtara, Ikonyo na Antiyokiya,</verse>
				<verse number="22">mbakhapasa mphambvu anyakutowera Yezu, na kuapasa cipapu kuti akhale ciriri pa kukhulupira, mbakhalonga kuti: “Pisatongwa kuti tione nyatwa zizinji, toera tipite mu Umambo wa Mulungu.”</verse>
				<verse number="23">Pa abale a gereja ibodzi na ibodzi, Paulu na Bharnabhasi akhaasiya mbakhasankhula akulu akuatsogolera. Iwo akhaphembera na kupimana cakudya, mbakhaaikha patsogolo pa Mbuya ule akhakhulupira iwo.</verse>
				<verse number="24">Buluka penepo, Paulu na Bharnabhasi agwanda na n'dziko ya Pizidhya, mbaenda ku dziko ya Panfilya.</verse>
				<verse number="25">Pidamala iwo kumwaza fala ku nzinda wa Peridji, aenda ku gombe ya Atalya.</verse>
				<verse number="26">Buluka pa Atalya, apakira xitima ya m'madzi mbaenda ku Antiyokiya wa ku Sirya, kule kukhadaperekwa iwo n'kati mwa kukoma ntima kwa Mulungu kuti kuaphedze pa basa eneyi idamala iwo kucita.</verse>
				<verse number="27">Mudafika iwo kweneko, acemera abale onsene a gereja, mbaapanga pyonsene pidaacitisa Mulungu na manja awo, pontho na kufungula nsuwo kudacita Iye kuli ale adakhonda kukhala madjuda, kuti akhulupirembo.</verse>
				<verse number="28">Kweneko, Paulu na Bharnabhasi akhala ntsiku zizinji pabodzi pene na abale anyakutowera Yezu.</verse>
			</chapter>
			<chapter number="15">
				<verse number="1">Amuna anango abuluka ku Djudeya kwenda ku Antiyokiya mbaenda na pfundzisa abale anyakutawira Yezu kuti: “Mungakhonda kusibza ninga munalongera mwambo wa Mozesi, nkhabe kupulumuswa.”</verse>
				<verse number="2">Penepi pyacita kuti Paulu na Bharnabhasi alongane na iwo pikulu, mbaketesana na iwo. Na tenepo, asankhula Paulu na Bharnabhasi pabodzi na anango, kuti aenda ku Djerusalema akhapfundzisane penepi pabodzi na apoxtolo, na akulu a magereja.</verse>
				<verse number="3">Penepo, abale a gereja ya ku Antiyokiya aatuma mbaenda. Mbwenye pakupita kwawo na ku dziko ya Finisya na ya Samariya, alonga na thangwi ya kutawira Mulungu kudacita anthu ale adakhonda kukhala madjuda. Na tenepo, abale akomerwa pikulu kakamwe na mphangwa zenezi.</verse>
				<verse number="4">Mudafika iwo ku Djerusalema, atambirwa mwadidi na abale a gereja, na apoxtolo, pabodzi na akulu a magereja, mbaapanga pyonsene pidacita iwo na mphambvu za Mulungu.</verse>
				<verse number="5">Na tenepo, anthu anango a pa nsoka wa ndale wa afarisi, akhadatawirambo Yezu, alamuka mbalonga tenepa: “Pisatongwa kuti ale adakhonda kukhala madjuda asibze, pontho atowezembo Mwambo wa Mozesi.”</verse>
				<verse number="6">Penepo, apoxtolo na akulu-akulu, agumanyikana toera apfundzisane penepi.</verse>
				<verse number="7">Pakumala kuketesana pikulu kakamwe, Pedhru alamuka mbaapanga tenepa: “Abale anga, imwe musadziwa kuti Mulungu andisankhula kale ene pakati panu toera anthu ale adakhonda kukhala madjuda, akwanise kubva na ine Mphangwa Zadidi, mbazitawira.</verse>
				<verse number="8">Tenepa Mulungu, nyakudziwa mitima ya anthu onsene, apangisa kuti ale adakhonda kukhala madjuda Iye aatambira, mbaapasambo Nzimu Wakucena, sawa-sawa ninga mudatipasira Iye pakutoma.</verse>
				<verse number="9">Mulungu nkhabe tsankhulo ibodzi idacita Iye pakati pa iwo na ife, thangwi acenesa mitima yawo, na kukhulupira kwawo.</verse>
				<verse number="10">Na tenepo, ndi thangwi yanji cincino imwe musafuna kulesera Mulungu, mbamukakamiza anyakutowera Yezu kuthuka mitolo ya kuti ambuya athu na ife, taicimwana kuithuka?</verse>
				<verse number="11">Mbwenye ife tisatawira kuti tapulumuswa na kukoma ntima kwa Mbuya wathu Yezu, sawa-sawambo ninga iwo.”</verse>
				<verse number="12">Na tenepo, anthu onsene akhali mwenemu amatama, mbakhabvesera Bharnabhasi na Paulu mbakhalonga pirengo na pyakudzumisa pinango pikhadaacitisa Mulungu na manja awo, pakati pa ale adakhonda kukhala madjuda.</verse>
				<verse number="13">Pidamala iwo kulonga, Tiyago atawira mbalongambo tenepa: “Abale anga, ndibvesereni:</verse>
				<verse number="14">Simau amala kutipanga pano kukumbuka kudacita Mulungu pakutoma kuli ale adakhonda kukhala madjuda, toera pakati pawo agumanye mbumba ibodzi kuti ikhale yace.</verse>
				<verse number="15">Penepi ndi sawa-sawa na mafala adalembwa na maporofeta kuti:</verse>
				<verse number="16">“ ‘Pakumala penepi, ndinabwera pontho mbandimanga papsa umambo wa Dhavidhi udagwa ninga nyumba ya ntsembe. Ndinagumanya mapindi ace, mbandiulamusa pontho,</verse>
				<verse number="17">toera anthu anango adasala asake Mbuya, na onsene adakhonda kukhala madjuda akhadacemerwa na dzina yanga. Ndipyo pidalonga Mbuya, anacita pinthu penepi, ’</verse>
				<verse number="18">pyakudziwika kutomera kale na kale.</verse>
				<verse number="19">“Na tenepo, ndisaona kuti mphyadidi tikhonde kuapingiza anthu awa adakhonda kukhala madjuda, anatawira Mulungu.</verse>
				<verse number="20">Mbwenye mphyadidi tialembere tsamba kuti akhonde kudya pinthu pidaikhirwa ntsembe alungu apezi, akhonde cita lukwali, akhonde kudya nyama ya kufa na kububunyulwa khosi, pontho akhonde kudya ciropa.</verse>
				<verse number="21">Thangwi kutomera kale na kale akhagumanika anthu akhalonga mwambo wa Mozesi m'mizinda yonsene, pontho mbukhaoniwa m'maSabudu onsene m'manyumba a kuphemberera.”</verse>
				<verse number="22">Na tenepo, apoxtolo na akulu-akulu, pabodzi na abale onsene a gereja, abverana kuti asankhule amuna angasi pakati pawo kuti aatume ku Antiyokiya, pabodzi na Paulu na Bharnabhasi. Iwo asankhula Djuda anacemerwa Bharisabha, pabodzi na Silasi. Amuna awiri awa, akhali akulu akulemedzeka pakati pa abale anyakutawira Yezu.</verse>
				<verse number="23">Atumiza na iwo tsamba ikhalonga tenepa: “Ife abale anu apoxtolo, na akulu a misoka ya anyakutawira Yezu, tisawangisa onsene anyakutawira Yezu adakhonda kukhala madjuda, ali ku Antiyokiya na m'pisa pinango pya Sirya na pya Silisya.</verse>
				<verse number="24">Tabva kuti anango a pa nsoka wathu abwera kweneko kakudzudzumisani mbakuzunguzani manyerezero anu, na pire pikhalonga iwo. Anthu enewa sife adaatuma kudza kacita penepi tayu.</verse>
				<verse number="25">Na tenepo, ife tonsene taona kuti mphyadidi tisankhule amuna angasi mbatikutumirani, pabodzi na abale athu akufunika Paulu na Bharnabhasi.</verse>
				<verse number="26">Amuna awa ndiwo adaperekeka pa moyo wawo na dzina ya Mbuya wathu Yezu Kirixtu.</verse>
				<verse number="27">Na tenepo, tiri kukutumizirani Djuda na Silasi toera akupangeni na mulomo wawo pyonsene ipi pinakulemberani ife.</verse>
				<verse number="28">Thangwi Nzimu Wakucena pabodzi na ife, tanyerezera kuti sipyadidi tayu kukuthukisani ntolo unango kupiringana matongero enewa awa akufunika, a kuti:</verse>
				<verse number="29">Lekani kudya pinthu pidaikhirwa ntsembe alungu apezi, lekani kudya ciropa, lekani kudya nyama ya pinyama pya kufa na kububunyulwa khosi, pontho lekani kucita pyalukwali. Penepi mungapithunda, musacita pyadidi. Tisakuwangisani monsene.”</verse>
				<verse number="30">Buluka penepo, apoxtolo alamuka mbaenda ku Antiyokiya. Kweneko iwo acemeresa anyakutawira Yezu onsene, mbaapasa tsamba.</verse>
				<verse number="31">Abale anyakutawira Yezu, pidamala iwo kuiona tsamba, akomerwa pikulu kakamwe na mphangwa za kuapasa mphambvu zidabva iwo pa tsamba.</verse>
				<verse number="32">Djuda na Silasi, ale akhali maporofeta, na mafala mazinji, apasa abale cipapu na mphambvu.</verse>
				<verse number="33">Pidamala iwo kweneko midzidzi mingasi, apanganizana na abale, mbaenda na ntendere kuna ale akhadaatuma.</verse>
				<verse number="34">[Mbwenye Silasi aona kuti mphyadidi asale pyace kweneko. ]</verse>
				<verse number="35">Paulu na Bharnabhasi akhala ku Antiyokiya. Kweneku, iwo na andzawo anango azinji, akhapfundzisa mbakhamwaza fala ya Mbuya.</verse>
				<verse number="36">Pakupita ntsiku zingasi, Paulu apanga Bharnabhasi kuti: “Mbatibwerere tiyende kaone abale m'mizinda monsene mudapita na ife mbatimwaza fala ya Mbuya, toera tikhaaone kuti ali tani.”</verse>
				<verse number="37">Bharnabhasi akhafuna kuti aende pabodzi pene na Juwau, akhadziwika na dzina ya Marku.</verse>
				<verse number="38">Mbwenye Paulu hakhafuna tayu, thangwi Marku akhadaathawa ku Panfilya mbaasiya okha, mbakhonda kukhala na anthu pa basa.</verse>
				<verse number="39">Na tenepo, aketesana pikulu pyene, mpaka kufikira kumwazana. Bharnabhasi akwatana na Juwau anacemerwa Marku, mbawambuka kwenda ntsuwa ya Xipere.</verse>
				<verse number="40">Mbwenye Paulu asankhula Silasi mbaenda, pakumala kuperekwa n'kati mwa kukoma ntima kwa Mulungu na abale anyakutawira Yezu.</verse>
				<verse number="41">Na tenepo, Paulu apita na n'dziko ya Sirya na ya Silisya, mbakhaenda mbapasa mphambvu abale a magereja.</verse>
			</chapter>
			<chapter number="16">
				<verse number="1">Buluka kweneko, Paulu afika ku mizinda ya Dherbhi na Lixtara, kule kukakhala nyakutowera Yezu m'bodzi anacemerwa Timoti. Mai wace akhali n'djuda wakutawira Yezu, mbwenye baba wace akhali n'gerego.</verse>
				<verse number="2">Timoti akhasimbwa pikulu na abale akhakhala ku Lixtara na ku Ikonyo.</verse>
				<verse number="3">Paulu, na kufuna kuti aende na iye pabodzi, ansidza na thangwi ya madjuda a ku cisa ceneco. Thangwi iwo onsene akhadziwa kuti baba wace Timoti, akhali wa dzindza ya agerego.</verse>
				<verse number="4">M'mizinda monsene mukhapita na iwo, akhapanga Anyakutawira Yezu pire pidabverana iwo ku Djerusalema na apoxtolo, pabodzi pene na akulu a misoka ya anyakutawira Yezu, mbakhaapanga kuti apitoweze.</verse>
				<verse number="5">Na tenepo, abale a magereja akhapaswa mphambvu pa kukhulupira kwawo, pontho mbakhainjipa ntsiku na ntsiku.</verse>
				<verse number="6">Paulu na andzace apita na m'pisa pya Firijya na Galasya, mbakhondeswa na Nzimu Wakucena kumwaza fala mu dziko ya Azya.</verse>
				<verse number="7">Mudafika iwo dhuzi na cisa ca Mizya, akhafuna kuti aende ku Bhitinya, mbwenye Nzimu wa Yezu waakhondesa.</verse>
				<verse number="8">Na tenepo iwo agwanda na cisa ca Mizya mbafika mpaka ku gombe ya Thorowadhi.</verse>
				<verse number="9">Na masiku a ntsiku eneyo, Paulu aoneswa mu Nzimu mamuna m'bodzi wa ku Masedhonya akhali dzololo, mbakham'phemba tenepa: “Bwerani ku Masedhonya mudze katiphedzembo.”</verse>
				<verse number="10">Paulu, pakumala kuoneswa penepi mu Nzimu, ife tasasanyira na mwansanga kuti tiyende ku Masedhonya, thangwi tikhadziwa kuti ndi Mulungu anaticemera kuti tiyende kamwaza Mphangwa Zadidi kuna iwo.</verse>
				<verse number="11">Ku Thorowadhi, ife tapakira xitima ya m'madzi mbatiyenderatu ku nzinda wa Samotarasya. Mangwana mwace mbatiyenda ku nzinda wa Neyapolisi.</verse>
				<verse number="12">Buluka penepo taenda ku Filipi, nzinda unango ukulu wa Masedhonya ukhatapatwa na Aroma. Kweneko takhala ntsiku zizinji.</verse>
				<verse number="13">Nsabudu mwace tabuluka mu nzinda mbatiyenda n'gombe mwa nyandza. Tikhanyerezera kuti kweneko tinagumanako mbuto ya kuphembera. Takhala pantsi mbatitoma kuceza na akazi akhadagumanyikana penepo.</verse>
				<verse number="14">M'bodzi wawo akhacemerwa Lidhya, akhatibvesera. Iye akhali wa ku nzinda wa Tiyatira, akhagulisa nguwo za ntundu wa ropa za ntengo ukulu. Lidhya akhagopa Mulungu. Na tenepo, Mbuya afungula ntima wace toera abvesese pikhalonga Paulu.</verse>
				<verse number="15">Lidhya, pakumala kutambiriswa batixmu na onsene anthu a m'mudzi mwace, iye atiphemba mbalonga tenepa: “Ngakhala imwe mwaonadi kuti ine ndine nyakutawira Mbuya, bwerani mukhale pa nyumba panga.” Na kutikakamiza, ife tatawira.</verse>
				<verse number="16">Ntsiku inango, mukhaenda ife kaphembera, tagumanikana na n'dzakazi m'bodzi wankazi akhali na nzimu wa kuipa ukhalotera pinafuna kucitika. Na tenepo, na kulotera kwace, iye akhapitisa kobiri zizinji kuna a mbuya ace.</verse>
				<verse number="17">Ntsikana atoma kutowera Paulu na ife mbakhakhuwa tenepa: “Amuna awa ndi anyabasa a Mulungu wa kudzulu kakamwe! Iwo asakupangani njira ya upulumuki.”</verse>
				<verse number="18">Iye akhapicita penepi ntsiku zizinji zene. Pakumalisa Paulu aipirwa, azungunuka mbaupanga nzimu kuti: “Na dzina ya Yezu Kirixtu ndiri kukupanga kuti buluka muna ntsikana uyu!” Pa n'dzidzi ubodzi ene nzimu wabuluka.</verse>
				<verse number="19">Ambuya wace ntsikana mudaona iwo kuti nkhabe tambirabve kobiri na kulotera kwace, aphata Paulu na Silasi mbaakwekweta mpaka pa nsika ukulu wa pamphambano, pamaso pa anyakutonga.</verse>
				<verse number="20">Mudaapereka iwo m'manja mwa anyakutonga miseru, alonga tenepa: “Madjuda awa asapingiza anthu mu nzinda mwathu muno.</verse>
				<verse number="21">Iwo ali kupfundzisa anthu mitemo inakhondeswa na mwambo wathu. Ife ndife Aroma, tinacimwana kuitawira na kuitoweza mitemo eneyi.”</verse>
				<verse number="22">Penepo mbumba yagumanyikana, toera kumenya Paulu na Silasi. Anyakutonga miseru aapandulira nguwo zawo, mbaakwapulisa na michamu.</verse>
				<verse number="23">Pakumala kuamenya pikulu pyene, aaponya n'kaidi, mbapanga nyakuonera pa nsuwo kuti aaonerere mwadidi mwene.</verse>
				<verse number="24">Mudamala iye kupangwa tenepo, nyakuonera pa nsuwo aakwata mbaenda na iwo n'kati kakamwe, mbaamangirira myendo yawo pa goo.</verse>
				<verse number="25">Mukhacita dhuzi na chiti-chiti, Paulu na Silasi akhaphembera mbakhaimbira Mulungu, anyan'kaidi andzawo mbakhaabvesera.</verse>
				<verse number="26">Pa n'dzidzi ubodzi-bodzi, kwaoneka citeke-teke cikulu, kufikira kuti nchici za n'kaidi zatekenyekambo. N'dzidzi unowu misuwo yonsene yafunguka, na maunyolo onsene akhamangiwa na anyan'kaidi, athumuka.</verse>
				<verse number="27">Penepo, nyakuonera n'kaidi alamuka n'citulo. Na kuona kuti misuwo ya n'kaidi yamala funguka, abulusa tarasada mbakhafuna pheka ekha ene, thangwi akhanyerezera kuti anyan'kaidi amala thawa.</verse>
				<verse number="28">Mbwenye Paulu akhuwa mbampanga tenepa: “Leka pheka wekha ene! Ife tonsene tiri muno!”</verse>
				<verse number="29">Penepo nyakuonera n'kaidi aphemba nyale, apita na mwansanga mbagodama pa myendo ya Paulu na Silasi, uku mbakhatetemera.</verse>
				<verse number="30">Na tenepo aakwata muwiri mwawo mbabuluka na iwo kunja, mbaabvundza tenepa: “Ambuya, ndisatongwa ndicitenji toera ndipulumuswe?”</verse>
				<verse number="31">Iwo antawira tenepa: “Tawira Mbuya Yezu, unapulumuka, iwe na mudzi wako onsene.”</verse>
				<verse number="32">Penepo, Paulu na Silasi ampanga nyakuonera kaidi fala ya Mulungu, pabodzi na onsene anthu a pa nyumba pace.</verse>
				<verse number="33">Pa n'dzidzi wa masiku mabodzi ene ale, nyakuonera kaidi aatsuka pironda pyawo. Buluka penepo, iye na anthu onsene a pa nyumba pace atambira batixmu.</verse>
				<verse number="34">Na tenepo, akwata Paulu na Silasi mbaenda na iwo kaapasa cakudya ku nyumba kwace. Nyakuonera n'kaidi, pabodzi na abale onsene a pa nyumba pace, akomerwa pikulu kakamwe, thangwi iwo atawira Mulungu.</verse>
				<verse number="35">Pidaca kunja, akulu a utongi wa ku Roma atuma anyankhondo kuna nyakuonera kaidi na mphangwa izi: “Asudzule amuna awa.”</verse>
				<verse number="36">Penepo, nyakuonera n'kaidi apanga Paulu kuti: “Anyakutonga atumizira mphangwa kuti ndikubuluseni. Na tenepo, ndokoni pyanu mbamutsandzaya.”</verse>
				<verse number="37">Mbwenye Paulu aapanga anyankhondo kuti: “Ife ndife a ku Roma, pontho nkhabe cibodzi cidakoneswa na ife. Mbwenye iwo atikwapulisa pamaso pa anthu onsene, pidamala iwo mbatiyikha n'kaidi. Lero asafuna atibuluse n'cibiso-biso? Penepi ife nkhabe kupitawira! Iwo abodzi-bodzi mbabwere adze katibuluse.”</verse>
				<verse number="38">Anyankhondo aenda kalonga penepi kuna anyakutonga. Mudabva iwo kuti Paulu na Silasi mba ku Roma, agopa pikulu kakamwe.</verse>
				<verse number="39">Na tenepo, aenda kaaphemba kuti aalekerere, mbaabulusa n'kaidi. Penepo aaphemba kuti abuluke mu nzinda.</verse>
				<verse number="40">Paulu na Silasi pakubuluka n'kaidi aenda mpaka ku nyumba ya Lidhya. Kweneko aonana na abale, mbamala kuakhurudza mitima, mbaenda pyawo.</verse>
			</chapter>
			<chapter number="17">
				<verse number="1">Mudapita iwo na ku nzinda wa Anfipolisi na wa Apolonya, afika ku Tesalonika, kule kukhali na nyumba ibodzi ya kuphemberera ya madjuda.</verse>
				<verse number="2">Paulu, ninga nsambo wace, aenda ku nyumba ya kuphemberera ya madjuda, mbamala maSabudu matatu mbakhaketesana na iwo na thangwi ya pya m'Bukhu ya Mulungu.</verse>
				<verse number="3">Iye akhaachululira mbakhaapangisa kuti Misiya akhatongwa aone nyatwa, mbalamuka pa akufa. Mbathimiza na kuapanga kuti: “Yezu unowu anakupangani ine, ndiye Kirixtu.”</verse>
				<verse number="4">Madjuda anango atawira pikhalonga Paulu na Silasi, mbaenda kagumanyikana na iwo, pabodzi na azinji agerego akhagopa Mulungu, na akazi azinji a mbiri.</verse>
				<verse number="5">Mbwenye madjuda akhala na bibvu. Na tenepo, iwo akwata amuna angasi pakati pa anyakuipa mitima a m'miseu, agumanya mwinji wa anthu, mbatoma kucita cikuti mu nzinda. Apita na mphambvu n'nyumba mwa Djasoni kasaka Paulu na Silasi, toera aakwate adze na iwo pakati pa mbumba.</verse>
				<verse number="6">Pidaasowa iwo mwenemu, akwata Djasoni na abale anango, mpaka pamaso pa akulu a mu nzinda, mbakhakhuwa tenepa: “Amuna awa anakhala mbacita cikuti n'dziko yonsene, lero afikambo mu nzinda mwathu muno.</verse>
				<verse number="7">Djasoni ndiye aatambira amuna enewa pa nyumba pace. Iwo onsene asacita pinthu pyakusyana na matongero a Sezari, mbakhalonga kuti alipo mambo unango anacemerwa Yezu.”</verse>
				<verse number="8">Penepo, mbumba pabodzi pene na akulu a mu nzinda, na kubva penepi, azunguzika napyo.</verse>
				<verse number="9">Na tenepo, Djasoni na andzace abulusa kobiri ikhatongwa iwo kubulusa pa thangwi ya nseru wawo, pidamala iwo aasiya mbaenda.</verse>
				<verse number="10">Pa n'dzidzi ubodzi-bodzi udadoka dzuwa, abale atuma Paulu na Silasi mbaenda ku nzinda wa Bhereya. Mudafika iwo kweneko, aenda ku nyumba ya kuphemberera ya madjuda.</verse>
				<verse number="11">Anthu a ku Bhereya, akhali anthu akhasaka kudziwa kupiringana anthu a ku Tesalonika, thangwi atambira fala na ntima wawo onsene, mbakhadinkhisa ntsiku zonsene Bukhu ya Mulungu, toera aone ngakhala pyonsene ndimo mwenedi.</verse>
				<verse number="12">Na tenepo, azinji awo atawira. Penepo, pakati pa agerego, azinji atawirambo, akazi a mbiri na amuna azinji.</verse>
				<verse number="13">Mbwenye madjuda a ku Tesalonika, mudabva iwo kuti Paulu akhamwaza fala ya Mulungu ku Bhereya, iwo aendambo mpaka kweneko, mbatoma kunyengerera anthu kuti acite cikuti.</verse>
				<verse number="14">Na mwansanga abale atuma Paulu mbaenda ku bara, mbwenye Silasi na Timoti asala ku Bhereya.</verse>
				<verse number="15">Amuna akhaperekera Paulu, ankwata mbaenda na iye mpaka ku Atena. Buluka penepo, iwo abwerera na mphangwa zidatumizwa iwo, kuti pingakwanisika, Silasi na Timoti aende na mwansanga kagumanikana na Paulu.</verse>
				<verse number="16">Paulu, pikhadikhira iye kufika kwa Silasi na Timoti ku nzinda wa Atena, akhaipirwa muntima mwace pikulu kakamwe, na kuona kuti nzinda ukhadadzala na madzimunthu akhalambira iwo.</verse>
				<verse number="17">Na thangwi eneyo, akhaketesana na madjuda mu nyumba ya kuphemberera, na agerego akhagopa Mulungu, pontho ntsiku zonsene akhaketesana na ale anthu akhagumanyikana na iye m'misika.</verse>
				<verse number="18">Anyakudziwisa anango a nsoka wa apikureu na a nsoka wa exitoiku, atoma kuketesana na iye. Anango akham'bvundza kuti: “Kodi asathanda longanji munthu wakukhonda kudziwa pinthu ninga unowu?” Anango akhalongambo tenepa: “Tisamuona kuti asafuna longa alungu a madzindza anango,” thangwi Paulu akhaapanga Mphangwa Zadidi za Yezu na za kulamuka kwace pa akufa.</verse>
				<verse number="19">Na tenepo, ankwata mbaenda na iye ku mbuto ya kutongerwa miseru inacemerwa Ariyopagu. Kweneko iwo am'bvundza tenepa: “Kodi unakwanisa kutipanga mapfundzisiro enewa mapsa anatipanga iwe mbanji?</verse>
				<verse number="20">Thangwi iwe usatipanga pinthu pyakukhonda dziwika. Ife tisafuna tidziwe pisalongeranji penepi.”</verse>
				<verse number="21">Thangwi anthu onsene a ku Atena na anthu akudza akhakhala mwenemu, akhanyerezera kulonga peno kubva pinthu pipsa basi.</verse>
				<verse number="22">Na tenepo, Paulu alimira pa Ariyopagu, mbalonga tenepa: “Imwe anthu a ku Atena! Pa pyonsene pidaona ine, pyandipangisa kuti pa makhaliro anu onsene, imwe ndimwe anthu akuphembera pikulu kakamwe.</verse>
				<verse number="23">Thangwi pikhafamba ine mu nzinda, mbandilang'anisa mbuto zanu za kuphembera, ndagumana guwa ya ntsembe idalembwa tenepa: ‘KUNA MULUNGU WAKUKHONDA KUDZIWIKA.’ Mphapo Mulungu unowu analambira imwe mbamukhonda kun'dziwa, ndiye unowu anakupangani ine.</verse>
				<verse number="24">“Mulungu adacita dziko na pyonsene piri mwenemu, ndiye Mbuya wa kudzulu na pantsi. Iye nkhabe kukhala mu nyumba za ntsembe zakucitwa na anthu tayu.</verse>
				<verse number="25">Iye nkhabe phatirwa basa na manja a anthu, ninga munthu wakusowa cinthu, thangwi ndiye anapasa moyo anthu onsene, apume, na pinango pyonsene.</verse>
				<verse number="26">Pa munthu m'bodzi basi, Mulungu acita madzindza onsene kuti akhale pantsi pano ponsene. Ndiye adapaka midzidzi kale na kale, mbaikha madire kuti iwo adze kakhale.</verse>
				<verse number="27">Mulungu acita penepi toera anthu akwanise kunsaka peno kum'phambasira panango anakwanisa kun'gumana, Iye mbali dhuzi ene na ife.</verse>
				<verse number="28">Thangwi tisakhala muna Iye, mbatifamba muna Iye, mbationeka m'maso tenepano. Ninga mudalonga andzanu anyakulemba kuti: ‘Ife ndifembo a dzindza yace.’</verse>
				<verse number="29">“Na tenepo, ife, na thangwi yakukhala dzindza ya Mulungu, mbatilekeni kunyerezera kuti Umulungu walandana na dzimunthu ya oro, peno ya parata peno ya myala idacitwa na udziwisi peno na manyerezero a anthu.</verse>
				<verse number="30">Kale ene Mulungu hakhatsalakana tayu na kukhonda kudziwa kwa anthu. Mbwenye cincino, Iye asapanga anthu onsene, mu mbuto zonsene kuti iwo achunyuke.</verse>
				<verse number="31">Thangwi Iye asankhula ntsiku ibodzi inafuna kudza katongwa dziko mwakulungama na Mamuna adasankhula Iye. Penepi apisimbisa kuna anthu onsene, pakulamusa kwace Mamuna unowu pa akufa.”</verse>
				<verse number="32">Mudabva iwo Paulu mbakhalonga thangwi ya kulamuka pa akufa, anango awo akhansingirira, mbwenye anango akhalonga tenepa: “Na thangwi ya penepi unatipanga pontho ntsiku inango.”</verse>
				<verse number="33">Na tenepo, Paulu abuluka pakati pawo mbaenda pyace.</verse>
				<verse number="34">Amuna anango atawira mbagumanyikana na Paulu. Pa amuna enewa akhalipombo Diniju, m'bodzi wa anyakutonga miseru pa mbuto inacemerwa Ariyopagu, pontho na nkazi m'bodzi anacemerwa Dhamarisi, na anango akhali na iwo.</verse>
			</chapter>
			<chapter number="18">
				<verse number="1">Buluka penepo, Paulu abuluka ku Atena, mbaenda ku nzinda wa Korintu.</verse>
				<verse number="2">Kweneko agumana n'djuda m'bodzi anacemerwa Akila, akhali wa ku cisa ca Pontu. Iye akhafika kwene buluka ku Italya pabodzi pene na nkazace Pirisila, thangwi Kalaudhyo, mambo wa nkulu wa ku Roma, akhadabulusa ntemo wa kuti madjuda onsene abuluke mu Roma. Paulu aenda kaaona.</verse>
				<verse number="3">Na tenepo, Paulu, na kuona kuti basa yawo ndi ibodzi ene, akhala penepo mbaphata na iwo pabodzi. Thangwi mabasa awo akhali a kusona makumbi a nthembe.</verse>
				<verse number="4">Masabudu onsene, Paulu akhaketesana na madjuda na agerego mu nyumba ya kuphemberera, mbakhaakonesa.</verse>
				<verse number="5">Mudafika Silasi na Timoti buluka ku Masedhonya, Paulu atoma kuphata basa ya kumwaza Mphangwa basi, mbakhalonga kuna madjuda kuti Kirixtu ndi Yezu.</verse>
				<verse number="6">Mbwenye kupokanya kwawo pontho na kuxola kukhacita iwo, Paulu agubudza nguwo zace, mbalonga tenepa: “Ciropa canu mbacigwere pa nsolo panu! Ine nkhabe thangwi na penepi. Bulukira lero kwenda kutsogolo ndinaenda kuna ale adakhonda kukhala madjuda.”</verse>
				<verse number="7">Na tenepo, Paulu abuluka n'nyumba ya kuphemberera ya madjuda, mbaenda ku nyumba kwa mamuna m'bodzi wakugopa Mulungu, akhacemerwa Tisyo Djuxtu. Mamuna unowu nyumba yace ikhakhala n'khundu-n'khundu mwa nyumba ya kuphemberera ya madjuda.</verse>
				<verse number="8">N'tsogoleri wa nyumba ya kuphemberera anacemerwa Kirixpu, atawira Mbuya, iye na mudzi wace onsene. Pontho, anthu a mu nzinda wa Korintu akhabva, azinji atawirambo mbatambiriswa batixmu.</verse>
				<verse number="9">Ntsiku inango, na masiku, Mbuya apanga Paulu mu Nzimu kuti: “Leka gopa, mbwenye pitiriza na kulonga, pontho leka matama.</verse>
				<verse number="10">Thangwi Ine ndiri na iwe. Nkhabe m'bodzi anafuna kukuphekesa peno kukucita kuipa, thangwi ndina anthu azinji mu nzinda muno.”</verse>
				<verse number="11">Na tenepo, Paulu akhala mwenemu caka na nthanda zitanthatu, mbakhaapfundzisa fala ya Mulungu.</verse>
				<verse number="12">Pa n'dzidzi ukhakhala Galyo ntongi wa ku Akaya, madjuda onsene agumanyikana pabodzi pene mbakutira Paulu, mbankwata mbaenda na iye kunatongerwa miseru,</verse>
				<verse number="13">mbakhalonga kuti: “Mamuna uyu, asanyengerera mbumba kuti alambire Mulungu mwakusiyana na mwambo!”</verse>
				<verse number="14">Paulu mukhafuna iye toma kulonga, Galyo aapanga tenepa madjuda: “Imwe madjuda, ipi mbapidakhala ndi nseru ukulu kakamwe, peno pinthu pya upandu, mbidakubveserani.</verse>
				<verse number="15">Mbwenye ndisaona kuti nseru wanu ndi thangwi ya mafala, na ya madzina na ya mwambo wanu. Penepi tonganani mwekha. Ine sinafuna tonga nseru unowu tayu.”</verse>
				<verse number="16">Buluka penepo, aathamangisa n'nyumba mwa kutongera miseru.</verse>
				<verse number="17">Na tenepo, onsene akutira Soxiteni nkulu wa nyumba ya kuphemberera, mbam'menya patsogolo pa nyumba yakutongera miseru. Mbwenye Galyo hadapitsalakana penepi tayu.</verse>
				<verse number="18">Paulu akhala ntsiku zizinji ku Korintu. Buluka penepo apanganizana na abale mbawambuka kwenda ku Sirya, pabodzi na Pirisila na Akila. Mbadzati buluka ku Senkereya, Paulu apala tsisi yace, na thangwi ya cidumbiriro cikhadacita iye kuna Mulungu.</verse>
				<verse number="19">Mudafika iwo ku nzinda wa Efesu, Paulu asiya penepo Pirisila na Akila. Mbwenye iye apita n'nyumba ya kuphemberera mbatoma kuketesana na madjuda.</verse>
				<verse number="20">Penepo iwo am'phemba kuti akhale na iye pabodzi ntsiku zizinji. Mbwenye Paulu akhonda.</verse>
				<verse number="21">Mphapo mukhabuluka iye, Paulu aapanga tenepa: “Ine ndinabwera pontho Mulungu angafuna.” Na tenepo, Paulu abuluka ku Efesu mbapakira xitima ya m'madzi mbaenda.</verse>
				<verse number="22">Mudafika iye ku nzinda wa Sezareya aenda ku Djerusalema, mbamwanyikana na nsoka wa anyakutawira Yezu. Buluka kweneko aenda ku nzinda wa Antiyokiya.</verse>
				<verse number="23">Pidamala iye ntsiku zingasi mu Antiyokiya, Paulu abuluka mbaenda. Apita na m'pisa pyonsene pya Galasya na pya Firijya mbaenda na pasa mphambvu abale anyakutowera Yezu.</verse>
				<verse number="24">Penepo afika ku Efesu n'djuda m'bodzi wa ku dziko ya Alixandiriya anacemerwa Apolo. Iye akhali munthu akhalonga mwadidi, pontho wakudziwisa malemba a m'Bukhu ya Mulungu.</verse>
				<verse number="25">Iye akhadapfundziswambo pya Njira ya Mbuya, mbakhalonga pya Yezu na kupfundzisa mwakukwana na mphambvu za Nzimu Wakucena. Mbwenye iye akhadziwa batixmu ya Juwau basi.</verse>
				<verse number="26">Penepo pene, Apolo atoma kulonga na cipapu n'nyumba ya kuphemberera ya madjuda. Pirisila na Akila mudamubva iwo, ankwata mbaenda na iye ku nyumba kwawo mbam'pfundzisa mwakukwana Njira ya Mulungu.</verse>
				<verse number="27">Mukhafuna kwenda iye ku Akaya, abale a ku Efesu ampasa cipapu, mbalemba matsamba kuli anyakupfundza a Yezu kuti antambire. Mudafika iye kweneko, aphedza pikulu kakamwe ale akhadatawira na kukoma ntima kwa Mulungu.</verse>
				<verse number="28">Thangwi Apolo akhaakonesa pakweca madjuda pakuketesana kwawo, na kuapangisa pidalembwa n'kati mwa Bukhu ya Mulungu, kuti Kirixtu ndi Yezu.</verse>
			</chapter>
			<chapter number="19">
				<verse number="1">Apolo mukhakhala iye mu nzinda wa Korintu, Paulu apita na m'pisa pinango pya Azya, mbafika ku Efesu. Kweneko agumana anyakutowera Yezu angasi,</verse>
				<verse number="2">mbaabvundza tenepa: “Kodi pidatawira imwe, mwatambira Nzimu Wakucena?” Iwo atawira kuti: “Nkhabe, ife tidzati na kuubva kwene kuti ulipo Nzimu Wakucena.”</verse>
				<verse number="3">Paulu aabvundza pontho kuti: “Mphapo mwatambira batixmu yanji?” Iwo atawira kuti: “Tatambira batixmu ya Juwau.”</verse>
				<verse number="4">Penepo Paulu aapanga kuti: “Batixmu ya Juwau ikhali ninga cidzindikiro ca kuchunyuka. Iye akhapanga mbumba kuti itawire ule anafuna kudza n'nduli mwace. Unowu, ndi Yezu.”</verse>
				<verse number="5">Anthu mudamala iwo kubva penepi, atambiriswa batixmu na dzina ya Mbuya Yezu.</verse>
				<verse number="6">Penepo Paulu aaikha manja, Nzimu Wakucena mbudza kuna iwo, onsene mbatoma kulonga malongero anango akukhonda kudziwika, pontho na kulonga ciporofeta.</verse>
				<verse number="7">Onsene, panango anacita amuna khumi na awiri.</verse>
				<verse number="8">Paulu apita n'nyumba ya kuphemberera ya madjuda, mwenemu mbalonga na ntima wace onsene, pa nthanda zitatu mbakhaketesana na iwo, mbakhasaka kuakonesa pa thangwi ya Umambo wa Mulungu.</verse>
				<verse number="9">Mbwenye anango pakati pawo auma mitima mbakhonda kutawira. Na tenepo, iwo atoma kulonga kuipa Njira ya Mbuya pamaso pa mwinji wa anthu. Penepo, Paulu abuluka pa nsoka pawo mbakwata anyakutowera Yezu mbaenda na iwo kaapfundzisa ntsiku zonsene mu Xikola ya mamuna m'bodzi anacemerwa Tiranu.</verse>
				<verse number="10">Amala pyaka piwiri mbakhacita penepi, mpaka kufikira kuti madjuda onsene na agerego akhakhala mu Azya, abva fala ya Mbuya.</verse>
				<verse number="11">Mulungu akhacita pirengo pyakudzumisa na manja a Paulu.</verse>
				<verse number="12">Anthu akhafikira kukwata nguwo zikhaphata basa na Paulu, mbaenda nazo kuna atenda. Iwo angazikhuya akhawanga, pontho mizimu ya kuipa ikhabuluka muna iwo.</verse>
				<verse number="13">Madjuda anango akhafamba mbabulusa mizimu ya kuipa, akhaleserambo kucita pibodzi-bodzi na dzina ya Mbuya Yezu kuna ale ana mizimu ya kuipa, mbakhalonga kuti: “Ndisakuthamangisani na dzina ya Yezu unowu analonga Paulu.”</verse>
				<verse number="14">Amuna enewa akhacita penepi akhali ana anomwe a Seva, nkulu m'bodzi wa anyantsembe a madjuda.</verse>
				<verse number="15">Ntsiku ibodzi nzimu wa kuipa waatawira tenepa: “Ine ndisan'dziwa Yezu, pontho ine ndisadziwambo mbani Paulu. Mbwenye imwembo ndimwe ani?”</verse>
				<verse number="16">Na tenepo, mamuna akhakhala na nzimu wa kuipa aanumphira mbaakunda, mbaamenya na mphambvu zonsene mbaaphekesa, iwo mbabuluka n'nyumba mbathawa cipezi-pezi.</verse>
				<verse number="17">Anthu onsene akhakhala mu Efesu, madjuda na agerego, apibva penepi mbagopa pikulu kakamwe. Penepo, dzina ya Mbuya Yezu ikhakuzwa.</verse>
				<verse number="18">Anthu azinji akhatawira, akhabwera mbadambula pamaso pa anthu onsene pinthu pyakuipa pikhacita iwo.</verse>
				<verse number="19">Pontho anthu azinji akhacita masalapita, agumanya mabukhu awo akhacita na iwo masalapita, mbaabweresa toera apiswe pamaso pa anthu onsene. Penepo, ungasangizwa ntengo wa mabukhu onsene, ukhakwana pikwi na pikwi pya kobiri za parata.</verse>
				<verse number="20">Na tenepo, fala ya Mbuya ikhamwazika mbisimbiswa pikulu kakamwe.</verse>
				<verse number="21">Mudamala citika penepi, Paulu anyerezera muntima mwace kwenda ku Djerusalema, mbapita na m'pisa pya Masedhonya na pya Akaya. Iye akhalonga tenepa: “Ndingabuluka ku Djerusalema, ndisatongwa ndiyende ku Roma.”</verse>
				<verse number="22">Na tenepo, Paulu atuma andzace akhamphedza awiri, Timoti na Eraxtu kuti aende ku Masedhonya. Mbwenye iye amala pontho ntsiku zingasi mu Azya.</verse>
				<verse number="23">Ndi n'dzidzi unowu udaoneka cinkutubvu cikulu mu nzinda wa Efesu na thangwi ya Njira ya Mbuya.</verse>
				<verse number="24">Mulivi m'bodzi anacemerwa Dhemetiru, ule akhafula pinthu pya parata pyakulandana na nyumba ya ntsembe ya mulungu wankazi anacemerwa Aritemisi, mbakhapfumisa napyo pikulu kakamwe anyabasa akhaphata na iye,</verse>
				<verse number="25">aagumanya, pabodzi na onsene akhaphata mabasa enewa, mbaapanga tenepa: “Imwe musadziwa kuti mpfuma yathu isabuluka pa basa eneyi.</verse>
				<verse number="26">Pontho musaona mbamubva pinacita munthu uyu anacemerwa Paulu. Ali kunyengerera na kutaisa mwinji wa anthu, si muno mu Efesu basi tayu, mbwenye na mbuto zizinji za dziko yonsene ya Azya. Iye ali kwenda mbalonga kuti alungu adacitwa na manja a anthu, si alungu tayu.</verse>
				<verse number="27">Penepi pisacita kuti malonda athu akhonde kufamba mwadidi. Pontho tisagopa kuti nyumba ya ntsembe ya mulungu wa nkulu wankazi anacemerwa Aritemisi, ikhonde kulemebza. Si penepi basi tayu. Penepi pinacita kuti mulungu wathu analambirwa n'dziko yonsene ya Azya na dziko yonsene ya pantsi, akhonde kupaswa mbiri ya ulungu wace.”</verse>
				<verse number="28">Mbumba mudabva iyo penepi, yaipirwa mbitoma kukhuwa tenepa: “Nkulu ndi Aritemisi wa maefesu!”</verse>
				<verse number="29">Pa n'dzidzi ung'ono basi, nzinda onsene ukhali via-via. Pabodzi pene mbumba yaenda na mwansanga pa thando ya kucitira pisango, mbikwekweta Gayo na Arixitariku, amuna awiri a ku Masedhonya akhafamba na Paulu.</verse>
				<verse number="30">Paulu akhafuna kuti aende kuna mbumba, mbwenye anyakupfundza an'khondesa.</verse>
				<verse number="31">Akulu a utongi a dziko, axamwali ace Paulu, atumiza mphangwa mbaphemba kuti Paulu aleke kwenda ku mbuto inacitirwa pisango.</verse>
				<verse number="32">Mukhacitika penepi, mbumba ikhali penepo ikhali via-via. Anango akhakhuwa ipi, anango akhakhuwa pinangombo. Thangwi azinji hakhapidziwa tayu pikhakhalira iwo penepo.</verse>
				<verse number="33">Na tenepo, madjuda abulusa Alixande mbam'bhoma kutsogolo. Penepo, Alixande acita cidzindikiro ca kumatamisa anthu, toera akwanise kuapanga mathangwi adapambazirwa iye.</verse>
				<verse number="34">Mbwenye mudan'dzindikira iwo kuti ndi n'djuda, amala midzidzi miwiri, mbakhakhuwa onsene pabodzi pene kuti: “Nkulu ndi Aritemisi wa maefesu.”</verse>
				<verse number="35">Nyakulemba wa mu nzinda aamatamisa anthu, mbaapanga tenepa: “Imwe anthu a ku Efesu! Mbani anakhonda dziwa kuti nzinda wathu wa Efesu usakoya nyumba ya ntsembe ya Aritemisi wa nkulu, na dzimunthu yace idagwa buluka kudzulu?</verse>
				<verse number="36">Nkhabe m'bodzi anapikhonda penepi. Na tenepo, pfulikani. Lekani thamangira cita cinthu mbamukhonda nyerezera mwadidi.</verse>
				<verse number="37">Imwe mwaadzesa pezi amuna awa pano. Nkhabe cinthu cidaba iwo mu nyumba ya ntsembe, pontho hadaxola mulungu wathu wankazi tayu.</verse>
				<verse number="38">Ngakhala Dhemetiru na andzace a basa asafuna kusumira munthu, kuna mbuto zakutongera miseru, pontho akulu anyakutonga alipo. Iwo angafuna, mbaende kasumirane kweneko.</verse>
				<verse number="39">Mbwenye ngakhala piripo pinango pinafuna imwe, penepi pinagwandika ntsiku ya nsonkhano wa mbumba, ninga munalongera mwambo.</verse>
				<verse number="40">Thangwi pinacitika lero ipi tinadza katongwa napyo, mbatilongwa kuti ndife anadzudzumisa makhaliro adidi a mbumba, mbaticimwana kudza kapitawira kwace. Thangwi nkhabe mathangwi a maso.”</verse>
				<verse number="41">Pidamala iye kulonga penepi, apanga anthu kuti amwazike.</verse>
			</chapter>
			<chapter number="20">
				<verse number="1">Pidamala cinkutubvu ceneco, Paulu acemeresa anyakutowera Yezu mbaapasa cipapu. Buluka penepo apanganizana na iwo mbaenda ku Masedhonya.</verse>
				<verse number="2">Iye afamba cisa cenecire consene, mbakhapasa cipapu abale anyakutawira na mafala mazinji. Pakumalisa afika ku dziko ya Geresya.</verse>
				<verse number="3">Kweneko iye amala myezi mitatu. Mukhadamala iye kupaka ulendo wace kuti aende ku Sirya, abva kuti madjuda amala kubverana kuti ancite kuipa. Na thangwi eneyo, anyerezera kuti abwerere pontho na ku cisa ca Masedhonya.</verse>
				<verse number="4">Pa ulendo unowu akhaperekerwa na Sopateri, mwana wa Piru, wa ku nzinda wa Bhereya. Pontho akhaperekerwa na Arixitariku na Sekundu, a ku Tesalonika, na Gayo wa ku Dherbhi, na Timoti, pabodzi na Tikiku na Torofimu, a ku dziko ya Azya.</verse>
				<verse number="5">Amuna awa atsogola mbaenda katidikhira ku Thorowadhi.</verse>
				<verse number="6">Mudamala phwandu ya mikate ya kusowa ntombwe wakutupisa, ife tapakira xitima ya m'madzi buluka ku nzinda wa ku Filipi. Pakumala ntsiku zixanu tagumanikana pontho na iwo ku Thorowadhi. Kweneko tamalako ntsiku zinomwe.</verse>
				<verse number="7">Ntsiku ya Dimingu, ife tagumanyikana toera timenye nkate. Paulu alonga kuna mbumba mpaka chiti-chiti, thangwi mangwana mwace akhali na ulendo.</verse>
				<verse number="8">N'nyumba ya n'dzulu mukhakhala ife, mukhali na nyale zizinji zikhagaka.</verse>
				<verse number="9">M'phale m'bodzi anacemerwa Eutiku, akhakhala nawa pa janera. Mukhapitiriza Paulu na kulonga, m'phale aodzira. Iye aphatwa na citulo cikulu, mbagwa buluka n'nyumba ya n'dzulu kudza pantsi. Mudanthukula iwo, iye akhadafa.</verse>
				<verse number="10">Na tenepo, Paulu achita pantsi, agodama mbakhumbatira m'phale, mbalonga tenepa: “Lekani gopa, iye ali m'maso.”</verse>
				<verse number="11">Buluka penepo, Paulu akwira pontho, mbamenya nkate mbadya. Aphuphudza na kulonga mpaka kuca. Pidamala iye mbaenda pyace.</verse>
				<verse number="12">Penepo iwo, ankwata m'phale mbaenda na iye wa m'maso. Penepi iwo amatamizika napyo pikulu kakamwe.</verse>
				<verse number="13">Mbwenye ife taenda mpaka ku xitima ya m'madzi mbatipakira kwenda ku nzinda wa Aso, kule kudaenda ife katambira Paulu. Iye akhadatipanga kuti ticite tenepo, thangwi akhafuna bwera na kuntunda.</verse>
				<verse number="14">Mudatigumana iye ku Aso, ife tantambira mu xitima ya m'madzi, mbatipitiriza na ulendo wathu mpaka ku nzinda wa Mitileni.</verse>
				<verse number="15">Buluka penepo, mangwana mwace tapita dhuzi na ntsuwa ya Kiyo. Nkucauno mwace tawambuka mbatiyenda pa ntsuwa ya Samu. Pakupita ntsiku ibodzi, mangwana mwace tafika pa gombe ya Miletu.</verse>
				<verse number="16">Thangwi Paulu akhadalonga kale kuti tikhonde kulimira mu nzinda wa Efesu, toera akhonde kudembuka n'dziko ya Azya, thangwi akhathamangira kuti pingakwanisika, afike ku Djerusalema phwandu ya Pentikoxti mbidzati.</verse>
				<verse number="17">Paulu mukhakhala iye ku Miletu, acemeresa akulu a gereja ya ku Efesu.</verse>
				<verse number="18">Mudafika iwo, Paulu aapanga tenepa: “Imwe musadziwa kukhala kukhacita ine pakati panu, kubulukira ntsiku yakutoma idafika ine mu dziko ino ya Azya.</verse>
				<verse number="19">Ndaphatira basa Mbuya na kupicepesa konsene, pontho na misozi ya kuleserwa kukulu pa makunje adacitirwa ine na madjuda.</verse>
				<verse number="20">Imwe musadziwa kuti ine sidasiya tayu kukupangani pire pyonsene pyadidi, mbwenye ndakupfundzisani pyonsene pakweca, pontho nyumba na nyumba.</verse>
				<verse number="21">Ine ndaafotokozera madjuda na agerego, kuti iwo asafuna achunyuke kudawa kwawo, mbabwerera kuna Mulungu, mbakhulupira Mbuya wathu Yezu [Kirixtu. ]</verse>
				<verse number="22">“Cincino, na kukakamizwa na Nzimu Wakucena, ndiri kwenda ku Djerusalema, mbandikhonda kupidziwa mphyanji pinafuna kundicitikira kweneku.</verse>
				<verse number="23">Pinadziwa ine ndi kuti m'mizinda monsene Nzimu Wakucena usandipangisa kuti, kupita n'kaidi pontho na nyatwa, pisandidikhira.</verse>
				<verse number="24">Mbwenye upulumuki wanga pa nyama, ine sinawo basa tayu. Cikulu kwa ine nkhufikisa pa nkhomu basa idandipasa Mbuya Yezu kuti ndiicite. Basa ya kumwaza Mphangwa Zadidi za kukoma ntima kwa Mulungu.</verse>
				<verse number="25">“Cincino ndisadziwa kuti, kuli imwe monsene adamwazira ine Umambo wa Mulungu, nkhabe kudza kaionabve nkhope yanga.</verse>
				<verse number="26">Na tenepo, lero ndisakudumbirirani kuti, m'bodzi wanu angataika, thangwi si yanga tayu.</verse>
				<verse number="27">Thangwi sidasiya tayu kukupangani pyonsene pidapaka Mulungu.</verse>
				<verse number="28">M'bodzi na m'bodzi mbapilang'anire ekha ene, pontho alang'anirembo nkumbi onsene wa mabira udaikhirwa imwe na Nzimu Wakucena kuti mukhale anyakuonerera abale a gereja, idagula Iye na ciropa cace.</verse>
				<verse number="29">Thangwi ndisadziwa kuti pa kubuluka kwanga, inabwera mibindzi pakati panu, mbileka kukhala na ntsisi na nkumbi wa mabira.</verse>
				<verse number="30">Pakati panu, anadza kaoneka anthu anadza kalonga pya uthambi, toera akwate anyakutowera Yezu aende kuna iwo.</verse>
				<verse number="31">Na tenepo, lang'anirani! Kumbukani kuti ndamala pyaka pitatu mbandikhonda puma kukucenjezani na misozi m'maso kuna m'bodzi na m'bodzi, masiku na masikati.</verse>
				<verse number="32">“Mphapo cincino, ine ndiri kukuperekani m'manja mwa Mulungu na mwa fala ya kukoma ntima kwace. Iye anakucitani kuti mukule mu Nzimu, na kukupasani unthaka pakati pa onsene anyakulungama.</verse>
				<verse number="33">Ine sidasirira parata, peno oro, peno nguwo za munthu.</verse>
				<verse number="34">Imwe ene musadziwa kuti ine ndaphata basa na manja anga, toera ndikwanise pikhasowa ine, pontho na pikhasowa andzanga.</verse>
				<verse number="35">Pa pyonsene pidacita ine, ndakupangisani kuti tingaphata basa, tisatongwa kuphedza anyakucherenga. Kumbukani mafala adalonga Mbuya Yezu kuti: ‘Kupasa kusatsandzaisa pikulu kakamwe kupiringana kutambira.’ ”</verse>
				<verse number="36">Paulu mudamala iye kulonga penepi, agodama pabodzi pene na abale, iye mbaphembera.</verse>
				<verse number="37">Na tenepo, onsene alira pikulu kakamwe, mban'khumbatira na kumpsompsona.</verse>
				<verse number="38">Pidaatsukwalisa pikulu, ndi kulonga kudacita iye kuti nkhope yanga munadza kaionabve tayu. Buluka penepo, amperekera mpaka pa xitima ya m'madzi.</verse>
			</chapter>
			<chapter number="21">
				<verse number="1">Mudamala ife kupanganizana na iwo, tapakira xitima ya m'madzi mbatiyenderatu ku ntsuwa ya Khosi. Mangwana mwace taenda ku ntsuwa ya Rodhi. Buluka penepo mbatifika ku Patara.</verse>
				<verse number="2">Kweneko tagumana xitima ya m'madzi ikhaenda ku dziko ya Finisya, mbatipakira mbatiyenda ulendo wathu.</verse>
				<verse number="3">Mukhaona ife ntsuwa ya Xipere na kutali, mbatikhaenda na kukhundu ya ku bangwe, taenda katsamira ku Sirya. Buluka penepo, tachita ku Tiru, kule kukhafuna chitisa mitolo xitima ya m'madzi.</verse>
				<verse number="4">Mu nzinda unowu, tagumana anyakutowera Yezu, mbatikhala na iwo pabodzi ntsiku zinomwe. Na tenepo, iwo na kucenjezwa na Nzimu Wakucena, apanga Paulu kuti akhonde kwenda ku Djerusalema.</verse>
				<verse number="5">Mbwenye mudakwana ntsiku yathu ya kwenda, tabuluka mbatipitiriza na ulendo wathu. Penepo, abale onsene anyakutowera Yezu na akazi awo, pabodzi na ana awo, atiperekera mpaka kunja kwa nzinda. Kweneko ku gombe, tonsene tagodama mbatiphembera.</verse>
				<verse number="6">Pidamala ife panganizana, tapakira xitima ya m'madzi iwo mbabwerera kwenda ku nyumba kwawo.</verse>
				<verse number="7">Buluka penepo, tapitiriza na ulendo wathu, tabuluka ku Tiru mbatifika ku Potolemaidha. Kweneko tamwanyikana na abale, mbatikhala na iwo pabodzi ntsiku yamumphu.</verse>
				<verse number="8">Mangwana mwace tabuluka mbatifika ku Sezareya, mbatikhala ku nyumba kwa Filipi nyakumwaza Mphangwa Zadidi, m'bodzi wa pa nsoka wa anomwe.</verse>
				<verse number="9">Iye akhali na ana ace anai amyali, akhalonga ciporofeta.</verse>
				<verse number="10">Pidamala ife ntsiku zizinji, afika kweneko mporofeta m'bodzi adabuluka ku Djudeya, anacemerwa Agabhu.</verse>
				<verse number="11">Iye afika dhuzi na ife, akwata bhande ya Paulu mbamangika ekha ene myendo yace na mikono yace, mbalonga tenepa: “Nzimu Wakucena usalonga kuti: ‘Mwanacinthu bhande iyi, madjuda anati am'mange tenepa ku Djerusalema, mbampereka m'manja mwa ale adakhonda kukhala madjuda.’ ”</verse>
				<verse number="12">Mudabva ife penepi, ife na abale a kweneko tikhaphemba Paulu kuti aleke kwenda ku Djerusalema.</verse>
				<verse number="13">Penepo Paulu, atitawira tenepa: “Thangwi yanji imwe musalira mbamutsukwalisa pikulu ntima wanga? Ine ndiri dzololo, si toera kumangwa basi tayu, mbwenye na kufa kwene mu Djerusalema na thangwi ya dzina ya Mbuya Yezu.”</verse>
				<verse number="14">Mbwenye na kukhonda kutibvera, ife tansiya mbatilonga tenepa: “Mbuya mbacite kufuna kwace.”</verse>
				<verse number="15">Pakumala penepyo, tasasanyira ulendo wathu mbatiyenda ku Djerusalema.</verse>
				<verse number="16">Abale anango adatawira Yezu a ku Sezareya, atiperekera mbatikwata mpaka ku nyumba kwa Manasoni, kukhafuna kufikira ife. Manasoni akhali wa ku Xipere. Iye akhali m'bodzi wakutoma kutawira Yezu.</verse>
				<verse number="17">Mudafika ife ku Djerusalema, abale atitambira na kukomerwa konsene.</verse>
				<verse number="18">Mangwana mwace, Paulu aenda na ife pabodzi toera akhaonane na Tiyago. Akulu onsene a nsoka wa anyakutawira Yezu, akhali kweneko.</verse>
				<verse number="19">Na tenepo, Paulu aamwanyika mbaapanga cibodzi na cibodzi, pyonsene pikhadacita Mulungu na basa yace, pakati pa anthu adakhonda kukhala madjuda.</verse>
				<verse number="20">Mudabva iwo penepyo, onsene akuza Mulungu mbalonga kuna Paulu kuti: “Lang'ana m'bale, kuna pikwi na pikwi pya madjuda adatawira Kirixtu, pontho asakakamira Mwambo wa Mozesi.</verse>
				<verse number="21">Iwo asabva mbapilongwa kuti imwe musapfundzisa madjuda ali pabodzi na ale adakhonda kukhala madjuda, kuti asiye Mwambo wa Mozesi, mbamuapanga kuti iwo akhonde kusidza ana awo, pontho na kuakhondesa kutoweza mitemo yathu ya kale.</verse>
				<verse number="22">Iwo anati abve kuti imwe mwafika muno. Mphapo tinacita tani?</verse>
				<verse number="23">Na tenepo, cita pinafuna ife kukupanga. Tinawo pano amuna anai adacita cidumbiriro kuna Mulungu.</verse>
				<verse number="24">Ndoko ukhacite na iwo pabodzi ntsembe ya kuceneswa kwawo, uwabulusire ndiwe ntengo wawo wa kulipa, toera apalwe tsisi. Na tenepo, onsene anapidziwa kuti pikhakulongera anthu mphya uthambi, pontho anapidziwa kuti iwe usakakamira mbutoweza Mwambo wa Mozesi.</verse>
				<verse number="25">Mbwenye kuli ale adatawira Kirixtu adakhonda kukhala madjuda, ife tamala kualembera kale tsamba mbatiapanga pidabverana ife, kuti iwo akhonde kudya nyama ya pinyama pidaikhirwa ntsembe alungu apezi, akhonde kudya ciropa, akhonde kudya nyama ya pinyama pya kucita bubunyulwa khosi, pontho akhonde kucita pyalukwali.”</verse>
				<verse number="26">Mangwana mwace, Paulu akwatana na amuna ale, mbaenda kacita na iwo pabodzi ntsembe ya kuceneswa. Buluka penepo, aenda onsene ku Nyumba ya Mulungu, kwenda kalonga ntsiku inafuna malisirwa iwo kuceneswa na ya kutambira miyoni yawo m'bodzi na m'bodzi.</verse>
				<verse number="27">Pikhali izo dhuzi na kumala ntsiku zinomwe, madjuda anango a ku Azya, mudaona iwo Paulu mu Nyumba ya Mulungu, anyengerera anthu onsene, mbam'phata,</verse>
				<verse number="28">mbakhakhuwa tenepa: “Imwe amuna a Izarayeli, tiphedzenimbo! Mamuna uyu ndi unowu anapfundzisa anthu onsene m'mbuto zonsene, pire pinakhonda mbumba yathu, pire pinakhondesa Mwambo wa Mozesi, na pinakhondeswa pa mbuto ino. Sipyo basi tayu. Iye asiya agerego mbapita mu Nyumba ya Mulungu, mbaswipisa mbuto ino yakucena pa mwambo.”</verse>
				<verse number="29">Iwo alonga penepi, thangwi akhadaona Torofimu mamuna wa ku Efesu mu nzinda, pabodzi pene na Paulu. Na tenepo, akhanyerezera kuti Paulu akhadankwata mbapita na iye mu Nyumba ya Mulungu.</verse>
				<verse number="30">Uvia-via unowu wamwazika mu nzinda onsene, anthu mbabwera na kuthamanga. Iwo aphata Paulu, mbam'mburutha mpaka kunja kwa Nyumba ya Mulungu, pa n'dzidzi ubodzi-bodzi misuwo mbifungwa.</verse>
				<verse number="31">Mukhafuna iwo kumupha, nkulu wa cikwi ca anyankhondo a ku Roma atambira mphangwa za kuti anthu onsene a mu Djerusalema ali n'cikuti.</verse>
				<verse number="32">Iye acemeresa na mwansanga anyankhondo na nkulu wa anyankhondo, mbathamanga na iwo mpaka pakati pa mbumba. Anthu mudaona iwo nkulu wa cikwi ca anyankhondo na anyankhondo ace, asiya kumenya Paulu.</verse>
				<verse number="33">Penepo nkulu wa cikwi ca anyankhondo afika dhuzi na Paulu, amphata mbam'manga na unyolo uwiri. Buluka penepo abvundza tenepa: “Mbani mamuna uyu? Acitanji?”</verse>
				<verse number="34">Pa mwinji wa anthu, anango akhakhuwa ipi, anango akhakhuwa ipi. Nkulu wa cikwi ca anyankhondo, na kukhonda kupidziwa mwadidi pidacitika thangwi ya uvia-via wa anthu, atuma anyankhondo ace kuti akwate Paulu apite na iye mu mpanda wa nyumba ya anyankhondo.</verse>
				<verse number="35">Mudafika iwo pa nkwiriro wa nyumba ya anyankhondo, Paulu acita kwatiwa na anyankhondo, thangwi cikuti ca mbumba cikhadatekera.</verse>
				<verse number="36">Mwinji wa anthu ukhantowera, ukhakhuwa tenepa: “Mupheni! Mupheni!”</verse>
				<verse number="37">Anyankhondo mukhafuna iwo kumpitisa mu mpanda wa nyumba yawo, Paulu abvundza nkulu wa cikwi ca anyankhondo kuti: “Munandisiya kuti ndilonge na imwe?” Nkulu wa cikwi ca anyankhondo antawira mbam'bvundza tenepa: “Iwe usalonga cigerego?</verse>
				<verse number="38">Siwe tayu mamuna ule wa ku Idjipitu adatoma na cikuti ntsiku izi zidapita, mbukwata pikwi pinai pya mapanga mbuyenda na iwo n'thando?”</verse>
				<verse number="39">Paulu atawira tenepa: “Ine ndine n'djuda. Ndabalwa ku Tarisu, nzinda wa mbiri ikulu kakamwe wa Silisya. Ndisakuphembani kuti mundisiye ndilonge na mbumba.”</verse>
				<verse number="40">Na tenepo, nkulu wa cikwi ca anyankhondo antawirisa kuti alonge. Paulu alamuka mbalimira pa nkwiriro, mbacita cidzindikiro na manja ace kuna mbumba. Penepo, anthu onsene amatama, Paulu mbatoma kulonga na malongero awo a ciebhereu kuti:</verse>
			</chapter>
			<chapter number="22">
				<verse number="1">“Imwe abale anga na ababa anga. Bveserani, cincino funa nditawire pamaso panu pire pidandipambazira iwo.”</verse>
				<verse number="2">Mudambva iwo mbakhaapanga na malongero a ciebhereu, iwo apfulikeratu kakamwe. Na tenepo, Paulu alonga kuti:</verse>
				<verse number="3">“Ine ndine n'djuda. Ndabalwa ku Tarisu, ku dziko ya Silisya. Mbwenye ndalerwa mu Djerusalema muno. Gamaliyeli ndiye adandipfundzisa mwakukwana mwambo wa akulu athu akale, mbandikhala munthu wa kukakamira kakamwe kucita pinafuna Mulungu, ninga imwembo lero.</verse>
				<verse number="4">Ndikhaazonda anthu akhatowera Njira eneyi mpaka kuapha, mbandimanga amuna na akazi mbandiaponya n'kaidi.</verse>
				<verse number="5">Nkulu wa anyantsembe, na nsoka wa akulu anyakutonga miseru asapidziwa, pontho anakwanisa kucita umboni wa pinthu penepi. Iwo andipasa matsamba adalembera iwo abale awo a ku nzinda wa Dhamaxku, mbandienda mpaka kweneko kakwata anthu akhatowerera N'njira ya Mbuya, mbandibwera na iwo mu Djerusalema muno ninga anyan'kaidi, toera athabuswe.</verse>
				<verse number="6">“Dhuzi na n'dzidzi khumi na uwiri wa ku masikati, mbindiri dhuzi na nzinda wa Dhamaxku, na mwansanga ndaona cieza cikulu cidabuluka kudzulu, mbicindimwanikira n'khundu mwanga.</verse>
				<verse number="7">Na tenepo, ine ndagwa pantsi mbandibva fala ikhalonga kuti: ‘Saulo, Saulo, thangwi yanji usandizonda?’</verse>
				<verse number="8">Penepo ine ndam'bvundza kuti: ‘Imwe ndimwe ani Mbuya?’ Iye atawira tenepa: ‘Ine ndine Yezu wa ku Nazareti, ule anazonda iwe!’</verse>
				<verse number="9">Amuna akhaenda na ine aciona cieza, mbwenye fala ya ule akhalonga na ine hadaibvesesa tayu.</verse>
				<verse number="10">“Na tenepo, ndabvundza kuti: ‘Mbuya, mphyanji pinafuna kucita ine?’ Mbuya atawira tenepa: ‘Lamuka upite mu nzinda wa Dhamaxku. Mwenemu unapangwa pyonsene pinatongwa iwe kucita.’</verse>
				<verse number="11">Kuyetimira kwa cieza kwandipha maso. Andzanga akhali na ine andiphata nsenzi mpaka ku Dhamaxku.</verse>
				<verse number="12">“Mu nzinda unowu, mukhali na mamuna m'bodzi anacemerwa Ananiya. Iye akhali munthu wakuphembera ninga munalongera mwambo, pontho akhali munthu wa kulemebza na madjuda onsene akhali mu nzinda unowu.</verse>
				<verse number="13">Iye abwera kudza kaonana na ine. Mudafika iye dhuzi na ine andipanga tenepa: ‘Saulo m'bale wanga, maso ako mbaone.’ Pa n'dzidzi ubodzi ene ndakwanisa kumuona.</verse>
				<verse number="14">“Iye andipanga tenepa: ‘Saulo, Mulungu wa ambuya athu akusankhula toera udziwe pinafuna Iye, uone Wakulungama, pontho ubve pinafuna longa Iye na mulomo wace.</verse>
				<verse number="15">Thangwi iwe unadza kakhala m'mboni wace kuna anthu onsene, wa pire pidaona iwe, na pidabva iwe.</verse>
				<verse number="16">Mphapo cincino usadikhiranji? Lamuka utambiriswe batixmu, utsuke kudawa kwako, mbuphemba na dzina ya Mbuya.’</verse>
				<verse number="17">“Mudabwerera ine ku Djerusalema, mbandikhaphembera mu Nyumba ya Mulungu, ndaphatwa na Nzimu Wakucena,</verse>
				<verse number="18">mbindioneswa Mbuya mbakhandipanga tenepa: ‘Cimbiza, buluka na mwansanga mu Djerusalema muno, thangwi iwo nkhabe kudza kakubvera pinafuna iwe longa na thangwi yanga.’</verse>
				<verse number="19">“Ine ndatawira tenepa: ‘Mbuya, amuna awa asapidziwa kuti ine ndikhaenda nyumba na nyumba za kuphemberera za madjuda, mbandikhamanga na kumenya ale akhakutawirani.</verse>
				<verse number="20">Mukhapha iwo m'mboni wanu Xitevau, ine ndikhalimbo penepo, mbandikhatawirirambo kufa kwace. Pontho ndine akhakoya nguwo za ale akhamupha!</verse>
				<verse number="21">“Na tenepo, Mbuya andipanga kuti: ‘Ndoko, thangwi ine funa ndikutume uyende kutali, kuna ale adakhonda kukhala madjuda.’ ”</verse>
				<verse number="22">Mbumba ikham'bvesera. Mbwenye mudatoma iye kulonga mafala enewa, mbumba yatoma kukhuwa tenepa: “Mamuna uyu mbaphiwe! Nkhabe funika akhale m'maso!”</verse>
				<verse number="23">Iwo akhakhuwa, mbakhaponya nguwo zawo, uku mbakhawaza mataka kudzulu.</verse>
				<verse number="24">Na tenepo, nkulu wa cikwi ca anyankhondo apanga anyankhondo ace kuti akwate Paulu apite na iye mu mpanda wa nyumba ya anyankhondo, ankwapule na kum'bvundzisa toera adziwe ndi thangwi yanji mbumba isakhuwa tenepa kuna Paulu.</verse>
				<verse number="25">Mbwenye mukham'manga iwo toera ankwapule, Paulu abvundza kuna nkulu wa anyankhondo a ku Roma akhali dhuzi na iye kuti: “Kodi mwambo wanu usatawirira kumenya munthu wa ku Roma iye mbadzati kutongwa?”</verse>
				<verse number="26">Nkulu ule wa anyankhondo mudabva iye penepi, aenda kuna nkulu wa cikwi ca anyankhondo mbampanga tenepa: “Nyerezera mwadidi pinafuna iwe kucita! Mamuna uyu ndi mu Roma!”</verse>
				<verse number="27">Na tenepo, nkulu wa cikwi ca anyankhondo aenda kalonga na Paulu mbam'bvundza tenepa: “Ndipange, kodi iwe ndiwe mu Roma?” Paulu atawira kuti: “Ande, ndine mu Roma.”</verse>
				<verse number="28">Penepo, nkulu wa cikwi ca anyankhondo alonga tenepa: “Ine toera ndithuliwe mu Roma, ndabvunga kobiri zizinji.” Mbwenye Paulu atawira kuti: “Ine ndine mu Roma wa kubaliwa.”</verse>
				<verse number="29">Na mwansanga, onsene akhafuna kunkwapula ansiya. Na iye ene nkulu wa cikwi ca anyankhondo agopa, na kubva kuti Paulu uyu akhadamanga iwo, ndi mu Roma.</verse>
				<verse number="30">Nkulu wa cikwi ca anyankhondo akhafuna kudziwa mwadidi mwene ndi thangwi yanji madjuda asumira Paulu. Na tenepo, mangwana mwace, apanga anthu ace kuti ansudzule unyolo ukhadamangwa na iye, mbacemeresa akulu aanyantsembe, na akulu onsene anyakutonga miseru, kuti agumanyikane. Buluka penepo, acemeresa Paulu mbamuikha patsogolo pawo.</verse>
			</chapter>
			<chapter number="23">
				<verse number="1">Na tenepo, Paulu aalang'anisa mwadidi mwene akulu anyakutonga miseru, mbalonga tenepa: “Abale anga! Mpaka lero ndisacita pinafuna Mulungu na manyerezero anga adidi onsene a muntima.”</verse>
				<verse number="2">Mbwenye Ananiya, nkulu wa anyantsembe, apanga anthu akhali dhuzi na Paulu kuti am'menye pa mulomo.</verse>
				<verse number="3">Na tenepo, Paulu ampanga Ananiya kuti: “Ndiwe nyauthambi. Mulungu anakuonesa nyatwa. Iwe wakhala penepo toera unditonge ninga munalongera mwambo, mphapo iwe usandimenyesa pontho? Penepi si pya mwambo tayu!”</verse>
				<verse number="4">Amuna akhali dhuzi na Paulu alonga tenepa: “Iwe, uli kutikana nkulu wa anyantsembe wa Mulungu?”</verse>
				<verse number="5">Paulu atawira tenepa: “Abale anga, ine sikhapidziwa tayu kuti iye ndi nkulu wa anyantsembe. Thangwi Bukhu ya Mulungu isalonga kuti: ‘Leka kulonga pyakuipa kuna atongi a mbumba yako.’ ”</verse>
				<verse number="6">Na tenepo, Paulu na kudziwa kuti anango pa anyakutonga miseru akhali a nsoka wa ndale wa asadhusi, anango akhali a nsoka wa ndale wa afarisi, akhuwa mbalonga tenepa: “Abale anga, ine ndine nfarisi, pontho ndine mwana wa afarisi. Ndisatongwa pano, na thangwi ya cidikhiro cina ine ca kuti anyakufa analamuka!”</verse>
				<verse number="7">Mudamala iye kulonga penepi, afarisi na asadhusi atoma kuketesana, nsoka wa anyakutonga mbugawana.</verse>
				<verse number="8">(Thangwi asadhusi nkhabe tawira kuti anyakufa analamuka, pontho nkhabe tawira kuti alipo maanju peno mizimu. Mbwenye afarisi asatawira pyonsene ipi.)</verse>
				<verse number="9">Na tenepo, onsene atoma kukhuwa pikulu kakamwe. Penepo, anyakudziwisa anango a Mwambo a nsoka wa ndale wa afarisi, alamuka mbatoma kuketesana pikulu kakamwe, mbalonga tenepa: “Nkhabe cakuipa cibodzi cidaona ife kuna mamuna uyu. Mbani anapidziwa kuti ndi anju peno ndi nzimu udampanga penepi?”</verse>
				<verse number="10">Kuketesana kweneku kukhadatekereratu kakamwe, kufikira kuti nkulu wa cikwi ca anyankhondo mbakhagopa kuti Paulu anati aphiwe na manja. Na thangwi eneyo, apanga anyankhondo kuti achite toera am'buluse Paulu na mphambvu pakati pawo, ankwate aende na iye mu mpanda wa nyumba ya anyankhondo.</verse>
				<verse number="11">Na masiku mwace, Mbuya abwera kuna Paulu mbampanga tenepa: “Leka gopa! Ninga umboni udandicitira iwe mu Djerusalema muno, usafunika uyende kandicitirembo ku Roma.”</verse>
				<verse number="12">Mangwana mwace na macibese, madjuda abverana kucita makunje, mbadumbira pamaso pa Mulungu kuti iwo nkhabe kumwa peno kudya cinthu mbadzati kupha Paulu.</verse>
				<verse number="13">Amuna akhadabverana kucita makunje enewa, akhadapiringana makumanai.</verse>
				<verse number="14">Iwo aenda kalonga na akulu aanyantsembe, na mathubu kuti: “Ife tadumbira pamaso pa Mulungu mbatipikira kuti nkhabe kudya cinthu, mbatidzati kupha Paulu.</verse>
				<verse number="15">Cincino, imwe na akulu anyakutonga miseru, phembani nkulu wa cikwi ca anyankhondo kuti an'dzese Paulu patsogolo panu, mucite ninga musafuna kuubvesesa mwadidi nseru wace. Iye mbadzati kufika pano, ife anatigumana tamala sasanyira kuti timuphe.”</verse>
				<verse number="16">Mbwenye n'dzukulu wace Paulu wa mamuna, kubala kwa mwana-nkazi wace, aabva makunje enewa. Penepo, abuluka mbapita mu mpanda wa nyumba ya anyankhondo, mbalonga pyonsene kuna Paulu.</verse>
				<verse number="17">Na tenepo, Paulu acemera nkulu m'bodzi wa anyankhondo, mbampanga kuti: “Kwata m'phale uyu uyende na iye kuna nkulu wa cikwi ca anyankhondo. Thangwi iye ana pinthu pyakufuna kumpanga.”</verse>
				<verse number="18">Nkulu wa anyankhondo, ankwata mwana mbaenda na iye kuna nkulu wa cikwi ca anyankhondo, mbalonga tenepa: “Paulu adamangiwa ule, andicemera mbandiphemba kuti ndikwate m'phale uyu ndidze na iye kuna imwe, thangwi iye ana pinthu pyakufuna kukupangani.”</verse>
				<verse number="19">Nkulu wa cikwi ca anyankhondo, aphata mwana pa nkono mbaenda na iye pa khundu, mbam'bvundza tenepa: “Ninji pinafuna iwe kundipanga?”</verse>
				<verse number="20">Iye atawira kuti: “Madjuda abverana kukuphembani toera mukwate Paulu mangwana, mwende na iye kuna akulu anyakutonga, mbapambazira kuti asafuna kuubvesesa mwadidi nseru wace.</verse>
				<verse number="21">Mbwenye imwe lekani kupitawira penepi. Thangwi amuna akupiringana makumanai anabisala mbadikhira Paulu kuti ancite makunje. Iwo onsene amala dumbira patsogolo pana Mulungu kuti nkhabe kumwa peno kudya cinthu, mbadzati kupha Paulu. Pa n'dzidzi uno, onsene amala sasanyira kuti acite penepi. Asadikhira imwe basi kuti muatawirise.”</verse>
				<verse number="22">Nkulu wa cikwi ca anyankhondo ampanga kuti: “Ndoko pyako. Leka kupanga munthu kuti iwe wandipanga penepi.”</verse>
				<verse number="23">Na tenepo, nkulu wa cikwi ca anyankhondo acemera atsogoleri awiri aanyankhondo, mbaapanga kuti: “Gumanyani madzana mawiri a anyankhondo, na anyamakavalo makumanomwe, na madzana mawiri a anyamadipa, toera masiku ano, pa n'dzidzi upfemba, abuluke aende ku nzinda wa Sezareya.</verse>
				<verse number="24">Sasanyiranimbo makavalo toera Paulu akwatiwe na iwo, mbamumwonerera mwadidi mpaka kuna ntongi Feliji.”</verse>
				<verse number="25">Buluka penepo, nkulu wa cikwi ca anyankhondo alemba tsamba ikhalonga tenepa:</verse>
				<verse number="26">“Ndine pano Kalaudhyo Lisiyasi. Ndisakumwanyikani imwe wakulemedzeka, ntongi Feliji.</verse>
				<verse number="27">Mamuna uyu akhadamangwa na madjuda mbakhafuna kumupha. Ine na anyankhondo anga mudafika ife tampulumusa, thangwi tabva kuti iye ndi wa ku Roma.</verse>
				<verse number="28">Ine ndikhafuna dziwa kuti ndi thangwi yanji iwo ansumira. Na tenepo, ndanyerezera kunkwata mbandienda na iye kuna nsoka wa akulu awo anyakutonga miseru.</verse>
				<verse number="29">Penepo ndi padadziwa ine kuti thangwi idansumira iwo ikhali ya mwambo wawo basi. Nkhabe cinthu ca upandu cidacita iye kuti atongerwe kuphiwa, peno apitiswe naco n'kaidi.</verse>
				<verse number="30">Mudapibva ine kuti madjuda asafuna kuncita makunje, na mwansanga ndantumiza kuna imwe. Pontho ndapanga ale adansumira kuti abwere kuna imwe, adze kalonga thangwi idansumira iwo.”</verse>
				<verse number="31">Na tenepo, anyankhondo acita pire pidapangwa iwo. Ankwata Paulu na masiku, mpaka ku Antipatirisi.</verse>
				<verse number="32">Mangwana mwace, asiya anyamakavalo mbapitiriza na ulendo wa kwenda na Paulu, iwo mbabwerera ku mpanda wa nyumba ya anyankhondo.</verse>
				<verse number="33">Pidafika iwo ku Sezareya, apereka tsamba na Paulu ene kuna ntongi.</verse>
				<verse number="34">Ntongi, pakumala kuona tsamba, abvundza Paulu kuti asakhala dziko ipi. Mudan'dziwa iye kuti Paulu ndi wa ku dziko ya Silisya,</verse>
				<verse number="35">alonga tenepa: “Ale adakusumira angafika pano, ndinadza kaubva nseru wako.” Buluka penepo, abulusa ntemo kuti Paulu aende kaonererwe mu nyumba ya mambo Herodhi.</verse>
			</chapter>
			<chapter number="24">
				<verse number="1">Pakumala ntsiku zixanu, Ananiya, nkulu wa anyantsembe, aenda ku Sezareya pabodzi pene na mathubu angasi a madjuda, pontho na nyakubvunulira miseru m'bodzi anacemerwa Teritulo. Iwo aenda kasumira Paulu kuna ntongi Feliji.</verse>
				<verse number="2">Mudacemerwa Paulu, Teritulo asuma kuna Feliji mbalonga tenepa: “Utongi wanu watidzesera n'dzidzi ukulu wa ntendere, pontho ndzeru zanu za kutonga zacita kuti aoneke makhaliro mapsa a udidi kuna mbumba.</verse>
				<verse number="3">Tisapereka takhuta kuna imwe wakulemedzeka pikulu, ntongi Feliji, na pyonsene pidatambira ife mu mbuto zonsene.</verse>
				<verse number="4">Mbwenye ine, toera ndikhonde kukuberani n'dzidzi, ndisakuphembani na ntsisi zanu zonsene kuti mutibveserembo pang'ono basi.</verse>
				<verse number="5">Ife tisaona kuti mamuna uyu asatisosera kulonga pakati pathu. Asanyengerera madjuda onsene a pantsi pano kuti acite pikuti. Ndiye n'tsogoleri wakutoma wa nsoka wa ku Nazareti.</verse>
				<verse number="6">Pontho iye akhadalesera kuswipisa pa mwambo Nyumba ya Mulungu. Na tenepo, ife tam'manga [mbatikhafuna kuntonga ninga munalongera mwambo wathu.</verse>
				<verse number="7">Mbwenye Lisiyasi, nkulu wa cikwi ca anyankhondo, abwera mbatipokosera m'manja mwathu na mphambvu,</verse>
				<verse number="8">mbapanga anyakunsumira kuti abwere kabulukire pamaso panu. ] Imwe mungam'bvundzisa penepi mamuna uyu, munaona kuti pyonsene pinansumira ife, ndimo mwene.”</verse>
				<verse number="9">Na madjuda ene, apitawirirambo kuti pidalonga Teritulo, ndimo mwene.</verse>
				<verse number="10">Ntongi acita cidzindikiro toera Paulu alongembo. Penepo, Paulu alonga kuti: “Ine ndisadziwa kuti muna pyaka pizinji mbamutonga miseru n'dziko ino. Na thangwi eneyi, ndinalonga pamaso panu na kukomerwa konsene, mathangwi adandisumira iwo.</verse>
				<verse number="11">Sakani, munapidziwa, kuti zapita ntsiku khumi na ziwiri basi, mudaenda ine kalambira Mulungu ku Djerusalema.</verse>
				<verse number="12">Nkhabe m'bodzi wawo awa adandisumira, andiona mbandikhaketesana na munthu mu Nyumba ya Mulungu, peno kunyengerera mwinji wa anthu m'manyumba a kuphemberera a madjuda, peno m'mbuto zinango za mu nzinda.</verse>
				<verse number="13">Pontho iwo anacimwana kupangisa cibodzi pakweca, pa pinthu pire pyonsene pinandisumira iwo.</verse>
				<verse number="14">Mphapo cibodzi cinafuna ine kukupangani ndi ici: Ine ndisalambira Mulungu wa a mbuya athu, mbanditowera njira inacemera iwo ya uthambi. Ndisatawira pyonsene pinabverana na mwambo wa Mozesi, na m'mabukhu a maporofeta.</verse>
				<verse number="15">Pontho ndina cidikhiro cibodzicene kuna Mulungu ninga cawo, cinalonga kuti: Kunaoneka kulamuka pa kufa kwa anyakulungama na kwa anyakukhonda kulungama.</verse>
				<verse number="16">Na thangwi eneyo, ndisacita pyonsene midzidzi yonsene, toera ndikhonde kukhala na thangwi pa manyerezero anga a muntima pamaso pa Mulungu, na pamaso pa anthu.</verse>
				<verse number="17">“Pakupita pyaka pizinji mbindiri kunja kwa nzinda wa Djerusalema, ndabwerera pontho kweneko toera ndikhapase pinthu anyakucherenga a mbumba yanga, na kupereka ntsembe kuna Mulungu.</verse>
				<verse number="18">Mukhacita ine penepi, pakumala kucita mwambo wa kupicenesa, iwo andigumana mu Nyumba ya Mulungu. Sikhali na nsoka wa anthu, pontho sikhacita cikuti tayu.</verse>
				<verse number="19">Mbwenye madjuda anango a ku Azya akhali penepo. Enewa ndiwo akhatongwa kuti adze kandipumphe patsogolo panu, ngakhala ana cinthu ca kundisumira.</verse>
				<verse number="20">Peno mbalonge iwo amuna ali pano awa, ngakhala ciripo ca upandu cidacita ine ntsiku eneyo, pikhakhala ine patsogolo pa akulu anyakutonga miseru.</verse>
				<verse number="21">Peno ndi thangwi ya mafala awa: Mukhali ine dzololo patsogolo pawo, ndalonga na mphambvu kuti: ‘Lero musanditonga pano, thangwi ndisatawira kuti anyakufa analamuka pa kufa.’ ”</verse>
				<verse number="22">Na tenepo, Feliji, na kuti akhapidziwa mwadidi mwene pya Njira ya Mbuya, adaumalisirabve tayu kuutonga nseru, mbalonga tenepa: “Angafika Lisiyasi, nkulu wa cikwi ca anyankhondo, ndinadza kautonga nseru wanu.”</verse>
				<verse number="23">Iye apanga nkulu wa anyankhondo kuti Paulu aonererwe, mbwenye amulekerere pang'ono, pontho aleke kukhondesa axamwali ace kum'bweresera pinthu.</verse>
				<verse number="24">Pakumala ntsiku zingasi, Feliji na nkazace wa n'djuda, anacemerwa Dhurusira, acemeresa Paulu toera amubve mbalonga na thangwi ya kukhulupira muna Kirixtu Yezu.</verse>
				<verse number="25">Paulu mudatoma iye kulonga na thangwi yakulungama, na ya kupiphata ntima, na ya ntsiku ya kutongwa kunafuna kudza, Feliji agopa, mbalonga tenepa: “Pa ntsiku ya lero pyakwana, ndoko pyako. Pingafunika, ndinadza kakucemeresa pontho.”</verse>
				<verse number="26">Si thangwi eneyi basi tayu. Feliji akhadikhira kuti Paulu ampasembo kobiri. Na thangwi eneyo, akhancemeresa kazinji kene toera aceze na iye.</verse>
				<verse number="27">Pakupita pyaka piwiri, Porisyo Fextu apita pa mbuto ya Feliji, mbakhala ntongi. Mbwenye Feliji, toera akome kuna madjuda, asiya Paulu n'kaidi.</verse>
			</chapter>
			<chapter number="25">
				<verse number="1">Pakupita ntsiku zitatu, Fextu mbadamala kufika kale mu Sezareya, abuluka mbaenda ku Djerusalema.</verse>
				<verse number="2">Kweneko, akulu aanyantsembe na atsogoleri a madjuda, aenda kuna Fextu kasumira Paulu.</verse>
				<verse number="3">Iwo aphemba kuna Fextu kuti aabvere ntsisi, abuluse Paulu amwendese ku Djerusalema, Paulu mbakhonda kupifuna, thangwi iwo akhadamala bverana kale kuti aphe Paulu n'njira.</verse>
				<verse number="4">Mbwenye Fextu aatawira tenepa: “Paulu ali n'kaidi ku Sezareya. Ine cincino ndinenda kweneku.</verse>
				<verse number="5">Ndipase atsogoleri ako angasi ndiyende na iwo kweneko, aende kalonge pinthu pyakuipa pidaona iwo kuna mamuna uyu, ngakhala iye acitadi pyakuipa.”</verse>
				<verse number="6">Pakupita na iwo pabodzi ntsiku zisere peno khumi, Fextu abuluka mbabwerera kwenda ku Sezareya. Mangwana mwace, akhala mu nyumba ya kutongera miseru, pontho acemeresa Paulu kuti akhalembo penepo.</verse>
				<verse number="7">Pidafika Paulu, madjuda akhadabwera buluka ku Djerusalema, anzungulira mbatoma kumpambazira pinthu pizinji pyakugopsa. Mbwenye nkhabe cibodzi cidakwanisa iwo kupangisa pakweca.</verse>
				<verse number="8">Na tenepo, Paulu atoma kutawira pikhampambazira iwo mbalonga kuti: “Ine nkhabe cibodzi cidacita ine cakuipa cakupwaza mwambo wa madjuda, peno kuxola Nyumba ya Mulungu, peno kuxola mambo Sezari.”</verse>
				<verse number="9">Fextu toera akome kuna madjuda, abvundza Paulu kuti: “Iwe nkhabe funa kwenda ku Djerusalema, ukhatongerwe kweneku nseru wako pamaso panga?”</verse>
				<verse number="10">Paulu atawira tenepa: “Ndiri pano pa thando ya kutongera miseru ya mambo Sezari. Pano ndipo panafunika ine kuti nditongwe. Imwe musapidziwa kuti nkhabe cakuipa cibodzi cidacita ine kuna madjuda.</verse>
				<verse number="11">Ngakhala ndadawisa, peno ciripo cinthu cidacita ine cakutongerwa kuphiwa naco, sinakhonda kufa tayu. Mbwenye ngakhala sipyo tayu, nkhabe m'bodzi anafuna kundipereka kwa iwo, ndisaphemba kuti nditongwe na mambo Sezari.”</verse>
				<verse number="12">Pakumala kulonga na mapungu ace, Fextu alonga tenepa: “Iwe waphemba kwenda kuna Sezari! Unati uyende kuna Sezari.”</verse>
				<verse number="13">Pakupita ntsiku zingasi, mambo Agiripa na Bherenise, afika ku Sezareya toera kamwanyikana na Fextu.</verse>
				<verse number="14">Na thangwi ya ntsiku zizinji zikhadakhala iwo mwenemu, Fextu atoma kulonga nseru wa Paulu kuna mambo Agiripa kuti: “Pano pana mamuna m'bodzi adasiyiwa n'kaidi na Feliji.</verse>
				<verse number="15">Mudaenda ine ku Djerusalema, akulu aanyantsembe na mathubu a madjuda, adza kansumira mbandiphemba kuti ndintonge na kunkonesa.</verse>
				<verse number="16">“Mbwenye ine ndaapanga kuti Aroma nkhabe nsambo wakukonesa munthu, mbadzati pakutoma kubva anyakusuma, pamaso pa nyakusumirwa, toera nyakusumirwa akwanise kutawira pidapambazirwa iye.</verse>
				<verse number="17">Pakubwera kwawo kuno iwo na ine, sidadembukabve tayu. Mangwana mwace ndakhala mu nyumba ya kutongera miseru, mbandincemeresa mamuna unowu.</verse>
				<verse number="18">Anyakusuma mudatoma iwo kulonga, nkhabe ca upandu cidamulongera iwo, ninga mukhanyerezera ine.</verse>
				<verse number="19">Cibodzi cidansumira iwo maka-maka cikhali ca thangwi ya kuphembera kwawo, pontho na thangwi ya mamuna unango m'bodzi adafa anacemerwa Yezu, analonga Paulu kuti ali m'maso.</verse>
				<verse number="20">Ine, ndzeru za kusaka kudziwa nseru wace, zikhadandimalira. Na thangwi eneyo, ndam'bvundza Paulu ngakhala asafuna kwenda katongwa ku Djerusalema pire pidasumirwa iye.</verse>
				<verse number="21">Mbwenye na kuphemba kudacita Paulu kuti atongwe na mambo Sezari, ndabulusa ntemo kuti aonererwe, mpaka ntsiku inafuna ine kumuyendesa kuna Sezari.”</verse>
				<verse number="22">Na tenepo, Agiripa apanga Fextu kuti: “Ine ndikhafunambo ndimubve mamuna unowu.” Fextu atawira tenepa: “Mangwana imwe munamubva.”</verse>
				<verse number="23">Mangwana mwace, Agiripa na Bherenise atambirwa na mbiri ya cilemedzo consene ca utongi, mbapita n'nyumba mukhabviwa miseru ya anthu pabodzi na akulu a cikwi ca anyankhondo, na amuna akulu-akulu a mu nzinda, Fextu mbacemeresa Paulu.</verse>
				<verse number="24">Na tenepo, Fextu alonga kuti: “Mambo Agiripa na monsene muli pano, mwamuona mamuna uyu! Madjuda onsene a muno mu Sezareya na a ku Djerusalema, asandiphemba kuti mamuna uyu aphiwe.</verse>
				<verse number="25">Mbwenye ine ndaona kuti nkhabe cibodzi cidadawa iye cakutongerwa kuphiwa naco, pontho na thangwi ya kuphemba kudacita iye kuti atongwe na mambo Sezari, ndantawirira kuti aende ku Roma.</verse>
				<verse number="26">Mphapo mpaka lero, nkhabe kupidziwa mwadidi pinafuna kulemba ine kuna imwe mbuya Sezari, pa thangwi ya nseru wace. Na thangwi eneyo, ndam'bweresa pano patsogolo panu, maka-maka kuna imwe mambo Agiripa, kuti mum'bvundze mwadidi, toera ndikwanise kuona cinthu cakulemba.</verse>
				<verse number="27">Thangwi ndisaona kuti si pyadidi tayu kupereka nyamiseru, mbatikhonda kualonga mwadidi mathangwi adasumirwa iye.”</verse>
			</chapter>
			<chapter number="26">
				<verse number="1">Na tenepo, mambo Agiripa apanga Paulu kuti: “Watawirirwa kuti ulonge nseru wako tiubve.” Penepo Paulu acita cidzindikiro na manja ace mbatoma kulonga mathangwi ace tenepa:</verse>
				<verse number="2">“Mambo Agiripa! Ndakomerwa pikulu kakamwe lero, na kukhala patsogolo panu, kuti ndilonge mathangwi a pyonsene pidandipambazira madjuda.</verse>
				<verse number="3">Maka-maka thangwi imwe musadziwa mwadidi mwene, mitemo yonsene ya madjuda na kukhonda kubverana kwawo. Na tenepo, ndisaphemba kuti mundibvesere na kukhurudzika.</verse>
				<verse number="4">“Madjuda onsene asadziwa makhaliro anga pakati pawo, kutomera pa uwana wanga mpaka lero, ku dziko idabalwa ine na ku Djerusalema kwene.</verse>
				<verse number="5">Iwo asandidziwa na kale ene, angafuna kundicitira umboni, iwo analonga kuti ine ndikhali m'bodzi wa afarisi, nsoka wa ndale wakutoweza pikulu kakamwe pa mwambo wathu wa kuphembera.</verse>
				<verse number="6">Cincino ndiri pano mbanditongwa, na thangwi ya cidikhiro cina ine ca cipikiriro cidacita Mulungu kuna a mbuya athu.</verse>
				<verse number="7">Madzindza athu khumi na mawiri analambira Mulungu masiku na masikati, akhadikhirambo kuti acione cipikiro ceneci. Ndi thangwi ya cidikhiro ceneci mambo, cinasumirwa ine na madjuda.</verse>
				<verse number="8">Kodi ndi thangwi yanji imwe musanyerezera kuti nkhabe kwanisika kuna Mulungu kulamusa anthu a kufa?</verse>
				<verse number="9">“Na inembo ndikhadamala sasanyira pyonsene pikhafunika, toera kupingiza kubvekera kwa dzina ya Yezu wa ku Nazareti.</verse>
				<verse number="10">Penepi ndipyo pidacita ine ku Djerusalema. Ndatawiriswa na akulu aanyantsembe, mbandikwata mbumba izinji ya Mulungu mbindiyikha n'kaidi. Angatongwa kuti aphiwe, ine ndikhatawirirambo kuti aphiwe.</verse>
				<verse number="11">Kazinji kene ndikhaenda mbandiathabusa m'manyumba mwawo a kuphemberera, mbandikhaakakamiza kuti axole Mulungu. Na kuipirwa na iwo kukulu kukhakhala na ine, ndafikira kwenda mbindiafambira n'nduli m'mizinda ya madziko anango.</verse>
				<verse number="12">“Na thangwi eneyi, ndaenda mpaka ku nzinda wa Dhamaxku, na mphambvu za kutawiriswa kudacita ine na akulu aanyantsembe.</verse>
				<verse number="13">Lang'anani mambo, pikhaenda ine na mu nseu, pa n'dzidzi khumi na uwiri wa masikati, ndaona cieza kudzulu cakuyetimira pikulu kakamwe kupiringana dzuwa. Cieza ceneci cagaka mbacigudumira ine na ale akhaenda na ine.</verse>
				<verse number="14">Tonsene tagwa pantsi. Na tenepo, ine ndabva fala ikhandipanga na malongero a ciebhereu mbilonga kuti: ‘Saulo, Saulo! Thangwi yanji usandichinga? Ungakakamira menyana na Ine, unaona nyatwa!’</verse>
				<verse number="15">“Penepo ine ndabvundza kuti: ‘Ndimwe ani Mbuya?’ “Mbuya atawira tenepa: ‘Ine ndine Yezu, ule anachinga iwe.</verse>
				<verse number="16">Cincino, lamuka ulimire na myendo yako. Ine ndadza kuna iwe kakusankhula kuti ukhale nyabasa wanga, na m'mboni wanga wa pinthu pidaona iwe, na pinango pinadza kafuna kukupangisa ine.</verse>
				<verse number="17">Ine ndinakuombola kuna madjuda, pontho na kwa ale adakhonda kukhala madjuda, kule kunafuna kukutuma ine.</verse>
				<verse number="18">Iwe unenda kaafungula maso awo, toera uwabwerese buluka n'cidima kudza n'cieza, pontho uwabuluse mu mphambvu za Sathani adze kuna Mulungu, toera alekererwe madawi pontho atambire unthaka pakati pa ale adaceneswa na thangwi ya kundikhulupira.’</verse>
				<verse number="19">“Na tenepo mambo Agiripa, ine ndacimwana khonda kubvera pinthu pya kudzulu pidaoneswa ine mu Nzimu.</verse>
				<verse number="20">Mbwenye Mphangwa zenezi, pakutoma ndazimwaza ku Dhamaxku. Buluka kweneku mbandiyenda ku Djerusalema na m'pisa pyonsene pya Djudeya, pontho na kuli ale adakhonda kukhala madjuda. Onsene ndikhaapanga kuti achunyuke kudawa kwawo, abwerere kuna Mulungu, acite pinthu pinapangisa kuti iwo achunyukadi.</verse>
				<verse number="21">Ndi thangwi eneyi idandiphatira madjuda pikhakhala ine mu Nyumba ya Mulungu, mbakhafuna kundipha.</verse>
				<verse number="22">Mbwenye mpaka lero Mulungu ali kundiphedza. Ndi thangwi eneyi lero ndiri pano mbindicita umboni kuna imwe monsene anyakupwazika na anyakulemedzeka. Nkhabe cibodzi cidalonga ine kupiringana pidalonga maporofeta na Mozesi, kuti pinadza kacitika.</verse>
				<verse number="23">Thangwi iwo akhalonga kuti Kirixtu anati aone nyatwa, pontho atome ndiye kulamuka pa kufa, amwaze cieza ca upulumuki kuna madjuda na kuna ale adakhonda kukhala madjuda.”</verse>
				<verse number="24">Paulu mukhatawira iye pikhapambazirwa iye, pa n'dzidzi ubodzi ene Fextu akhuwa mbalonga tenepa: “Paulu, iwe ndiwe nyansala! Wapfundza maka, mbwenye kupfundza kwako, kusakupasa nsala!”</verse>
				<verse number="25">Paulu atawira tenepa: “Ine sinansala tayu, imwe wakulemedzeka mambo Fextu. Pinalonga ine ndimo mwene, pontho ndi pya ndzeru.</verse>
				<verse number="26">Mambo Agiripa, asapidziwa pyonsene, pontho siri kum'bisira cinthu tayu. Ine ndisadziwa kuti iye apibva pyonsene ipi, thangwi pidacitika pakubisala tayu.</verse>
				<verse number="27">Mambo Agiripa, imwe musatawira pidalonga maporofeta? Ine ndisadziwa kuti imwe musapitawira!”</verse>
				<verse number="28">Na tenepo, Agiripa ampanga Paulu kuti: “Iwe usanyerezera kuti pa n'dzidzi ung'ono basi, unakwanisa kundinyengerera mbundikunda kuti nditawire Kirixtu?”</verse>
				<verse number="29">Paulu atawira tenepa: “Ine ndiri kuphemba Mulungu kuti pa n'dzidzi ung'ono peno ukulu, si kuna imwe basi tayu, mbwenye kuli anthu onsene anandibvesera lero, adze kakhalembo ninga ine, mbwenye mbakhonda kumangwa na njema.”</verse>
				<verse number="30">Penepo mambo Agiripa alamuka, pabodzi na ntongi, na Bherenise na onsene akhakhala na iwo.</verse>
				<verse number="31">Abuluka mbalonga okha-okha kuti: “Mamuna uyu nkhabe cinthu cidacita iye cakutongerwa kuphiwa, peno apitiswe naco n'kaidi.”</verse>
				<verse number="32">Na tenepo, Agiripa apanga Fextu kuti: “Mbadakhonda phemba kuti atongwe na Sezari, mbadabuluswa n'kaidi.”</verse>
			</chapter>
			<chapter number="27">
				<verse number="1">Mudakwana iwo n'dzidzi udatongwa ife kubuluka kuti tiyende na xitima ya m'madzi ku dziko ya Italya, Paulu na anango akhali n'kaidi, aperekwa m'manja mwa nkulu wa anyankhondo anacemerwa Djulyo, akhali wa nsoka wa anyankhondo a Sezari.</verse>
				<verse number="2">Ife tabuluka ku Sezareya mbatipakira xitima ya m'madzi, ya ku nzinda wa Adharamitu, ikhafuna buluka kwenda mbuto zinango za madziko a Azya. Tabuluka mbatiyenda pabodzi na Arixitariku, m'bodzi wa ku Masedhonya, wa mu nzinda wa Tesalonika.</verse>
				<verse number="3">Mangwana mwace, tafika pa gombe ya Sidhoni. Djulyo, apangisa kukoma ntima kwace kuna Paulu, mbantawirisa kuti abuluke aende kaonana na axamwali ace, toera iwo am'phedze.</verse>
				<verse number="4">Mudabuluka ife mu Sidhoni, taenda na kunkwiriro kwa ntsuwa ya Xipere, thangwi tikhatanda mphepo ikhadza kuna ife.</verse>
				<verse number="5">Tawambuka bara, mbatipita na n'khundu-n'khundu mwa dziko ya Silisya na ya Panfilya, mbatifika ku nzinda wa Mira, ku dziko ya Lisya.</verse>
				<verse number="6">Kweneko, nkulu wa anyankhondo a ku Roma, agumana xitima ya m'madzi ya ku nzinda wa Alixandiriya ikhaenda ku Italya, mbatipakiza mwenemu.</verse>
				<verse number="7">Tamala ntsiku zizinji mbatiyenda na nentseka cimadzi-madzi pang'ono-pang'ono, mpaka kufika dhuzi na nzinda wa Kinidhu. Mbwenye na kuona kuti mphepo ikhadza kuna ife ikhatinentsa pikulu kakamwe, tacimwana kupitiriza na ulendo wathu, mbatichinduka kutanda mphepo, mbatiyenda na khundu ya kubangwe kwa ntsuwa ya Kereta, dhuzi na Salomona.</verse>
				<verse number="8">Na tenepo, taenda mbatinentseka na n'khundu-n'khundu mwa gombe, mbatifika pa mbuto inango inacemerwa Magombe Adidi, dhuzi na nzinda unacemerwa Lazeya.</verse>
				<verse number="9">Penepo takhalapo ntsiku zizinji, pontho pikhali pyakugopsa kupitiriza na ulendo wathu thangwi ntsiku za condzi zikhafika. Na thangwi eneyo, Paulu aacenjeza</verse>
				<verse number="10">mbalonga tenepa: “Amunamwe, ndiri kuona kuti kubulukira pano kwenda kutsogolo, ulendo wathu unati unentse. Tinaluza xitima ya m'madzi, mitolo, pontho na ife ene.”</verse>
				<verse number="11">Mbwenye nkulu wa anyankhondo a ku Roma, akhakhulupira pikulu kakamwe kuna nyakutekenya na mwanaciro xitima ya m'madzi, kupiringana pikhalonga Paulu.</verse>
				<verse number="12">Na thangwi yakusoweka mbuto yadidi pa gombe, pa n'dzidzi wa khoni, azinji anyerezera kuti apitirire pyawo, aone ngakhala anakwanisa fika ku Fenise, toera n'dzidzi wa khoni uwamalire kweneku. Nzinda unowu ndi gombe ya ku Kereta ikhakhala na khundu ibodzi ikhalang'anira ku bangwe, khundu inango ikhalang'anira ku mbalu.</verse>
				<verse number="13">Yatoma kumenya mphepo pang'ono ya bangwe. Na tenepo, iwo anyerezera kuti pikhafuna iwo pyakwana. Na thangwi eneyo, abulusa nangula, mbaenda na n'khundu-n'khundu mwa gombe ya Kereta.</verse>
				<verse number="14">Mbwenye na mwansanga, cabwera conzi cikulu kakamwe ca mphepo inacemerwa Mulolo, ikhabuluka ku ntsuwa.</verse>
				<verse number="15">Xitima ya m'madzi yakwekwetwa na conzi, mbiicimwana kukunda mphepo. Na tenepo, tasiya kuzungunusa mbatiileka mbiyenda pyayo mbiberuka.</verse>
				<verse number="16">Mukhatanda ife mphepo, tapita na kukhundu ya bangwe kwa ntsuwa ing'ono inacemerwa Kaudha. Na kunentseka konsene, takwanisa kuphatirira mwadiya wathu.</verse>
				<verse number="17">Anyakutekenya xitima ya m'madzi acita mphambvu zonsene, akwata mwadiya mbauikha mu xitima ya m'madzi, mbamangira xitima ya m'madzi na nkhambala zakuwanga gopa inasweka. Iwo akhagopa kuti xitima ya m'madzi inadza kakwekwetwa mbiyenda kacherera m'macheca a ku Sirite. Na tenepo, afunya mathanga, mbasiya xitima ya m'madzi kuti iyende pyayo mbiberuka na mphepo.</verse>
				<verse number="18">Na thangwi ya kumenyiwa na conzi cikulu, mangwana mwace tatoma kutaya mitolo m'madzi.</verse>
				<verse number="19">Nkuca uno mwace, anyakutekenya apitaya m'bara na manja awo, pyombo pya xitima ya m'madzi.</verse>
				<verse number="20">Tamala ntsiku zizinji mbatikhonda kuona dzuwa peno nyenyezi, pontho conzi cikhatimenya basi. Pakumalisa, tikhadikhirabve kuti tinapulumuka pontho tayu.</verse>
				<verse number="21">Na thangwi ya kumala ntsiku zizinji anthu mbakhonda kudya cinthu, Paulu alimira pakati pawo mbalonga tenepa: “Amunamwe, imwe mbamudandibvera pidalonga ine kuti tikhonde kubuluka ku Kereta, nyatwa izi na pidaluza ife, mbapidaoneka tayu.</verse>
				<verse number="22">Mbwenye cincino ndisakuphembani kuti mukhale na cipapu, thangwi nkhabe m'bodzi wanu anafuna kufa. Tinaluza xitima ya m'madzi basi.</verse>
				<verse number="23">Ndisalonga penepi, thangwi masiku, abwera kuna ine anju wa Mulungu wanga anaphatira ine basa,</verse>
				<verse number="24">mbandipanga tenepa: ‘Paulu, leka gopa! Iwe usatongwa uyende kabulukira kuna Sezari, pontho Mulungu na kukoma ntima kwace, akupasa upulumuki pa nyama, wa onsene ali na iwe pa ulendo.’</verse>
				<verse number="25">Na tenepo, amunamwe, khalani na cipapu! Ine ndisakhulupira Mulungu kuti pinacitika sawa-sawa ninga mudandipangira Iye.</verse>
				<verse number="26">Mbwenye tisatongwa tiyende kabulukira pa ntsuwa ibodzi.”</verse>
				<verse number="27">Tamala ntsiku khumi na zinai mbatikhabhomiwa na conzi ca mphepo khundu na khundu, mu bara inacemerwa Adhiriyatiku. Mukhacita chiti-chiti ya masiku, anyakutekenya xitima ya m'madzi atoma kubva kuti tiri kufika dhuzi na kuntunda.</verse>
				<verse number="28">Na tenepo, aponya m'bara nkhambala ya n'dida wa madzi, mbaona kuti kuzika kwa madzi kukhali kwa makono makumawiri. Mudacita iwo thimize patsogolo, aponya pontho, mbakwana makono khumi na maxanu.</verse>
				<verse number="29">Na kugopa kuti inadza kaenda kamenya pa myala, aponya m'madzi nangula zinai na ku domu ya n'nduli, toera kulimisa nayo xitima ya m'madzi, mbakhaphembera kuti kuce na mwansanga.</verse>
				<verse number="30">Na tenepo, anyakutekenya xitima ya m'madzi, akhasaka kuti athawe. Atereza mwadiya m'bara, mbapambazira kuti ali kwenda kagwisira nangula ku domu ya kutsogolo.</verse>
				<verse number="31">Mphapo Paulu alonga kuna nkulu wa anyankhondo na kuna anyankhondo ace kuti: “Anyakutekenya xitima ya m'madzi angakhonda kukhala muno, imwe nkhabe kupulumuka.”</verse>
				<verse number="32">Penepo, anyankhondo agwanda nkhambala zikhamanga mwadiya, mbausiya mwadiya mbugwa m'madzi.</verse>
				<verse number="33">M'bambakuca, Paulu aaphemba onsene kuti adye pang'ono, mbalonga tenepa: “Muna ntsiku khumi na zinai mbamudikhira. Pa ntsiku zonsene izi, nkhabe cibodzi cidadya imwe.</verse>
				<verse number="34">Ndaphata myendo, cincino ndisakuphembani kuti mudye pang'ono, toera mukwanise kupulumuka. Thangwi nkhabe m'bodzi wanu anafuna luza tsisi ibodzi ya munsolo mwace.”</verse>
				<verse number="35">Pakumala kulonga penepyo, Paulu akwata nkate mbapereka takhuta kuna Mulungu pamaso pa anthu onsene, mbaumenya mbatoma ndiye kudya.</verse>
				<verse number="36">Penepo, onsene akhala na cipapu, mbadyambo.</verse>
				<verse number="37">Mu xitima ya m'madzi, mukhali na anthu madzana mawiri na makumanomwe na atanthatu.</verse>
				<verse number="38">Pidamala iwo kudya mbakhuta, ataya tirigu m'madzi, toera xitima ya m'madzi ilulupe.</verse>
				<verse number="39">Mudaca kunja, anyakutekenya xitima ya m'madzi acimwana kudzindikira ntunda, mbwenye aona gombe, mbanyerezera kuti pingakwanisika, aende katsamisa xitima ya m'madzi penepale.</verse>
				<verse number="40">Iwo agwanda nkhambala zikhadamangirira nangula mbazitaya m'madzi, mbasudzula ng'ombo zikhazungunusa xitima ya m'madzi. Buluka penepo, afuthula thanga ku domu ya kutsogolo, toera akwanise kukwatwa na mphepo aende ku gombe.</verse>
				<verse number="41">Mbwenye xitima ya m'madzi yaenda kacherera pa checa. Domu ya kutsogolo yapita m'macheca mbiicimwana kubuluka. Domu ya n'nduli yatoma kusweka na mphambvu za mabimbi.</verse>
				<verse number="42">Anyankhondo akhadabverana kuti aphe anyan'kaidi onsene, gopa angawambuka na kusambirira anamala thawa.</verse>
				<verse number="43">Mbwenye nkulu wa anyankhondo, na kufuna kupulumusa Paulu, aakhondesa kucita pikhafuna iwo, mbaapanga kuti onsene anadziwa sambirira atome ndiwo kugwa m'madzi, asambirire mpaka kuntunda.</verse>
				<verse number="44">Mbapangambo anango kuti aphatirire matabwa na mapindi anango a xitima ya m'madzi, toera akwanise kupulumuka. Na tenepo, onsene akwanisa kupulumuka mbafika kuntunda.</verse>
			</chapter>
			<chapter number="28">
				<verse number="1">Mudapulumuswa ife, ndi mudadzindikira ife kuti ntsuwa eneyi isacemerwa Malata.</verse>
				<verse number="2">Anthu a pa ntsuwa eneyi, apangisa kuna ife kukoma ntima kwawo kukulu kakamwe. Iwo atitambira mwadidi mwene, mbatigasira moto, thangwi ikhali ntsiku ya mitambo, pontho kukhatonthola.</verse>
				<verse number="3">Paulu, agumanya nsumbu wa nkhuni. Mukhaziyikha iye pa moto, nyoka ya m'bobo, na kuthawa kupisa kwa moto, yabuluka mbimpyangirira pa nkono.</verse>
				<verse number="4">Anthu a pa ntsuwa eneyi, mudaona iwo nyoka ya m'bobo iri dedzu-dedzu m'manja mwa Paulu, atoma kulonga m'bodzi na m'bodzi kuti: “Ndimo mwenedi, mamuna uyu ndi phanga. Thangwi apulumuka m'bara, na lero mulungu wathu wakulungama nkhabe funa kunsiya kuti akhale m'maso.”</verse>
				<verse number="5">Mbwenye Paulu aigubudza nyoka pa moto, mbakhonda citika cinthu cibodzi cakuipa.</verse>
				<verse number="6">Iwo akhadikhira kuti iye anadza kabzimba, peno pa n'dzidzi ubodzi-bodzi, anaferatu. Mbwenye pidadikhira iwo n'dzidzi ukulu ene mbaona kuti nkhabe cibodzi cakuipa cidacitika kuna iye, atoma kunyerezera pinango mbalonga tenepa: “Mamuna uyu ndi mulungu!”</verse>
				<verse number="7">Dhuzi na penepo, pakhali na zunde ya mamuna m'bodzi anacemerwa Pubhilyo, nkulu wa ntsuwa eneyi. Iye atitambira mwadidi mwene, mbatikhala ntsiku zitatu pa nyumba pace.</verse>
				<verse number="8">Baba wace akhali pa bonde, thangwi akhadaferuka pontho akhaphandza. Paulu, apita mwenemu kwenda kamuona, am'phemberera na kumuikha manja, mbamuwangisa.</verse>
				<verse number="9">Buluka penepo, atenda a pa ntsuwa akhabwera kuna Paulu, mbakhawangiswa.</verse>
				<verse number="10">Iwo akhatilemedza mbakhatiphedza pikulu kakamwe. Pontho mukhafuna ife kwenda, atipaka na pyonsene pikhafuna ife pa ulendo wathu.</verse>
				<verse number="11">Pakumala myezi mitatu, tapakira xitima ya m'madzi ikakhala pa ntsuwa pa n'dzidzi wa khoni. Xitima eneyi ikhali ya ku nzinda wa Alixandiriya. Iyo ikhali na cidzindikiro ca dzimunthu ya alungu a mamphasa anacemerwa Kaxitori na Poluxu.</verse>
				<verse number="12">Mudafika ife mu nzinda wa Sirakusa, tamalamo ntsiku zitatu.</verse>
				<verse number="13">Buluka penepo, tapitiriza ulendo wathu mbatifika ku nzinda wa Rejyo. Mangwana mwace, yatoma kumenya mphepo ya bangwe, mbatifika ku Putiyoli pa ntsiku yaciwiri.</verse>
				<verse number="14">Mu nzinda unowu, tagumanamo abale angasi, adatiphemba kuti tikhale na iwo pabodzi sumana yamumphu. Buluka penepo taenda ku Roma.</verse>
				<verse number="15">Abale a ku Roma mudabva iwo kuti ife tiri kufika, iwo abwera mpaka pa nsika wa Apyu, na ku nyumba zitatu za kutambira alendo, toera tionane na iwo. Paulu na kuaona, awanga manungo mbapereka takhuta kuna Mulungu.</verse>
				<verse number="16">Mudafika ife ku Roma, Paulu atawirirwa kukhala pa nyumba yace ekha, mbakhaonererwa na nyankhondo m'bodzi.</verse>
				<verse number="17">Mudamala ntsiku zitatu, Paulu acemeresa atsogoleri a madjuda. Mudagumanyikana iwo, iye aapanga tenepa: “Abale anga, nkhabe cibodzi cidadawisa ine kuna mbumba yathu, peno kuna mitemo idatambira ife na akulu athu akale. Mbwenye madjuda andimanga ku Djerusalema, mbandipereka m'manja mwa anthu a ku Roma.</verse>
				<verse number="18">Iwo andibvundzisa, mbakhafuna kundibulusa n'kaidi, na kuti nkhabe thangwi ibodzi ikhadaona iwo ya kundipha nayo.</verse>
				<verse number="19">Mbwenye madjuda akhakhonda. Na thangwi eneyo, ndaphemba kuti nditongwe na mambo Sezari. Mbwenye sikulongera kuti ndisafuna ndipumphe mbumba yanga tayu.</verse>
				<verse number="20">Na thangwi eneyi, ndakuphembani kuti ndionane na imwe pontho ticeze. Pidamangirwa ine, ndi thangwi ya cidikhiro ca mbumba ya Izarayeli.”</verse>
				<verse number="21">Penepo iwo atawira tenepa: “Nkhabe tsamba ibodzi ya ku Djudeya idatambira ife idatipanga penepi, peno mbilonga na thangwi yako. Pontho nkhabe m'bale m'bodzi adabuluka kweneku mbatipanga na thangwi ya kuipa kudacita iwe.</verse>
				<verse number="22">Mbwenye tisafuna tibvembo pa mulomo pako, ninji pinanyerezera iwe. Thangwi tisapidziwa kuti m'mbuto zonsene, kuna anthu analonga kuipa nsoka unowu wa ndale.”</verse>
				<verse number="23">Na tenepo, iwo abverana ntsiku kuti adze kagumane na Paulu. Ntsiku eneyi, mwinji wa anthu waenda kudafikira Paulu. Iye akhaapanga mbakhaacitira umboni wa Umambo wa Mulungu, mbakhasaka ndzeru za kuti iwo atawire pya Yezu, na kuapangisa Mwambo wa Mozesi na wa Maporofeta, kutomera ca macibese mpaka ca maulo.</verse>
				<verse number="24">Anango apitawira pikhalonga iye, mbwenye anango apikhonda.</verse>
				<verse number="25">Na tenepo, iwo atoma kuketesana okha-okha. Mbwenye mukhabuluka iwo, Paulu alonga mafala akumalisa kuti: “Ndimo mwene pidalonga Nzimu Wakucena kuna a mbuya anu na mulomo wa mporofeta Izaya kuti:</verse>
				<verse number="26">“ ‘Ndoko kuna mbumba iyi ukhaipange kuti: Imwe munabva, mbwenye nkhabe kudza kabvesesa tayu. Munaona, mbwenye nkhabe kudza kaonesesa tayu.</verse>
				<verse number="27">Thangwi mbumba iyi yauma ntima. Afunga makutu, mbaphopa maso. Mbapidakhonda kukhala tenepa, maso awo mbadaona, makutu awo mbadabva, pontho mbadakwanisa kudzindikira na ndzeru zawo, mbabwera kuna Ine, tenepa Ine mbindiawangisa.’</verse>
				<verse number="28">“Mphapo dziwani kuti upulumuki unowu wa Mulungu watumizwa kuna ale adakhonda kukhala madjuda. Iwo anaubva!”</verse>
				<verse number="29">[Mudamala kulonga Paulu penepi, madjuda amwazana mbaenda na kuketesana pikulu kakamwe okha-okha. ]</verse>
				<verse number="30">Paulu amala kweneku pyaka piwiri mbakhakhala pa nyumba ya kulipwa kobiri. Iye akhatambira onsene akhadza kamuona.</verse>
				<verse number="31">Akhalonga Umambo wa Mulungu, pontho mbakhapfundzisa pya Mbuya Yezu Kirixtu pakweca, mbakhonda kupingizwa.</verse>
			</chapter>
		</book>
		<book number="45">
			<chapter number="1">
				<verse number="1">Ine Paulu, n'dzakazi wa Kirixtu Yezu, adacemerwa toera ndikhale mpoxtolo, mbandipambulwa toera ndimwaze Mphangwa Zadidi za Mulungu.</verse>
				<verse number="2">Mphangwa zenezi ndizo zikhadapikirirwa na Mulungu kale ene, mbazilongwa na maporofeta mu Bukhu ya Mulungu,</verse>
				<verse number="3">pa thangwi ya Mwana wace. Iye ninga munthu, ndi wa dzindza ya Dhavidhi,</verse>
				<verse number="4">mbacemerwa Mwana wa Mulungu mu mphambvu, kubulukira mu Nzimu Wakucena, pa kulamuka kwace pa kufa, Yezu Kirixtu Mbuya wathu.</verse>
				<verse number="5">Kubulukira mwa Iye, pontho na thangwi ya dzina yace, tatambira kukoma ntima kwa Mulungu kuti tikhale apoxtolo, toera ticemere anthu a madziko onsene kuti akhale akubvera kunabulukira pa kukhulupira.</verse>
				<verse number="6">Pa nsoka unowu, imwembo muli na anthu pa anyakucemerwa, toera mukhale a Yezu Kirixtu.</verse>
				<verse number="7">Ndisalembera imwe monsene muli mu nzinda wa Roma, musafuniwa na Mulungu, pontho musacemerwa toera mukhale mbumba yace. Kukoma ntima, na ntendere unabulukira kuna Mulungu Baba wathu, na kuna Mbuya Yezu Kirixtu, mbapikhale na imwe.</verse>
				<verse number="8">Pakutoma, ndisapereka takhuta kuna Mulungu wanga muna Yezu Kirixtu, pa thangwi ya imwe monsene, thangwi kukhulupira kwanu kusabvekera pantsi pano ponsene.</verse>
				<verse number="9">Mulungu analambira ine na ntima wanga onsene, mbandimwaza Mphangwa Zadidi za Mwana wace, ndiye anandicitira umboni pa thangwi ya kukunyerezerani kunakucitani ine ntsiku zonsene,</verse>
				<verse number="10">pa maphembero anga onsene. Pontho ndisaphemba kuti cincino, pakumalisa, na kufuna kwa Mulungu, ndifungulirwe njira ya kudza kakuonani.</verse>
				<verse number="11">Thangwi ndisafuna pikulu kakamwe ndikuoneni, toera ndidze kakupasani muwoni wa mu Nzimu, kuti ukupaseni mphambvu.</verse>
				<verse number="12">Penepi nkhubveka kuti ine na imwe, tipasane mphambvu m'bodzi na m'bodzi na thangwi ya kukhulupira.</verse>
				<verse number="13">Abale anga, ndisafuna mudziwe kuti kazinji kene ndikhanyerezera kudza kakuonani, mbwenye ndapingizika mpaka n'dzidzi uno. Pikhanyerezera ine nkhufuna kudza kachodambo misapu pakati panu, ninga pikhadza ine mbindicita pakati pa ale anango adakhonda kukhala madjuda.</verse>
				<verse number="14">Ndina mangawa kuna agerego na kuna ale akhapwaziwa na agerego, kuna akupfundza na kuna ale adakhonda kupfundza.</verse>
				<verse number="15">Na thangwi eneyo, ndamala sasanyira, kuti ndimwazembo Mphangwa Zadidi kuna imwe muli mu Roma.</verse>
				<verse number="16">Mphapo ine nkhabe manyadzo na Mphangwa Zadidi, thangwi ndi mphambvu za Mulungu toera kupulumusa ale onsene anatawira, pakutoma kuna n'djuda, pakumalisa kuna agerego.</verse>
				<verse number="17">Thangwi kulungama kwa Mulungu kusapangizika n'kati mwa Mphangwa Zadidi. Kulungama kweneku kusabulukira pa kukhulupira, kutomera pakutoma mpaka pakumalisa ninga mudalembwa ipyo kuti: “Nyakulungama anapulumuka na thangwi ya kukhulupira.”</verse>
				<verse number="18">Na tenepo, kuipirwa kwa Mulungu kusapangizika kubulukira kudzulu, mbukugwera anthu onsene anacita kuipa kunapingiza andzawo kudziwa pya ndimo mwene.</verse>
				<verse number="19">Thangwi pire pyonsene pya Mulungu pinakwanisa dziwika, pisapangizika pakati pawo, thangwi Mulungu aapangisa.</verse>
				<verse number="20">Thangwi kutomera pakucitwa kwa dziko, makhaliro akukhonda kuoneka a Mulungu, mphambvu zace zakukhonda kumala, na umulungu wace, pisaonekera pakweca mbapidziwika na thangwi ya pinthu pidacita Iye. Na tenepo, anthu enewa nkhabe pakutunira.</verse>
				<verse number="21">Thangwi iwo akhapidziwa kuti Mulungu alipo, mbwenye akhonda kumpasa mbiri ninga Mulungu, peno kuncita takhuta. Ndzeru zawo zatoma kunyerezera pyapezi, na ntima wawo wa udzemwa waswipa.</verse>
				<verse number="22">Mbalonga kuti ndife anyakudziwisa, mbwenye adza kakhala madzemwa.</verse>
				<verse number="23">Pontho asanduza mbiri ya Mulungu wakukhonda kufa, mbailandanisa na dzimunthu inacitwa na munthu anafa, ninga mbalame, pinyama pyonsene pina myendo minai, pontho na pire pinafamba na mimba.</verse>
				<verse number="24">Na thangwi eneyo, Mulungu aasiya kuti acite pyalukwali ninga mafuniro akuipa a mitima yawo, toera anyadzise manungo awo okha ene.</verse>
				<verse number="25">Asanduza pya ndimo mwene pya Mulungu, kudza pya uthambi, pontho mbalambira na kuphatira basa pinthu pidacita Mulungu, mbakhonda kulambira iye ene Mulungu wakusimbwa kwenda na kwenda. Ameni!</verse>
				<verse number="26">Na thangwi eneyo, Mulungu aasiya mbacita kufuna kwawo kwakupasa manyadzo. Na akazi awo ene asanduza mapitiro awo m'bonde adabalwa na iwo, mbacita pinango pyakusyana na mudabalirwa iwo.</verse>
				<verse number="27">Sawa-sawambo na amuna. Asiya kupita kwawo m'mabonde na akazi, mbatoma kusirirana okha ene. Atoma kucita pinthu pyamanyadzo mamuna na mamuna, na thangwi eneyo atambira okha ene nyatwa ya kukwanirana na kudawa kwawo.</verse>
				<verse number="28">Pontho, na thangwi ya kupwaza kudziwa Mulungu, Iye aasiya mbakupwa, toera acite pinthu pyakukhonda kucitika.</verse>
				<verse number="29">Adzala na kukhonda kulungama kwakusiyana-siyana. Uipi, kusaka kupfuma, na kudzowerera kucita kuipa. Adzala na bibvu, kuphana, kuidana, kudhobha na kuzondana. Ndi anthu anyapseda,</verse>
				<verse number="30">akupambazira andzawo, anyamalwa a Mulungu, akukhonda kulangika, anyakupikuza na akudungudza. Asasaka kuti anacita tani kuipa, mbakhonda kubvera ababawo.</verse>
				<verse number="31">Ndi madzemwa, anthu akukhonda kunyindirika, akukhonda kufuna abale awo, akusowa ntsisi.</verse>
				<verse number="32">Iwo asadziwa matongero akulungama a Mulungu, kuti anthu anacita penepi asatongwa aphiwe. Mbwenye asakakamira na kupicita, pontho asakomerwambo basi na ale anapicita.</verse>
			</chapter>
			<chapter number="2">
				<verse number="1">Na tenepo, iwe unatonga andzako nkhabe pakutunira. Thangwi usakoneseka wekha pa pire pinatonga iwe, thangwi iwe unatonga, usacita pibodzi-bodzi.</verse>
				<verse number="2">Ife tisadziwa kuti kutonga kwa Mulungu kuna ale anacita pinthu penepi, nkhwa ndimo mwene.</verse>
				<verse number="3">Na tenepo, ngakhala iwe munthu pyako, usaakonesa andzako iwe mbucita pibodzi-bodzi, usanyerezera kuti unakwanisa kuthawa ntsiku ya kutongwa na Mulungu?</verse>
				<verse number="4">Peno nkhulongera kuti iwe usapwaza udidi ukulu wa Mulungu, kuphata ntima kwace, na kupirira kwace, mbukhonda dzindikira kuti udidi wa Mulungu ndiwo unakukwata kuti iwe uchunyuke kudawa kwako?</verse>
				<verse number="5">Mbwenye na thangwi ya upoka wako na kuuma kwako ntima, usanjipisa kuipirwa kwa Mulungu kuna iwe wekha ene, pa ntsiku eneyi ya kuipirwa kwa Mulungu angadza kapangisa kutonga kwace kwakulungama.</verse>
				<verse number="6">Mulungu anabwezera m'bodzi na m'bodzi, na pire pidacita iye.</verse>
				<verse number="7">Iye anadza kapasa upulumuki wakukhonda kumala kuna ale anakakamira kucita udidi, anasaka mbiri, anasaka cilemedzo na kukhala m'maso kwenda na kwenda.</verse>
				<verse number="8">Mbwenye kunadza kaoneka kuipirwa na kusirizwa kwa Mulungu kuna ale anyaumbirimi, anakhonda kubvera pya ndimo mwene mbatowera pyakuipa.</verse>
				<verse number="9">Nyatwa na kutsukwala kukulu kunadza kaoneka kuna anthu onsene anacita kuipa. Kutomera kuna madjuda, mpaka kuna agerego.</verse>
				<verse number="10">Mbwenye mbiri, na kulemebza, na ntendere pinadza kaoneka kuna onsene anacita udidi. Kutomera kuna madjuda, mpaka kuna agerego.</verse>
				<verse number="11">Thangwi kuna Mulungu nkhabeko tsankhulo.</verse>
				<verse number="12">Onsene anadawa mbasowa mwambo, na kusowa kwawo Mwambo, anafambo. Mbwenye onsene anadawa mbadziwa Mwambo, anatongwa na Mwambo.</verse>
				<verse number="13">Thangwi anyakulungama pamaso pa Mulungu si ale anabva mwambo tayu, mbwenye ale anautoweza, ndiwo anafuna kucemerwa anyakulungama.</verse>
				<verse number="14">Ndimo mwene, ngakhala ale adakhonda kukhala madjuda adasoweka mwambo, asacita na manyerezero a munsolo mwawo pire pinatongwa na mwambo iwo mbasowa mwambo, penepi pyene ndiwo mwambo wawo.</verse>
				<verse number="15">Iwo asapangisa na macitiro awo kuti, pinatongwa na mwambo pyalembwa muntima mwawo. Manyerezero awo a muntima asaapangisa kuti penepi ndimo mwene, pontho ndzeru zawo zinacita panango mbaziakonesa, panango mbaziabvunulira, zisapangisambo penepi.</verse>
				<verse number="16">Pyonsene ipi pinati pioneke pa ntsiku inafuna tonga Mulungu pinthu pyakubisala pya anthu, kubulukira muna Mwana wace Kirixtu Yezu, ninga Mphangwa Zadidi zinalonga ine.</verse>
				<verse number="17">Apo iwe unalonga kuti “ndine n'djuda,” mbuphatirira mwambo pontho mbugaya na Mulungu,</verse>
				<verse number="18">iwe unadziwa kufuna kwa Mulungu pontho usadziwa kusankhula cadidi ndi cipi, thangwi mwambo usakupfundzisa,</verse>
				<verse number="19">pontho iwe usanyinda kuti ndiwe anaphata nsenzi maboli-boli, ninga cieza ca ale ali n'cidima,</verse>
				<verse number="20">nyakulanga anthu akusoweka ndzeru, mpfundzisi wa ana ang'ono, thangwi usanyindira kuti mu mwambo, unako kudziwa kwakukwana na undimo mwene.</verse>
				<verse number="21">Kodi iwe unapfundzisa andzako, watani khonda pfundzisika wekha ene? Iwe usalonga lekani kuba, usaba?</verse>
				<verse number="22">Iwe usakhondesa upombo, usapomba? Iwe anaipirwa na alungu apezi, usaabera pinthu pya n'nyumba zawo za ntsembe?</verse>
				<verse number="23">Iwe unagaya na mwambo, usapwaza Mulungu na kukhonda kubvera mwambo?</verse>
				<verse number="24">Thangwi ninga mudalembwa ipyo m'Bukhu ya Mulungu kuti: “Na thangwi yanu, dzina ya Mulungu isaxoliwa pakati pa anthu adakhonda kukhala madjuda.”</verse>
				<verse number="25">Kusibza ndi kwadidi, ungakoya mwambo. Mbwenye iwe ungakhonda kukoya mwambo, kusibza kwako ndi kwapezi.</verse>
				<verse number="26">Ngakhala ale adakhonda kusibza asakoya pinalonga mwambo, Mulungu nkhabe kuaona ninga asibza?</verse>
				<verse number="27">Na tenepo, ule adacita cipo adzati kusibza mbwenye asakoya Mwambo, anadza kakonesa iwe una Mwambo wakulembwa na udasibza, thangwi wakhonda kutoweza mwambo.</verse>
				<verse number="28">Thangwi kukhala n'djuda si kupangizika manungo basi tayu, pontho kusibza si kule kwa manungo basi tayu.</verse>
				<verse number="29">Nkhabe! Cinacitisa munthu n'djuda ndi cire ciri n'kati, pontho kusibza kwa munthu kuli muntima. Penepi pisabulukira mu Nzimu, nkhabe bulukira mu Mwambo wakulembwa. Munthu unowu nkhabe simbwa na anthu tayu, mbwenye asasimbwa na Mulungu.</verse>
			</chapter>
			<chapter number="3">
				<verse number="1">Na tenepo, pisaphedzeranji kukhala n'djuda, peno pinabasa yanji kusibza?</verse>
				<verse number="2">Pisaphedzera mabasa mazinji akusiyana-siyana! Maka-maka thangwi Mulungu asiya mafala ace m'manja mwa madjuda.</verse>
				<verse number="3">Pinabasa yanji ngakhala anango awo akhonda kunyindira? Kukhonda kunyindirika kwawo kunacita kuti Mulungu akhonde kunyindirika?</verse>
				<verse number="4">Nkhabe citika! Mulungu mbakhale wa ndimo mwene, anthu onsene akhale anyauthambi, ninga mudalemberwa ipyo m'Bukhu ya Mulungu kuti: “Toera Imwe Mulungu mulungamiswe pa mafala anu, pontho toera mupembere pakutongwa.”</verse>
				<verse number="5">Mbwenye ngakhala kukhonda kulungama kwathu kusapangisa pakweca kulungama kwa Mulungu, tinalonganji? Kuti Mulungu ngwa kuipa na thangwi ya kutionesa nyatwa? (Ndisalonga ninga munthu).</verse>
				<verse number="6">Nkhabe citika! Mbapidakhala ndi tenepo, Mulungu mbadaitonga tani dziko?</verse>
				<verse number="7">Ngakhala uthambi wanga usapangisa pakweca undimo mwene wa Mulungu toera mbiri yace ithimizirike, thangwi yanji pontho ine ndisakoneswa ninga nyakudawa?</verse>
				<verse number="8">Thangwi yanji khonda kulonga ninga anango analonga uthambi kuti ife tisalonga tenepa: “Mbaticiteni kudawa, toera udidi utidzere.” Enewa angakoneswa, mphyadidi.</verse>
				<verse number="9">Na tenepo, tinacita tani? Nkhulongera kuti ife madjuda ndife adidi kupiringana agerego? Nkhabe! Thangwi tapilonga kale kuti madjuda, na agerego, tonsene ndife anyakudawa.</verse>
				<verse number="10">Ninga mudalemberwa ipyo m'Bukhu ya Mulungu kuti: “Nkhabe munthu wakulungama. Nkhabepo na m'bodzi ene.</verse>
				<verse number="11">Nkhabe m'bodzi anabvesesa, pontho nkhabe m'bodzi anasaka Mulungu.</verse>
				<verse number="12">Onsene amala kutaika, nkhabe cinthu cinaphedzera iwo. Nkhabe m'bodzi anacita udidi. Nkhabe na m'bodzi ene.”</verse>
				<verse number="13">“ Makholongo awo akhala ninga nthumbi za kufunguka, na malirimi awo asanyengeta anthu.” “M'milomo mwawo musakhala ninga muna nyongo ya m'bobo.”</verse>
				<verse number="14">“ N'kanwa mwawo mwadzala na dzedze, pontho na nyongo.”</verse>
				<verse number="15">“Myendo yawo isathamanga toera kugwisa ciropa.</verse>
				<verse number="16">Njira zawo zadzala na kufudza pontho na nyatwa.</verse>
				<verse number="17">Njira ya ntendere iwo nkhabe kuidziwa.”</verse>
				<verse number="18">“ Iwo nkhabe gopa Mulungu na pang'ono pene.”</verse>
				<verse number="19">Tisadziwa kuti pyonsene pinalonga Mwambo, pisalongera ale ali pantsi pa Mwambo, toera anthu onsene afunge mulomo, pontho toera dziko yonsene idzindikire kudawa kwayo, patsogolo pana Mulungu.</verse>
				<verse number="20">Thangwi nkhabe anafuna kulungamiswa patsogolo pana Mulungu, na thangwi ya kutoweza mwambo. Na thangwi ya mwambo, tisadziwa kuti ife ndife anyakudawa.</verse>
				<verse number="21">Mbwenye cincino kwapangizika kulungama kwa Mulungu kudaleka bulukira pa mwambo. Kulungama kudacitirwa umboni na Mwambo wa Mozesi na Mabukhu a Maporofeta.</verse>
				<verse number="22">Ulungami wa Mulungu udabulukira pa kukhulupira kwathu Yezu Kirixtu, kuna onsene ale anatawira. Nkhabepo tsankhulo.</verse>
				<verse number="23">Thangwi onsene adawa, pontho anacimwana kuona mbiri ya Mulungu.</verse>
				<verse number="24">Mbwenye alungamiswa na kukoma ntima kwace, pakuombolwa kudacitwa iwo muna Kirixtu Yezu, mbakhonda kulipa cinthu.</verse>
				<verse number="25">Mulungu ampereka mu ciropa cace ninga ntsembe yakufudza madawi, kubulukira pa kukhulupira, toera kupangisa kulungama kwace. Na thangwi yakudembuka kwace na kuipirwa, Mulungu aalekerera kudawa kwawo kwa kale.</verse>
				<verse number="26">Mbwenye Mulungu asapangisa kulungama kwace pa midzidzi ino, toera Iye akhale wakulungama na wakulungamisa ule anakhulupira Yezu.</verse>
				<verse number="27">Na tenepo, ciri kupi cinakugaisani? Camala. Na mwambo wanji? Na thangwi ya mabasa? Nkhabe. Mbwenye na mitemo ya kukhulupira.</verse>
				<verse number="28">Thangwi tisatawiradi kuti munthu asalungamiswa na kukhulupira kwace, si na mabasa a mwambo tayu.</verse>
				<verse number="29">Kodi Mulungu unowu ndi Mulungu wa madjuda basi? Si Mulungumbo wa ale adakhonda kukhala madjuda tayu? Ande, ale adakhonda kukhala madjuda, ndi Mulungu waombo.</verse>
				<verse number="30">Thangwi Mulungu ndi m'bodzi basi, analungamisa anyakusibza na ale adakhonda kusibza, male angakhulupira.</verse>
				<verse number="31">Na tenepo, tafudza Mwambo na thangwi ya kukhulupira kwathu? Nkhabe citika! Mbwenye tisausimbisa.</verse>
			</chapter>
			<chapter number="4">
				<verse number="1">Na tenepo, tinalonga kuti baba wathu wa pa nyama Abharaamu akwanisanji?</verse>
				<verse number="2">Ngakhala Mulungu alungamisa Abharaamu na mabasa, iye anakwanisa kugaya, mbwenye si pamaso pa Mulungu tayu.</verse>
				<verse number="3">Apo Bukhu ya Mulungu isalonganji? “Abharaamu akhulupira Mulungu, penepi pyancita kuti iye akhale wakulungama.”</verse>
				<verse number="4">Lang'anani, kobiri inatambiriswa nyabasa si ya kupaswa pezi tayu, mbwenye yakhala ninga mangawa.</verse>
				<verse number="5">Mbwenye kuna ule anakhonda phata basa mbakhulupira Mulungu analungamisa nyakudawa, na kukhulupira kwace, asatawirirwa ninga nyakulungama.</verse>
				<verse number="6">Ndipyo pidalonga Dhavidhi, pa thangwi ya kutsandzaya kwa munthu anatawirirwa na Mulungu kulungama kwace kudakhonda kucitika na thangwi ya mabasa, mbalonga kuti:</verse>
				<verse number="7">“ Mbatsandzaye ale adalekererwa kudodomesa kwawo, mbafudzirwa madawi awo.</verse>
				<verse number="8">Mbatsandzaye ule anakhonda kupaswa thangwi na Mbuya.”</verse>
				<verse number="9">Kodi kutsandzaya kweneku kwadzera anyakusibza basi, peno na alembo adakhonda kusibza? Tapilonga kale kuti pa thangwi ya Abharaamu, kukhulupira kwace kwacita kuti adziwikembo ninga wakulungama.</verse>
				<verse number="10">Pyacitika tani penepi? Abharaamu mbadamala kusibza kale, peno mbadzati kusibza? Ndimo mwene, pyacitika mbadzati kusibza.</verse>
				<verse number="11">Abharaamu atambira kusibza, ninga cidzindikiro pontho ninga cidhindo cakulungama cikhakhala na iye pa kukhulupira kwace, mbadzati kusibza. Na tenepo, iye ndi baba wa onsene ale anatawira mbakhonda kusibza, toera atawirirwembo kulungama kwawo.</verse>
				<verse number="12">Pontho ndiye m'bodzi ene baba wa anyakusibza. Si thangwi kukhala anyakusibza basi tayu, mbwenye asafambambo na njira ibodzi ene ya kukhulupira, idafamba na Abharaamu baba wathu, mbadzati kusibza.</verse>
				<verse number="13">Si thangwi ya mwambo tayu, idacita kuti Abharaamu na dzindza yace apikirirwe kupaswa unthaka wa dziko, mbwenye ndi thangwi ya kulungama kudabulukira pa kukhulupira.</verse>
				<verse number="14">Thangwi ngakhala anacinthu unthaka ndi ale basi anatoweza mwambo, kukhulupira nkhwapezi, pontho cipikiriro nkhabe basa.</verse>
				<verse number="15">Thangwi mwambo usadzesa kuipirwa kwa Mulungu. Mbwenye panakhonda kukhala mwambo, nkhabepo kudodomesa mwambo.</verse>
				<verse number="16">Na tenepo, cipikiriro cabulukira pa kukhulupira, toera cikhale sawa-sawa na kukoma ntima kwa Mulungu, pontho toera cikhale cakunyindirika kuna dzindza yonsene ya Abharaamu. Si thangwi ya kukhala mu mwambo basi tayu, mbwenye anacombo cikhulupiro ca Abharaamu, baba wa ife tonsene.</verse>
				<verse number="17">Ninga pinalonga Bukhu ya Mulungu kuti: “Ine ndakuikha kuti ukhale baba wa madziko mazinji.” Iye ndi baba wathu pamaso pa Mulungu adatawira iye, Mulungu analamusa anyakufa, pontho adacita kuti pioneke pinthu pidakhonda kukhalapo, mbapikhala ninga piripo.</verse>
				<verse number="18">Abharaamu atawira mbadikhira pinthu pikhakhonda iye kudikhira kuti pinacitika. Na tenepo, iye adza kakhala baba wa madziko mazinji ninga munalongera Bukhu ya Mulungu na thangwi yace kuti: “Dzindza yako inadza kainjipa tenepa.”</verse>
				<verse number="19">Abharaamu akhadziwa kuti manungo ace akhadakalamba, mbakhathamangira pyaka dzana pyakubalwa. Pontho akhadziwa kuti Sara, nkazi wace, pyaka pyace pyakubala pikhadapita. Mbwenye iye hadamala mphambvu pa kukhulupira tayu.</verse>
				<verse number="20">Abharaamu pa cidumbiriro cidacitirwa iye na Mulungu, hadapenula na kukhonda kukhulupira tayu. Mbwenye na cikhulupiro cace, adzala na mphambvu mbapasa mbiri Mulungu.</verse>
				<verse number="21">Thangwi iye akhanyindira pikulu kakamwe kuti, Mulungu ana mphambvu za kucita pyonsene pidan'dumbirira Iye.</verse>
				<verse number="22">Na thangwi ya kukhulupira kwace, iye atawirirwa na Mulungu ninga wakulungama.</verse>
				<verse number="23">Mafala awa analonga kuti “iye atawirirwa” hadalemberwa na thangwi ya Abharaamu basi tayu.</verse>
				<verse number="24">Mbwenye asalongerambo ife anafuna kudza katawirirwambo. Ife adatawira Mulungu adalamusa pa kufa Yezu Mbuya wathu.</verse>
				<verse number="25">Yezu unowu, adaperekwa mbaphiwa na thangwi ya kudawa kwathu, pontho mbalamuswa pa kufa toera tikhale akulungama.</verse>
			</chapter>
			<chapter number="5">
				<verse number="1">Mphapo pa kulungamiswa kudacitwa ife na cikhulupiro, tina ntendere na Mulungu, na thangwi ya Mbuya wathu Yezu Kirixtu,</verse>
				<verse number="2">adakwanisa kutipitisa mwa kukoma ntima uku kwa Mulungu na thangwi ya cikhulupiro, mudakhala ife cincino dzololo, pontho mbatitsandzaya na kudikhira mbiri ya Mulungu.</verse>
				<verse number="3">Si penepi basi tayu. Ife tisatsandzayambo pa nyatwa, thangwi tisadziwa kuti nyatwa isabala kupirira,</verse>
				<verse number="4">kupirira kusabala uunthu wakufunika, uunthu wakufunika usabala kudikhira.</verse>
				<verse number="5">Cidikhiro nkhabe kutinyengeza, thangwi Mulungu atikhutulira m'mitima mwathu kutifuna kudaticita Iye, kubulukira mu Nzimu Wakucena udatipasa Iye.</verse>
				<verse number="6">Thangwi mukhasowa ife mphambvu, mudakwana iwo n'dzidzi wace, Kirixtu afera anyakudawa.</verse>
				<verse number="7">Pisanentsa pikulu kakamwe gumanika munthu anafera munthu ndzace wakulungama. Ande, panango asagumanika munthu anafuna kufera munthu wadidi.</verse>
				<verse number="8">Mbwenye Mulungu asapangisa kufuna kudaticita Iye, pa kutifera kudacita Kirixtu, ife mbatiri anyakudawa.</verse>
				<verse number="9">Ninga cincino talungamiswa na ciropa ca Kirixtu, ndimo mwenedi kuti na Iye, tinapulumuswa n'kati mwa kuipirwa kwa Mulungu!</verse>
				<verse number="10">Thangwi ngakhala pa n'dzidzi ukhakhala ife anyamalwa a Mulungu, tadza kasekesana na Iye na thangwi ya kufa kwa Mwana wace, ndiye tani cincino, pakumala kusekesana kwathu na Mulungu, tinati tipulumuswedi na upulumuki wa Kirixtu.</verse>
				<verse number="11">Si penepi basi tayu, mbwenye tisatsandzayambo muna Mulungu na thangwi ya Mbuya wathu Yezu Kirixtu, ule adaticitisa kuti cincino tisekesane na Mulungu.</verse>
				<verse number="12">Na tenepo, ninga kudawa kwapita pantsi pano na mamuna m'bodzi basi, kudawa kweneku mbukubala kufa, tenepambo kufa kwapita kuli anthu onsene, thangwi onsene adawa.</verse>
				<verse number="13">Thangwi anthu mbadzati kupaswa Mwambo, kudawa kukhalipo kale pantsi pano. Mbwenye kudawa kwakhonda kutsalakanwa, na kusoweka kwa mwambo.</verse>
				<verse number="14">Mbwenye kufa kukhatonga kuna anthu onsene, kutomera midzidzi ya Adhamu mpaka ya Mozesi, na kuna ale ene adakhonda kucita kudawa kwakulandana na kukhonda kubvera kwa Adhamu. Adhamu unowu akhali cithundzi-thundzi ca ule akhafuna kudza.</verse>
				<verse number="15">Mbwenye muwoni udatipasa Mulungu pezi pyene, wasyana na kudawa kwa Adhamu. Thangwi ngakhala azinji asafa na thangwi ya kudodomeka kwa m'bodzi basi, ndiye tani kukoma ntima kwa Mulungu, ndi kukulu kakamwe. Pontho muwoni wa kukoma ntima kwa mamuna m'bodzi Yezu Kirixtu, wadzala na kutaikira kuna azinji.</verse>
				<verse number="16">Muwoni wa Mulungu si sawa-sawa na nyatwa zidadzeswa na kudawa kwa mamuna m'bodzi basi tayu. Thangwi na kudawa kwa munthu m'bodzi, kwabwera kutongwa kudadzesa kukoneswa. Mbwenye kukoma ntima kwa Mulungu kwakunda kudawa kwa anthu azinji, mbukudzesa kulungama.</verse>
				<verse number="17">Ngakhala na kudawa kwa munthu m'bodzi basi, kufa kwatoma kutonga na thangwi yace, ndiye tani ale adatambira kuna Mulungu kukoma ntima kwace kukulu kakamwe na muwoni wakulungama? Iwo anati atonge mu upulumuki upsa na mphambvu za munthu m'bodzi basi, Yezu Kirixtu.</verse>
				<verse number="18">Na tenepo, ninga kudawa kabodzi basi kwacita kuti anthu onsene akoneswe, tenepambo na cibodzi basi cakulungama, cacita kuti kukoma ntima kwa Mulungu kubwere kuna anthu onsene.</verse>
				<verse number="19">Na tenepo, ninga kukhonda kubvera kwa mamuna m'bodzi basi azinji acitwa kuti akhale anyakudawa, sawa-sawambo na thangwi ya kubvera kwa munthu m'bodzi basi, azinji anadza kakhala akulungama.</verse>
				<verse number="20">Mwambo wabwera toera kudodomeka kuinjipe. Mbwenye panainjipa kudawa, kukoma ntima kwa Mulungu kusadzaleratu kakamwe mbakutaikira,</verse>
				<verse number="21">ninga kudawa kwakunda mbukubweresa kufa, tenepambo kukoma ntima kwa Mulungu kukundembo na thangwi yakulungama, toera kupasa upulumuki wakukhonda kumala muna Yezu Kirixtu Mbuya wathu.</verse>
			</chapter>
			<chapter number="6">
				<verse number="1">Tinalonganji mphapo? Tisatongwa basi kukhala n'kudawa toera kukoma ntima kwa Mulungu kuinjipe?</verse>
				<verse number="2">Nkhabe citika! Ife takhala ninga anthu akufa pa pinthu pyakudawa, tinakhala tani pontho n'kudawa?</verse>
				<verse number="3">Kodi imwe nkhabe kupidziwa kuti ife tonsene tidatambira batixmu muna Kirixtu Yezu, tatambiriswa batixmu na kufa kwace?</verse>
				<verse number="4">Na tenepo, taikhwa pabodzi na Iye pa kufa kubulukira pa kutambira batixmu, toera ninga Kirixtu alamuswa pa kufa kubulukira mu mbiri ya Baba, ifembo tinakhala na upulumuki upsa.</verse>
				<verse number="5">Ngakhala taphatanizwa na Yezu pa kulandana na kufa kwace, tinaphatanizwambo na Iye pa kulandana na kulamuka kwace pa kufa.</verse>
				<verse number="6">Thangwi tisadziwa kuti munthu wathu wakale. akhomerwa pa ntanda pabodzi na Iye, toera manungo athu a kudawa afudziwe, pontho tikhonde khala adzakazi a madawi.</verse>
				<verse number="7">Thangwi ule adafa, asudzuka pa mphambvu za madawi.</verse>
				<verse number="8">Ngakhala cincino tafa pabodzi na Kirixtu, tinatawirambo kuti tinadza kakhala m'maso pabodzi na Iye.</verse>
				<verse number="9">Thangwi ife tisadziwa kuti, Kirixtu pakulamuka kwace pa kufa, nkhabe kudza kafa pontho. Iye nkhabe kudza kakundiwabve na kufa.</verse>
				<verse number="10">Thangwi pa kufa kwace, Kirixtu afa kabodzi basi toera kukunda kudawa, mbwenye cincino, ali m'maso toera acite kufuna kwa Mulungu.</verse>
				<verse number="11">Sawa-sawa na imwembo, dziwani kuti ndimwe akufa kuna madawi, mbwenye ndimwe a m'maso kuna Mulungu muna Kirixtu Yezu.</verse>
				<verse number="12">Na tenepo, lekani kusiya kuti manungo anu akufa anyanye kukundwa na kudawa, mbukukukwatani kuti mucite kufuna kwawo kwakuipa.</verse>
				<verse number="13">Lekani kupereka mapindi a manungo anu mwa kudawa, ninga pida pyakucita napyo kuipa. Mbwenye perekekani kuna Mulungu ninga anthu adabuluka pa kufa kwenda ku upulumuki. Pontho perekani mapindi a manungo anu kuna Iye ninga pida pyakulungama.</verse>
				<verse number="14">Thangwi kudawa nkhabe kudza kakukundani, thangwi imwe muli pantsi pa mwambo tayu, mbwenye muli pantsi pa kukoma ntima kwa Mulungu.</verse>
				<verse number="15">Mphapo ndiye tani? Tinadawa pyathu thangwi tiri pantsibve pa Mwambo tayu, mbwenye tiri pantsi pa kukoma ntima kwa Mulungu? Nkhabe citika!</verse>
				<verse number="16">Imwe nkhabe dziwa kuti mungaperekeka kuna munthu kuti mum'bvere ninga adzakazi, musakhala adzakazi a ule anabvera imwe? Ngakhala ndimwe adzakazi a madawi, anakupitisani mwa kufa. Ngakhala ndimwe adzakazi a kubvera, kunakupitisani mwakulungama.</verse>
				<verse number="17">Mbwenye tisapereka takhuta kuna Mulungu thangwi imwe kale ene mukhali adzakazi a madawi, cincino musabvera na ntima wanu onsene cipfundzo cidatambira imwe.</verse>
				<verse number="18">Imwe mwasudzulwa n'kudawa, cincino ndimwe adzakazi a Mulungu toera kucita pyakulungama.</verse>
				<verse number="19">Ndisalonga ninga munthu, na thangwi yakukhonda dziwa kwanu. Sawa-sawa ninga imwe mukhadapereka mapindi a manungo anu kuti akhale adzakazi a pyakunyanyasa, na pyakuipa pinango pinakukwatani kuti mucite kuipa, cincino aciteni kuti akhale adzakazi a udidi toera kuperekeka kuna Mulungu.</verse>
				<verse number="20">Thangwi pa n'dzidzi ukhakhala imwe adzakazi a madawi, mukhatsalakana kucita udidi tayu.</verse>
				<verse number="21">Na tenepo, ndi ninji pidawina imwe pa pinthu penepi pinakupasani manyadzo cincino? Kumalisira kwapyo ndi kufa.</verse>
				<verse number="22">Mbwenye cincino, pakumala kusudzulwa kwanu n'kudawa mbamudza kakhala adzakazi a Mulungu, misapu inasaka imwe isakucitani kuti mukhale anthu akuperekeka toera kuphatira Mulungu, pontho kumalisira kwayo ndi upulumuki wakukhonda kumala.</verse>
				<verse number="23">Thangwi kutambiriswa kwa kudawa ndi kufa. Mbwenye muwoni wa kupaswa pezi wa Mulungu ndi upulumuki wakukhonda kumala muna Kirixtu Yezu, Mbuya wathu.</verse>
			</chapter>
			<chapter number="7">
				<verse number="1">Abale anga, ndisalonga na imwe ninga anthu akudziwa mwambo. Kodi imwe nkhabe dziwa kuti mwambo una mphambvu kuna munthu pa n'dzidzi onsene unakhala iye m'maso?</verse>
				<verse number="2">Ndi ninga tenepa: Pa mwambo, nkazi wa pa banja asatongwa kuti akhale pabodzi na mamuna wace mbali m'maso. Mbwenye mamuna angafa, iye asudzuka pa mwambo wa pa banja.</verse>
				<verse number="3">Na thangwi eneyo, iye angagumana na mamuna unango mbacita na iye banja mamuna wace mbali m'maso, asalongwa kuti asacita upombo. Mbwenye mamuna wace angafa, iye asudzuka pa mwambo. Na tenepo, angasembwa na mamuna unango, nkhabe anafuna kumulonga kuti ali kucita upombo.</verse>
				<verse number="4">Tenepa, abale anga, imwe mwafambo pa Mwambo, pa thangwi ya manungo a Kirixtu, toera mukhale wa mamuna unango, ule adalamuka pa kufa, kuti tibale misapu kuna Mulungu.</verse>
				<verse number="5">Thangwi pikhatongwa ife na nyama, kusirira kuipa kukhaphata basa m'manungo mwathu kwalamusirwa na mwambo, mbatikhabala misapu ikhatiyendesa kwa kufa.</verse>
				<verse number="6">Mbwenye cincino, na kufa pa pire pikhatimanga kale, tasudzuka pa Mwambo toera tiphate basa na makhaliro mapsa a Nzimu Wakucena, mbatikhonda kutoweza makhaliro akale a Mwambo wakulembwa.</verse>
				<verse number="7">Tinalonganji mphapo? Kuti Mwambo ndi kudawa? Nkhabe citika! Ndimo mwene, mwambo mbudakhonda kundipangisa kudawa, ine mbidacimwana dziwa kudawa. Thangwi mwambo mbudakhonda kulonga kuti: “Leka sirira.” Kusirira ine mbidakudziwa tayu.</verse>
				<verse number="8">Mbwenye kudawa, na kuona njira idapangizwa iye na mitemo, kwabala kusirira konsene kwa kusiyana-siyana n'kati mwanga. Thangwi ungasoweka Mwambo, kudawa kwafa.</verse>
				<verse number="9">Kale ene ine sikhali na Mwambo tayu. Mbwenye mudabwera ntemo, kudawa kwalamuka pontho, ine mbandifa.</verse>
				<verse number="10">Iwo ene ntemo ukhafuna kudzesa upulumuki, wandidzesera kufa.</verse>
				<verse number="11">Thangwi kudawa, na kuona njira idapangizwa iye na ntemo unowu, kwandinyengerera, kwandipha.</verse>
				<verse number="12">Ndimo mwene, Mwambo ndi wakucena, pontho mitemo ndi yakucena, yakulungama na yadidi.</verse>
				<verse number="13">Na tenepo, cadidi candidzesera kufa? Nkhabe citika! Mbwenye toera kudawa kupangizike kuti ndi kudawa, kwandisosera kufa kubulukira pa udidi. Na tenepo, na thangwi ya mitemo, kudawa kwapangizikeratu kudawa kwace.</verse>
				<verse number="14">Thangwi tisadziwa kuti Mwambo ndi wa nzimu, mbwenye ine ndine wa nyama, ndaguliswa kuna kudawa ninga n'dzakazi wa madawi.</verse>
				<verse number="15">Ine nkhabe kupidziwa pinacita ine. Thangwi siri kucita pinafuna ine tayu, mbwenye ndiri kucita pire pinazonda ine.</verse>
				<verse number="16">Mphapo ngakhala ndisacita pire pinakhonda funa ine, ndisatawirira kuti mwambo ndi wadidi.</verse>
				<verse number="17">Na tenepo, sinebve anapicita tayu, mbwenye ndi kudawa kuli muna ine.</verse>
				<verse number="18">Ndisadziwa kuti muna ine, peno tilonge kuti, m'manungo mwanga , nkhabemo udidi. Thangwi ine ndisafuna kucita udidi, mbwenye ndisacimwana kuucita.</verse>
				<verse number="19">Thangwi pinacita ine si udidi unafuna ine tayu, mbwenye kuipa kunakhonda ine, ndiko kunacita ine.</verse>
				<verse number="20">Mphapo ngakhala ndisacita pinakhonda funa ine, anapicita sinebve tayu, mbwenye ndi kudawa kuli muna ine.</verse>
				<verse number="21">Na tenepo, ndisagumana n'kati mwanga mwambo uxu: Ndingafuna cita udidi, kudawa kuli pabodzi na ine.</verse>
				<verse number="22">Thangwi n'kati mwanga ndisafuna Mwambo wa Mulungu,</verse>
				<verse number="23">mbwenye ndisaona mwambo unango mbuphata basa m'manungo mwanga, mbugwa nkhondo na mwambo wa ndzeru zanga, mbundicita n'dzakazi wa mwambo wa kudawa kunaphata basa m'mapindi a manungo anga.</verse>
				<verse number="24">Munthu wakucherenga ninga ine! Mbani anafuna kundiombola pa manungo awa a kufa?</verse>
				<verse number="25">Ndisapereka takhuta kuna Mulungu na thangwi ya Yezu Kirixtu Mbuya wathu. Na tenepo, ine ndekha mu ndzeru zanga, ndine n'dzakazi wa Mwambo wa Mulungu. Mbwenye pa nyama, ine ndine n'dzakazi wa mwambo wa kudawa.</verse>
			</chapter>
			<chapter number="8">
				<verse number="1">Na tenepo, cincino ale ali muna Kirixtu Yezu , nkhabebve thangwi yakukoneswa nayo.</verse>
				<verse number="2">Thangwi muna Kirixtu Yezu, mwambo wa Nzimu wa upulumuki, wakusudzula pa mwambo wa kudawa na pa kufa.</verse>
				<verse number="3">Thangwi pire pidacimwana kucita Mwambo na thangwi ya kusowa mphambvu kwa nyama yathu, Mulungu apicita pa kutuma Mwana wace mbamulandanisa na munthu wa kudawa, ninga ntsembe ya kukunda kudawa. Na tenepo, akonesa kudawa pa nyama,</verse>
				<verse number="4">toera pinthu pyakulungama pinaphembwa na Mwambo, pikwanise kucitika muna ife anakhonda kutoweza makhaliro a nyama, mbwenye mbatitoweza makhaliro a Nzimu Wakucena.</verse>
				<verse number="5">Ale anakhala mu nyama, ndzeru zawo zisanyerezera kucita pinafuna nyama, mbwenye ale anakhala mu Nzimu Wakucena, ndzeru zawo zisanyerezera kucita pinafuna Nzimu Wakucena.</verse>
				<verse number="6">Thangwi manyerezero a nyama ndi kufa, mbwenye manyerezero a Nzimu Wakucena ndi upulumuki na ntendere.</verse>
				<verse number="7">Na thangwi eneyo, manyerezero a nyama asaidana na Mulungu, thangwi nkhabe kubvera Mwambo wa Mulungu pontho nkhabe kwanisa kuubvera.</verse>
				<verse number="8">Anabvera pinafuna nyama nkhabe kwanisa tsandzaisa Mulungu.</verse>
				<verse number="9">Imwe nkhabe kundiwabve na nyama tayu, mbwenye musakundiwa na Nzimu, ngakhaladi Nzimu wa Mulungu uli muna imwe. Pontho, ngakhala munthu nkhabe Nzimu wa Kirixtu, munthu unowu si wa Kirixtu tayu.</verse>
				<verse number="10">Mbwenye ngakhala Kirixtu ali muna imwe, manungo anu akhala ninga afa na thangwi ya kudawa, mbwenye nzimu wanu uli m'maso na thangwi ya kulungama.</verse>
				<verse number="11">Na tenepo, ngakhala Nzimu wa Ule udalamusa Yezu pa kufa uli muna imwe, Unowu ubodzi-bodzi udalamusa Kirixtu pa kufa, unalamusambo manungo anu akufa, na Nzimu wace ubodzi-bodzi uli muna imwe.</verse>
				<verse number="12">Na tenepo, abale anga ife tina mangawa, mbwenye si na nyama tayu, kuti tikhale mbatitoweza pontho pya nyama.</verse>
				<verse number="13">Thangwi mungakhala mu nyama munafa, mbwenye na mphambvu za Nzimu mungapha mabasa a nyama, munapulumuka.</verse>
				<verse number="14">Thangwi onsene anatsogolerwa na Nzimu wa Mulungu ndi ana a Mulungu.</verse>
				<verse number="15">Thangwi imwe mudatambira nzimu wa udzakazi toera mugope pontho tayu, mbwenye mwatambira Nzimu Wakucena udakucitani kuti mukhale ana a Mulungu. Nzimu unowu ndiwo unacemera na ife “Aba,” ndiko kubveka, “Baba.”</verse>
				<verse number="16">Nzimu unowu wa Mulungu ndiwo unaticitira umboni kuna nzimu wathu, kuti ife ndife ana a Mulungu.</verse>
				<verse number="17">Ngakhala ndife ana a Mulungu, na tenepo ndifembo ana a unthaka. A unthaka a Mulungu, pontho ana a unthaka pabodzi na Kirixtu. Ngakhala taona nyatwa pabodzi na Iye, tinapaswambo mbiri pabodzi na Iye.</verse>
				<verse number="18">Thangwi ine ndisadziwa kuti nyatwa zinaona ife cincino, nkhabe kudza kakhala sawa-sawa na mbiri inafuna kudza kapangizika mwa ife tayu.</verse>
				<verse number="19">Pyonsene pidalengwa na Mulungu, pisadikhira na kufuna kukulu ntsiku eneyi inafuna kudza kapangisa Mulungu ana ace.</verse>
				<verse number="20">Thangwi pidalengwa pyacitwa kuti pikhale pyakusowa basa, si kufuna kwa ipyo tayu, mbwenye ndi thangwi ya kufuna kwa Mulungu adapicita na cidikhiro,</verse>
				<verse number="21">ca kuti ipyo pidalengwa pinati pibuluke mu udzakazi wakufubza uli na iwo, mbapitambira ufulu wa mbiri ya ana a Mulungu.</verse>
				<verse number="22">Thangwi tisadziwa kuti pyonsene pidalengwa, mpaka lero pisabulira ninga nkazi wakubva kupha pakufuna kubala.</verse>
				<verse number="23">Si penepi basi tayu, mbwenye na ife ene ana Nzimu Wakucena ninga misapu yakutoma, tisabulira n'kati mwathu mbitidikhira kucitwa kwathu ana a Mulungu, ndiko kuombolwa kwa manungo athu.</verse>
				<verse number="24">Thangwi mu cidikhiro ceneci, ife tapulumuswa. Mbwenye kudikhira cinthu cinaoneka, si kudikhira tayu. Mbani munthu anadikhira cinthu cinaona iye?</verse>
				<verse number="25">Mbwenye ngakhala tiri kudikhira cinthu kuti tidzati kuciona, tisacidikhira na kunyindira.</verse>
				<verse number="26">Sawa-sawambo na Nzimu Wakucena, usatiphedza pa kupolola kwathu, thangwi ife nkhabe dziwa kuphembera ninga munafunika, mbwenye Nzimu ubodzi-bodzi usatiphemberera mbubulira na mafala akukhonda kulongeka.</verse>
				<verse number="27">Mphapo ule anasaka kudziwa piri m'mitima mwathu, asadziwa ndi ninji pinafuna Nzimu, thangwi Nzimu Wakucena usaphemberera mbumba yace ninga munafunira Mulungu.</verse>
				<verse number="28">Tisadziwa kuti pinthu pyonsene pisaphedzera udidi kuna ale anafuna Mulungu, ale adacemerwa kuti picitike ninga mudafunira Mulungu.</verse>
				<verse number="29">Thangwi ale adadziwiwa kale na Mulungu, akhadasankhulwa kale kuti akhale akulandana na Mwana wace, toera Mwana unowu akhale wa utombo pakati pa abale ace azinji.</verse>
				<verse number="30">Ale akhadasankhulwa kale, Iye aacemerambo. Ale adacemera Iye, aalungamisambo. Ale adalungamisa Iye, aapasambo mbiri.</verse>
				<verse number="31">Tinalonganji mphapo pa pinthu penepi? Ngakhala Mulungu ali na ife, mbani anafuna kutikunda?</verse>
				<verse number="32">Ule adaleka kukhondesa Mwana wace ene kuti atifere, mbwenye mbampereka na thangwi yathu tonsene, anakhonda tani kutipasa pezi pabodzi pene na Iye, pinthu pyonsene?</verse>
				<verse number="33">Mbani anafuna kuapasa thangwi anyakusankhulwa a Mulungu? Ndi Mulungu anaalungamisa.</verse>
				<verse number="34">Mbani anafuna kuakonesa? Nkhabe m'bodzi anafuna kuakonesa. Thangwi Kirixtu Yezu afa mbalamuka pa kufa, mbakhala ku nkono wa madyo wa Mulungu, pontho asatiphembererambo.</verse>
				<verse number="35">Mbani anakwanisa kutimwazanisa pakufunana na Kirixtu? Ndi nyatwa, ndi kutsukwala, ndi kuchingwa, ndi njala, ndi usiwa, ndi kugopsa, peno ndi tarasada?</verse>
				<verse number="36">Ninga pidalembwa m'Bukhu ya Mulungu kuti: “Na thangwi ya kukufunani tiri kufa ntsiku zonsene, mbaticitwa ninga mabira anaenda kaphiwa.”</verse>
				<verse number="37">Mbwenye pa penepi pyonsene, ndife anyakukunda kupiringana anango, na thangwi ya ule adatifuna.</verse>
				<verse number="38">Thangwi ndisatawira kuti kufa, peno kukhala m'maso, peno maanju, peno mizimu ya kuipa, peno pyacincino, peno pinafuna kudza, peno mphambvu zinango,</verse>
				<verse number="39">peno pyakudzulu, peno pyapantsi pa mataka, peno pinthu pinango pyakulengwa, nkhabe cibodzi cinakwanisa kutimwazanisa pa kufuna kunaticita Mulungu, muna Kirixtu Yezu Mbuya wathu.</verse>
			</chapter>
			<chapter number="9">
				<verse number="1">Ndisalonga pya ndimo mwene muna Kirixtu, siri kulonga uthambi tayu. Manyerezero anga a muntima asandipanga penepi, mu Nzimu Wakucena kuti:</verse>
				<verse number="2">Ndisatsukwala pikulu kakamwe, pontho ntima wanga usakhala mbundipha.</verse>
				<verse number="3">Thangwi mbipidakwanisika, ine ene ndikhafuna ndipaswe pyanga dzedze, ndipambulike pyanga na Kirixtu, na thangwi ya kufuna abale anga a dzindza yanga,</verse>
				<verse number="4">mbumba ya Izarayeli. Iwo asankhulwa kuti akhale ana a Mulungu, pontho Mulungu aapasa mbiri yace, pibverano pyace, Mwambo wace, malambiriro ace mu Nyumba ya Mulungu, na pipikiriro.</verse>
				<verse number="5">Iwo ndi akulu a dzindza ya Izarayeli. Pontho Kirixtu, ninga munthu, ndi wa dzindza yawo. Ndiye Mulungu wa pyonsene, wakusimbwa kwenda na kwenda! Ameni.</verse>
				<verse number="6">Si kulongera kuti fala ya Mulungu yadodomeka tayu. Thangwi mbumba yonsene ya Izarayeli, si dzindza ya Izarayeli tayu.</verse>
				<verse number="7">Pontho onsene a dzindza ya Abharaamu, si ana a Abharaamu tayu. Thangwi Mulungu akhadalonga kuna Abharaamu kuti: “Dzindza yako inabulukira kuna Izaki.”</verse>
				<verse number="8">Penepi nkhulongera kuti: anacemerwa ana a Mulungu, si ale adabalwa pa nyama tayu, mbwenye ana akupikirirwa ndiwo anacemerwa a dzindzadi ya Abharaamu.</verse>
				<verse number="9">Thangwi fala ya cipikiriro yalonga tenepa: “N'dzidzi wace ungakwana, ndinabwera pontho. Sara anadza kabala mwana-mamuna.”</verse>
				<verse number="10">Si penepi basi tayu. Pyacitikambo na ana awiri a mamphasa a Rabheka. Baba wawo, akhali m'bodzi ene mbuya wathu Izaki.</verse>
				<verse number="11">Mbwenye ana enewa mbadzati kubalwa, mbadzati cita cibodzi cakuipa peno cadidi - toera kucitike kufuna kwa Mulungu pa kusankhula kwace,</verse>
				<verse number="12">si na mabasa tayu, mbwenye ndi thangwi ya ule anacemera Rabheka apangwa na Mulungu kuti: “Mwana wako wa nkulu, anaphatira basa mwana wako wang'ono.”</verse>
				<verse number="13">Ninga mudalemberwa ipyo m'Bukhu ya Mulungu kuti: “Ndafuna Djakobo, mbwenye ndakhonda Izauuu.”</verse>
				<verse number="14">Tinalonganji mphapo? Kuti Mulungu si wakulungama tayu? Nkhabe citika!</verse>
				<verse number="15">Thangwi Iye alonga kuna Mozesi kuti: “Ndinabvera ntsisi kuna ule anafuna Ine kuti ndim'bvere ntsisi. Ndinakoma ntima kuna ule anafuna Ine kuti ndikome ntima.”</verse>
				<verse number="16">Na tenepo, penepi hapinandawa na kufuna kwa munthu, peno na mphambvu za munthu tayu. Mbwenye pina ndawa na Mulungu pontho na ntsisi zace.</verse>
				<verse number="17">Thangwi Bukhu ya Mulungu yalonga kuna Farau kuti: “Ine ndakulamusa na thangwi eneyi, toera mwa iwe ndipangize mphambvu zanga, pontho toera dzina yanga imwazwe pantsi pano ponsene.”</verse>
				<verse number="18">Na tenepo, Mulungu asabvera ntsisi kuna ule anafuna Iye, pontho asaumisa ntima ule anafuna Iye.</verse>
				<verse number="19">Mbwenye m'bodzi wanu anandibvundza tenepa: “Thangwi yanji mphapo Mulungu asatipasa thangwi? Mbani anapokanya pinafuna Iye?”</verse>
				<verse number="20">Mbwenye ndiwe ani iwe munthu, kuti uketesane na Mulungu? “Kodi combo cinakwanisa longa kuna ule adacicita kuti: ‘Wandicitiranji tenepa?’ ”</verse>
				<verse number="21">Kodi nyakuumba pyombo nkhabe kwanisa kukwata dongo ibodzi-bodzi mbaumba nayo combo cibodzi ca pinthu pyakupasa mbiri, cinango ca pinthu pyakupwazika?</verse>
				<verse number="22">Mphapo ngakhala Mulungu na kufuna kupangisa kuipirwa kwace, pontho na kufuna kudziwisa mphambvu zace, apirira na kulekerera kukulu kakamwe pyombo pikhadatongera Iye kuonesa nyatwa kuti apifudze,</verse>
				<verse number="23">tinalonganji mphapo ngakhala Iye acita penepi toera apangizembo upfumi wa mbiri yace, kuna pyombo pya ntsisi zace pidasasanyira Iye kale toera kupaswa mbiri,</verse>
				<verse number="24">peno tilonge, kuna ife adacemerwambo na Iye, si kuna ale madjuda basi tayu, mbwenye na ale ene adakhonda kukhala madjuda?</verse>
				<verse number="25">Ninga munalonga Iye mu bukhu ya Ozeya kuti: “Ndinadza kacemera ‘mbumba yanga’ ale adakhonda kukhala mbumba yanga. Pontho ndinadza kacemera ‘nyakufunika wanga’ ule adakhonda kufuniwa na Ine.”</verse>
				<verse number="26">Pontho, “pa mbuto ibodzi-bodzi idapangwa iwo kuti: ‘imwe simwe mbumba yanga,’ penepo iwo anadza kacemerwa ‘ana a Mulungu wa m'maso.’ ”</verse>
				<verse number="27">Pa thangwi ya Izarayeli, Izaya akhuwa mbalonga kuti: “Na kuinjipa kudacita mbumba ya Izarayeli ninga checa ya m'bara, mbwenye anafuna pulumuswa ndi pang'ono basi.</verse>
				<verse number="28">Thangwi Mbuya anati acite na mwansanga pantsi pano, pyonsene pidalonga Iye.”</verse>
				<verse number="29">Ninga iye Izaya akhadapilonga kale kuti: “Mbuya wa Anyankhondo mbadakhonda kutisiyira dzindza, mbatidakhala ninga nzinda wa Sodhoma, pontho sawa-sawa ninga nzinda wa Gomora.”</verse>
				<verse number="30">Tinalonganji mphapo? Tinalonga kuti ale adakhonda kukhala madjuda, mbakhakhonda kusaka kulungama, adza kagumanako kulungama. Mbwenye ndi kulungama kudabulukira pa cikhulupiro.</verse>
				<verse number="31">Mbwenye Izarayeli akhasaka kulungama kubulukira pa mwambo, hadadza kapikwanisa tayu.</verse>
				<verse number="32">Thangwi yanji? Thangwi akhapisaka na mabasa awo. Hakhapisaka na kukhulupira tayu. Agwegweduka na “mwala wa kugwegwedusa.”</verse>
				<verse number="33">Ninga mudalembwa ipyo kuti: “Lang'anani! Ndiri kuikha mu Siyau mwala ubodzi wakugwegwedusa, mwala ukulu unagwisisa. Pontho ule anaukhulupira, nkhabebve kudza kasandikika. ”</verse>
			</chapter>
			<chapter number="10">
				<verse number="1">Abale anga, pinafuna ine muntima mwanga, na maphembero anacita ine kuna Mulungu, mba kuti ana a Izarayeli apulumuswe.</verse>
				<verse number="2">Ndinaacitira umboni kuti iwo asakakamira kakamwe pya Mulungu, mbwenye iwo asapicita mbakhonda kudziwa.</verse>
				<verse number="3">Thangwi na kukhonda dziwa kulungama kunabuluka kuna Mulungu, pontho na kusaka kucita kulungama kwawo, akhonda kubvera kulungama kwa Mulungu.</verse>
				<verse number="4">Thangwi kumalisira kwa mwambo ndi Kirixtu, toera onsene adatawira akhale akulungama.</verse>
				<verse number="5">Lang'anani, Mozesi alemba kuti: “Munthu anacita kulungama kunabulukira pa mwambo, anakhala m'maso.”</verse>
				<verse number="6">Mbwenye kulungama kunabuluka pa kukhulupira kusalonga tenepa: “Leka kulonga muntima mwako kuti: ‘Mbani anafuna kwira kudzulu?’ Penepi nkhubveka kuti: Toera atichitisire Kirixtu,</verse>
				<verse number="7">peno ‘Mbani anafuna chitira n'djenje ya cidima?’ Penepi nkhubveka kuti: Toera atilamusire Kirixtu pa anyakufa.”</verse>
				<verse number="8">Mbwenye fala ya Mulungu isalonganji? “Fala iri dhuzi na iwe. Iri pa mulomo pako na muntima mwako.” Iyi ndiyo fala ya cikhulupiro inamwaza ife.</verse>
				<verse number="9">Iwe ungalonga na mulomo wako kuti Yezu ndi Mbuya, pontho mbutawira na ntima wako kuti Mulungu amulamusa pa kufa, unapulumuswa.</verse>
				<verse number="10">Thangwi kulungama kusadza na kutawira kwa muntima, kupulumuka kusadza na kulonga na mulomo wathu.</verse>
				<verse number="11">Ninga pinalonga Bukhu ya Mulungu kuti: “Onsene anan'khulupira nkhabebve kudza kasandikika.”</verse>
				<verse number="12">Madjuda na ale adakhonda kukhala madjuda hadasyana tayu. Thangwi Mbuya wa anthu onsene ndi m'bodzi ene pontho ndi m'pfumi kuna onsene anancemera.</verse>
				<verse number="13">Thangwi “onsene ale anacemera dzina ya Mbuya, anapulumuswa.”</verse>
				<verse number="14">Mphapo anancemera tani munthu anakhonda iwo kukhulupira? Pontho anan'khulupira tani munthu anakhonda iwo kum'bva mbalongwa? Pontho anam'bva tani angasoweka munthu wakumwaza Mphangwa?</verse>
				<verse number="15">Pontho anthu anamwaza tani Mphangwa angakhonda kutumwa? Ninga pidalembwa m'Bukhu ya Mulungu kuti: “Ndi pinthu pyadidi kakamwe kuona anthu. anaenda mbamwaza Mphangwa Zadidi!”</verse>
				<verse number="16">Mbwenye si onsene tayu adatawira Mphangwa Zadidi. Thangwi Izaya alonga kuti: “Mbuya, mbani adatawira Mphangwa zathu?”</verse>
				<verse number="17">Na thangwi eneyo, kukhulupira kusabwera na kubva, kubva mafala a Kirixtu.</verse>
				<verse number="18">Mbwenye ine ndisabvundza kuti: Iwo hadabva tayu? Ande abva! Thangwi pyalembwa kuti: “Kukhuwa kwawo kwabveka pantsi pano ponsene, pontho mafala awo afika mpaka kudadhoroma dziko.”</verse>
				<verse number="19">Ndiri kubvundza pontho kuti: Nkhulongera kuti Izarayeli hadapibvesesa tayu? Pakutoma Mozesi alonga kuti: “Ine ndinati ndicite kuti imwe mukhale na bibvu na mbumba yakupwazika. Pontho ndinakucitani kuti imwe muipirwe na mbumba yakusowa ndzeru.”</verse>
				<verse number="20">Izaya akhala na cipapu mbalonga tenepa: “Ine ndagumaniwa na ale akhakhonda kundisaka. Pontho ndabulukira kuna ale akhakhonda kundibvundzisa.”</verse>
				<verse number="21">Mbwenye pa thangwi ya Izarayeli, Iye alonga tenepa: “Ntsiku zonsene ndafuthula manja kuna mbumba yakukhonda kubvera na ya upoka.”</verse>
			</chapter>
			<chapter number="11">
				<verse number="1">Apo cincino funa ndibvundze: Kodi nkhulongera kuti Mulungu aikhonda mbumba yace? Nkhabe citika! Ine ene ndine muizarayeli, dzindza ya Abharaamu, nkhonde ya Bhenjamini.</verse>
				<verse number="2">Mulungu hadaikhonda tayu mbumba yace idadziwa Iye kale ene. Kodi imwe nkhabe kupidziwa pidalonga Eliya kuna Mulungu kusumira Izarayeli, ninga mudalembwa ipyo m'Bukhu ya Mulungu kuti:</verse>
				<verse number="3">“ Mbuya, awa apha maporofeta anu mbafudza maguwa anu a ntsembe. Adasala ndine basi, pontho cincino asasaka kupha na ine ene?”</verse>
				<verse number="4">Mphapo Mulungu antawira tani? Antawira tenepa: “Ndapambula pikwi pinomwe pya amuna adakhonda godamira mulungu wapezi anacemerwa Bhaali.”</verse>
				<verse number="5">Ndi penepi pinacitikambo na lero. Asala ana adasankhulwa na thangwi ya kukoma ntima kwa Mulungu.</verse>
				<verse number="6">Ngakhala pyacitika na thangwi ya kukoma ntima kwa Mulungu, pinacitikabve na thangwi ya mabasa tayu. Mbapidakhala ndi na mabasa, kukoma ntima kwa Mulungu mbukudakhalabve kukoma ntima tayu.</verse>
				<verse number="7">Tinalonganji mphapo? Tinalonga kuti mbumba ya Izarayeli apicimwana pire pikhasaka iwo, mbwenye ale adasankhulwa apikwanisa. Anango aumiswa mitima,</verse>
				<verse number="8">ninga munalongera Bukhu ya Mulungu kuti: “Mulungu aapasa nzimu wa citulo. Aapasa maso akukhonda kuona, na makutu akukhonda kubva, mpaka lero.”</verse>
				<verse number="9">Pontho Dhavidhi alonga kuti: “Pa thando inadyera iwo, mbapakhale ninga ukonde, ninga nsampha, cakugwegwedusa na cakubwezera nyatwa kuna iwo.</verse>
				<verse number="10">Maso awo mbakhale na cidima toera acimwane kuona, na misana yawo mbikhale yakukotama kwenda na kwenda.”</verse>
				<verse number="11">Mphapo cincino funa ndibvundze pontho kuti: Kodi iwo agwegweduka toera agwe mbacimwana kulamuka pontho? Nkhabe citika! Mbwenye na thangwi ya kudodomeka kwawo, ndiko kudabweresa upulumuki kuna ale adakhonda kukhala madjuda, toera mbumba ya Izarayeli ikhale na bibvu.</verse>
				<verse number="12">Mbwenye ngakhala kudodomeka kwawo ndi mpfuma kuna dziko, pontho kupolola kwawo ndi mpfuma kuna ale adakhonda kukhala madjuda, ndiye tani n'dzidzi wawo ungakwana!</verse>
				<verse number="13">Cincino ndisalonga na imwe adakhonda kukhala madjuda. Thangwi ndine mpoxtolo wa Yezu, kuna ale adakhonda kukhala madjuda, ndisapasa mbiri basa yanga,</verse>
				<verse number="14">mbandidikhira kuti panango ndikwanise kucitisa mbumba yanga kuti ikhale na bibvu, anango mbapulumuka.</verse>
				<verse number="15">Thangwi ngakhala kukhondiwa kwawo na Mulungu kwadzesa kusekesana kwa dziko na Mulungu, ndiye tani kutawirirwa kwawo? Kunapulumusa anyakufa.</verse>
				<verse number="16">Ngakhala phindi ya nkate wa pyakudya pyakutoma pya m'munda waceneswa, na nkate ene onsene waceneswambo. Ngakhala n'chici waceneswa, na nthawi zace zene zaceneswambo.</verse>
				<verse number="17">Ngakhala nthawi zinango zagwandiwa, iwembo ninga muti wa mulivera wa n'tsanga wachekwambo pakati pa nthawi zinango, cincino mbumwambo pabodzi pene nthombvu zinabuluka ku n'chici wa muti wa mulivera wa m'mudzi,</verse>
				<verse number="18">leka kupikuza mbupwaza nthawi zenezi zidagwandiwa tayu. Mphapo ungapikuza dziwa kuti anadyesa n'chici siwe tayu, mbwenye n'chici ndiwo unakudyesa.</verse>
				<verse number="19">Na tenepo, iwe unati ulonge kuti: “Nthawi zamala gwandiwa, toera ine ndipfekererwe.”</verse>
				<verse number="20">Ndimo mwene. Iwo agwandiwa na thangwi yakukhonda kutawira kwawo. Mbwenye iwe uciri penepo ndi thangwi ya kukhulupira kwako. Leka kupikuza, mbwenye ugope.</verse>
				<verse number="21">Thangwi ngakhala Mulungu agwanda nthawi zakubalwa penepo, dziwa kuti anakugwandambo.</verse>
				<verse number="22">Onani mphapo udidi wa Mulungu na kukala ntima kwace. Asakala ntima na ale adagwa, mbwenye asakoma ntima na iwe, male unganyanya kunyindira kukoma ntima kwace. Pezi pyene, na iwe ene unadza kagwandiwambo.</verse>
				<verse number="23">Na iwombo, angasiya kuuma ntima kwawo, anapfekerwambo. Thangwi Mulungu anamphambvu za kuapfekerera pontho.</verse>
				<verse number="24">Thangwi ngakhala iwe wagwandiwa pa muti wa mulivera wa n'tsanga, mbubuluswa padamera iwe mbupfekererwa pa muti wa mulivera wa m'mudzi, pinthu pyakukhonda kucitika, ndiye tani kuna nthawi za penepo! Zinapfekererwa pontho pa muti ubodzi-bodzi.</verse>
				<verse number="25">Abale anga, ine nkhabe funa kuti imwe mukhale ninga anthu akukhonda dziwa pinthu ipi pyakubisala pya Mulungu, toera mukhonde nyerezera kuti ndimwe adziwisi. Kuuma ntima uku kung'ono kwabwera kuna mbumba ya Izarayeli, mpaka kufikira wakwana nsoka wa ale adakhonda kukhala madjuda atawirembo Mulungu.</verse>
				<verse number="26">Na tenepo, mbumba yonsene ya Izarayeli inapulumuswa, ninga mudalemberwa ipyo m'Bukhu ya Mulungu kuti: “Mpulumusi anabuluka ku Siyau, mbadza kabulusa kuipa konsene kwa dzindza ya Djakobo.</verse>
				<verse number="27">Ici ndi cibverano canga na iwo ndingadza kabulusa madawi awo.”</verse>
				<verse number="28">Pa Mphangwa Zadidi, iwo mbanyamalwa a Mulungu na thangwi yanu, mbwenye pakusankhulwa na Mulungu iwo ndi anyakufunika, na thangwi ya ambuya awo.</verse>
				<verse number="29">Thangwi Mulungu nkhabe kutipokosera miyoni idatipasa Iye peno kucemera kudaticita Iye.</verse>
				<verse number="30">Ninga imwe kale ene mukhakhonda kubvera Mulungu, mbwenye cincino mwatambira ntsisi zace na thangwi yakukhonda kubvera kwa madjuda,</verse>
				<verse number="31">tenepambo, cincino iwo akhonda kubvera Mulungu toera abverwembo ntsisi, na thangwi ya ntsisi za Mulungu zidacita Iye kuna imwe.</verse>
				<verse number="32">Thangwi Mulungu aafungira onsene n'kati mwakukhonda kubvera kwawo, toera Iye apangize ntsisi zace kuna onsene.</verse>
				<verse number="33">Ho, lang'anani upfumi ukulu, wa udziwisi na ucenjeri wa Mulungu! Mbani anakwanisa kuchulula pinatonga Mulungu! Pontho mbani anadziwa njira zace!</verse>
				<verse number="34">“ Ndi ani anadziwa ndzeru za Mbuya? Peno ndi ani anakwanisa kumulanga?”</verse>
				<verse number="35">“ Mbani adatoma kumpasa cinthu, toera angamala abwezerwe?”</verse>
				<verse number="36">Thangwi pyonsene pyabuluka kuna Iye, pyacitwa na Iye, pontho pyonsene mphyace. Mbiri kuna Mulungu kwenda na kwenda! Ameni.</verse>
			</chapter>
			<chapter number="12">
				<verse number="1">Na tenepo, abale anga, ndisakuphembani na ntsisi za Mulungu, kuti mupereke manungo anu ninga ntsembe za m'maso, zakucena na zakukoma kuna Mulungu. Kweneku ndiko kulambira kunafunika kuna Mulungu.</verse>
				<verse number="2">Lekani kusangizira dziko, mbwenye cinjikani mukhale anthu apsa pa manyerezero anu, toera mukwanise kulesera na kudzindikira kufuna kwadidi, kwakukoma na kwakukwana kwa Mulungu.</verse>
				<verse number="3">Na thangwi eneyo, na kukoma ntima kwa Mulungu kudapaswa ine, ndisakupangani imwe monsene kuti: Lekani kunyerezera kuti ndimwe adidi kakamwe kupiringana makhaliro ana imwe. Mbwenye munyerezere na kukhurudzika, na n'dida wa cikhulupiro cidapaswa imwe na Mulungu.</verse>
				<verse number="4">Thangwi ninga manungo mabodzi ana mapindi mazinji, mapindi enewa onsene nkhabe cita basa ibodzi ene.</verse>
				<verse number="5">Na tenepo, ifembo na kuinjipa konsene kudacita ife, ndife manungo mabodzi muna Kirixtu, pontho phindi ibodzi na ibodzi yaphatana na onsene anango.</verse>
				<verse number="6">Tina miyoni yakusiyana-siyana, idapaswa ife na kukoma ntima kwa Mulungu. Ngakhala alipo apaswa muwoni wa ciporofeta, mbacite sawa-sawa na kukhulupira kwace.</verse>
				<verse number="7">Ngakhala wapaswa muwoni wa kuphata basa, phata. Ngakhala wapaswa muwoni wa kupfundzisa, pfundzisa.</verse>
				<verse number="8">Ngakhala wapaswa muwoni wakupasa cipapu andzako, apase, peno wapaswa muwoni wakupasa, pasa na ntima wako onsene, ngakhala wapaswa muwoni wakutsogolera, tsogolera mwadidi, ngakhala wapaswa ntsisi zakuphedza acherengi, phedza na kukomerwa.</verse>
				<verse number="9">Kufunana kwanu mbukuleke kukhala kwakunyengezana. Zondani kuipa, kakamirani udidi.</verse>
				<verse number="10">Wangisani na kufunana muubale m'bodzi na m'bodzi. Sakani maka-maka kulemedza andzanu, mbamukhonda kusaka kulemedzeka mwekha.</verse>
				<verse number="11">Phatani basa na kutsandzaya, khalani akuwanga mu nzimu mbamuphatira basa Mbuya.</verse>
				<verse number="12">Khalani akutsandzaya pa kudikhira kwanu, pirirani pa nyatwa, wangisirani pa kuphembera.</verse>
				<verse number="13">Phedzani mbumba ya Mulungu na pire pina imwe, pa pire pidasowa iwo. Tambirani alendo.</verse>
				<verse number="14">Pasani nkhombo ale anakuzondani. Apaseni nkhombo mbamukhonda kuapaswa dzedze.</verse>
				<verse number="15">Tsandzayani na anatsandzaya, lirani na analira.</verse>
				<verse number="16">Khalani na makhaliro mabodzi ene m'bodzi na m'bodzi. Lekani kupikuza, mbwenye funani kuphatana na anthu akupwazika. Lekani kukhala na manyerezero a udziwisi n'kati mwanu.</verse>
				<verse number="17">Lekani kubwerezera kuipa munthu anakucitirani kuipa. Sakani kucita udidi pamaso pa anthu onsene.</verse>
				<verse number="18">Citani pyonsene pinakwanisika kwa imwe, toera mukhale na ntendere na onsene.</verse>
				<verse number="19">Anyakufunika, lekani kuatonga ndimwe ale anakucitani kuipa, mbwenye siyani Mulungu aipirwe ndiye, thangwi pyalembwa kuti: “Anafuna kuathabusa ndine. Ine ndine anafuna kuatonga.” Ndipyo pidalonga Mbuya.</verse>
				<verse number="20">Mbwenye, “ngakhala nyamalwa wako ana njala, mpase cakudya. Ngakhala ana nyota mpase madzi. Ungacita penepi, iwe usamuikha makala a moto pa nsolo pace.”</verse>
				<verse number="21">Leka kukundiwa na kuipa, mbwenye kunda kuipa na kucita udidi.</verse>
			</chapter>
			<chapter number="13">
				<verse number="1">Anthu onsene asatongwa kubvera utongi wa dziko. Thangwi nkhabe utongi udakhonda buluka kuna Mulungu. Utongi onsene uli pa dziko waikhwa na Mulungu.</verse>
				<verse number="2">Na tenepo, ule anakhonda kubvera utongi, asakhonda kubvera pire pidaikhwa na Mulungu, pontho ale anacita penepi anadza kakoneswa.</verse>
				<verse number="3">Thangwi atongi nkhabe funika kuti agopeke na ale anacita udidi, mbwenye na ale anacita kuipa. Kodi iwe usafuna kuti ukhonde kugopa atongi? Cita pyadidi, iwo anakusimba.</verse>
				<verse number="4">Thangwi utongi ndi nyabasa wa Mulungu, toera udidi uoneke kuna iwe. Mbwenye iwe ungacita kuipa, khala mbugopa, thangwi mphambvu zakuthabusa zina utongi ndi zakulungama. Utongi ndi nyabasa wa Mulungu, nyakutonga miseru toera kuthabusa ale anacita kuipa.</verse>
				<verse number="5">Na tenepo, pisafunika kuti ife tibvere utongi. Si kugopera kuthabuswa basi tayu, mbwenye pontho manyerezero athu a muntima, asatipanga kuti tiabvere.</verse>
				<verse number="6">Pontho ndi thangwi eneyo imwe musalipa misonkho, thangwi atongi asaphatira basa Mulungu ntsiku zonsene, mbakakamira kuphata basa eneyi.</verse>
				<verse number="7">Alipeni onsene pire pinatongwa iwo kulipwa. Ngakhala ndi nsonkho, lipani nsonkho. Ngakhala ndi nsonkho-nsonkho, citani nsonkho-nsonkho. Ngakhala ndi kugopa, agopeni. Ngakhala ndi kulemedza, alemedzeni.</verse>
				<verse number="8">Lekani kukhala na mangawa na munthu. Mangawa anafuna khala na imwe mbakufunana m'bodzi na m'bodzi. Thangwi ule anafuna ndzace, asalemedza Mwambo.</verse>
				<verse number="9">Thangwi matongero analonga kuti: “Leka kucita upombo,” “Leka kupha munthu,” “Leka kuba,” “Leka sirira,” pontho na matongero anango, onsene asalongera ncigwagwa kuti: “Funa ndzako ninga iwe ene.”</verse>
				<verse number="10">Anafuna ndzace nkhabe kuncitira kuipa. Na tenepo, kufunana ndiko kumalisira kwa mwambo.</verse>
				<verse number="11">Citani penepi mbamudziwa n'dzidzi una ife. Wafika n'dzidzi wanu wa kulamuka n'citulo, thangwi cincino upulumuki wathu uli dhuzi kakamwe kupiringana ntsiku idatawira ife Yezu.</verse>
				<verse number="12">Masiku ali kumala, kunja kuli kuca. Na tenepo, mbatisiyeni mabasa a n'cidima, tikwate piphano pya cieza.</verse>
				<verse number="13">Mbatifambeni na makhaliro adidi, ninga anthu anafamba na masikati, mbatisiya kuledzera na maphwandu akunyanyasa, lukwali, pyakupasa manyadzo, kucita nthonga, na bibvu.</verse>
				<verse number="14">Mbwenye bvalani Mbuya Yezu Kirixtu. Lekani kukhala mbamunyerezera kucita pinafuna nyama.</verse>
			</chapter>
			<chapter number="14">
				<verse number="1">Atambireni ale anasowa mphambvu pa kukhulupira, mbamukhonda kuketesana na iwo pa pire pinapenula iwo.</verse>
				<verse number="2">Unango asatawira kudya pyonsene. Mbwenye unango anasowa mphambvu pa kukhulupira, asadya masamba basi.</verse>
				<verse number="3">Ule anadya pyonsene mbaleke pwaza ule anakhonda kupidya. Ulembo anakhonda kudya pyonsene, mbaleke pasa thangwi ule anadya, thangwi iye atambirwambo na Mulungu.</verse>
				<verse number="4">Ndiwe ani iwe unapasa thangwi nyabasa wa ndzako? Angagwa, peno angakhala dzololo, penepi mphyace na mbuya wace. Mbwenye iye anakhala dzololo, thangwi iye ene Mbuya ana mphambvu zakun'khalisa dzololo.</verse>
				<verse number="5">Unango asasiyanisa ntsiku ibodzi na indzace. Unango asanyerezera kuti ntsiku zonsene ndi sawa-sawa. M'bodzi na m'bodzi akhonde kupenula pinampanga ntima wace.</verse>
				<verse number="6">Ule anasyanisa ntsiku ibodzi na inango, asapicitira Mbuya. Ule anadya nyama, asadyera Mbuya, thangwi asasimba napyo Mulungu. Pontho ule anakhonda kudya, asakhondera Mbuya, mbasimba napyo Mulungu.</verse>
				<verse number="7">Thangwi nkhabe m'bodzi anapikhalira m'maso ekha ene. Pontho nkhabe m'bodzi anapifera ekha ene.</verse>
				<verse number="8">Thangwi tingakhala m'maso, ndife a Mbuya. Tingafa, ndife a Mbuya. Na tenepo, peno takhala m'maso, peno tafa, ndife a Mbuya.</verse>
				<verse number="9">Ndi thangwi eneyo idafera Kirixtu mbalamuka pa kufa, toera akhale Mbuya wa akufa na a m'maso.</verse>
				<verse number="10">Na tenepo, iwe usapaseranji thangwi m'bale wako? Pontho usapwazeranji m'bale wako? Thangwi ife tonsene tinati tibulukire patsogolo pa mbuto inatongera Mulungu miseru.</verse>
				<verse number="11">Thangwi pyalembwa kuti: “Mbuya alonga tenepa: ‘Ndinadumbira na dzina yanga kuti anthu onsene anati andigodamire, pontho anthu onsene. anati asimbe Mulungu.’ ”</verse>
				<verse number="12">Mphapo, m'bodzi na m'bodzi wathu, anati atawire ekha ene pikhacita iye patsogolo pana Mulungu.</verse>
				<verse number="13">Na tenepo, mbatilekeni kupasana thangwi m'bodzi na m'bodzi. Mbwenye mbatisakeni kuti tikhonde ikha cinthu cakugwegwedusa peno kugwisa n'kudawa m'bale wathu.</verse>
				<verse number="14">Ine ndisadziwa, pontho ndisatawiradi muna Mbuya Yezu, kuti nkhabe cakudya cibodzi cinaoneka cokha kuti caswipa. Mbwenye ngakhala alipo munthu ananyerezera kuti cakudya ici caswipa, caswipa kuna iye.</verse>
				<verse number="15">Ngakhala na thangwi ya cakudya usatsukwalisa m'bale wako, penepi si macitiro a kufunana tayu. Leka siya kuti ule adaferwa na Kirixtu ataike na thangwi ya cakudya.</verse>
				<verse number="16">Pinthu pyadidi kuna imwe, lekani kupicita kuti pikhale pinthu pyakulongwa napyo kuipa.</verse>
				<verse number="17">Thangwi Umambo wa Mulungu si cakudya peno si cakumwa tayu, mbwenye ndi kulungama, ndi ntendere na kutsandzaya mu Nzimu Wakucena.</verse>
				<verse number="18">Ule anaphatira basa tenepo Kirixtu, Mulungu asakomerwa na iye, pontho anthu asansimba.</verse>
				<verse number="19">Na thangwi eneyo, mbatisakeni pinthu pinatidzesera ntendere na pinatimanga muna Kirixtu m'bodzi na m'bodzi.</verse>
				<verse number="20">Lekani fudza basa ya Mulungu na thangwi ya cakudya tayu. Ndimo mwene, pyakudya pyonsene pyaceneswa, mbwenye si pyadidi tayu kudya cinthu cinango cinagwisa ndzako n'kudawa.</verse>
				<verse number="21">Ndi pyadidi kukhonda kudya nyama, peno kukhonda kumwa vinyu, peno kucita cinthu cinango cinagwisa m'bale wako n'kudawa.</verse>
				<verse number="22">Pire pinakhulupira iwe muntima mwako na thangwi ya pinthu penepi, mbapikhale muna iwe na Mulungu wako. Mbatsandzaye ule anakhonda kututumuka kuti ndadawa na pire pidatawira iye.</verse>
				<verse number="23">Mbwenye ule anadya mbapenula, ana mphoswa. Thangwi nkhabe kudya na cikhulupiro. Na tenepo, pyonsene pinakhonda bulukira pa cikhulupiro, ndi kudawa.</verse>
			</chapter>
			<chapter number="15">
				<verse number="1">Ife anyakuwangisira pakutawira, tisatongwa tipirire kupolola kwa ale adasowa mphambvu pakutawira, mbatikhonda kucita pinatsandzaisa ife tekha ene.</verse>
				<verse number="2">M'bodzi na m'bodzi wa ife, asafunika atsandzaise ndzace, toera ndzace akhale mwadidi pontho akule pa kukhulupira.</verse>
				<verse number="3">Thangwi na Iyenembo Kirixtu hadasaka kutsandzaya kwace basi tayu, mbwenye ninga pidalembwa m'Bukhu ya Mulungu kuti: “Kutikana kwa ale anakutikana, kwagwera Ine.”</verse>
				<verse number="4">Thangwi pyonsene pidalembwa kale ene pyalembwa toera kutipfundzisa, kuti kubulukira pa kupirira pontho na pa kubalangazwa na Bukhu ya Mulungu, tikoye cidikhiro cathu.</verse>
				<verse number="5">Mulungu anapasa kupirira na kubalangaza, mbakupaseni nzimu wakubverana m'bodzi na m'bodzi, ninga munafuna Kirixtu Yezu,</verse>
				<verse number="6">toera na ntima ubodzi basi, pontho na mulomo ubodzi basi, mukuze Mulungu, Baba wa Mbuya wathu Yezu Kirixtu.</verse>
				<verse number="7">Na tenepo, tambiranani m'bodzi na m'bodzi ninga Kirixtu akutambirani, toera mupase mbiri Mulungu.</verse>
				<verse number="8">Ine ndisakupangani kuti Kirixtu acitika nyabasa wa anyakusibza, na kufuna undimo mwene wa Mulungu, toera kusimbisisa cipikiriro cidacita Iye na a mbuya awo,</verse>
				<verse number="9">kuti ale adakhonda kukhala madjuda akuze Mulungu na thangwi ya ntsisi zace, ninga pidalembwa m'Bukhu ya Mulungu kuti: “Na thangwi eneyo, ndinakukuzani pakati pa anthu adakhonda kukhala madjuda, mbandikuimbirani nyimbo za kukuza dzina yanu.”</verse>
				<verse number="10">Pontho pyalembwa kuti: “Imwe, mbumba idakhonda kukhala madjuda, tsandzayani na mbumba ya Mulungu.”</verse>
				<verse number="11">Pyalembwa pontho kuti: “Imwe monsene mudakhonda kukhala madjuda kuzani Mbuya. Kuzani Mbuya imwe mbumba zonsene.”</verse>
				<verse number="12">Mporofeta Izaya alembambo kuti: “Anadza kabalwa mu dzindza ya Djesi, ule anadza kalamuka toera kudza kakhala ntongi wa ale adakhonda kukhala madjuda. Iwo anadza kan'dikhira.”</verse>
				<verse number="13">Mulungu wa cidikhiro, mbakudzazeni na kutsandzaya konsene, na ntendere, pa kun'khulupira kwanu, toera mukhale na cidikhiro cikulu, na mphambvu za Nzimu Wakucena.</verse>
				<verse number="14">Abale anga, ine ene ndisatawira kuti imwe mwadzala na udidi pontho ndimwe anthu ana udziwisi kakamwe, mbamukwanisa kulangana m'bodzi na m'bodzi.</verse>
				<verse number="15">Mbwenye ndakulemberani ipi na cipapu consene, maka-maka toera ndikukumbuseni pontho penepi, na thangwi ya kukoma ntima kwa Mulungu kudandicitira Iye.</verse>
				<verse number="16">Ntsisi zenezi ndi zakukhala nyabasa wa Kirixtu Yezu pakati pa ale adakhonda kukhala madjuda. Basa yanga ikulu ninga nyantsembe, ndi ya kulonga Mphangwa Zadidi za Mulungu, toera ale adakhonda kukhala madjuda, akwanise kukhala ntsembe yakufunika kuna Mulungu, pontho yakuceneswa na Nzimu Wakucena.</verse>
				<verse number="17">Na tenepo, ndina gaya muna Kirixtu Yezu, na thangwi ya basa ya Mulungu.</verse>
				<verse number="18">Ine nkhabe cipapu cakukwanisa kulonga, kupiringana pire pidacita Kirixtu bulukira muna ine, na mafala peno na kucita, toera kukwata ale adakhonda kukhala madjuda abvere Mulungu,</verse>
				<verse number="19">na thangwi ya mphambvu ya pidzindikiro na ya pirengo, pontho na mphambvu za Nzimu Wakucena. Na tenepo, kubulukira Djerusalema na m'pisa pyace pya dhuzi, mpaka ku cisa ca Iliriku, ndamala kumwaza mwakukwana Mphangwa Zadidi za Kirixtu.</verse>
				<verse number="20">Ine ndikhasirira kakamwe kumwaza Mphangwa Zadidi mule mukhakhonda dziwika Kirixtu, kuti ndikhonde kulimisa basa mule mudamala kulimiswa kale na unango.</verse>
				<verse number="21">Mbwenye ninga pidalembwa m'Bukhu ya Mulungu kuti: “Ale adakhonda kumubva mbalongwa anadza kamuona, pontho ale adakhonda kum'bvesera, anadza kam'bvesesa.”</verse>
				<verse number="22">Ndi thangwi eneyo idandicitambo kuti kazinji kene ndapingizwa kudza kakuonani.</verse>
				<verse number="23">Mbwenye cincino, na kumala kwa basa n'kati mwa pisa pino, pontho na thangwi ya kupita pyaka pizinji mbandifuna kukuonani,</verse>
				<verse number="24">ndisasaka kuti ndidze kakuonani ndingaenda ku dziko ya Xipanya. Thangwi ndisadikhira kukuonani pa kupita kwanga na kweneku, pontho toera mundiphedze pa ulendo wanga wa kwenda kweneku, pakumala kuceza pang'ono na imwe.</verse>
				<verse number="25">Mbwenye cincino ndiri pa ulendo kwenda ku Djerusalema, kaphatira basa mbumba ya Mulungu.</verse>
				<verse number="26">Thangwi abale a ku Masedhonya na a ku Akaya, na kutsandzaya kwawo konsene, acita nsonkho-nsonkho toera kuphedza abale anyakucherenga, pakati pa mbumba ya Mulungu ya ku Djerusalema.</verse>
				<verse number="27">Iwo akomerwa na kucita penepi, pontho ndimo mwene, iwo mbanyamangawa kuna mbumba ya Mulungu ya ku Djerusalema. Thangwi ngakhala ale adakhonda kukhala madjuda ali nazombo nkhombo za mu nzimu za madjuda, iwombo asatongwa kuphedza madjuda na pinthu pyawo pina iwo.</verse>
				<verse number="28">Na tenepo, pakumala basa eneyo, pontho mbandidziwa kuti iwo aitambiradi miyoni eneyi, ndinaenda ku Xipanya, mbandipita mbindikuonani.</verse>
				<verse number="29">Ine ndisadziwa kuti ndingabwera kudza kakuonani, ndinadza mbidadzala na nkhombo za Kirixtu.</verse>
				<verse number="30">Abale anga, ndisakuphembani na dzina ya Mbuya wathu Yezu Kirixtu, pontho na kufuna kwa Nzimu Wakucena, kuti mumenye nkhondo pabodzi na ine pa miphembero inandicitira imwe kuna Mulungu.</verse>
				<verse number="31">Ndiphemberereni kuti ndiombolwe m'manja mwa anyakukhonda kutawira Yezu a ku Djudeya, pontho toera basa yanga ku Djerusalema, ikwanise kutawirwa na mbumba ya Mulungu.</verse>
				<verse number="32">Na tenepo, Mulungu angafuna, ndinakuonani na kukomerwa konsene, pontho mbindikwanisa kupuma pang'ono pabodzi na imwe.</verse>
				<verse number="33">Mulungu wa ntendere mbakhale na imwe monsene. Ameni.</verse>
			</chapter>
			<chapter number="16">
				<verse number="1">Ndisakutumirani mwana-nkazi wathu Febhe, nyabasa wa abale a gereja ya ku nzinda wa Senkereya,</verse>
				<verse number="2">muntambire mwadidi mu dzina ya Mbuya ninga munatambirwa mbumba ya Mulungu, pontho m'phedzeni na pyonsene pinadza kafuna iye kwa imwe, thangwi asaphedza anthu azinji, na ine ene.</verse>
				<verse number="3">Munandiwangisira Pirisila na mamuna wace Akila, anyabasa andzanga muna Kirixtu Yezu.</verse>
				<verse number="4">Iwo hadagopa kuphiwa na thangwi yanga tayu. Ndisapereka takhuta kuna iwo. Sine basi anapereka takhuta tayu, mbwenye na abale onsene a magereja, adakhonda kukhala madjuda.</verse>
				<verse number="5">Munawangisambo abale a gereja anakhala mbagumanyikana pa nyumba pawo. Mbaende kawange Epinetu, m'bale wanga wakufunika wakutoma kutawira Kirixtu mu dziko ya Azya.</verse>
				<verse number="6">Mbaende kawange Mariya, adakuphatirani basa ikulu.</verse>
				<verse number="7">Mbawange Andoroniku na mwana-nkazi wathu Djuniya, andzanga akhakhala na ine pabodzi n'kaidi, a dzindza yanga, anthu akusankhulika pakati pa apoxtolo. Ine mbandidzati kutawira Kirixtu, iwo akhadantawira kale ene.</verse>
				<verse number="8">Mbaende kawange Ampilyatu, m'bale wanga wakufunika muna Mbuya.</verse>
				<verse number="9">Mbawange Urubhanu, nyabasa ndzathu muna Kirixtu, pabodzi na Xitaki m'bale wanga wakufunika.</verse>
				<verse number="10">Mbawange Apelesi, adatawirirwa muna Kirixtu. Wangisanimbo anthu a pa nyumba ya Arixitobhulu.</verse>
				<verse number="11">Mbawange Herodhiyau, wa dzindza yanga. Mbawange anthu ali muna Mbuya pa nyumba ya Narisizu.</verse>
				<verse number="12">Wangisanimbo Tirifena na Tirifoza, akazi anaphata basa ikulu kuna Mbuya. Wangisani mwana-nkazi wathu wakufunika Perisidhe, adaphata basa ikulu kuna Mbuya.</verse>
				<verse number="13">Mbaende kawange Rufu, mamuna adasankhulwa muna Mbuya, na mai wace adakhala ninga ndi mai wangambo.</verse>
				<verse number="14">Mbawange Ansikiritu, Felegonte, Erimesi, Patorobha, Erimasi na abale ali na iwo pabodzi.</verse>
				<verse number="15">Mbaende kawange Filologu, Djulya, Nereu na m'bale wace wa nkazi, pontho pabodzi na Olimpa, na mbumba ya Mulungu yonsene iri na iwo.</verse>
				<verse number="16">MwanyiKhanani m'bodzi na m'bodzi na mpsompsono wa ciubale. Magereja onsene a Kirixtu asakumwanyikani.</verse>
				<verse number="17">Abale anga, ndisakuphembani kuti mucite mphole-mphole na ale anasaka kuti mugawane pontho mugwegweduke, mbapingiza cipfundzo cidatambira imwe. Enewa athaweni.</verse>
				<verse number="18">Thangwi anthu enewa hali kuphatira basa Kirixtu Mbuya wathu tayu, mbwenye asaphatira mimba zawo basi. Na mafala awo akukoma na kutapira kwawo n'kanwa, asanyengerera anthu akufewa ntima.</verse>
				<verse number="19">Anthu onsene asakubvani mbamulongwa na thangwi ya kubvera kwanu. Na thangwi eneyo, ndatsandzaya pikulu kakamwe. Mbwenye ndisafuna kuti mukhale anyakudziwisa pa pire pyadidi, mbamusowa ndzeru pa pire pyakuipa.</verse>
				<verse number="20">Cincino pano, Mulungu wa ntendere anadza kanting'inda Sathani pantsi pa myendo yanu. Kukoma ntima kwa Mbuya wathu Yezu, mbakukhale na imwe.</verse>
				<verse number="21">Timoti, ndzanga wa pabasa, pabodzi na Lusyo, Djasoni na Sosipateri, a dzindza yanga, asakumwanyikani.</verse>
				<verse number="22">Ine Terisyo adalemba tsamba iyi, ndisakumwanyikani imwe muna Mbuya.</verse>
				<verse number="23">Asakumwanyikani Gayo, panafikira ine, na nsoka onsene wa anyakutawira Yezu. Eraxtu, nyabasa wakukoya kobiri ya mu nzinda, pabodzi na m'bale wathu Kwartu, asakumwanyikani monsene.</verse>
				<verse number="24">[Kukoma ntima kwa Mbuya wathu Yezu Kirixtu, mbakukhale na imwe monsene. Ameni. ]</verse>
				<verse number="25">Ndi Mulungu, ule anakwanisa kukukhalisani dzololo kakamwe pa kukhulupira, ninga Mphangwa Zadidi zidakupangani ine pontho na fala ya Yezu Kirixtu, sawa-sawa ninga mudadziwiswa ife pinthu pyakubisala kale na kale.</verse>
				<verse number="26">Mbwenye cincino, pyapangizika mbipidziwiswa na maporofeta m'Bukhu ya Mulungu, pontho na thangwi ya kufuna kwa Mulungu wa kwenda na kwenda, fala eneyi yakubisala yalongwa kuna madzindza onsene, toera afike pakum'bvera na pakun'khulupira.</verse>
				<verse number="27">Ande, Mulungu ekha basi wa udziwisi, mbapaswe mbiri ya kwenda na kwenda, kubulukira muna Yezu Kirixtu. Ameni.</verse>
			</chapter>
		</book>
		<book number="46">
			<chapter number="1">
				<verse number="1">Ine Paulu, adacemerwa na kufuna kwa Mulungu kuti ndikhale mpoxtolo wa Kirixtu. Yezu, ndiri pabodzi na m'bale wathu Soxiteni.</verse>
				<verse number="2">Ndisalembera abale a gereja ya Mulungu iri ku nzinda wa Korintu, kuna iwo adaceneswa muna Kirixtu Yezu, mbacemerwa kuti akhale mbumba ya Mulungu, pabodzi na onsene ale anacemera m'makhundu onsene dzina ya Mbuya Yezu Kirixtu, Mbuya wawo na wathu.</verse>
				<verse number="3">Kukoma ntima na ntendere unabulukira kuna Mulungu Baba wathu, na kuna Mbuya Yezu Kirixtu, mbipikhale na imwe.</verse>
				<verse number="4">Kazinji kene ndisapereka takhuta kuna Mulungu wanga pa thangwi yanu, na thangwi ya kukoma ntima kwace kudakupasani Iye muna Kirixtu Yezu.</verse>
				<verse number="5">Thangwi muna Iye imwe mwapfumiswa pa pyonsene, pa fala yonsene na pa kudziwa konsene,</verse>
				<verse number="6">thangwi umboni wa Kirixtu wasimbisiswa muna imwe,</verse>
				<verse number="7">toera mukhonde kusowa muwoni ubodzi wa mu Nzimu, pa n'dzidzi unadikhira imwe kupangizika kwa Mbuya wathu Yezu Kirixtu.</verse>
				<verse number="8">Pontho Iye anadza kakupasani phinga mpaka pakumalisa, kuti mukhonde kukhala anthu akusandikwa pa ntsiku ya kubwera kwa Mbuya wathu Yezu Kirixtu.</verse>
				<verse number="9">Mulungu, adakucemerani kuti muphatane na Mwana wace Yezu Kirixtu, Mbuya wathu, ndi wakunyindirika.</verse>
				<verse number="10">Abale anga, ndisakuphembani pikulu kakamwe na dzina ya Mbuya wathu Yezu Kirixtu, kuti monsene mulonge cinthu cibodzicene, toera pakhonde kuoneka phambulo pakati panu, mbwenye muphatane pa manyerezero anu, na ndzeru zibodzi zene.</verse>
				<verse number="11">Abale anga, anthu anango a pa nyumba ya Kolowe, andipanga kuti pakati panu imwe nkhabe kubverana.</verse>
				<verse number="12">Ndisalonga thangwi m'bodzi na m'bodzi wanu asalonga kuti: “Ine ndine wa Paulu,” unango, “Ine ndine wa Apolo,” peno “Ine ndine wa Pedhru. ” Pontho anango asalonga kuti: “Ine ndine wa Kirixtu.”</verse>
				<verse number="13">Kodi Kirixtu agawika? Nkhulongera kuti Paulu akhomerwa pa ntanda na thangwi yanu? Mwatambira batixmu na dzina ya Paulu?</verse>
				<verse number="14">Ndisapereka takhuta kuna Mulungu, thangwi nkhabe m'bodzi wanu adatambirisa ine batixmu. Adatambirisa ine batixmu ndi Kirixpu na Gayo basi,</verse>
				<verse number="15">na tenepo nkhabe munthu anafuna kulonga kuti atambira batixmu na dzina yanga.</verse>
				<verse number="16">Pontho ndatambirisambo batixmu mudzi wa Xitefana. Ndiwo basi anakumbukira ine kuti ndaatambirisa batixmu, nkhabebve anango anakumbukira ine.</verse>
				<verse number="17">Thangwi Kirixtu hadandituma kwenda katambirisa batixmu tayu, mbwenye andituma kwenda kamwaza Mphangwa Zadidi. Si na mafala a udziwisi wa anthu tayu, toera ntanda wa Kirixtu ukhonde kupwazwa.</verse>
				<verse number="18">Thangwi mphangwa za ntanda wa Kirixtu, ndi udzemwa kuna ale anataika, mbwenye kuna ife anapulumuswa, ndi mphambvu za Mulungu.</verse>
				<verse number="19">Thangwi pyalembwa kuti: “Ndinafudza udziwisi wa anyakudziwisa, mbandimalisa ndzeru za anyandzeru.”</verse>
				<verse number="20">Ali kupi nyandzeru? Ali kupi nyakudziwisa mwambo? Ali kupi nyakubvundzisa wa midzidzi ino? Kodi udziwisi wa dziko ino, Mulungu hadaucita udzemwa tayu?</verse>
				<verse number="21">Thangwi Mulungu, na udziwisi wace, hadasiya kuti anthu an'dziwe na udziwisi wawo tayu, mbakomerwa kupulumusa ale anatawira, kubulukira pa mphangwa zinacemera iwo za udzemwa.</verse>
				<verse number="22">Madjuda asaphemba pidzindikiro pya pirengo, agerego asasaka udziwisi,</verse>
				<verse number="23">mbwenye ife tisamwaza mphangwa za Kirixtu adakhomerwa pa ntanda. Kirixtu unowu, kuna madjuda nkhuxola, pontho kuna ale adakhonda kukhala madjuda ndi udzemwa.</verse>
				<verse number="24">Mbwenye kuna ale adacemerwa, madjuda na agerego ene, Kirixtu ndi mphambvu za Mulungu na udziwisi wa Mulungu.</verse>
				<verse number="25">Thangwi cire cinaoneka ninga ndi udzemwa wa Mulungu, ndi udziwisi ukulu kakamwe kupiringana udziwisi wa anthu, pontho cire cinaoneka ninga ndi kupolola kwa Mulungu, ndi kuwanga kukulu kakamwe kupiringana kuwanga kwa anthu.</verse>
				<verse number="26">Abale anga, lang'anani kucemerwa kudacitwa imwe na Mulungu. Mukhali pang'ono anyakudziwisa pamaso pa anthu, pang'ono anyamphambvu, pontho pang'ono adabalwa na anthu a mbiri.</verse>
				<verse number="27">Mbwenye Mulungu asankhula pire pya udzemwa pikhanyerezera anthu, toera kupasa manyadzo anyakudziwisa, pontho asankhula pire pinaona anthu kuti ndi pyakusowa mphambvu, toera kupasa manyadzo anyamphambvu.</verse>
				<verse number="28">Iye asankhula pinthu pyakucepeseka pa dziko, pyakupwazika, na pyakusowa basa, kuti afudze pire pinabasa,</verse>
				<verse number="29">toera asoweke munthu wa kugaya patsogolo pana Mulungu.</verse>
				<verse number="30">Mbwenye ndi thangwi yace idacita kuti imwe mukhale muna Kirixtu Yezu, unowu adadza kakhala udziwisi wa Mulungu kuna ife, ulungami, kuperekeka kuna Mulungu na kuombolwa,</verse>
				<verse number="31">ninga mudalemberwa ipyo kuti: “Ule anagaya, mbagaye muna Mbuya.”</verse>
			</chapter>
			<chapter number="2">
				<verse number="1">Abale anga, ine ene pikhakhala ine pakati panu, sidabwera na malongero a udziwisi, peno na udziwisi ukulu toera kukupangani pyakubisala pya Mulungu tayu.</verse>
				<verse number="2">Thangwi ndaona kuti mphyadidi ndikhonde dziwa pinthu pinango pakati panu, mbwenye ndidziwe Yezu Kirixtu basi, maka-maka kukhomerwa kwace pa ntanda.</verse>
				<verse number="3">Pontho pikhakhala ine pakati panu, ndikhasowa mphambvu, ndikhagopa pontho ndikhadzadzamira pikulu.</verse>
				<verse number="4">Mafala anga na mphangwa zadidi zikhakupangani ine, zikhali za udziwisi toera kukukundani tayu, mbwenye zikhali zakupangisa mphambvu za Nzimu Wakucena,</verse>
				<verse number="5">toera kukhulupira kwanu kukhonde kubulukira pa udziwisi wa anthu, mbwenye pa mphambvu za Mulungu.</verse>
				<verse number="6">Cincino tisalonga mphangwa za udziwisi pakati pa anthu adakula kale mu nzimu, si udziwisi wa midzidzi ino peno wa anyamphambvu a midzidzi ino tayu, thangwi iwo ali kwenda mbamala.</verse>
				<verse number="7">Mbwenye ndisalonga pinthu pyakubisala pya udziwisi wa Mulungu, pikhakhonda kudziwika kale ene, pire pikhadapaka Mulungu kale na kale, toera ife tikhale na mbiri.</verse>
				<verse number="8">Nkhabe nyamphambvu m'bodzi wa midzidzi ino adadziwa udziwisi unowu. Thangwi mbadaudziwa, mbadan'khomera tayu pa ntanda, Mbuya wa mbiri.</verse>
				<verse number="9">Mbwenye ninga mudalemberwa ipyo kuti: “Pire pidakhonda kuona maso, pire pidakhonda kubva makutu pire pidakhonda kudziwika na manyerezero a munthu, ndipyo pidasasanyira Mulungu kuna ale ananfuna.”</verse>
				<verse number="10">Mbwenye Mulungu atipangisa na Nzimu wace. Thangwi Nzimu Wakucena usadinkha pyonsene, mpaka na pya n'kati pyene pya Mulungu.</verse>
				<verse number="11">Thangwi mbani anadziwa pinanyerezera munthu? Nkhabe unango. Ndi nzimu basi uli muna iye. Sawa-sawambo, nkhabe munthu anadziwa pinanyerezera Mulungu. Anapidziwa ndi Nzimu wa Mulungu basi.</verse>
				<verse number="12">Apo ife tidatambira nzimu wa dziko tayu, mbwenye tatambira Nzimu udabuluka kuna Mulungu, toera tikwanise kupibvesesa pinthu pidapaswa ife pezi na Mulungu.</verse>
				<verse number="13">Pa pinthu penepi tisapilongambo. Nkhabe kupilonga na mafala a kupfundziswa na udziwisi wa anthu, mbwenye na mafala a kupfundziswa na Nzimu Wakucena, mbatichulula pinthu pya mu nzimu kuna ale ali mu nzimu.</verse>
				<verse number="14">Munthu wakusoweka Nzimu Wakucena, nkhabe kutawira pinthu pinabuluka kuna Nzimu wa Mulungu, thangwi ndi pya udzemwa kuna iye. Pontho iye nkhabe kukwanisa kupibvesesa, thangwi pinthu penepi pisadzindikirwa mwadidi mu Nzimu.</verse>
				<verse number="15">Mbwenye munthu ana Nzimu Wakucena, asadzindikira pinthu pyonsene. Mbwenye iye ene nkhabe munthu anakwanisa kun'dzindikira mwadidi.</verse>
				<verse number="16">Thangwi “mbani adadziwa manyerezero a Mbuya toera akwanise kum'pfundzisa?” Mbwenye ife tina manyerezero a Kirixtu.</verse>
			</chapter>
			<chapter number="3">
				<verse number="1">Abale anga, ndacimwana kukupangani ninga anthu a mu nzimu, mbwenye ninga anthu a mu nyama, ninga ana ang'ono muna Kirixtu.</verse>
				<verse number="2">Ndakupasani nkaka mumwe, mbandikhonda kukupasani cakudya cakuuma, thangwi mbamudakwanisa kucidya tayu. Ndimo mwene, na cincino ene munacikwanisa tayu,</verse>
				<verse number="3">thangwi muciri mu nyama. Kodi pangaoneka bibvu na kugawana pakati panu, penepi nkhabe kupangisa kuti muli mu nyama, pontho musacita ninga anthu a padziko ino?</verse>
				<verse number="4">Kodi munthu angalonga kuti: “Ine ndine wa Paulu,” unango mbalonga kuti: “Ine ndine wa Apolo,” penepi nkhabe kupangisa kuti musacita ninga anthu a padziko ino?</verse>
				<verse number="5">Kodi mbani Apolo? Mbani Paulu? Ndi anyabasa ene pyawo basi a Mulungu, adakucitani kuti imwe mutawire, ninga basa idapaswa iwo na Mbuya, m'bodzi na m'bodzi.</verse>
				<verse number="6">Ine ndacheka, Apolo ndiye adathirira, mbwenye Mulungu ndiye adapikulisa.</verse>
				<verse number="7">Na tenepo, adacheka na adathirira si pinthu tayu, mbwenye Mulungu basi, ule anapikulisa.</verse>
				<verse number="8">Anacheka na anathirira ndi cinthu cibodzi. M'bodzi na m'bodzi anadza katambira na basa idacita iye.</verse>
				<verse number="9">Thangwi ife ndife anyakuphata basa pabodzi na Mulungu. Imwe ndimwe munda wa Mulungu, pontho ndimwe Nyumba ya Mulungu.</verse>
				<verse number="10">Na kukoma ntima kwa Mulungu kudapaswa ine, ninga nyakudziwisa kumanga nyumba, ndachimika nchici, unango ali kuimanga. Mbwenye m'bodzi na m'bodzi, asafuna aone kuti ali kuimanga tani.</verse>
				<verse number="11">Thangwi nkhabe munthu anakwanisa ikha nchici inango yakusyana na ire idaikhiwa kale. Nchici eneyo, ndi Yezu Kirixtu.</verse>
				<verse number="12">Munthu angamanga padzulu pa nchici ibodzi ene na oro, na parata, na myala ya kubalika, na miti, na maudzu peno na tsanga,</verse>
				<verse number="13">basa ya m'bodzi na m'bodzi inadza kaoneka, thangwi Ntsiku eneyo, pyonsene pinadzeswa pakweca mbapipangizwa na moto. Pontho basa ya munthu m'bodzi na m'bodzi inadza kapendwa na moto.</verse>
				<verse number="14">Ngakhala pire pidamanga munthu nkhabe kupya, anapaswa muwoni wace.</verse>
				<verse number="15">Ngakhala pidamanga iye pyapya, analuza m'bairo mbwenye iye anapulumuswa, mbwenye ninga munthu wakubuluka pa moto.</verse>
				<verse number="16">Imwe nkhabe kupidziwa kuti ndimwe Nyumba ya Mulungu, pontho kuti Nzimu wa Mulungu usakhala muna imwe?</verse>
				<verse number="17">Munthu angafudza Nyumba ya Mulungu, anafubzambo na Mulungu. Thangwi Nyumba ya Mulungu ndi yakucena. Nyumba eneyi ndimwe.</verse>
				<verse number="18">Lekani nyengezeka. Ngakhala m'bodzi wanu asanyerezera kuti ndi nyakudziwisa pa dziko ino, mbakhale ninga dzemwa, toera adze kakhale wakudziwisa.</verse>
				<verse number="19">Thangwi udziwisi wa dziko ino, ndi udzemwa pamaso pa Mulungu. Thangwi pyalembwa kuti: “Iye asaaphata anyakudziwisa pa ucenjeri wawo.”</verse>
				<verse number="20">Pyalembwa pontho kuti: “Mbuya asadziwa manyerezero a anyakudziwisa kuti mbapezi.”</verse>
				<verse number="21">Na tenepo, mbaleke oneka munthu anagaya na dzina ya anthu, thangwi pyonsene mphyanu.</verse>
				<verse number="22">Peno ndi Paulu, peno Apolo, peno Pedhru, peno dziko, peno kukhala m'maso, peno kufa, peno pya cincino, peno pinafuna kudza, pyonsene mphyanu,</verse>
				<verse number="23">pontho imwe ndimwe a Kirixtu, Kirixtu ndi wa Mulungu.</verse>
			</chapter>
			<chapter number="4">
				<verse number="1">Na tenepo, pinafunika ndi kuti anthu onsene atidziwe ninga anyabasa a Kirixtu, pontho ninga akunyindirika pakulonga pinthu pyakubisala pya Mulungu.</verse>
				<verse number="2">Lang'anani, pinafunika kuna atsogoleri enewa, ndi kuti iwo akhale akunyindirika.</verse>
				<verse number="3">Ine sinapyo basa kutongwa na imwe peno mu nyumba inango yakutongera miseru anthu. Ndimo mwene, na ine ene nkhabe kutongeka ndekha ene.</verse>
				<verse number="4">Ande, nkhabe cakuipa cibodzi cinabva ine muntima mwanga. Mbwenye pa pyonsene ipi, ndinacimwana kupilongera ndekha ene kuti ndine wakulungama. Mbuya ndiye anafuna kunditonga.</verse>
				<verse number="5">Na tenepo, lekani kutonga cinthu n'dzidzi wace mbudzati kukwana. Dikhirani mpaka kubwera kwa Mbuya. Iye anapidzesa pakweca pire pidabisala n'cidima, pontho anati apangize pire pinanyerezera mitima. Pa n'dzidzi unowu, m'bodzi na m'bodzi anatambira mbiri yace kuna Mulungu.</verse>
				<verse number="6">Abale, ndalonga pyonsene ipi mbandiikha dzina yanga na ya Apolo, na thangwi ya kukufunani, toera mupfundze kuna ife, asalongeranji mafala awa analonga kuti: “Lekani kupiringana pire pidalembwa.” Na tenepo, nkhabe munthu anafuna kupikuza na thangwi ya munthu m'bodzi, mbapwaza unango.</verse>
				<verse number="7">Ndi ninji cidasyana iwe na unango? Ndi ninji cina iwe cidakhonda iwe kupasiwa? Ngakhala wacipaswa, thangwi yanji usagaya mbukhala ninga hudacita kupaswa?</verse>
				<verse number="8">Imwe munapyo kale pyonsene pinafuna imwe! Mwapfuma kale. Mwafikira kukhala amambo - ife mbatikhonda kukhalapo! Ine ndikhafunadi kuti imwe mukhale amambo, toera ife titongembo pabodzi na imwe.</verse>
				<verse number="9">Thangwi ndisaona kuti ife apoxtolo, Mulungu atiyikha mbuto yakumalisa, ninga anthu akutongerwa kufa. Tadza kacitwa pisango kuna dziko, patsogolo pa maanju na pa anthu.</verse>
				<verse number="10">Ife ndife madzemwa na thangwi ya Kirixtu, mbwenye imwe ndimwe anthu a ndzeru muna Kirixtu! Ife ndife anthu akusowa mphambvu, mbwenye imwe ndimwe anthu a mphambvu! Imwe ndimwe anthu akulemebza, mbwenye ife ndife anthu akupwaziwa!</verse>
				<verse number="11">Mpaka na lero tisabva njala, tisabva nyota, tina usiwa, tisamenyiwa, pontho nkhabe mbuto yakukhala.</verse>
				<verse number="12">Pontho tisaphata basa yakuwanga na manja athu. Tingaxoliwa, ife tisalonga udidi. Tingafambirwa n'nduli, tisapirira.</verse>
				<verse number="13">Tingalongwa pseda tisatawira na kukhurudzika. Mpaka na lero, takhala anthu akupwazika a pantsi pano, pontho ninga khuku ya padziko.</verse>
				<verse number="14">Pa kulemba pinthu ipi siri kusaka kukupasani manyadzo tayu. Mbwenye ndiri kusaka kukusandikani ninga ananga akufunika.</verse>
				<verse number="15">Peno mbamudakhala na pikwi khumi pya amakayaya muna Kirixtu, si kulongera kuti imwe muna ababa azinji tayu, thangwi kubulukira mu Mphangwa Zadidi, ine ene ndine adakubalani muna Kirixtu Yezu.</verse>
				<verse number="16">Na tenepo, ndisakuphembani pikulu kakamwe kuti mundikwatire luso.</verse>
				<verse number="17">Ndi thangwi eneyo ndisakutumirani Timoti, mwana wanga wakufunika na wakunyindirika muna Mbuya. Iye anakukumbusani makhaliro anga muna Kirixtu Yezu. , sawa-sawa ninga munapfundzisira ine m'mbuto zonsene, na m'misoka yonsene ya anyakutawira Yezu.</verse>
				<verse number="18">Andzanu anango atoma kupikuza, ninga ine nkhabe bwerabve kudza kakuonani.</verse>
				<verse number="19">Mbwenye ndinabwera cincino Mbuya angapifuna. Na tenepo, ndinati ndidziwe, si pinalonga iwo anyakupikuza basi tayu, mbwenye pontho na mphambvu zina iwo.</verse>
				<verse number="20">Thangwi Umambo wa Mulungu si mafala tayu, mbwenye ndi mphambvu.</verse>
				<verse number="21">Ndi ninji pinafuna imwe maka-maka? Ndibwere kuna imwe na n'chamu, peno na kufunana pontho na ntima wa kupipoloza?</verse>
			</chapter>
			<chapter number="5">
				<verse number="1">Pisabveka konsene kwene, kuti pakati panu pana ulukwali. Ulukwali kuti na anthu ene anakhonda kudziwa Mulungu nkhabe kuucita, kufikira kuti m'bodzi wanu akwata nkazi wa babace.</verse>
				<verse number="2">Penepi imwe musagaya napyo? Mukhafunika mutsukwale pikulu kakamwe, mbamunthamangisa pakati pa nsoka wanu, munthu unowu adacita penepi.</verse>
				<verse number="3">Ine siri na imwe pabodzi pa nyama tayu, mbwenye mu nzimu ndiri na imwe. Pontho ndamala kunkonesa kale ule adacita pinthu penepi, ninga ndiri na imwe pabodzi.</verse>
				<verse number="4">Imwe mungagumanyikana pabodzi pene mu dzina ya Mbuya Yezu, ine mbindikhala na imwe pabodzi mu nzimu, mphambvu za Mbuya wathu Yezu mbizikhalambo penepo,</verse>
				<verse number="5">mamuna unowu mperekeni kuna Sathani, toera nyama yace ifudziwe, nzimu wace upulumuke pa ntsiku inabwera Mbuya.</verse>
				<verse number="6">Kugaya kwanu si kwadidi tayu. Imwe nkhabe kupidziwa kuti ntombwe pang'ono basi wa kutupisa na iwo mikate, usatupisa ufa onsene wa kumunyiwa?</verse>
				<verse number="7">Tayani ntombwe wakale wa kutupisa na iwo mikate, toera mukhale ufa upsa wakumunyiwa, ninga imwe ndimwedi ufa wakumunyiwa wakusowa ntombwe. Thangwi Kirixtu, Mwana Bira wathu wa Paxkwa, acitwa ntsembe.</verse>
				<verse number="8">Na thangwi eneyo, ticiteni phwandu ya Paxkwa, si na ntombwe wakale wa kutupisa na iwo mikate tayu, si na ntombwe wa pyakuipa peno wa madawi tayu, mbwenye ndi na mikate yakusowa ntombwe, ya kulungama na ya ndimo mwene.</verse>
				<verse number="9">Ndakupangani kale pa tsamba idakulemberani ine, kuti imwe lekani kubvungazikana na anthu anacita pyalukwali.</verse>
				<verse number="10">Na tenepo, siri kulongera kuna anthu anacita pyalukwali adakhonda kudziwa Mulungu tayu. Si kuna anthu a dziko ino akuumirwa na kobiri, kuna mambava, peno kuna analambira alungu a pezi tayu. Mbidakhala ndi tenepo, imwe mukhafunika mubuluke pa dziko ino.</verse>
				<verse number="11">Mbwenye cincino ndisakulemberani kuti muleke kubvungazikana na ule analonga kuti ndi m'bale wanu mbacita pontho pyalukwali, mbakhala nyakuumirwa na kobiri, nyakulambira alungu a pezi, nyapseda, nyakuledzera, peno mbakhala mbava. Na anthu enewa, lekani na kudya na iwo kwene.</verse>
				<verse number="12">Ndinakwanisa tani ine kutonga anthu ali kunja kwa abale a gereja? Imwe nkhabe tonga ale ali n'kati mwa nsoka wanu?</verse>
				<verse number="13">A kunja anadza katongwa na Mulungu. “N'thamangiseni mphapo pakati panu munthu unowu wa kuipa.”</verse>
			</chapter>
			<chapter number="6">
				<verse number="1">Ngakhala m'bodzi wa pa nsoka wanu ana nseru na m'bale unango, musaukwatiranji nseru unowu mbamuenda na iwo katongwa kuna anthu anakhonda kudziwa Mulungu, mbumukhonda kuukwata kwenda na iwo kuna mbumba ya Mulungu?</verse>
				<verse number="2">Imwe nkhabe dziwa kuti mbumba ya Mulungu inadza katonga dziko? Mphapo ngakhala imwe munadza katonga dziko, munacimwana tani kutonga pinthu ping'ono?</verse>
				<verse number="3">Imwe nkhabe dziwa kuti ife tinadza katonga maanju? Ndiye tani mphapo pinthu pya dziko ino!</verse>
				<verse number="4">Na tenepo, ngakhala imwe muna nseru wa kutongesana thangwi pinthu pyanu pya dziko ino, sankhulani abale a gereja, peno mbadakhala pyawo anthu akukhonda kubvekera, kuti akhale anyakutonga miseru.</verse>
				<verse number="5">Ndisalonga penepi toera kukunyadzisani. Kodi nkhabepo pakati panu m'bodzi wa ndzeru zakukwanira, kuti akwanise kutonga miseru muubale mwanu?</verse>
				<verse number="6">Mbwenye musasiya penepi mbumwenda kasumirana muubale mwanu patsogolo pa anthu anakhonda kudziwa Mulungu!</verse>
				<verse number="7">Na thangwi ya kusumirana kunaoneka pakati panu, pisapangiziratu kuti mwakundiwa mwadidi mwene. Mwakhonderanji kutawira kunyengezwa pyanu? Mwakhonderanji kutawira kuluza pyanu?</verse>
				<verse number="8">Mbwenye imwe ene, musacita pyakuipa mbumunyengezana muubale mwanu!</verse>
				<verse number="9">Imwe nkhabe dziwa kuti anyakukhonda kulungama nkhabe kudza kadya unthaka mu Umambo wa Mulungu? Lekani kunyengezwa. Ale anyalukwali, analambira alungu a pezi, anyaupombo, amuna anacita banja na amuna andzawo,</verse>
				<verse number="10">mambava, anyakuumirwa na kobiri, anyakuledzera, anyapseda na ale anadhobha andzawo, nkhabe kudza kadya unthaka mu Umambo wa Mulungu.</verse>
				<verse number="11">Ndi penepi pikhacita andzanu anango. Mbwenye imwe mwatsukiwa, mwaceneswa, mbumulungamiswa, mu dzina ya Mbuya Yezu Kirixtu, na mu Nzimu Wakucena wathu.</verse>
				<verse number="12">“Pinthu pyonsene ndatawirirwa kupicita.” Mbwenye si pyonsene pinaphedzera tayu. “Pinthu pyonsene ndatawirirwa kupicita.” Mbwenye ine nkhabe siya cibodzi kuti cindikunde.</verse>
				<verse number="13">“Pyakudya pyacitirwa cifu, cifu cacitirwa pyakudya,” mbwenye pyonsene Mulungu anadza kapifudza. Mphapo manungo athu si toera kucita na iwo pyalukwali tayu, mbwenye ndi toera kuphatira Mbuya, pontho Mbuya ndiye mwanaciro manungo athu.</verse>
				<verse number="14">Na mphambvu zace, Mulungu alamusa Mbuya pa kufa, pontho Iye anadza katilamusambo pa kufa.</verse>
				<verse number="15">Imwe nkhabe kupidziwa kuti manungo anu ndi mapindi a Kirixtu? Ine ndinakwata mapindi a Kirixtu mbandiacita kuti akhale mapindi a nkazi wa lukwali? Nkhabe citika!</verse>
				<verse number="16">Imwe nkhabe kupidziwa kuti ule anadziwana na nkazi wa lukwali, manungo awo anakhala mabodzi ene? Thangwi pyalembwa kuti: “Mu uwiri mwawo anadza kakhala nyama ibodzi.”</verse>
				<verse number="17">Mbwenye ule anaphatana na Mbuya, nzimu wawo ndi ubodzi ene na Iye.</verse>
				<verse number="18">Thawani pyalukwali. Kudawa kunango konsene kunacita munthu, asakucita kunja kwa manungo ace, mbwenye anacita pyalukwali, asadawisira manungo ace ene.</verse>
				<verse number="19">Kodi imwe nkhabe kupidziwa kuti manungo anu ndi nyumba ya Nzimu Wakucena uli muna imwe, udapaswa imwe na Mulungu, pontho kuti imwe nkhabe tongereka mwekha?</verse>
				<verse number="20">Imwe mwaguliwa na ntengo ukulu. Na tenepo, pasani mbiri Mulungu m'manungo mwanu.</verse>
			</chapter>
			<chapter number="7">
				<verse number="1">Pa thangwi ya pinthu pidandilembera imwe, ndi pyadidi kuti mamuna akhonde kudziwa nkazi.</verse>
				<verse number="2">Mbwenye na thangwi ya lukwali, pikhali pyadidi mamuna akhale na nkazi wace, nkazimbo akhale na mamuna wace.</verse>
				<verse number="3">Mamuna asatongwa kucitira nkazi wace pyonsene pinatongwa iye kucita n'kati mwa nyumba. Nkazi asatongwambo acite sawa-sawa kuna mamuna wace.</verse>
				<verse number="4">Nkazi nkhabe mphambvu za kutonga manungo ace, mbwenye anaatonga ndi mamuna wace. Sawa-sawambo na mamuna, nkhabe mphambvu za kutonga manungo ace, mbwenye anaatonga ndi nkazi wace.</verse>
				<verse number="5">Lekani kukhonderana n'kati mwa nyumba, m'bodzi na m'bodzi. Penepi pisatawirirwa male mungabverana pa n'dzidzi ung'ono toera munyerezere kuphembera. Mungamala, munagumana pontho toera mukhonde kunyengererwa na Sathani, na thangwi ya kusowa kwanu mphambvu za kupirira.</verse>
				<verse number="6">Siri kulonga ipi ninga matongero tayu, mbwenye ndinakutawirirani.</verse>
				<verse number="7">Ndikhafuna kuti anthu onsene akhale ninga ine. Mbwenye m'bodzi na m'bodzi ana muwoni wace udapaswa iye na Mulungu. M'bodzi asapaswa na njira iyi, unango asapaswa na njira inango.</verse>
				<verse number="8">Mphapo ndisalonga kuna ale adasowa banja, pontho na kuna akazi adaferwa na amuna awo, kuti pikhali pyadidi iwo akhale pyawo tenepo ninga ine.</verse>
				<verse number="9">Mbwenye angapicimwana, mphyadidi acite banja. Thangwi mphyadidi kakamwe kucita banja, kupiringana kuthabuka na kusirira.</verse>
				<verse number="10">Mphapo kuna ale ali pa banja, ndisaapasa matongero awa, si anga tayu, mbwenye mba Mbuya, kuti: nkazi akhonde kumwalana na mamuna wace.</verse>
				<verse number="11">Mbwenye angamwalana, mbakhale tenepo, mbakhonda kucita pontho banja ipsa. Peno angafuna, mbasekesane abwererane pontho na mamuna wace. Mamunambo, mbaleke kumwalana na nkazi wace.</verse>
				<verse number="12">Kuna anangombo, ine ene ndisaapanga ipi, si Mbuya tayu, kuti: ngakhala m'bale m'bodzi wa mamuna ana nkazi adakhonda kutawira Yezu, mbwenye iye asafuna kukhala na mamuna wace, mamuna mbaleke kumwalana na iye.</verse>
				<verse number="13">Ngakhala ndi nkazimbo ana mamuna adakhonda kutawira Yezu, mbwenye iye asafuna kukhala na nkazi wace, nkazi mbaleke kumwalana na iye.</verse>
				<verse number="14">Thangwi mamuna wakukhonda kutawira Yezu, anaceneswa na thangwi ya nkazi wace. Sawa-sawambo na nkazi wakukhonda kutawira Yezu, anaceneswa na thangwi ya mamuna wace. Mbapidakhonda kukhala tenepa, ana awo mbadakhala ana akukhonda kuceneswa pamaso pa Mulungu. Mbwenye cincino, iwo aceneswa.</verse>
				<verse number="15">Mphapo ngakhala ule adakhonda kutawira Yezu asafuna pyakumwalana, mbamwalane. Pa mathangwi enewa, m'bale wakutawira Yezu wa mamuna, peno wa nkazi, nkhabebve mwambo unaakakamiza kukhala pabodzi. Thangwi Mulungu akucemerani toera mukhale mu ntendere.</verse>
				<verse number="16">Iwe nkazi, usapidziwa tani kuti unadza kapulumusa mamuna wako? Peno iwembo mamuna usapidziwa tani kuti unadza kapulumusa nkazi wako?</verse>
				<verse number="17">Na tenepo, m'bodzi na m'bodzi mbakakamire kufamba na mule mudansankhulira Mbuya, pontho ninga mudancemerera Mulungu. Ipi ndipyo pinapanga ine abale m'magereja onsene.</verse>
				<verse number="18">Alipo munthu adacemerwa mbadamala kusibza kale? Mbaleke kusaka kusasanyira pontho manungo ace. Alipo adacemerwa mbadzati kusibza? Mbaleke kusibzabve.</verse>
				<verse number="19">Kusibza na kukhonda kusibza, pyonsene nkhabe kulonga pinthu. Pinafunika ndi kubvera matongero a Mulungu.</verse>
				<verse number="20">M'bodzi na m'bodzi asatongwa akakamire kukhala na makhaliro adagumanwa na iye pa kucemerwa na Mulungu.</verse>
				<verse number="21">Wacemerwa mbuli n'dzakazi? Leka kunentseka napyo. Mphapo ungakwanisa kubulukamo ndi pyadidi ucite penepi.</verse>
				<verse number="22">Thangwi adacemerwa na Mbuya mbali n'dzakazi, ndi ntumbe muna Mbuya. Sawa-sawambo na ule adacemerwa mbali ntumbe, ndi n'dzakazi wa Kirixtu.</verse>
				<verse number="23">Imwe mwaguliwa na ntengo ukulu. Na tenepo, lekani kubwerera kakhala adzakazi a anthu.</verse>
				<verse number="24">Abale, m'bodzi na m'bodzi asatongwa akakamire kukhala patsogolo pa Mulungu na makhaliro ace adagumanwa na iye pa kucemerwa kwace.</verse>
				<verse number="25">Pa thangwi ya amyali, ine nkhabe matongero a Mbuya, mbwenye na kuona kwanga ndisakupangani ninga m'bodzi wakunyindirika na ntsisi za Mulungu.</verse>
				<verse number="26">Na thangwi za nyatwa za cincino, ndisanyerezera kuti ndi pyadidi mamuna akhale pyace tenepo ninga mudakhalira iye.</verse>
				<verse number="27">Wacita banja? Leka kumwalana na nkazi wako. Ndiwe nzice? Leka kusakabve nkazi.</verse>
				<verse number="28">Mbwenye ungacita banja, si kudawa tayu. Apo mwali angacitambo banja na mamuna wace, si kudawa tayu. Mbwenye ale anacita banja anadza kaona nyatwa pa makhaliro awo, Ine ndisafuna ndikugugumireni nyatwa zenezi.</verse>
				<verse number="29">Abale anga, pinafuna ine kukupangani ndi kuti: N'dzidzi wacepa. Kutomera cincino kwenda kutsogolo, ale ana akazi, mbakhale ninga anthu akusowa akazi.</verse>
				<verse number="30">Ale analira, akhale ninga nkhabe kulira. Ale anatsandzaya, akhale ninga nkhabe kutsandzaya. Ale anagula pinthu, akhale ninga nkhabe pinthu.</verse>
				<verse number="31">Ale anaphatisa basa pinthu pya dziko ino, akhonde kupikakamira. Thangwi makhaliro a cincino a dziko ali kulamala.</verse>
				<verse number="32">Ine ndisafuna kuti mukhale anthu akusowa pinthu pya kukunentsani. Thangwi mamuna wakusowa nkazi, asanyerezera pinthu pya Mbuya, kuti anatsandzaisa tani Mbuya.</verse>
				<verse number="33">Mbwenye mamuna ana nkazi, asanyerezera pinthu pya dziko ino, kuti anatsandzaisa tani nkazi wace.</verse>
				<verse number="34">Na tenepo, munthu asakhala wakugawika. Nkazi wa nzice, peno mwali, asanyerezera pinthu pya Mbuya, toera akhale wakucena pa manungo na pa nzimu ene. Mbwenye nkazi ana mamuna, asanyerezera pinthu pya dziko ino, kuti anatsandzaisa tani mamuna wace.</verse>
				<verse number="35">Ndisalonga ipi, ndi udidi kuna imwe. Si kukukakamizani tayu, mbwenye toera imwe mukhale na makhaliro adidi, mbamukhonda kupingizika.</verse>
				<verse number="36">Ngakhala alipo munthu asaona kuti pinacita iye si pyadidi tayu kuna mwali anabvundzirana na iye, pontho mbaona kuti pyaka pya mankhadzi wace piri kupita, mbanyerezera kucita banja, mbacite ninga munafunira iye. Nkhabe kudawa na penepi tayu. Mbacite pyawo banja.</verse>
				<verse number="37">Mphapo ule adafuna mwakukwana muntima mwace mbakhonda kubva ninga asakakamizwa, mbwenye asakwanisa kuphata ntima, pontho mbanyerezera kuti akhonde kucita banja na mwali, unowu asacitambo mwadidi.</verse>
				<verse number="38">Na tenepo, ule anacita banja na mankhadzi wace wa mwali, asacita mwadidi. Mbwenye ule anakhonda kucita banja, asacita mwadidi kakamwe.</verse>
				<verse number="39">Nkazi asakhala wakumangwa na mwambo wa pa banja, pa n'dzidzi onsene unakhala mamuna wace m'maso. Mbwenye mamuna angafa, iye anakhala wakusudzuka kuti asembwe na mamuna unango anafuna iye, male ngakhala mamuna ndi wakutawira Yezu.</verse>
				<verse number="40">Mbwenye kuona kwanga, iye anakhala wakutsandzaya kakamwe angakhonda kucita pontho banja. Ndisaona kuti ndiri nawombo Nzimu wa Mulungu.</verse>
			</chapter>
			<chapter number="8">
				<verse number="1">Pa thangwi ya pyakudya pinaikhirwa ntsembe madzimunthu, tisadzindikira kuti tonsene tinako “kudziwa.” Mphapo kudziwa kweneku kusadzesa kupikuza, mbwenye kufunana kusamanga.</verse>
				<verse number="2">Ule ananyerezera kuti asadziwa cinthu, adzati kucidziwa ninga munafunikira ico tayu.</verse>
				<verse number="3">Mbwenye ule anafuna Mulungu, unowu asadziwika na Mulungu.</verse>
				<verse number="4">Na tenepo, na thangwi ya pyakudya pinaikhirwa ntsembe madzimunthu, tisadziwa kuti dzimunthu si cinthu pa dziko tayu, pontho alipo Mulungu m'bodzi basi, nkhabebve unango.</verse>
				<verse number="5">Thangwi ngakhala kudzulu peno pantsi pano alipo anacemerwa alungu, alipodi “alungu” azinji na “a mbuya” azinji,</verse>
				<verse number="6">mbwenye kwa ife alipo Mulungu m'bodzi basi, Baba, adacita pinthu pyonsene, pontho tiri m'maso toera ticite kufuna kwace. Pontho alipo Mbuya m'bodzi basi, Yezu Kirixtu, adabwera na pinthu pyonsene, pontho tiri m'maso kubulukira muna Iye.</verse>
				<verse number="7">Mbwenye si onsene anadziwa penepi tayu. Anango adadzowerera madzimunthu, na lero asadya pyakudya penepi ninga ntsembe ya madzimunthu. Pontho na kucepa kwa manyerezero awo a muntima, pisaaswipisa.</verse>
				<verse number="8">Mbwenye si cakudya cinaticita kuti Mulungu atitawire tayu. Thangwi tingakhonda kudya, nkhabe cinaluza ife, tingadya, nkhabe cinawina ife.</verse>
				<verse number="9">Mbwenye citani mphole kuti kusudzuka kwanu, kukhonde kukhala cinthu cakugwegwedusa ale adasowa mphambvu.</verse>
				<verse number="10">Thangwi ngakhala unango ali kuona iwe unapidziwa mwadidi uli pa thando ya kudya inaikhirwa ntsembe madzimunthu, ana manyerezero akucepa a muntima, nkhabe kukundiwa mbadza kadyambo pyakudya pidaikhirwa ntsembe madzimunthu?</verse>
				<verse number="11">Tenepa, usapha m'bale wako adaferwambo na Kirixtu, ana manyerezero akucepa a muntima, na thangwi ya kudziwa kwako.</verse>
				<verse number="12">Na tenepo, mungadawisira abale anu mbamuataisa manyerezero awo akucepa a muntima, musadawisira Kirixtu.</verse>
				<verse number="13">Na thangwi eneyo, ngakhala cire cinadya ine cisagwegwedusa m'bale wanga, sinadyabve nyama tayu, toera ndikhonde kugwegwedusa m'bale wanga.</verse>
			</chapter>
			<chapter number="9">
				<verse number="1">Kodi ine sine wakusudzuka tayu? Sine mpoxtolo tayu? Ine sidamuona Mbuya wathu Yezu tayu? Imwe simwe misapu ya basa inacita ine muna Mbuya tayu?</verse>
				<verse number="2">Ngakhala kuna anango ine sine mpoxtolo tayu, kuna imwe ine ndinedi mpoxtolo! Thangwi imwe ndimwe cidzindikiro ca upoxtolo wanga muna Mbuya.</verse>
				<verse number="3">Kuna ale anandisandika, mafala anandibvunulira ndi awa:</verse>
				<verse number="4">Ife nkhabe tawirirwa kudya na kumwa?</verse>
				<verse number="5">Ife nkhabe kutawirirwa kusemba nkazi wakutawira Yezu mbatiperekera pa ulendo wathu, ninga pinacita apoxtolo anango azinji, abale a Mbuya, pontho na Pedhru?</verse>
				<verse number="6">Kodi ndine basi na Bharnabhasi anatawirirwa kuphata basa toera tikwanise kudya?</verse>
				<verse number="7">Mbani anaenda ku nkhondo, mbatambirisika ekha ene? Mbani anacheka miti ya mauva, mbakhonda kudya misapu yace? Mbani anakumbiza pifuyo mbakhonda kumwa nkaka wace?</verse>
				<verse number="8">Penepi ndisapilonga ninga munthu ene pyanga? Kodi Mwambo nkhabe longambo pinthu penepi?</verse>
				<verse number="9">Thangwi mu Mwambo wa Mozesi mwalembwa kuti: “Leka kumanga mulomo wa ng'ombe pa n'dzidzi unating'inda iyo tirigu na nyondo.” Kodi Mulungu alonga penepi na thangwi ya kutsalakana ng'ombe basi?</verse>
				<verse number="10">Simo mwene kuti penepi asapilongera thangwi ya ife tayu? Ndimo mwene kuti penepi pyalembwa na thangwi ya ife. Thangwi nyakulima angalima, pontho nyakuting'inda angating'inda, asatongwa apicite na kudikhira kuti anadza kapidyambo.</verse>
				<verse number="11">Ngakhala pakati panu ife tabzala pinthu pya mu nzimu, si pyadidi tayu tidikhire kubvuna kuna imwe pinthu pinatiphedza pa nyama?</verse>
				<verse number="12">Ngakhala anango asatawirirwa kuphedziwa na imwe, akhakwana kucitirwa penepi sife tayu kupiringana iwo? Mbwenye ife cipo tacitirwa penepi. Mbwenye pa pyonsene ipi tisapirira pyathu, toera tikhonde kupingiza Mphangwa Zadidi za Kirixtu.</verse>
				<verse number="13">Imwe nkhabe dziwa kuti ale anaphata basa mu Nyumba ya Mulungu, asadya pinthu pya N'nyumba ya Mulungu? Pontho nkhabe dziwa kuti anyabasa a pa guwa ya ntsembe, asadya pinthu pinadza kaikhwa pa guwa ya ntsembe?</verse>
				<verse number="14">Tenepa, Mbuya apangambo ale anamwaza Mphangwa Zadidi, kuti adyeswe na basa ya kumwaza Mphangwa Zadidi.</verse>
				<verse number="15">Mbwenye ine nkhabe cibodzi cidacitirwa ine pa pinthu penepi. Siri kulemba mbindidikhira kuti imwe mundicitire penepi tayu. Mphyadidi kufa pyanga, kupiringana kuluziswa na unango kugaya kunacita ine.</verse>
				<verse number="16">Mphapo ngakhala ndisamwaza Mphangwa Zadidi, sinafunika ndigaye tayu, thangwi ine ndisatongwa kumwaza Mphangwa Zadidi. Ndi nyatwa kuna ine ndingakhonda kumwaza Mphangwa Zadidi!</verse>
				<verse number="17">Thangwi mbidasankhula ndekha kumwaza Mphangwa Zadidi, mbidapaswa m'bairo. Mbwenye cincino ninga ndisamwaza na kukakamizwa, ndisacita ninga mudaipasirwa ine na Mulungu.</verse>
				<verse number="18">Ngwanji mphapo m'bairo wanga? Ndi uyu basi: Wa kuti pakumwaza Mphangwa Zadidi, ndizimwaze pezi pyene, mbandikhonda kuphemba pire pinatongwa ine kucitirwa pa kumwaza Mphangwa Zadidi.</verse>
				<verse number="19">Thangwi ine, ninga munthu wakusudzuka kuli anthu onsene, ndacitika n'dzakazi wa anthu onsene, toera ndikwanise kuwina anthu azinji.</verse>
				<verse number="20">Ndacitika n'djuda kuna madjuda, toera ndikwanise kuwina madjuda adze kuna Kirixtu. Kuna ale ali pantsi pa Mwambo, ndakhala ninga ndiri pantsi pa Mwambo, [mbindidziwa pyanga kuti ine siri pantsi pa Mwambo tayu. ,] toera ndikwanise kuwina ale anatowerera Mwambo.</verse>
				<verse number="21">Kuna ale adasowa Mwambo, ndacitika ninga sinamwambo, mbindidziwa pyanga kuti sidasudzuka pa mwambo wa Mulungu tayu, mbwenye ndiri pantsi pa mwambo wa Kirixtu, toera ndikwanise kuwina ale adasowa Mwambo.</verse>
				<verse number="22">Kuna ale adasowa mphambvu, ndacitika munthu wakusowa mphambvu, toera ndikwanise kuwina ale adasowa mphambvu. Na tenepo, ndacitika pyonsene kuna anthu onsene, toera na njira zonsene, ndikwanise kupulumusa anango.</verse>
				<verse number="23">Ndisacita pyonsene ipi, na thangwi ya Mphangwa Zadidi, toera ndikhale na iye pabodzi.</verse>
				<verse number="24">Imwe nkhabe dziwa kuti pa mapika a kuthamanga, onsene asathamanga, mbwenye anapaswa muwoni ndi m'bodzi basi? Thamangani na mphambvu, toera mupaswe muwoni.</verse>
				<verse number="25">Anyakuthamanga onsene pa mapika, asatoma kusasanyika mwakukwana, toera kuwina nthimba ya kuti kutsogolo inadza kabvunda, mbwenye ife, tisapicita toera kuwina nthimba ya kwenda na kwenda.</verse>
				<verse number="26">Na thangwi eneyo, ine sisathamanga ninga munthu anakhonda dziwa cinafuna iye tayu. Pontho nkhabe cita mapika a maxoko ninga munthu ana ponya maxoko n'dzulu tayu.</verse>
				<verse number="27">Mbwenye ndisaponya maxoko ponyera manungo anga ene, mbandiacita n'dzakazi wanga, toera pakumala kumwaza Mphangwa Zadidi kuna anango, ine ene ndikhonde kudza kaluza.</verse>
			</chapter>
			<chapter number="10">
				<verse number="1">Abale anga, ine nkhabe funa kuti imwe muduwale pidacitwa na a mbuya athu kale. Iwo onsene akhakhala pantsi pa khole, pontho onsene awambuka bara.</verse>
				<verse number="2">Pa kuphatana kwawo na Mozesi, onsene atambira batixmu mu khole na m'bara.</verse>
				<verse number="3">Onsene adya cakudya cibodzicene ca mu nzimu.</verse>
				<verse number="4">Pontho amwa cakumwa cibodzicene ca mu nzimu. Thangwi akhamwa madzi a pa mwala wa mu nzimu, ukhaaperekera. Mwala unowu ukhali Kirixtu.</verse>
				<verse number="5">Mbwenye Mulungu hadakomerwa na azinji awo tayu, pontho mbamala kufa n'thando.</verse>
				<verse number="6">Pinthu penepi pyacitika toera kutipangisa kuti tikhonde kusirira pyakuipa ninga iwo.</verse>
				<verse number="7">Lekani kulambira alungu apezi, ninga pidacita anango awo, ninga mudalemberwa ipyo kuti: “Mbumba yakhala pantsi toera kudya na kumwa. Pakumala yalamuka mbibvina.”</verse>
				<verse number="8">Mbatilekeni kucita pyalukwali ninga pidacita anango awo, mbafa pikwi makumawiri na pitatu pya anthu pa ntsiku ibodzi basi.</verse>
				<verse number="9">Mbatilekeni kulesera Kirixtu ninga pidacita anango awo, mbamalisira kuphiwa na nyoka.</verse>
				<verse number="10">Lekani kudungunya ninga pidacita anango awo, mbamala kuphiwa na nyakufudza.</verse>
				<verse number="11">Pinthu penepi pyacitika kuna iwo ninga cipangizo, pontho pyalembwa toera kuticenjeza ife adafika ntsiku zakumalisa.</verse>
				<verse number="12">Na tenepo, ule ananyerezera kuti ali dzololo, mbacite mphole toera akhonde kugwa.</verse>
				<verse number="13">Manyengerero anabva imwe, ndiwo anabvambo anthu anango. Pontho Mulungu ndi wakunyindirika. Iye nkhabe kukusiyani mbamunyengererwa kupiringana mphambvu zanu. Mbwenye mungapita mwakunyengererwa, Iye ene Mulungu anakusakirani njira ya kubuluka nayo, toera mukwanise kupirira.</verse>
				<verse number="14">Na thangwi eneyo, imwe abale akufunika, thawani pya kulambira alungu apezi.</verse>
				<verse number="15">Ndisalonga na anthu a ndzeru. Nyerezerani mwekha ene pire pinalonga ine.</verse>
				<verse number="16">Kodi ndiko ya nkhombo inakuza na ife Mulungu, si kuphatana na ciropa ca Kirixtu tayu? Nkate unamenyerana ife, si kuphatana na manungo a Kirixtu tayu?</verse>
				<verse number="17">Ife pakukhala kwathu azinji ndife manungo mabodzi basi. Thangwi ulipo n'kati ubodzi basi, pontho tonsene tisadya nkate ubodzi ene.</verse>
				<verse number="18">Lang'anani mbumba ya Izarayeli. Ale anadya pya ntsembe, hali pabodzi tayu pa guwa ya ntsembe?</verse>
				<verse number="19">Na tenepo, ndi ninji pinalonga ine? Kuti ntsembe inayikhirwa dzimunthu ndi pinthu? Peno dzimunthu ndi cinthu?</verse>
				<verse number="20">Nkhabe! Ine ndisalonga kuti ntsembe zinaikhirwa madzimunthu, hasazipereka kuna Mulungu tayu, mbwenye kuna mizimu ya kuipa. Pontho ine nkhabe funa kuti imwe muphatane na mizimu ya kuipa.</verse>
				<verse number="21">Nkhabe kucitika kumwa ndiko ya Mbuya na ndiko ya mizimu ya kuipa. Pontho lekani kudya pa thando ya Mbuya na pa thando ya mizimu ya kuipa.</verse>
				<verse number="22">Kodi tinansosera nchanje Mbuya? Ife tina mphambvu za kupiringana Iye?</verse>
				<verse number="23">Anango asalonga tenepa: “Pyonsene pisatawiriswa,” mbwenye si pyonsene pinaphedzera tayu. “Pyonsene pisatawiriswa,” mbwenye si pyonsene pinamanga tayu.</verse>
				<verse number="24">Mbakhonde kuoneka munthu anasaka udidi wace, mbwenye mbaoneke anasaka udidi wa ndzace.</verse>
				<verse number="25">Dyaani pyonsene pinaguliswa m'misika mbamukhonda kubvundzisa, na thangwi ya manyerezero anu a muntima.</verse>
				<verse number="26">Thangwi “dziko, na pyonsene pina iyo, ndi pya Mbuya.”</verse>
				<verse number="27">Ungacemerwa kwenda kadya na nyakukhonda kutawira Yezu, ungapifuna ndoko, mbudya pyonsene pinakupasa iye, mbukhonda kubvundza cinthu, na thangwi ya manyerezero ako a muntima.</verse>
				<verse number="28">Mbwenye munthu angakupanga kuti: “Ipi pyaikhirwa ntsembe madzimunthu,” leka kudya. Na thangwi ya ule adakupanga, pontho na thangwi ya manyerezero a muntima.</verse>
				<verse number="29">Siri kulongera manyerezero a muntima mwako tayu, mbwenye a munthu unango. Mphapo thangwi yanji kusudzuka kwanga kusatongwa na manyerezero a muntima a munthu unango?</verse>
				<verse number="30">Ngakhala ine ndiri kudya mbindipereka takhuta kuna Mulungu, thangwi yanji pontho ndiri kusandikwa na pire pidaperekera ine takhuta kuna Mulungu?</verse>
				<verse number="31">Na tenepo, imwe mungadya, mungamwa, peno mungacita cinthu cinango, citani pyonsene toera kupasa mbiri Mulungu.</verse>
				<verse number="32">Lekani kugwegwedusa madjuda, peno agerego, peno abale a Gereja ya Mulungu.</verse>
				<verse number="33">Pontho ine ndisasaka na njira zonsene kutsandzaisa anthu onsene. Thangwi siri kusaka udidi wanga ndekha tayu, mbwenye udidi wa anthu onsene, toera iwo apulumuswe.</verse>
			</chapter>
			<chapter number="11">
				<verse number="1">Kwatirani luso ine, ninga ine ndisakwatirambo luso Kirixtu.</verse>
				<verse number="2">Ine ndisakusimbani, thangwi pa pyonsene musandikumbukira, pontho musakoya mitemo sawa-sawa ninga mudakupangirani ine.</verse>
				<verse number="3">Mbwenye ndisafuna mudziwe kuti nsolo wa mamuna onsene ndi Kirixtu, nsolo wa nkazi ndi mamuna, nsolo wa Kirixtu ndi Mulungu.</verse>
				<verse number="4">Mamuna onsene anaphembera peno mbalonga ciporofeta na nsolo wakugudumirwa, asapwaza nsolo wace.</verse>
				<verse number="5">Mbwenye nkazi onsene anaphembera peno mbalonga ciporofeta mbakhonda kugudumira nsolo, asapwaza nsolo wace, thangwi asakhala ninga acingwa mpala.</verse>
				<verse number="6">Ngakhala nkazi nkhabe kufinikiza nsolo wace, mbacingwembo tsisi yace. Mbwenye ngakhala pisapasa manyadzo kuna nkazi kucinga tsisi peno kupala tsisi, mbafinikize nsolo wace.</verse>
				<verse number="7">Mamuna mbaleke kufinikiza nsolo wace tayu, thangwi iye ndi uunthu na mbiri ya Mulungu. Mbwenye nkazi ndi mbiri ya mamuna.</verse>
				<verse number="8">Thangwi mamuna hadabuluka kuna nkazi tayu, mbwenye nkazi ndiye adabuluka kuna mamuna.</verse>
				<verse number="9">Pontho, mamuna hadacitiwa na thangwi ya nkazi tayu, mbwenye nkazi ndiye adacitiwa na thangwi ya mamuna.</verse>
				<verse number="10">Na thangwi eneyo, pontho na thangwi ya maanju, nkazi asafunika akhale na cidzindikiro ca cilemedzo mu nsolo mwace.</verse>
				<verse number="11">Muna Mbuya, nkazi si cinthu tayu patsogolo pana mamuna, mamunambo si cinthu tayu patsogolo pana nkazi.</verse>
				<verse number="12">Thangwi sawa-sawa ninga nkazi abuluka kuna mamuna, mamuna abaliwambo na nkazi. Mbwenye pyonsene pyabulukira kuna Mulungu.</verse>
				<verse number="13">Nyerezeranimbo imwe pakati panu, mphyadidi kuna nkazi kuphembera Mulungu mbali na nsolo pakweca?</verse>
				<verse number="14">Kodi makhaliro ene a pinthu pya padziko, nkhabe kukupfundzisani kuti mphyakupwazika kuna mamuna kukhala na tsisi yakulapha,</verse>
				<verse number="15">pontho kuti nkazi angakhala na tsisi yakulapha ndi mbiri? Thangwi apaswa tsisi yakulapha ikhale ninga nguwo yakugudumira nsolo wace.</verse>
				<verse number="16">Mbwenye ngakhala alipo munthu anafuna kupokanya pinthu penepi, mbadziwe kuti ife, peno abale a magereja, nkhabe nsambo unowu.</verse>
				<verse number="17">Mphapo pa pire pinafuna kukupangani ine, nkhabe kukusimbani. Thangwi m'misonkhano mwanu, musatekera kucita kuipa kupiringana kucita udidi.</verse>
				<verse number="18">Pakutoma ndisabva kuti imwe mukhagumanyikana ninga abale a gereja, pakati panu pasaoneka phambulo. Khundu inango ine ndisapitawira.</verse>
				<verse number="19">Thangwi pisafunika kuti phambulo iyoneke pakati panu, toera adziwike mbani pakati panu anyakutawiradi Yezu mwakukwana.</verse>
				<verse number="20">Mphapo mungagumanyikana pabodzi pene, inadya imwe si Seya ya Mbuya tayu.</verse>
				<verse number="21">Thangwi m'bodzi na m'bodzi asadya phwandu yace mbakhonda kudikhira andzace. Na tenepo, m'bodzi asakhala na njala, unango asaledzera.</verse>
				<verse number="22">Kodi imwe nkhabe nyumba za kudyera na za kumwera? Peno musapwaza abale a Gereja ya Mulungu pontho mbamupasa manyadzo ale adasowa pinthu? Ndinalonganji kuna imwe? Ndinakusimbani na thangwi ya penepi? Nkhabe, na pang'ono pene.</verse>
				<verse number="23">Thangwi ndatambira kuna Mbuya, pire pidakupangani ine kuti: Mbuya Yezu, na masiku adasandukirwa Iye, akwata nkate,</verse>
				<verse number="24">pakumala kupereka takhuta, aumenya mbalonga tenepa: “Ici ndi manungo anga anaperekwa na thangwi yanu. Citani ipi mbamundikumbukira.”</verse>
				<verse number="25">Mudamala iwo siyari, acita pibodzi-bodzi. Akwata ndiko mbalonga tenepa: “Ndiko iyi ndi cibverano cipsa mu ciropa canga. Citani penepi midzidzi yonsene inamwa imwe, mbamundikumbukira.”</verse>
				<verse number="26">Thangwi midzidzi yonsene inadya imwe nkate uyu, mbamumwa ndiko iyi, imwe musalonga kufa kwa Mbuya, mpaka kubwera kwace.</verse>
				<verse number="27">Na thangwi eneyo, ule anadya nkate mbamwa ndiko ya Mbuya mbakhonda kukwanira, asadawisira manungo na ciropa ca Mbuya.</verse>
				<verse number="28">Munthu m'bodzi na m'bodzi, mbapidinkhisike ekha ene, na tenepo, mbadye nkate pontho amwe ndiko.</verse>
				<verse number="29">Thangwi munthu anadya mbamwa, mbakhonda dzindikira manungo a Mbuya, asadya na kumwera nyatwa zace ekha ene.</verse>
				<verse number="30">Na thangwi eneyo, alipo azinji anamala mphambvu na anyakuduwala pakati panu, pontho azinji amala kufa.</verse>
				<verse number="31">Mbwenye ngakhala ife mbidadinkhisika mwadidi tekha ene, mbatidatongwa tayu.</verse>
				<verse number="32">Mbwenye tingatongwa, tiri kusandikwa na Mbuya toera tikhonde kukoneswa pabodzi na dziko.</verse>
				<verse number="33">Na tenepo, abale anga, pakugumanyikana kwanu kuti mudye Seya ya Mbuya, dikhiranani m'bodzi na m'bodzi.</verse>
				<verse number="34">Ngakhala alipo ana njala, mbadye ku nyumba, toera imwe mungagumanyikana, penepi pikhonde kukukonesani. Pinango, ine ndingabwera ndinadza kapiona.</verse>
			</chapter>
			<chapter number="12">
				<verse number="1">Abale anga, sinafuna tayu kuti mukhale anthu akukhonda kudziwa pa thangwi ya miyoni ya mu nzimu.</verse>
				<verse number="2">Imwe musadziwa kuti, pikhakhala imwe anthu akukhonda kutawira Yezu, mukhadodomeswa na makhaliro mazinji, kuti mulambire madzimunthu akukhonda kulonga.</verse>
				<verse number="3">Na thangwi eneyo, dziwani kuti nkhabe munthu analonga na Nzimu wa Mulungu kuti: “Yezu mbapaswe dzedze,” pontho nkhabe munthu anakwanisa kulonga kuti: “Yezu ndi Mbuya,” mbakhonda tsogolerwa na Nzimu Wakucena.</verse>
				<verse number="4">Iripo miyoni yakusiyana-siyana, mbwenye Nzimu Wakucena ndi ubodzi ene.</verse>
				<verse number="5">Alipo mabasa a Mulungu akusiyana-siyana, mbwenye Mbuya ndi m'bodzi ene.</verse>
				<verse number="6">Alipo maphatiro akusiyana-siyana, mbwenye ndi Mulungu m'bodzi ene, anaphata pyonsene muna onsene.</verse>
				<verse number="7">Mbwenye mabasa a Nzimu Wakucena asapangizika muna munthu m'bodzi na m'bodzi, toera uoneke udidi kuna onsene.</verse>
				<verse number="8">Thangwi na Nzimu Wakucena, m'bodzi asapaswa fala ya udziwisi. Unango, na Nzimu ubodzi ene wa Mulungu, asapaswa fala ya kudziwa.</verse>
				<verse number="9">Unango, na Nzimu ubodzi ene, asapaswa cikhulupiro. Unango, na Nzimu ubodzi ene, asapaswa miyoni ya kuwangisa nthenda,</verse>
				<verse number="10">unango apaswa mphambvu za kucita pirengo, unango apaswa kulonga ciporofeta, unango apaswa muwoni wa kudzindikira mizimu, unango apaswa malongero a kusiyana-siyana, unango apaswa kuchulula malongero a kusiyana-siyana.</verse>
				<verse number="11">Mbwenye pinthu pyonsene ipi, pisacitika na Nzimu Wakucena ubodzi ene basi, pontho usagawiza kuna m'bodzi na m'bodzi ninga munafunira Iwo Nzimu.</verse>
				<verse number="12">Na tenepo, ninga manungo ndi mabodzi basi, iwo ana mapindi mazinji, mbwenye mapindi onsene awa, pakukhala kwawo mazinji, acitwa manungo mabodzi. Penepi ndi sawa-sawambo na Kirixtu.</verse>
				<verse number="13">Thangwi ife tonsene, madjuda na ale adakhonda kukhala madjuda, adzakazi na atumbe, tatambira batixmu na Nzimu ubodzi basi, toera tikhale manungo mabodzi basi. Pontho tonsene tamweswa Nzimu ubodzi ene.</verse>
				<verse number="14">Thangwi manungo hadacitwa na phindi ibodzi basi tayu, mbwenye na mapindi mazinji.</verse>
				<verse number="15">Mwendo ungalonga kuti: “Thangwi yakukhonda kukhala manja, ine sine wa manungo tayu,” penepi nkhabe kucita kuti ukhonde kukhala phindi ya manungo.</verse>
				<verse number="16">Pontho khutu ingalonga kuti: “Thangwi yakukhonda kukhala diso, ine sine wa manungo tayu,” penepi nkhabe kucita kuti ikhonde kukhala phindi ya manungo.</verse>
				<verse number="17">Manungo onsene mbadakhala diso, mbitidakwanisa tani kubva? Pontho manungo onsene mbadakhala khutu, mbitidakwanisa tani kubva khwema?</verse>
				<verse number="18">Mbwenye Mulungu aikha phindi ibodzi na ibodzi m'manungo, ninga mudafunira Iye.</verse>
				<verse number="19">Pyonsene mbipidakhala ndi phindi ibodzi basi, manungo mbadakhala kupi?</verse>
				<verse number="20">Ande, mapindi ndi mazinji, mbwenye manungo ndi mabodzi basi.</verse>
				<verse number="21">Diso mbileke kulonga kuna manja kuti: “Ine nkhabe kukufuna!” Nsolombo mbuleke kulonga kuna miyendo kuti: “Ine nkhabe kukufunani!”</verse>
				<verse number="22">Mbwenye mapindi a m'manungo anakhala ninga akusowa mphambvu, ndiwo anafunika kakamwe.</verse>
				<verse number="23">Pontho mapindi ananyerezera ife m'manungo kuti asafunika kulemebza pang'ono, ndiwo analemedza ife mwadidi. Alembo anapasa manyadzo muna ife, ndiwo analemedza ife mwadidi.</verse>
				<verse number="24">Apo mapindi anakhonda kupasa manyadzo muna ife, nkhabe funika kulemebza mwadidi. Mbwenye Mulungu aphataniza manungo onsene, mbalemedza pikulu kakamwe mapindi onsene anapasa manyadzo muna ife,</verse>
				<verse number="25">toera pakhonde kuoneka phambulo m'manungo, mbwenye mapindi onsene akhale akuonerana, mbaphedzana ibodzi na ibodzi.</verse>
				<verse number="26">Phindi ibodzi ingaona nyatwa, mapindi anango onsene asaonambo nyatwa nayo pabodzi. Phindi ibodzi ingasimbwa, onsene asatsandzaya nayo pabodzi.</verse>
				<verse number="27">Lang'anani, imwe ndimwe manungo a Kirixtu, pontho m'bodzi na m'bodzi wanu, ndi phindi ya manungo enewa.</verse>
				<verse number="28">Tenepa, pa abale a gereja, pakutoma Mulungu aikha apoxtolo, pa mbuto yaciwiri aikha maporofeta, pa mbuto yacitatu aikha apfundzisi. Buluka penepo aikha anyakucita pirengo, na ale adapaswa muwoni wa kuwangisa atenda, na ale adapaswa muwoni wa kuphedza andzawo, na ale anatsogolera, na anango adapaswa muwoni wa malongero akusiyana-siyana.</verse>
				<verse number="29">Kodi onsene ndi apoxtolo? Onsene ndi maporofeta? Onsene ndi apfundzisi? Onsene ana muwoni wa kucita pirengo?</verse>
				<verse number="30">Onsene ana muwoni wa kuwangisa atenda? Onsene asalonga malongero akusiyana-siyana? Onsene asachulula malongero?</verse>
				<verse number="31">Mphapo sakani miyoni yakufunika kakamwe. Cincino ndinakupangisani njira ibodzi yadidi kakamwe.</verse>
			</chapter>
			<chapter number="13">
				<verse number="1">Mbidakhala ine ndisakwanisa kulonga malongero onsene a anthu na a maanju, mbandisowa kufunana, ndinakhala ninga simbi, peno ninga ng'oma inalira.</verse>
				<verse number="2">Mbidakhala ine ndina muwoni wakulonga ciporofeta, mbandidziwa pyakubisala pyonsene na kudziwa konsene, pontho mbandikhala na cikhulupiro cakukwanisa kuthukusa mapiri, mbandisowa kufunana, mbidakhala cinthu tayu.</verse>
				<verse number="3">Mbidapasa anyakucherenga pyonsene pina ine, pontho mbandipereka manungo anga toera apisiwe. , mbandisowa kufunana, nkhabe cibodzi cikhafuna kundiphedzera.</verse>
				<verse number="4">Kufunana kusabala kupirira, kufunana kusabala udidi. Nkhabe kubala bibvu, nkhabe kubala kugaya, nkhabe kubala kupikuza.</verse>
				<verse number="5">Nkhabe kucitira ndzace pyakuipa, nkhabe saka kucita kufuna kwace, nkhabe cimbiza na kuipirwa, nkhabe koyera ndzace nyongo.</verse>
				<verse number="6">Kufunana nkhabe kukomerwa na pyakukhonda kulungama, mbwenye asakomerwa na pya ndimo mwene.</verse>
				<verse number="7">Kufunana kusaphimbira pyonsene, kusakhulupira pyonsene, kusadikhira pyonsene, kusawangisira pyonsene.</verse>
				<verse number="8">Kufunana cipo kusamala. Mbwenye kulonga ciporofeta kusadza kamala, kulonga malongero akusiyana-siyana kunadza kamala, kudziwa kunadza kamala.</verse>
				<verse number="9">Thangwi pinadziwa ife, na ciporofeta cinalonga ife, si pyakukwana tayu.</verse>
				<verse number="10">Mbwenye cingadza kabwera cakukwana, cire cidakhonda kukhala cakukwana cinadza kamala.</verse>
				<verse number="11">Pikhali ine mwana, ndikhalonga ninga mwana, ndikhanyerezera ninga mwana, ndikhali na ndzeru za ciwana. Pidakula ine, ndasiya kucita pya ciwana.</verse>
				<verse number="12">Thangwi cincino tisaona ninga pa supeyo, nkhabe kuonesa mwadidi. Mbwenye pa n'dzidzi unowu ungafika, tinadza kamuona mwakukwana nkhope na nkhope. Cincino ndisadziwa pang'ono, mbwenye kutsogolo ndinati ndidziwe mwakukwana ninga munadziwika ine.</verse>
				<verse number="13">Na tenepo, cincino pinasala ipi pitatu: Kukhulupira, kudikhira na kufunana. Mbwenye pa pyonsene ipi, cikulu kakamwe ndi kufunana.</verse>
			</chapter>
			<chapter number="14">
				<verse number="1">Fambani na njira ya kufunana, sakani mwakukwana miyoni ya mu nzimu, maka-maka muwoni wa kulonga ciporofeta.</verse>
				<verse number="2">Thangwi ule analonga na malongero anango, hali kulonga kuna anthu tayu, mbwenye ali kulonga kuna Mulungu, thangwi nkhabe munthu anapibvesesa. Mu Nzimu asalonga pyakubisala.</verse>
				<verse number="3">Mbwenye analonga ciporofeta asapicita toera kuphedza, kupasa cipapu na kubalangaza anthu.</verse>
				<verse number="4">Munthu analonga malongero akusiyana-siyana, asaphedzereka iye ekha. Mbwenye analonga ciporofeta, asaphedza nsoka wa anyakutawira Yezu.</verse>
				<verse number="5">Ine ndikhafuna kuti monsene mulonge na malongero akusiyana-siyana, mbwenye maka-maka ndisafuna mulonge ciporofeta. Ule analonga ciporofeta, ndi nkulu kupiringana ule analonga malongero akusiyana-siyana, peno angaoneka unango wakupichulura, toera abale a gereja aphedzeke.</verse>
				<verse number="6">Cincino abale anga, ine ndingadza kakuonani mbandilonga malongero akusiyana-siyana, ndi ninji pinafuna kukuphedzerani ine, ndingakhonda kukupangani na mafala a mu Nzimu, a udziwisi, a ciporofeta, peno a cipfundzo?</verse>
				<verse number="7">Penepi pisacitikambo na pinthu pya kuimbwa pinakhonda kupuma, ninga citoliro peno bhangwe. Munthu anadzindikira tani pinaimbwa, pingadyana kulira kwapyo?</verse>
				<verse number="8">Pontho ngakhala ule analiza kaluta ya anyankhondo angakhonda kuiliza mwadidi, anyankhondo anasasanyira tani kuti aende ku nkhondo?</verse>
				<verse number="9">Penepi pisacitikambo kuna imwe. Mungakhonda kulonga pinthu pyakubveka na malongero anu, munthu anapibvesa tani pinalongwa? Musakhala ninga musalonga papezi.</verse>
				<verse number="10">Ndimo mwene, alipo malongero mazinji pa dziko, mbwenye nkhabe malongero anakhonda kulonga pinthu.</verse>
				<verse number="11">Mphapo ngakhala ine nkhabe kupibva pinalonga munthu unango, ine ndine munthu wakudza kuna ule analonga, iyembo ndi munthu wakudza kuna ine.</verse>
				<verse number="12">Penepi ndipyo pinacitika na imwe. Na tenepo, imwe, na kufuna kunacita imwe miyoni ya mu Nzimu, sakani kukula pa pire pinaphedzera abale a gereja.</verse>
				<verse number="13">Na thangwi eneyo, munthu analonga na malongero anango, mbaphembere kuna Mulungu kuti akwanise kuachulula.</verse>
				<verse number="14">Thangwi ngakhala ndisaphembera na malongero anango, nzimu wanga usaphembera, mbwenye ndzeru zanga nkhabe kuphedzeka.</verse>
				<verse number="15">Ndinacita tani mphapo? Ndinaphembera mu nzimu, mbwenye pontho mbindiphemberambo na ndzeru. Ndinaimba mu nzimu, mbwenye pontho mbindiyimbambo na ndzeru.</verse>
				<verse number="16">Ngakhala iwe usakuza Mulungu mu nzimu basi, anatawira tani “Ameni” ule anakhonda kudziwa, pa cire cinaperekera iwe takhuta kuna Mulungu, thangwi iye nkhabe kupibva pire pinalonga iwe?</verse>
				<verse number="17">Panango iwe usapereka takhuta mwadidi mwene kuna Mulungu, mbwenye ndzako nkhabe phedzeka napyo.</verse>
				<verse number="18">Ine ndisapereka ndakhuta kuna Mulungu, na thangwi ya kulonga malongero akusiyana-siyana a mu nzimu kupita imwe monsene.</verse>
				<verse number="19">Mbwenye ine, pa abale a gereja, ndisakomerwa na kulonga mafala maxanu basi a ndzeru akubveka na anthu, toera kupfundzisa anango, kupiringana kulonga mafala pikwi khumi na malongero anango.</verse>
				<verse number="20">Abale, siyani manyerezero aciwana. Pa pyakuipa khalani ninga ana. Mbwenye pa kunyerezera, khalani ninga akulu.</verse>
				<verse number="21">Thangwi pyalembwa mu Mwambo wa Mulungu kuti: “Kubulukira kuna anthu a malongero anango, pontho na milomo ya mbumba inango, ndinati ndilonge kuli mbumba iyi mbwenye iwo, nkhabe kudza kandibvera basi tayu,” ndipyo pidalonga Mbuya.</verse>
				<verse number="22">Na tenepo, malongero akusiyana-siyana ndi cidzindikiro kuna ale adakhonda kutawira Yezu, si kuna ale adatawira Yezu tayu. Mbwenye ciporofeta ndi cidzindikiro kuna anyakutawira Yezu, si kuna ale adakhonda kutawira Yezu tayu.</verse>
				<verse number="23">Abale onsene a Gereja angagumanyikana, pontho onsene mbalonga na malongero akusiyana-siyana, mbapita anthu anango anakhonda kudziwa peno adakhonda kutawira Yezu, iwo nkhabe kulonga kuti imwe ndimwe madzemwa?</verse>
				<verse number="24">Mbwenye ngakhala monsene muli kulonga ciporofeta, mbapita munthu adakhonda kutawira Yezu, peno wakukhonda kudziwa, onsene anakwanisa kun'dzindikirisa kuti ndi nyakudawa, pontho onsene anakwanisa kunkonesa.</verse>
				<verse number="25">Pontho pinthu piri muntima mwace pyakukhonda kudziwika, pinadziwika. Na tenepo, iye anagodama mbagwa pantsi, mbalambira Mulungu, mbalonga kuti: “Ndimo mwenedi, Mulungu ali na imwe!”</verse>
				<verse number="26">Na tenepo, tinacitanji abale anga? Imwe mungagumanyikana pabodzi pene, m'bodzi wanu ana nyimbo, peno m'bodzi wanu ana fala ya kupfundzisa, m'bodzi wanu ana mafala a mu Nzimu, m'bodzi wanu ana fala ya malongero akusiyana-siyana, peno ya kuchulula mafala a malongero akusiyana-siyana, pyonsene ipi mbipicitwe toera kuphedzera abale a gereja.</verse>
				<verse number="27">Mbwenye ngakhala alipo munthu analonga na malongero akusiyana-siyana, asatongwa kuti alonge anthu awiri peno atatu basi, m'bodzi na m'bodzi pa n'dzidzi wace, pontho paoneke nyakuchulula.</verse>
				<verse number="28">Ngakhala nkhabe nyakuchulula, mbamatame pa abale a gereja, mbalonge kuna iye ekha ene na kuna Mulungu wace.</verse>
				<verse number="29">Pa thangwi ya maporofeta, mbalonge awiri peno atatu, anango mbanyerezere mwadidi pinalongwa.</verse>
				<verse number="30">Ngakhala alipo munthu unango adakhala pantsi mbapangizwa mu Nzimu, ule wakutoma mbamatame.</verse>
				<verse number="31">Thangwi imwe monsene mwatawiriswa kulonga ciporofeta, mbamupitisirana m'bodzi na m'bodzi, kuti imwe monsene mupfundze pontho mukhale na cipapu.</verse>
				<verse number="32">Mizimu ya maporofeta isabvera maporofeta.</verse>
				<verse number="33">Thangwi Mulungu si wa nthonga tayu, mbwenye ndi wa ntendere. Ninga m'magereja onsene a mbumba ya Mulungu,</verse>
				<verse number="34">akazi mbakhale akumatama pakati pa abale a gereja, thangwi iwo nkhabe kutawirirwa kuti alonge. Mbwenye mbakhale akubvera, ninga munalonga Mwambo.</verse>
				<verse number="35">Ngakhala asafuna kupfundza pinthu, mbabvundze amuna awo kunyumba. Thangwi mphya manyadzo nkazi kulonga pa abale a gereja.</verse>
				<verse number="36">Kodi fala ya Mulungu yabulukira kuna imwe? Peno yafikira imwe mwekha?</verse>
				<verse number="37">Ngakhala alipo munthu ananyerezera kuti ndi mporofeta wa Mulungu, peno kuti ana Nzimu Wakucena, mbadzindikire kuti pire pinakulemberani ine ndi matongero a Mbuya.</verse>
				<verse number="38">Angakhonda kudziwa penepi, iye nkhabe dziwikambo.</verse>
				<verse number="39">Na tenepo, abale anga, sakani maka-maka muwoni wa ciporofeta, mbamuleka kukhondesa analonga malongero akusiyana-siyana.</verse>
				<verse number="40">Mbwenye pyonsene mbapicitwe mwakulemedzeka, cibodzi na cibodzi.</verse>
			</chapter>
			<chapter number="15">
				<verse number="1">Abale, ndisafuna ndikukumbuseni Mphangwa Zadidi zidakupangani ine. Mphangwa zenezi ndizo zidatambira imwe, pontho ndi mwenemu munalimirira imwe.</verse>
				<verse number="2">Na Mphangwa izi Zadidi, imwe mwapulumuswa, male mungaikoya mwadidi fala eneyo ninga mudakupangirani ine. Mungakhonda kucita penepyo, mwatawira pa pezi.</verse>
				<verse number="3">Thangwi pire pidakupangani ine pakutoma, ndipyo pidatambirambo ine kuti: Kirixtu afera madawi athu, ninga munalongera Bukhu ya Mulungu.</verse>
				<verse number="4">Ayikhwa n'nthumbi, ntsiku ya citatu mbalamuswa pa kufa, ninga mudalongera Bukhu ya Mulungu.</verse>
				<verse number="5">Iye aonekera kuna Pedhru, pakumala mbaonekerambo kuna Apoxtolo khumi na awiri.</verse>
				<verse number="6">Buluka penepo, aonekera kuna abale akupiringana madzana maxanu pa n'dzidzi ubodzi ene. Azinji awo ali m'maso, mbwenye anango amala kufa.</verse>
				<verse number="7">Buluka penepo, aonekera kuna Tiyago na kuna apoxtolo onsene.</verse>
				<verse number="8">Pakumalisira aonekerambo kuna ine, ninga ine ndine mwana wakubaliwa ntsiku zanga mbazidzati kukwana.</verse>
				<verse number="9">Ndimo mwene, ine ndine mwana kakamwe pa apoxtolo, pontho nkhabe kukwanira na pang'ono pene kuti ndicemerwe mpoxtolo, thangwi ndazonda abale a gereja ya Mulungu.</verse>
				<verse number="10">Mbwenye na thangwi ya kukoma ntima kwa Mulungu, cincino ndiri ninga munandionera imwe. Pontho, kukoma ntima kudandipasa Iye si kwa pezi tayu. Mbwenye ndaphata basa ikulu kakamwe kupiringana iwo onsene. Mphapo sine tayu, ndi kukoma ntima kwa Mulungu kuli na ine.</verse>
				<verse number="11">Na tenepo, peno ine, peno iwo, penepi ndipyo pinamwaza ife, pontho ndi penepi pidatawira imwe.</verse>
				<verse number="12">Lang'anani, ngakhala mphangwa ziri kumwazwa kuti Kirixtu alamuswa pa kufa, asalongeranji andzanu anango kuti nkhabepo kulamuka kwa anyakufa?</verse>
				<verse number="13">Ngakhala nkhabepo kulamuka kwa anyakufa, Kirixtu hadalamuswambo pa kufa tayu.</verse>
				<verse number="14">Pontho ngakhala Kirixtu hadalamuswa pa kufa tayu, na tenepo pinamwaza ife mphyapezi, pontho cikhulupiro canumbo nchapezi.</verse>
				<verse number="15">Pontho tenepa, tinaoniwa ninga ndife amboni authambi a Mulungu. Thangwi talonga umboni wa uthambi kuna Mulungu kuti Iye alamusa Kirixtu pa kufa. Mbwenye ngakhala ndimodi kuti anyakufa nkhabe kulamuswa, Mulungu hadalamusambo Kirixtu pa kufa tayu.</verse>
				<verse number="16">Thangwi anyakufa ngakhala nkhabe kulamuswa, na Kirixtu ene hadalamuswambo pa kufa tayu.</verse>
				<verse number="17">Apo ngakhala Kirixtu hadalamuswa tayu pa kufa, kukhulupira kwanu nkhwapezi, pontho madawi anu muciri na iwo.</verse>
				<verse number="18">Na tenepo, ale adagona muna Kirixtu amala kutaikambo.</verse>
				<verse number="19">Ngakhala cidikhiro cathu muna Kirixtu ndi ca makhaliro a dziko ino basi, ndife acherengi kupiringana anthu onsene.</verse>
				<verse number="20">Mbwenye ndimo mwene, Kirixtu alamukadi pa kufa. Iye ndiye wakutoma kulamuka pakati pa anyakufa.</verse>
				<verse number="21">Thangwi kufa kwabwera na mamuna m'bodzi, kulamuka pa kufa kwabwerambo na mamuna m'bodzi.</verse>
				<verse number="22">Thangwi sawa-sawa ninga muna Adhamu onsene asafa, tenepambo muna Kirixtu onsene anati apulumuswe.</verse>
				<verse number="23">Mbwenye m'bodzi na m'bodzi pa n'dzidzi wace: Kirixtu ndiye wakutoma. Buluka penepo, pakubwera kwace, analamukambo ale ace.</verse>
				<verse number="24">Buluka penepo, zinati zifike ntsiku zakumalisa, Iye angapereka Umambo kuna Mulungu Baba, pakumala kufudza umambo onsene, utongi na mphambvu zonsene.</verse>
				<verse number="25">Thangwi pisafunika kuti Iye atonge mpaka kufikira kuti anyamalwa ace onsene aikhwa pantsi pa manyalo ace.</verse>
				<verse number="26">Nyamalwa wakumalisira kufubza ndi kufa.</verse>
				<verse number="27">Thangwi Iye “aikha pyonsene pantsi pa manyalo ace.” Mbwenye pa kulonga kuti “pyonsene” piri pantsi pace, dziwani kuti penepi sikulongera na Mulungu ene tayu, ule adacita kuti pyonsene pikhale pantsi pa Kirixtu.</verse>
				<verse number="28">Mbwenye pyonsene pingadza kakhala pantsi pace, na tenepo Iye ene Mwana, anadza kakhalambo pantsi pa ule adacita kuti pinthu pyonsene pikhale pantsi pa Mwana, toera Mulungu akhale pyonsene muna onsene.</verse>
				<verse number="29">Ngakhala nkhabepo kulamuka pa kufa, anadza kacitanji ale anatambirira batixmu anyakufa? Ngakhala anyakufa nkhabe kulamukadi pa kufa, thangwi yanji iwo asaatambirira batixmu?</verse>
				<verse number="30">Ifembo, thangwi yanji tisaperekeka mwa kugopsa pa midzidzi yonsene?</verse>
				<verse number="31">Abale, ntsiku zonsene ndisamenyana na kufa. Ndisadumbira na kugaya kunacita ine na thangwi yanu, muna Kirixtu Yezu, Mbuya wathu.</verse>
				<verse number="32">Ngakhala ndamenyana na pikala ku Efesu na mathangwi a anthu basi, ndawinanji na penepyo? Ngakhala anyakufa nkhabe kulamuka, “tendeni timwe pyathu mbatidya pyathu, thangwi mangwana tinafa.”</verse>
				<verse number="33">Lekani kunyengezwa. “Kufamba na anthu a kuipa kusafudza makhaliro adidi.”</verse>
				<verse number="34">Ninga anthu akulungama, tomani pontho kunyerezera mwadidi, pontho siyani kudawa. Thangwi alipo anango anakhonda kudziwa Mulungu. Ndisalonga penepi toera mukhale na manyadzo.</verse>
				<verse number="35">Mbwenye unango anati abvundze kuti: “Kodi anyakufa analamuka tani? Pontho analamuka na manungo a khaindi yanji?”</verse>
				<verse number="36">Iwe dzemwa! Pinabzala iwe nkhabe mera pingakhonda kufa.</verse>
				<verse number="37">Pontho iwe ungabzala, nkhabe bzala manungo anafuna kudza kamera, mbwenye ndi mbeu ibodzi basi ninga ya tirigu, peno mbeu inango.</verse>
				<verse number="38">Mbwenye Mulungu asaipasa manungo ninga mudapitongera Iye, pontho pa mbeu ibodzi na ibodzi manungo ace akunkwanira.</verse>
				<verse number="39">Nyama zonsene si sawa-sawa tayu. Anthu ana khaindi yawo ya nyama, pinyama pina khaindi yawo, mbalame zina khaindi yawo, pontho nyama za m'madzi zina khaindi yawombo ya nyama.</verse>
				<verse number="40">Alipo manungo a kudzulu, alipombo manungo a pantsi pano. Mbwenye kuyetimira kwa manungo a kudzulu ndi kunango, kuyetimira kwa manungo a pantsi pano ndi kunangombo.</verse>
				<verse number="41">Kulipo kuyetimira kwa dzuwa, kulipo kuyetimira kwa mwezi, kulipo kuyetimira kwa nyenyezi. Pontho pakati pa nyenyezi zonsene, zisasyana pakuyetimira kwazo ibodzi na ibodzi.</verse>
				<verse number="42">Ndi tenepa pinadza kacitika pa kulamuka kwa anyakufa. Manungo anabzaliwa asabvunda, mbwenye analamuka mbakukhonda kubvunda.</verse>
				<verse number="43">Asabzaliwa akupwazika, mbalamuka a mbiri. Asabzaliwa akusoweka mphambvu, mbalamuka a mphambvu.</verse>
				<verse number="44">Asabzaliwa manungo akubalwa na iwo, mbalamuka a nzimu. Ngakhala alipo manungo akubalwa na iwo, alipombo manungo a nzimu.</verse>
				<verse number="45">Na tenepo, pyalembwa kuti: “Mamuna wakutoma, Adhamu, acitwa munthu wa m'maso,” Adhamu wakumalisa acitwa nzimu wakupulumusa.</verse>
				<verse number="46">Pidatoma si pya nzimu tayu, mbwenye ndi pya manungo akubalwa na iwo. Pya nzimu mbipimalisira.</verse>
				<verse number="47">Mamuna wakutoma acitwa na mataka, ndi wa pantsi pano. Mamuna waciwiri ndi wa kudzulu.</verse>
				<verse number="48">Ale a pantsi pano, alandana na mamuna wa pantsi pano. Ale a kudzulu, alandana na mamuna wa kudzulu.</verse>
				<verse number="49">Ninga ife talandana na mamuna wa pantsi pano, tinadza kalandanambo na mamuna wa kudzulu.</verse>
				<verse number="50">Abale, ndisakupangani kuti nyama na ciropa nkhabe kukwanisa kutambira unthaka wa Mulungu. Pontho pinthu pinabvunda, nkhabe kukwanisa kutambira unthaka wa pinthu pyakukhonda kubvunda.</verse>
				<verse number="51">Bvani pyakubisala pinafuna ine kukupangani: Si tonsene tayu anafuna kudza kafa, mbwenye tonsene tinadza kaphinduka,</verse>
				<verse number="52">pa n'dzidzi ubodzi ene, pakuphoira kwa diso, pa kulizwa kwa kaluta yakumalisa. Thangwi kaluta inati ilire, anyakufa analamuka na manungo akukhonda kubvunda, pontho ife tinaphinduka.</verse>
				<verse number="53">Thangwi pisafunika kuti cire cinabvunda cibvazikwe cakukhonda kubvunda. Pontho cire cinafa cibvazikwe cakukhonda kufa.</verse>
				<verse number="54">Pontho cakubvunda cingabvala cinthu cakukhonda kubvunda, peno cinafa cingabvala cinthu cakukhonda kufa, inasimbiswa fala idalembwa kuti: “Kufa kwamezwa na kuwina.”</verse>
				<verse number="55">“ Iwe kufa, kukunda kwako kuli kupi? Iwe kufa, mphambvu zako ziri kupi?”</verse>
				<verse number="56">Mphambvu za kufa ndi kudawa. Anapasa mphambvu za madawi ndi Mwambo.</verse>
				<verse number="57">Tisapereka takhuta kuna Mulungu, adatipasa kukunda kubulukira muna Mbuya wathu Yezu Kirixtu.</verse>
				<verse number="58">Na tenepo, abale anga akufunika, khalani dzololo, lekani kuzunguzwa, mudzale na kutaikira pa mabasa a Mbuya, thangwi imwe musadziwa kuti muna Mbuya, basa yanu si ya pezi tayu.</verse>
			</chapter>
			<chapter number="16">
				<verse number="1">Pa thangwi ya nsonkho-nsonkho unacitirwa mbumba ya Mulungu, citani ninga mudalonga ine kuna abale a magereja a ku dziko ya Galasya.</verse>
				<verse number="2">Pa ntsiku ya Dimingu, m'bodzi na m'bodzi wanu, mbapambule ntengo wa pire pidawina iye mbapiyikha pa khundu, toera muleke kusonkhesana n'dzidzi unafika ine.</verse>
				<verse number="3">Na tenepo, ine ndingafika, ndinalemba matsamba mbandiapasa amuna adasankhula imwe, mbindiatuma kwenda ku Djerusalema na miyoni yanu.</verse>
				<verse number="4">Ndingaona kuti pisafunika kuti ine ndiyendembo, iwo anaenda pabodzi na ine.</verse>
				<verse number="5">Ndingamala kupita na kudziko ya Masedhonya, ndinadza kakuonani, thangwi ndinapita na kweneku.</verse>
				<verse number="6">Panango ine ndinakhala na imwe n'dzidzi pang'ono, peno ndinakhala mpaka kupita na imwe pabodzi n'dzidzi wa khoni, toera mundiphedze pa ulendo, kule kunafuna kwenda ine.</verse>
				<verse number="7">Cincino sinafuna kupita mbindikuonani basi tayu, thangwi ndisadikhira kukhala midzidzi mingasi na imwe, Mbuya angapifuna.</verse>
				<verse number="8">Mbwenye ndinakhala mu Efesu mpaka pa phwandu ya Pentikoxti,</verse>
				<verse number="9">thangwi ndafungulirwa nsuwo ukulu toera ndikwanise kuphata basa mwadidi, pontho alipo anyamalwa azinji.</verse>
				<verse number="10">Timoti angafika kuna imwe, ncitireni pyonsene toera iye akhonde gopa cinthu pa n'dzidzi unakhala iye pabodzi na imwe, thangwi iye asaphatira basa Mbuya sawa-sawa ninga ine.</verse>
				<verse number="11">Na tenepo, mbaleke oneka munthu wakumpwaza. M'phedzeni kuti apitirize na ulendo mu ntendere, toera iye akwanise kubwerera pontho kuna ine. Ine ndisan'dikhira pabodzi na abale.</verse>
				<verse number="12">Pa thangwi ya m'bale wathu Apolo, ndankakamiza kuti abwere pabodzi na abale kudza kakuonani. Iye akhonderatu kakamwe kwenda cincino, mbwenye anadza kaenda n'dzidzi wace ungakwana.</verse>
				<verse number="13">Lang'anirani, mbamukhala dzololo pa kukhulupira. Khalani amuna a cipapu, pontho mukhale a mphambvu.</verse>
				<verse number="14">Citani pyonsene na kufunana.</verse>
				<verse number="15">Imwe musadziwa kuti mudzi wa Xitefana ndiwo udatoma kutawira Yezu mu dziko ya Akaya, pontho iwo ali kutsalakana kuphatira basa mwadidi mbumba ya Mulungu. Ndisakuphembani abale anga,</verse>
				<verse number="16">kuti muabvere anthu ninga enewa, na onsene anabverana mbaphata basa pabodzi na iwo.</verse>
				<verse number="17">Ndatsandzaya na kubwera kwa Xitefana, Furutunatu na Akaiku, thangwi iwo andicitira pikhadasala kuti imwe mundicitire.</verse>
				<verse number="18">Iwo akhurudza ntima wanga, pontho akhurudzambo mitima yanu. Asimbeni anthu ninga enewa.</verse>
				<verse number="19">Abale a magereja a ku dziko ya Azya, asakumwanyikani. Akila na Pirisila asakumwanyikani pikulu muna Mbuya, pontho na nsoka wa anyakutawira Yezu unakhala mbugumanyikana pa nyumba pawo.</verse>
				<verse number="20">Abale onsene a kuno asakumwanyikani. MwanyiKhanani m'bodzi na m'bodzi na mpsompsono wa ciubale.</verse>
				<verse number="21">Ine Paulu ndisalemba m'mwanyikiro uyu na manja anga.</verse>
				<verse number="22">Ngakhala alipo anakhonda kufuna Mbuya, mbapaswe dzedze. Bwerani Mbuya!</verse>
				<verse number="23">Kukoma ntima kwa Mbuya Yezu, mbakukhale na imwe.</verse>
				<verse number="24">Tambirani kukufunani kunakucitani ine monsene, muna Kirixtu Yezu. Ameni.</verse>
			</chapter>
		</book>
		<book number="47">
			<chapter number="1">
				<verse number="1">Ine Paulu, mpoxtolo wa Kirixtu. Yezu na kufuna kwa Mulungu, pabodzi na m'bale Timoti, tisalembera abale a gereja ya Mulungu iri ku nzinda wa Korintu, na kuna mbumba ya Mulungu yonsene ya ku dziko yonsene ya Akaya.</verse>
				<verse number="2">Kukoma ntima na ntendere unabulukira kuna Mulungu Baba wathu na kuna Mbuya Yezu Kirixtu, mbipikhale na imwe.</verse>
				<verse number="3">Mbasimbwe Mulungu Baba wa Mbuya wathu Yezu Kirixtu, Baba wa ntsisi, pontho Mulungu wa kumatamiza konsene,</verse>
				<verse number="4">ule anatimatamiza pa nyatwa zathu zonsene, toera kuti na kumatamiza kudatambira ife ene kuna Mulungu, tikwanise kumatamiza ale ali mu nyatwa zakusiyana-siyana.</verse>
				<verse number="5">Thangwi ninga nyatwa za Kirixtu zadzala mbizitaikira kuna ife, kumatamizwa kwathu kwadzalambo mbukutaikira kubulukira muna Kirixtu.</verse>
				<verse number="6">Mbwenye ngakhala tisaona nyatwa, ndi toera imwe mumatamizwe pontho mupulumuswe. Ngakhala tisamatamizwa, ndi toera imwe mumatamizwembo, kumatamizwa kweneku kunakupasani kupirira toera muwangisire nyatwa zibodzi zene zinaona ife.</verse>
				<verse number="7">Pontho kudikhira kwathu pa thangwi yanu kuli dzololo, thangwi tisadziwa kuti sawa-sawa ninga imwe musakhala nanthu pa nyatwa zathu, munakhalambo nanthu pa kumatamizwa kwathu.</verse>
				<verse number="8">Abale anga, ife nkhabe funa kuti imwe mukhale anthu akukhonda kudziwa nyatwa zidaona ife ku dziko ya Azya. Nyatwa zenezi zapiringana kakamwe mphambvu zathu za kupirira, mbatifikira kunyerezera kuti nkhabe kudza kapulumukabve.</verse>
				<verse number="9">Ndimo mwene, ife tikhadatongerwa kale kufa, toera tikhonde kunyindirika tekha ene, mbwenye tinyindire Mulungu, analamusa anyakufa.</verse>
				<verse number="10">Iye atiombola pontho anati atiombole pa nyatwa eneyi ikulu ya kufa. Muna Iye tinaco cidikhiro ca kuti anati apitirize basi na kutiombola,</verse>
				<verse number="11">pa n'dzidzi unatiphedza imwe na miphembero yanu. Na tenepo, azinji anati apereke takhuta na thangwi yathu, na udidi udacitirwa ife na azinji.</verse>
				<verse number="12">Kugaya kwathu ndi uku: Kuti manyerezero athu a muntima asacita umboni wa kuti ife tisafamba n'dziko, maka-maka pa kubverana kwathu na imwe mwakukwana pontho na mwa ndimo mwene udabulukira kuna Mulungu, mbukhonda kukhala ninga munafunira udziwisi wa anthu, mbwenye ndi kukoma ntima kwa Mulungu.</verse>
				<verse number="13">Thangwi nkhabe pinthu pinakulemberani ife kuti imwe nkhabe kwanisa kupiona peno kupibvesesa. Pontho ndisadikhira kuti munapibvesesa pyonsene,</verse>
				<verse number="14">ninga imwembo mwapibva pinango pidalonga ife, kuti ndife mbiri yanu, sawa-sawa ninga imwe ndimwe mbiri yathu, pa Ntsiku ya Yezu Mbuya wathu.</verse>
				<verse number="15">Na cinyindiro ceneci, pakutoma ndikhanyerezera kudza kakuonani toera mupaswe nkhombo kawiri</verse>
				<verse number="16">pa kwenda kwanga ku dziko ya Masedhonya, na pakubwerera kwanga kuna imwe ndingabuluka kweneko, toera mundiphedze pa ulendo wanga wa kwenda ku dziko ya Djudeya.</verse>
				<verse number="17">Pidanyerezera ine penepi, nkhulongera kuti ndikhacita pya mu nsolo mwanga? Peno nkhulongera ndisapicita ninga munapicitira anthu a dziko, mbandilonga pa n'dzidzi ubodzi ene “ande”, peno “nkhabe?”</verse>
				<verse number="18">Mbwenye ninga Mulungu ndi wakunyindirika, sawa-sawa mphangwa zathu kuna imwe si za kuti “ande” peno “nkhabe” tayu,</verse>
				<verse number="19">thangwi Mwana wa Mulungu, Yezu Kirixtu analonga ife pakati panu, ine na Silivano pontho na Timoti, si wa “Ande” peno wa “nkhabe” tayu. Mbwenye mwa Iye, “Ande” asagumanika kale na kale.</verse>
				<verse number="20">Thangwi pipikiriro pyonsene pidacita Mulungu, pyonsene pyagumana “ande” muna Kirixtu. Na thangwi eneyo, kubulukira muna Iye, tisalongambo “Ameni”, toera kupasa mbiri Mulungu.</verse>
				<verse number="21">Mbwenye ndiye Mulungu anacita kuti ife na imwe tikhale dzololo muna Kirixtu. Iye atidzodza</verse>
				<verse number="22">mbatidhinda toera tikhale ace, mbaikha Nzimu wace m'mitima mwathu ninga cipanda.</verse>
				<verse number="23">Mulungu mbandiphe pyace, ngakhala ndi uthambi pinalonga ine kuti pidakhonda ine kupita pontho na ku Korintu, ndi toera udidi wanu.</verse>
				<verse number="24">Si kuti tisafuna tikunde kukhulupira kwanu tayu, mbwenye tisaphedzana na imwe kuti mukhale akutsandzaya. Thangwi na cikhulupiro, imwe muli dzololo.</verse>
			</chapter>
			<chapter number="2">
				<verse number="1">Na thangwi eneyi, ndanyerezera kuti ndikhonde kukucitirani ulendo unango wa kutsukwalisa.</verse>
				<verse number="2">Thangwi ndingakutsukwalisani, mbani anafuna kunditsandzaisa, mbakhonda kukhala imwe abodzi-bodzi anatsukwalisa ine?</verse>
				<verse number="3">Ndalemba ipi ninga mudalembera ine, toera ndingaenda, ndikhonde kutsukwaliswa na ale akhatongwa kunditsandzaisa. Ndikhanyindira kuti imwe monsene, kutsandzaya kwanga kunakutsandzaisanimbo.</verse>
				<verse number="4">Thangwi ndakulemberani na kuthabuka kukulu na kutsukwala muntima, pontho na misozi. Si toera kukutsukwalisani tayu, mbwenye toera mudziwe kuti ine ndisakufunani pikulu kakamwe.</verse>
				<verse number="5">Ngakhala m'bodzi wanu acita pyakutsukwalisa, hadacitira ine basi tayu, mbwenye khundu inango, toera ndikhonde kupitekeresa pyanga, atsukwalisambo imwe monsene.</verse>
				<verse number="6">Kuthabuswa kudacitwa iye na anthu azinji kwakwana.</verse>
				<verse number="7">Mbwenye musafunika mumulekerere mbamum'matamisa, toera iye akhonde kukundika na kutsukwala kukulu kakamwe.</verse>
				<verse number="8">Na tenepo, ndisakuphembani kuti muthimize kumpangisa kunfuna kunancita imwe.</verse>
				<verse number="9">Pontho ndi thangwi eneyo ndakulemberani toera kukuleserani, ngakhala ndimwe akubvera pa pinthu pyonsene.</verse>
				<verse number="10">Ule analekerera imwe, ine ndinamulekererambo. Thangwi ndimo mwene, pire pinalekerera ine, ngakhala ndisalekerera, ndisapicita patsogolo pana Kirixtu, na thangwi yanu</verse>
				<verse number="11">toera Sathani akhonde kutinyengeza, thangwi manyerezero ace akuipa tisaadziwa.</verse>
				<verse number="12">Mudafika ine ku nzinda wa Thorowadhi toera kumwaza Mphangwa Zadidi za Kirixtu, ndaona kuti Mbuya akhadandifungulira nsuwo ubodzi.</verse>
				<verse number="13">Mbwenye ntima wanga hudapuma tayu, na thangwi yakukhonda kun'gumana kweneko m'bale wanga Titu. Na tenepo, ndaapangana mbindiyenda ku Masedhonya.</verse>
				<verse number="14">Mbwenye Mulungu mbakuzwe, anatitsogolera na kuwina konsene muna Kirixtu, pontho kubulukira muna ife asamwaza mu mbuto zonsene, khwema yadidi ya kudziwa kwace.</verse>
				<verse number="15">Thangwi kuna Mulungu ndife khwema yadidi ya Kirixtu, pakati pa ale anapulumuswa na pa ale anataika.</verse>
				<verse number="16">Kuna ale anyakutaika, tisanunkha khwema ya kufa inaendesa kwa kufa. Kuna ale anapulumuka tisanunkhira khwema ya upulumuki inaendesa ku upulumuki. Mbwenye mbani anakwanisa kucita pinthu penepi?</verse>
				<verse number="17">Thangwi ife tasiyana na azinji anango anacita malonda fala ya Mulungu. Mbwenye muna Kirixtu, ife tisalonga pamaso pa Mulungu mwa ndimo mwene, ninga anthu akutumwa na Mulungu.</verse>
			</chapter>
			<chapter number="3">
				<verse number="1">Kodi nkhulongera kuti tiri kutoma pontho kusimbika tekha ene? Peno nkhulongera pisafunika matsamba a kuticitira umboni kuna imwe, peno tsamba yakubuluka kuna imwe, ninga pinacita anthu anango?</verse>
				<verse number="2">Imwe ene ndimwe tsamba yathu, idalembwa m'mitima mwathu, yakudziwika pontho mbioniwa na anthu onsene.</verse>
				<verse number="3">Imwe musapangisa kuti ndimwe tsamba ibodzi ya Kirixtu idabulukira pa basa yathu, idakhonda kulembwa na tinta, mbwenye na Nzimu Wakucena wa m'maso, pontho idakhonda kulembwa pa matabwa a mwala mbwenye m'matabwa a mitima ya anthu.</verse>
				<verse number="4">Ceneco ndi cinyindiro cina ife patsogolo pana Mulungu, kubulukira muna Kirixtu.</verse>
				<verse number="5">Si kuti tinakwanisa tekha ene kunyerezera pinthu ninga pisabulukira muna ife tayu, mbwenye mphambvu zathu zisabuluka kuna Mulungu.</verse>
				<verse number="6">Iye atipasa mphambvu toera tikhale anyabasa a cibverano cipsa, cidakhonda kukhala ca Mwambo wakulembwa, mbwenye ca Nzimu. Thangwi Mwambo wakulembwa usapha, Nzimu usapulumusa.</verse>
				<verse number="7">Basa idadzesa kufa yalembwa pa myala na malemba, mbwenye basa eneyi yabwera na mbiri kakamwe, ya kuti ana a Izarayeli akhacimwana kulang'anisa nkhope ya Mozesi na maso awo, na thangwi ya kuyetimira kwa nkhope yace. Mbwenye kuyetimira kweneku kukhali kwakumala.</verse>
				<verse number="8">Ndiye tani basa ya Nzimu, nkhabe khala ya mbiri ikulu kakamwe?</verse>
				<verse number="9">Ngakhala basa idadzesa kutongwa ikhali ya mbiri, ndiye tani mbiri inafuna kudza kakhala na basa inabala ulungami!</verse>
				<verse number="10">Thangwi pire pikhakhala na mbiri kale ene, cincino nkhabebve mbiri, tingalandanisa na mbiri ikulu kakamwe ya cincino.</verse>
				<verse number="11">Ngakhala pire pyakumala pyapangizika na mbiri, ndiye tani mbiri inafuna kudza kakhala na pire pya kwenda na kwenda!</verse>
				<verse number="12">Na tenepo, na thangwi ya cidikhiro cathu ceneco, tisalonga mbatikhonda kugopa cinthu.</verse>
				<verse number="13">Ife nkhabe kucita ninga Mozesi, akhagudumira nkhope yace na nguwo toera ana a Izarayeli akhonde kuona kuti kuyetimira kuli kumala.</verse>
				<verse number="14">Ndimo mwene, manyerezero awo afungwa, mpaka lero nguwo eneyi ibodzi-bodzi iciripo angaona mabukhu a cibverano cakale. Nguwo eneyi hidabuluswa tayu, thangwi iyo isabuluswa ungakhala muna Kirixtu basi.</verse>
				<verse number="15">Ndimo mwene, na lero, iwo angaona mwambo wa Mozesi, nguwo isagudumira mitima yawo.</verse>
				<verse number="16">Mbwenye munthu angazungunuka mbatawira Mbuya, nguwo isabuluswa.</verse>
				<verse number="17">Lang'anani, Mbuya ndi Nzimu, pontho panakhala Nzimu wa Mbuya, penepo pana kusudzuka.</verse>
				<verse number="18">Pontho ife tonsene, pakulang'ana mbiri ya Mbuya ninga pa supeyo na nkhope yakukhonda kugudumirwa, tisacinjiwa toera tikhale cipangizo cace. Tenepa, mbiri isakula muna ife ntsiku na ntsiku. Mbiri eneyi isabuluka kuna Mbuya, Iye Nzimu.</verse>
			</chapter>
			<chapter number="4">
				<verse number="1">Na tenepo, pakupaswa kwathu basa iyi na ntsisi zidabverwa ife, mbatilekeni kumala mphambvu.</verse>
				<verse number="2">Mbwenye ife tisakhonda macitiro akubisala na akupasa manyadzo. Tisakhonda kulonga pya uthambi, peno kudodomesa fala ya Mulungu. Mbwenye tisapangisa pakweca pyonsene pya ndimo mwene patsogolo pana Mulungu, kuti munthu ana manyerezero adidi a muntima, akhonde kupenula.</verse>
				<verse number="3">Mbwenye ngakhala Mphangwa zathu Zadidi zinalonga ife zabisala, zabisalira ale anataika.</verse>
				<verse number="4">Iye mulungu wa dziko ino, afunga ndzeru za anyakukhonda kutawira, toera akhonde kuona cieza ca Mphangwa Zadidi za mbiri ya Kirixtu, cipangizo ca Mulungu.</verse>
				<verse number="5">Thangwi mphangwa zinamwaza ife si zathu tayu, mbwenye tisalonga Yezu Kirixtu ninga Mbuya, pontho ife ndife adzakazi kwa imwe na thangwi ya Yezu.</verse>
				<verse number="6">Thangwi Mulungu adalonga kuti: “Pa cidima mbapagake cieza,” Iye ene agaka m'mitima mwathu, toera kutipasa cieza ca kudziwa mbiri ya Mulungu inaonekera pa nkhope ya Kirixtu.</verse>
				<verse number="7">Mbwenye tinayo mpfuma eneyi mu pyombo pya dongo, toera kupangisa kuti mphambvu eneyi yakupiringana pyonsene yabuluka kuna Mulungu, si kuna ife tayu.</verse>
				<verse number="8">M'makhundu onsene tisathabuswa, mbwenye nkhabe kukundiwa. Panango tisakhala na kupenula, mbwenye nkhabe kumala mphambvu.</verse>
				<verse number="9">Tisazondiwa, mbwenye nkhabe kusiyiwa. Tisaphekeswa, mbwenye nkhabe kuphiwa.</verse>
				<verse number="10">Tisadzesa kazinji kene m'manungo mwathu kufa kwa Yezu, toera upulumuki wa Yezu upangizikembo m'manungo mwathu.</verse>
				<verse number="11">Thangwi, ife tiri m'maso, tisaperekwa kazinji kene pa kufa na thangwi ya Yezu, toera kuti upulumuki wace uonekerembo m'manungo mwathu a kufa.</verse>
				<verse number="12">Nkhulongera kuti muna ife kufa kusaphata basa, mbwenye muna imwe upulumuki usaphata basa.</verse>
				<verse number="13">Bukhu ya Mulungu yalonga kuti: “Ine ndatawira, na thangwi eneyo ndapilonga.” Na nzimu ubodzi ene wakukhulupira, ife tisatawirambo, na thangwi eneyo tisapilonga.</verse>
				<verse number="14">Thangwi ife tisapidziwa kuti Ule adalamusa Mbuya Yezu pa kufa, anatilamusambo ife pabodzi na Yezu mbatipangisa patsogolo pace pabodzi na imwe.</verse>
				<verse number="15">Thangwi pyonsene ipi ndi udidi kuna imwe, toera tenepa, kukoma ntima kwa Kirixtu kudzale na kutaikira kuna anthu azinji, kuti anthu apereka takhuta wa nkulu toera kupasa mbiri Mulungu.</verse>
				<verse number="16">Na thangwi eneyi, mbatilekeni kumala mphambvu. Mbitidziwa kuti manungo athu ali kumala, mbwenye n'kati mwathu musasasanyirwa papsa ntsiku na ntsiku,</verse>
				<verse number="17">thangwi nyatwa zathu zing'ono pontho zakupita zinaona ife, zisabala kuna ife mbiri ya kwenda na kwenda, ikulu kakamwe kupita nyatwa zonsene.</verse>
				<verse number="18">Tenepo, ife nkhabe kulang'anisisa na maso athu pire pinaoneka, mbwenye pinakhonda kuoneka, thangwi pire pinaoneka ndi pyakupita, mbwenye pire pinakhonda kuoneka ndi pya kwenda na kwenda.</verse>
			</chapter>
			<chapter number="5">
				<verse number="1">Tisadziwa kuti khumbi yathu ya padziko inakhala ife ingafudzika, tinayo nyumba inango kuna Mulungu, nyumba ya kwenda na kwenda kudzulu, yakukhonda kumangwa na manja a anthu.</verse>
				<verse number="2">Thangwi pa n'dzidzi uno, ife tisatetemera na kufuna kuti tibvazikwe nyumba yathu ya kudzulu.</verse>
				<verse number="3">Pontho tingabvazikwa nkhabe kudza kagumanika tiri cipezi-pezi.</verse>
				<verse number="4">Mphapo mbatiri mu khumbi iyi, tiri kutetemera mbatitsukwala, thangwi ife nkhabe funa kuti tiduliswe tayu, mbwenye tibvazikwe nyumba yathu ya kudzulu, toera cire cinafa cibvale cakukhonda kufa.</verse>
				<verse number="5">Ndi thangwi eneyodi idatisasanyira Mulungu, pontho mbatipasa Nzimu ninga cipanda.</verse>
				<verse number="6">Na tenepo, cinyindiro tinaco basi, pontho tisadziwa kuti mbatiri na manungo awa, tiri kutali na Mbuya.</verse>
				<verse number="7">Thangwi tiri kufamba na kukhulupira, nkhabe kufamba na pinaona ife.</verse>
				<verse number="8">Thangwi tinako kunyindira pontho tisafuna kakamwe kusiya manungo awa mbatikhala na Mbuya.</verse>
				<verse number="9">Thangwi pa pyonsene ipi, tisafuna kakamwe kuti titsandzaise Mbuya, peno tingakhala na manungo ano, peno tingaasiya.</verse>
				<verse number="10">Thangwi tonsene tisatongwa kubulukira patsogolo pa mpando wa kutongera miseru wa Kirixtu, toera kuti m'bodzi na m'bodzi atambire pidankwanira na mabasa adacita iye na manungo ace, peno adidi peno akuipa.</verse>
				<verse number="11">Na thangwi ya kudziwa kwathu kugopa Mbuya, tisasaka kuti anthu atawire kutibvera. Patsogolo pa Mulungu ife tisadziwika kuti ndife ani, pontho ife tisadikhira kuti tidziwikembo n'kati mwa manyerezero anu a muntima.</verse>
				<verse number="12">Ife nkhabe kusaka kusimbika pontho tekha ene kuna imwe, mbwenye tisakupasani n'dzidzi kuti mugaye muna ife, toera mukhale na cinthu cakutawira kuna ale anagaya na pire pinaona iwo pa nkhope, mbapikhonda kukhala pya muntima.</verse>
				<verse number="13">Thangwi ngakhala ndife madzemwa, ndi thangwi ya Mulungu, ngakhala tina ndzeru, ndi thangwi yanu.</verse>
				<verse number="14">Thangwi kufuna kwa Kirixtu kusatikakamiza, thangwi tisatawiradi kuti alipo m'bodzi adafera onsene, na mwenemu onsene afambo.</verse>
				<verse number="15">Iye afera onsene toera kuti ale ali m'maso akhonde kupikhalira m'maso okha ene, mbwenye apikhalire m'maso kuna ule adaafera na kulamuswa pa kufa.</verse>
				<verse number="16">Na tenepo, ife kutomera lero mpaka kutsogolo, tikhonde kudziwa pontho munthu ninga munadziwa dziko. Pontho ngakhala kale ene tadziwa Kirixtu ninga munan'dziwa dziko, cincino nkhabebve kun'dziwa tenepo tayu.</verse>
				<verse number="17">Na tenepo, munthu ali muna Kirixtu alengwa papsa. Pinthu pyonsene pyakale pyamala, cincino pyabwera pipsa!</verse>
				<verse number="18">Pyonsene ipi pisabulukira kuna Mulungu, adacita kuti tisekesane na Iye na thangwi ya Kirixtu, pontho mbatipasa basa ya kulonga pya kusekesana.</verse>
				<verse number="19">Uku ndiko kubveka kuti, kubulukira muna Kirixtu, Mulungu akhasekesana na dziko mbakhonda kulang'ana kudawa kwa anthu, pontho atisiyira mphangwa za kusekesana.</verse>
				<verse number="20">Na tenepo, ife ndife atumwi a Kirixtu, pyakhala ninga Mulungu ali kuphemba kuti alonge pinafuna iye kubulukira muna ife. Na dzina ya Kirixtu ife tisakuphembani kuti: Musekesane na Mulungu.</verse>
				<verse number="21">Kuna Ule adakhonda dziwa kudawa, Mulungu aikha kudawa muna iye na thangwi yathu, toera muna Iye tikwanise kulungamiswa na Mulungu.</verse>
			</chapter>
			<chapter number="6">
				<verse number="1">Ninga anyakuphedzera basa ya Mulungu, tinathimiza pontho na kukupangani toera mukhonde kutambira papezi kukoma ntima kwa Mulungu.</verse>
				<verse number="2">Thangwi Mulungu alonga tenepa: “Ine ndakubva pa n'dzidzi wadidi, pontho ndakuphedza pa ntsiku ya kupulumuswa.” Lang'anani, cincino ndiwo n'dzidzi wadidi, cincino ndiyo ntsiku ya kupulumuswa!</verse>
				<verse number="3">Ife nkhabe cita kuti munthu apite mwakudodomeka pa cinthu cibodzi, gopesera kuti basa yathu ikhonde kupwazika.</verse>
				<verse number="4">Mbwenye ife ninga anyabasa a Mulungu, tisapangizika pa pyonsene, ninga: kupirira kukulu, pa nyatwa, pa kuthabuka na pakutsukwala,</verse>
				<verse number="5">pa kukwapulwa, pa kupitiswa n'kaidi na kucitirwa cikuti, pa mabasa akuwanga, pa kukhonda kugona na masiku, na kupimana cakudya,</verse>
				<verse number="6">pa kucena ntima, pa kudziwa, pa kupirira kwa kulekerera, pa udidi, pa Nzimu Wakucena, na pa kufunana kwa ndimo mwene,</verse>
				<verse number="7">pa fala ya ndimo mwene, pontho na pa mphambvu za Mulungu, na pida pyakulungama, nkono wa bzere peno nkono wa madyo,</verse>
				<verse number="8">pa kulemebza na pa kupwaziwa, pa kulongwa kuipa na pa kusimbwa, mbiticemerwa anyauthambi mbatiri anthu a ndimo mwene.</verse>
				<verse number="9">Ninga anthu akukhonda kudziwika, mbatiri anthu ene akudziwika, ninga tiri kufa, mbwenye tiri m'maso! Tiri kumenyiwa mbwenye nkhabe kufa.</verse>
				<verse number="10">Tisakhala ninga tatsukwala, mbwenye kutsandzaya tinako basi, ninga anyakucherenga, mbwenye tisapfumisa anango azinji, ninga nkhabe cinthu, mbwenye tinapyo pyonsene.</verse>
				<verse number="11">Tisalonga pakweca na imwe abale a ku Korintu, mbatikufungulirani mitima yathu yonsene.</verse>
				<verse number="12">Ife tidakufungirani mitima yathu tayu, mbwenye imwe ndimwe mudatifungira.</verse>
				<verse number="13">Ndisalonga na imwe ninga ananga, kuti citani pibodzi-bodzi pidakucitirani ife, mbamufungulambo mitima yanu kuna ife.</verse>
				<verse number="14">Lekani kumangirirwa pa golopingo ibodzi ene na anyakukhonda kutawira Yezu. Thangwi ndi ninji cinaphataniza pyakulungama na pyakuipa? Peno pisakwanisika kuti cieza cibverane na cidima?</verse>
				<verse number="15">Uxamwali wanji una Kirixtu na Bheliyali? Ndi ninji cinaphataniza nyakutawira Yezu, na nyakukhonda kutawira?</verse>
				<verse number="16">Ndi cibverano canji cina Nyumba ya Mulungu na ya madzimunthu? Thangwi ife ndife Nyumba ya Mulungu wa m'maso, ninga mudalongera Mulungu kuti: “Ndinakhala na iwo, mbandifamba pakati pawo. Ine ndinakhala Mulungu wawo, iwo anakhala mbumba yanga.”</verse>
				<verse number="17">Na tenepo, “bulukani pakati pawo, pontho mumwazane na iwo,” alonga Mbuya. “Lekani kugwedza pinthu pyakukhonda kuceneswa, na tenepo, Ine ndinadza kakutambirani. ”</verse>
				<verse number="18">“ Pontho Ine ndinakhala Baba wanu, imwe munakhala ana anga aamuna na aakazi,” alonga Mbuya wa mphambvu zonsene.</verse>
			</chapter>
			<chapter number="7">
				<verse number="1">Abale anyakufunika, na thangwi ya pipikiriro pinaife, mbaticenesekeni pa pyonsene pinaswipisa manungo na nzimu, toera tikhale anthu akuperekeka mwakukwana kuna Mulungu mbatin'gopa.</verse>
				<verse number="2">Tipaseni mbuto m'mitima mwanu. Nkhabe munthu adaluzisa ife pinthu, nkhabe munthu adacitira ife kuipa, nkhabe munthu adakwatira ife pezi pinthu pyace.</verse>
				<verse number="3">Siri kulonga penepi toera kukukonesani tayu. Thangwi ndakupangani kale kuti imwe muli muntima mwathu, toera tife pabodzi peno tikhale m'maso pabodzi.</verse>
				<verse number="4">Ine ndisakunyindirani pikulu kakamwe, pontho ndisagaya na imwe. Ndisapasika cipapu cikulu, mbandikomerwa pikulu kakamwe pakati pa kuthabuka kwathu konsene.</verse>
				<verse number="5">Thangwi pidafika ife ku Masedhonya, tacimwana kupuma, mbwenye taoneswa nyatwa zakusiyana-siyana ninga izi: Kunja tikhali na nthonga, n'kati mwa mitima yathu tikhagopa.</verse>
				<verse number="6">Mbwenye Mulungu m'matamisi wa anyakutsukwala, atimatamizambo ife na kufika kwa Titu.</verse>
				<verse number="7">Pontho si thangwi ya kubwera kwace basi tayu, mbwenye ndi thangwi ya kum'balangazambo kudancita imwe. Iye alonga kuna ife na thangwi ya citsuwo, kutsukwala, pontho na thangwi ya kunentseka kwanu na thangwi yanga. Na tenepo, kukomerwa kwanga kwatekereratu kakamwe.</verse>
				<verse number="8">Ngakhala tsamba yanga yakutsukwalisani, ine nkhabe kusandikika. Ndimo mwene, pakutoma ndasandikika thangwi ndadziwa kuti tsamba yanga yakutsukwalisani, mbwenye yakutsukwalisani pa n'dzidzi ung'ono.</verse>
				<verse number="9">Mbwenye cincino ndakomerwa, si thangwi ya kutsukwala kwanu tayu, mbwenye thangwi kutsukwala kwakukwatani kuti muchunyuke. Thangwi imwe mwatsukwala ninga mukhafunira Mulungu. Na tenepo, mudaluza pinthu na thangwi yathu tayu.</verse>
				<verse number="10">Kutsukwala kudabulukira kuna Mulungu nkhabe palusa ntima, mbwenye kusabala kuchunyuka kuti munthu apulumuke. Mbwenye kutsukwala kwa dziko ino kusabala kufa.</verse>
				<verse number="11">Lang'anani pidacitika muna imwe pa thangwi ya kutsukwala kwanu kudabulukira kuna Mulungu! Penepyo pyabala kusaka kubvunulirika, kuipirwa, kugopa, citsuwo, kunentseka, kukakamira mwambo, na kuonesa nyatwa nyakudawa. Pa pyonsene ipi, imwe mwapangisa kuti nkhabe thangwi na penepi.</verse>
				<verse number="12">Na tenepo, ngakhala ndakulemberani, si thangwi ya ule adacita kuipa peno adacitiwa kuipa tayu, mbwenye ndakulemberani toera kuti imwe mukwanise kuona mwekha ene kutitsalakana kunaticita imwe pamaso pa Mulungu.</verse>
				<verse number="13">Na thangwi ya penepi pyonsene, takhala na mphambvu. Tidakhala na mphambvu basi tayu, mbwenye takomerwambo pontho pikulu kakamwe na kuona kutsandzaya kwa Titu, thangwi ntima wace watsandzaya kakamwe na pyonsene pidancitira imwe.</verse>
				<verse number="14">Ine ndikhagaya kuna Tito na thangwi yanu, pontho imwe mudandipasa manyadzo tayu. Ninga pyonsene pidakupangani ife pikhali pya ndimo mwene, kugayambo kunacita ife na thangwi yanu patsogolo pa Titu, nkhwa ndimo mwene.</verse>
				<verse number="15">Pontho kufuna kunakucitani iye kunatekereratu kakamwe, angakumbuka kuti imwe monsene mwam'bvera, mbamuntambira na kugopa pontho na cilemedzo cikulu.</verse>
				<verse number="16">Ndisatsandzaya thangwi ndisakunyindirani pa pyonsene.</verse>
			</chapter>
			<chapter number="8">
				<verse number="1">Cincino abale anga, tisafuna kuti imwe mudziwe kukoma ntima kudacita Mulungu kuna abale a magereja a ku Masedhonya.</verse>
				<verse number="2">Abale a kweneku asakhala akuleserwa na nyatwa zizinji zinabva iwo. Mbwenye kutsandzaya kwawo kwakula kakamwe, kuti pakati pa ucherengi ukulu una iwo, iwo apereka miyoni yawo na ntima onsene.</verse>
				<verse number="3">Thangwi ine ndisacita umboni kuti iwo apasa pyonsene ninga mudakwanisira iwo, mpaka kupiringana pikhafuna kucita iwo. Na kufuna kwawo,</verse>
				<verse number="4">atiphemba na kudembetera kukulu kuti akhalembo nanthu pa nkhombo zakuphedza mbumba ya Mulungu.</verse>
				<verse number="5">Hadacita pire pikhadikhira ife basi tayu, mbwenye pakutoma aperekeka iwo ene kuna Mbuya, mbaperekekambo kuna ife, na kufuna kwa Mulungu.</verse>
				<verse number="6">Na tenepo, taphemba Titu kuti ninga iye akhadatoma kale, amalisirembo basa eneyi ya kukoma ntima kwa Mulungu pakati panu.</verse>
				<verse number="7">Mbwenye ninga imwe mwapangisa kupfuma kukulu pa pinthu pyonsene ninga: pa kukhulupira, pa fala, pa kudziwa, pa kuwangisira pa basa, na pa kutifuna kunaticita imwe, pangizikanimbo pontho pa kukoma ntima.</verse>
				<verse number="8">Siri kukutongani tayu, mbwenye ndisafuna ndione kufunadi kwanu, mbandikusangizani na kuwangisira kwa anango.</verse>
				<verse number="9">Thangwi imwe musadziwa kukoma ntima kwa Mbuya wathu Yezu Kirixtu kuti, Iye mbali m'pfumi, apicita n'cherengi na thangwi yanu, toera na ucherengi wace imwe mupfume.</verse>
				<verse number="10">Ine ndinakulangani tenepa: Mphyadidi kuti imwe musonkhe, thangwi kutomera caka cidamala, imwe mwakhala akutoma, si pakusonkha basi tayu, mbwenye pontho na pakufuna kucita penepi.</verse>
				<verse number="11">Cincino malisani basa, toera kufuna kwanu kukulu kwakucita basa eneyi kukhale sawa-sawa na kufuna kupimalisa, mbamupicita na pire pina imwe.</verse>
				<verse number="12">Thangwi ngakhala kulipo kufuna kwakupasa, kusonkha kusatawirirwa na pire pina iye munthu, si na pire pidasowa iye tayu.</verse>
				<verse number="13">Pinafuna ife si kuti anango alulupirwe imwe mbamulemerwa tayu, mbwenye mukhale sawa-sawa.</verse>
				<verse number="14">Pa n'dzidzi uno, kuinjipa kwa pinthu pyanu kunaphedza kusowa kwawo, toera na iwombo kuinjipa kwa pinthu pyawo kuphedze kusowa kwanu. Na tenepo, munakhala sawa-sawa,</verse>
				<verse number="15">ninga pidalembwa m'Bukhu ya Mulungu kuti: “Ule akhadalokota pizinji, akhali na pinango kupiringana penepi tayu, pontho akhadalokota pang'ono nkhabe cinthu cidasowa iye.”</verse>
				<verse number="16">Ndisapereka takhuta kuna Mulungu thangwi apasa Titu ntima ubodzi-bodzi wakukufunani ninga kunakucitani ine,</verse>
				<verse number="17">thangwi Titu hadatawira pidam'phemba ife basi tayu, mbwenye asabwera mpaka kuna imwe, na kutsandzaya kukulu pontho na kufuna kwace.</verse>
				<verse number="18">Tiri kutuma na iye pabodzi, m'bale wakusimbwa na abale onsene a magereja pa basa ya Mphangwa Zadidi.</verse>
				<verse number="19">Si penepi basi tayu, mbwenye iye asankhulwambo na abale a magereja toera atiperekere pa kwenda kwathu kapereka miyoni iyi yadidi, inacita ife toera kupasa mbiri Iye ene Mbuya, pontho toera kufuna kwathu kupangizike.</verse>
				<verse number="20">Tisafuna ticite mphole gopa tinasandikwa na anango, pakuphatisa kwathu basa miyoni iyi ikulu.</verse>
				<verse number="21">Thangwi ife tisasaka kuti ticite udidi onsene, si pamaso pa Mbuya basi tayu, mbwenye na pamaso pa anthu pene.</verse>
				<verse number="22">Na iwo tiri kutumambo m'bale wathu adalesera ife kazinji kene na njira zakusiyana-siyana kuti ndi munthu wakuphata basa mwadidi, maka-maka cincino na thangwi ya kunyindira kwace kukulu kuna imwe.</verse>
				<verse number="23">Pa thangwi ya Titu, iye ndi ndzanga anaphata na ine basa pabodzi pakati panu. Pa thangwi ya abale athu, iwo ndi atumwi a magereja, pontho ndi mbiri kuna Kirixtu.</verse>
				<verse number="24">Na tenepo, patsogolo pa magereja, apangizeni abale enewa cidzindikiro ca kufunana kwanu, pontho muapangize kugaya kunacita ife na thangwi yanu.</verse>
			</chapter>
			<chapter number="9">
				<verse number="1">Lang'anani, pa thangwi ya kuphedza kunacita imwe mbumba ya Mulungu ku Djudeya, nkhabe funika kukulemberani.</verse>
				<verse number="2">Ndisadziwa kuti musafuna muphedze, pontho ine ndapangisa kale kuna abale a kudziko ya Masedhonya, kugaya kunacita ine na thangwi yanu, kuti kutomera caka cidamala, imwe a ku Akaya, mukhadamala kusasanyira kuti mucite nsonkho-nsonkho. Pontho kufuna kwanu kupasa, kwacita kuti kupasembo mphambvu anthu azinji.</verse>
				<verse number="3">Mbwenye ndiri kutuma abale awa toera kugaya kwathu na thangwi yanu kukhonde kukhala kwapezi, toera imwe mukhale akusasanyira, ninga mukhadakupangirani ine kale,</verse>
				<verse number="4">toera kuti panango, ndingabwera pabodzi na abale a ku Masedhonya, mbakugumanani kuti mudzati kusasanyira, ife, mbatikhonda pyathu kulonga imwe, tikhonde kukhala na manyadzo na thangwi ya cinyindiro cikulu cikhali na ife kuna imwe.</verse>
				<verse number="5">Tenepa, ndapiona kuti mphyadidi kutuma abale adze kakuonani, mbumudzati kumala sasanyira miyoni yanu yadidi idapikirira imwe. Na tenepo, nsonkho-nsonkho unowu unakhala wakumala kusasanyirwa ninga muwoni wakubulukira muntima, mbukhonda kukhala ninga muwoni wakubulukira pakukakamizwa.</verse>
				<verse number="6">Kumbukani kuti: Ule anabzala pang'ono, anabvunambo pang'ono, pontho ule anabzala pizinji, anabvunambo pizinji.</verse>
				<verse number="7">M'bodzi na m'bodzi mbapase na pinanyerezera iye muntima mwace, akhonde kucita na kutsukwala peno na kukakamizwa, thangwi Mulungu asafuna anapasa na kutsandzaya.</verse>
				<verse number="8">Mulungu ndi wa mphambvu toera kuinjipisa kukoma ntima kwace konsene kuna imwe, kuti pa pinthu pyonsene, pa midzidzi yonsene, mukhale na pyonsene pinafunika, imwe mudzale na kutaikira pa mabasa onsene adidi.</verse>
				<verse number="9">Ninga pidalembwa kuti: “Agawa, mbapasa anyakucherenga. Kulungama kwace kusakhala kwenda na kwenda.”</verse>
				<verse number="10">Ule anapasa mbeu nyakubzala, na anapasa nkate toera kudya, anaapasambo pontho mbainjipisa mbeu, pontho anakulisa misapu yakulungama kwace.</verse>
				<verse number="11">Imwe munapfumiswa pa pyonsene, toera mukhale akukoma ntima pa midzidzi yonsene inafunika, pontho na thangwi yathu, kukoma ntima kwanu kubale kupereka takhuta kuna Mulungu.</verse>
				<verse number="12">Basa ya kuphedza inacita imwe, nkhabe kumalisa kusowa kwa mbumba ya Mulungu basi tayu, mbwenye isataikirambo toera anthu apereke takhuta kazinji kene kuna Mulungu.</verse>
				<verse number="13">Na kupangizika kwa basa eneyi, anango anapasa mbiri Mulungu na kubvera kunacita imwe, kunapangisa pire pinalonga imwe pa thangwi ya Mphangwa Zadidi za Kirixtu, pontho na kukoma ntima kwanu kunaphedza imwe, iwo na onsene.</verse>
				<verse number="14">Na miphembero inacita iwo kuna imwe, iwo anakufunani pikulu kakamwe na thangwi ya kukoma ntima kukulu kakamwe kudakucitirani Mulungu.</verse>
				<verse number="15">Tinapereka takhuta kuna Mulungu na muwoni wace ukulu wakukhonda kulongeka!</verse>
			</chapter>
			<chapter number="10">
				<verse number="1">Ine Paulu, munthu wa mafala “akufewa” ndingakhala na imwe nkhope na nkhope, mbwenye ndingakhala kutali ndisalonga mafala “akuuma”, ndisakuphembani na kupicepesa pontho na kukhurudzika kwa Kirixtu!</verse>
				<verse number="2">Pontho ndisakuphembani kuti, ndingakhala na imwe pabodzi, lekani kundikakamiza kuti ndilonge pinthu pyakuuma kakamwe, sawa-sawa ninga cipapu cinanyerezera ine kucita kuna anango ananyerezera kuti ife tisapicita ninga anthu a dziko ino.</verse>
				<verse number="3">Ande, ife ndife anthu ene pyathu, mbwenye mamenyero athu a nkhondo, asiyana na anacita anthu.</verse>
				<verse number="4">Pida pinamenya na ife nkhondo si pya dziko ino tayu, mbwenye pina mphambvu muna Mulungu za kufudza mipanda ya anyankhondo.</verse>
				<verse number="5">Tisafudza ndzeru pontho na kupikuza konsene kunapingiza njira zonsene za kudziwa Mulungu, mbatitapata manyerezero awo onsene kuti akhale akubvera Kirixtu.</verse>
				<verse number="6">Pontho tinakhala akusasanyika toera kuchunyusa kukhonda kubvera konsene, male mungadziwa kuti imwe mwakwana pakubvera.</verse>
				<verse number="7">Imwe musalang'ana pinthu piri pakweca basi. Ngakhala munthu asanyinda kuti ndi wa Kirixtu, asafunika anyerezere pontho ekha ene kuti ifembo ndife a Kirixtu ninga iye.</verse>
				<verse number="8">Thangwi ngakhala ine ndisapikuza pikulu na thangwi ya mphambvu za utongi zidapaswa ine na Mbuya, sinamanyadzo napyo tayu, thangwi mphambvu zenezi ndi toera kukuwangisani, si toera kukufudzani tayu.</verse>
				<verse number="9">Ine nkhabe funa kuti pikhale ninga ndisasaka kukuthusani na matsamba anga anakulemberani ine.</verse>
				<verse number="10">Thangwi anango asalonga tenepa: “Mafala analemba iye mbakuuma pontho ana mphambvu, mbwenye munthu wace ungamuona nkhabe pangisa, pontho mafala ace mbakupwazika.”</verse>
				<verse number="11">Anthu enewa analonga tenepo, mbadziwe kuti pire pinalonga ife pa tsamba mbatiri kutali na imwe, ndi penepi pinafuna kucita ife tingakhala dhuzi.</verse>
				<verse number="12">Thangwi ife nkhabe kupikuza kuti tikhale sawa-sawa peno tilandane na anango anasimbika okha ene. Mbwenye anthu enewa angapipima mbalandanisika okha ene, asapicita na kusowa kwawo ndzeru.</verse>
				<verse number="13">Mphapo ife nkhabe kupikuza kupiringana migano inafunika, mbwenye kupikuza kwathu kusamalisira pa basa idatipasa Mulungu, inafika na kuna imwe enembo.</verse>
				<verse number="14">Ife nkhabe kupitiriza kwenda kutsogolo na kugaya kwathu tayu, ninga mbidakhonda kufika kuna imwe, thangwi ife tafika kale mpaka kuna imwe na Mphangwa Zadidi za Kirixtu.</verse>
				<verse number="15">Tenepo, ife nkhabe kupiringana migano yathu, mbatipikuza na mabasa anacita anango. Cidikhiro cathu ndi ca kuti: Pa n'dzidzi unaenda mbicikula cikhulupiro canu, mabasa athu akule kakamwe pakati panu,</verse>
				<verse number="16">toera tikwanise kumwaza Mphangwa Zadidi m'pisa pinango piri kutali na imwe, mbatikhonda kupikuza na basa idamala kucitwa kale m'pisa pya anango.</verse>
				<verse number="17">Mbwenye, “Ule anagaya, mbagaye muna Mbuya,”</verse>
				<verse number="18">thangwi munthu nkhabe kusimbwa angasimbika ekha ene, mbwenye asasimbwa na Mulungu.</verse>
			</chapter>
			<chapter number="11">
				<verse number="1">Ndisadikhira kuti imwe munandilekerera pang'ono udzemwa wanga. Ande, ndaphata myendo, ndilekerereni.</verse>
				<verse number="2">Nchanje inabva ine kuna imwe, ndi nchanje inabuluka kuna Mulungu. Ine ndakupikirirani mamuna m'bodzi basi, ndiye Kirixtu, mbandifuna kukuperekani ninga mwali wakulungama kuna Iye.</verse>
				<verse number="3">Cinagopa ine ndi ca kuti, sawa-sawa ninga nyoka yanyengerera Eva na ucenjeri wace, ndzeru zanumbo zikhonde kudodomeswa mbamutayika pa kukhulupira kwanu muna Kirixtu, kwa ndimo mwene na kwakulungama.</verse>
				<verse number="4">Thangwi angabwera munthu kudza kakupangani Yezu unango adakhonda kukhala ule adakupangani ife, peno mungatambira nzimu unango wakusyana na ule udatambira imwe, peno Mphangwa Zadidi zakusyana na zire zidatawira imwe, imwe munaalekerera pyanu.</verse>
				<verse number="5">Mbwenye ine, nkhabe kunyerezera na pang'ono pene kuti ndine mwana kwa apoxtolo enewa analongwa kuti ndi “akulu-akulu.”</verse>
				<verse number="6">Ndisadziwa kuti ine nkhabe kwanisa kulonga mwadidi pamaso pa anthu tayu, mbwenye kudziwa ndinako. Ande, penepyo takupangisani kale pa makhaliro onsene akusiyana-siyana.</verse>
				<verse number="7">Kodi nkhulongera kuti ine ndadawa pidacepeseka ine toera imwe mukuzwe, pakukupangani Mphangwa Zadidi za Mulungu mbandikhonda kukuphembani cinthu?</verse>
				<verse number="8">Pa n'dzidzi ukhaphata ine basa pakati panu, ndatambiriswa na magereja anango. Penepi pyakhala ninga ndikhaabera toera kuphedza imwe.</verse>
				<verse number="9">Pikhakhala ine pakati panu mbandikhasowa pinthu, sikhanentsa munthu tayu. Thangwi abale pidabuluka iwo ku Masedhonya, akwanisa kundipasa pikhasowa ine. Ndacita pyonsene toera ndikhonde kukunentsani, pontho ine ndinathimiza na kucita tenepo.</verse>
				<verse number="10">Ande, ninga undimo mwene wa Kirixtu uli muna ine, nkhabe munthu anafuna kundipingiza kugaya kuno, m'pisa pya Akaya.</verse>
				<verse number="11">Thangwi yanji ndisalonga penepi? Thangwi ine nkhabe kukufunani? Mulungu asadziwa kuti ndisakufunani!</verse>
				<verse number="12">Pinacita ine ndinathimiza basi na kupicita, toera ndikhonde kupasa n'dzidzi ale anasaka kudziwika kuti ndi sawa-sawa na ife, pa pire pinagaya na iwo.</verse>
				<verse number="13">Thangwi anthu enewa ndi apoxtolo a uthambi, anyabasa akunyengeza anthu, mbakhasangizira ninga apoxtolo a Kirixtu.</verse>
				<verse number="14">Penepyo nkhabe kudzumisa, thangwi na Sathani ene asangizirambo ninga anju wa cieza.</verse>
				<verse number="15">Na tenepo, nkhabe kudzumisa kuti anyabasa awo asangizirembo ninga anyabasa a pinthu pyakulungama. Mbwenye kumalisira kwawo kunati kukhale sawa-sawa na mabasa awo.</verse>
				<verse number="16">Ndisathimiza na kulonga pontho kuti: Mbaleke kuoneka m'bodzi wakunyerezera kuti ine ndine dzemwa. Mbwenye ngakhala imwe musandinyerezera tenepo, nditambireni ninga musatambira dzemwa, toera ine ndigayembo pang'ono.</verse>
				<verse number="17">Pyakugaya pinalonga ine ipi, siri kupilonga ninga munafunira Mbuya tayu, mbwenye ndiri kupilonga ninga dzemwa.</verse>
				<verse number="18">Thangwi azinji ali kugaya na pinacitika pa dziko, ine ndinati ndigayembo.</verse>
				<verse number="19">Na thangwi ya kukhala anthu a ndzeru, imwe musakwanisa kupirira mwadidi pinthu pya madzemwa!</verse>
				<verse number="20">Ande, imwe musakwanisa kupirira anakucitani udzakazi, peno anakudyerani manja, anakunyengezani, anapikuza peno anakumenyani kunkhope.</verse>
				<verse number="21">Na manyadzo onsene, ndisatawira kuti ife tapolola pikulu kakamwe pa thangwi eneyo, ninga munationera imwe. Pire pinathanda onsene anango kuti agaye napyo, ndisalonga ninga dzemwa, ine ndisapithandambo.</verse>
				<verse number="22">Iwo ndi mahebhereu? Inembo ndine muhebhereu. Iwo ndi maizarayeli? Inembo ndine muizarayeli. Iwo ndi a dzindza ya Abharaamu? Inembo ndine wa dzindza ya Abharaamu.</verse>
				<verse number="23">Iwo ndi anyabasa a Kirixtu? Ine mbandilonga ninga nyansala, ndine nyabasa kupita iwo. Ndaphata basa ikulu kakamwe, ndapitiswa n'kaidi kazinji kene, ndakwapulwa pikulu kakamwe, mbandikhafuna kufa kazinji kene.</verse>
				<verse number="24">Madjuda andikwapula na michamu makumatatu na mipfemba, kaxanu.</verse>
				<verse number="25">Ndakwapulwa katatu na mpsimbo, ndamenyiwa na myala kabodzi, ndalobzeka m'bara katatu. Ndamala masiku mabodzi, na masikati mabodzi mbandiberuka pakati pa bara.</verse>
				<verse number="26">Ndikhacita ulendo kazinji kene. Ndatambana na pyakugopsa n'nyandza, kugopsa kwa mapanga, kwa madjuda andzanga, kwa adakhonda kukhala madjuda, n'kati mwa nzinda, n'thando, m'bara, pontho na kugopsa kwa abale a uthambi.</verse>
				<verse number="27">Ndaphata basa na mphambvu zonsene, kazinji kene ndacimwana kugona, ndakhala kazinji kene na njala na nyota, kazinji kene ndikhasowa cakudya, mbandibva mphepo pontho na usiwa.</verse>
				<verse number="28">Pontho ndisabva kupha muntima mwanga ntsiku zonsene, na kunentseka na thangwi ya magereja onsene.</verse>
				<verse number="29">Mbani adamala mphambvu, ine mbindikhonda kumala na iye mphambvu pabodzi? Mbani anagwiswa n'kudawa, ine mbindikhonda kuipirwa n'kati mwanga?</verse>
				<verse number="30">Ngakhala pisafunika ndigaye, mbukukhale kugaya na pire pinapangisa kupolola kwanga.</verse>
				<verse number="31">Mulungu Baba wa Mbuya Yezu, Ule wakusimbwa kwenda na kwenda, asadziwa kuti pinalonga ine si pya uthambi tayu.</verse>
				<verse number="32">Ku nzinda wa Dhamaxku, ntongi adasankhulwa na mambo Areta, aikha asupai kuti aonere nzinda toera andimange.</verse>
				<verse number="33">Mbwenye ndakwanisa kupulumuka m'manja mwace, thangwi anthu anango andipitisa m'malikofa wa nkulu, mbandichitisa na pa benga ya mpanda wa nzinda.</verse>
			</chapter>
			<chapter number="12">
				<verse number="1">Pisafunika kuti ine ndithimize kupasika mbiri ndekha na penepi. Ndisadziwa kuti nkhabe kuwina cinthu na penepi, mbwenye ndinati ndilonge pinaoneswa ine na pinapangizwa ine na Mbuya.</verse>
				<verse number="2">Pyapita pyaka khumi na pinai, mudadziwa ine mamuna m'bodzi muna Kirixtu, adakwatiwa mpaka ku thambo yacitatu. Ngakhala aenda na manungo ene peno mu nzimu, ine nkhabe kupidziwa, Mulungu ndiye anan'dziwa.</verse>
				<verse number="3">Pontho ndisadziwa kuti mamuna unowu, ngakhala aenda na manungo ene peno mu nzimu, ine nkhabe kupidziwa, mbwenye Mulungu ndiye anan'dziwa.</verse>
				<verse number="4">Akwatiwa kwenda m'paraizu. mbabva pinthu pyakukhonda kulongeka, pinthu pya kuti munthu nkhabe tawirirwa kupilonga.</verse>
				<verse number="5">Mamuna unowu ndisagaya na iye, mbwenye ine ndekha nkhabe kugaya, ndinagaya na thangwi ya kupolola kwanga basi.</verse>
				<verse number="6">Mbidafuna kugaya mbidakhala dzemwa tayu, thangwi mbidalonga pya ndimo mwene. Mbwenye ine nkhabe funa kucita penepi, toera akhonde kuoneka munthu wakunyerezera ine, kupiringana pinaona iwo na pinabva iwo kwa ine.</verse>
				<verse number="7">Toera ine ndikhonde kupikuza na thangwi ya kupangizwa kweneku kwa mu Nzimu, ndaikhwa munga m'manungo mwanga, ninga mwanankati m'bodzi wa Sathani kuti undithabuse, toera ndikhonde kupikuza.</verse>
				<verse number="8">Ndaphemba katatu kuna Mbuya kuti andibulusire nyatwa eneyo.</verse>
				<verse number="9">Mbwenye Mbuya andipanga tenepa: “Kukoma ntima kwanga wakwana nako, thangwi mphambvu zanga zisapangizika mwakukwana pa kupolola.” Na tenepo, ine ndinapasika mbiri na kutsandzaya konsene pa kupolola kwanga, toera mphambvu za Kirixtu zikhale muna ine.</verse>
				<verse number="10">Na thangwi eneyo, ndisatsandzaya na kupolola, na kutikanwa, na kusowa, na kuzondiwa, pontho na nyatwa zidaona ine na thangwi ya Kirixtu. Thangwi ndingapolola, ndi munawanga ine.</verse>
				<verse number="11">Ine ndakhala ninga dzemwa, mbwenye ndimwe adandikakamiza penepi. Imwe ndimwe mukhatongwa kundisimba, thangwi ine sine mwana tayu kwa apoxtolo enewa analongwa kuti ndi “akulu-akulu,” mbandidziwa pyanga kuti ine sine cinthu.</verse>
				<verse number="12">Pinthu pinapangisa basa ya upoxtolo wanga, ninga pidzindikiro, pinthu pyakudzumisa, na pirengo, pyapangizika pakati panu na kupirira kukulu.</verse>
				<verse number="13">Ndi canji cidakupwazisani kupita magereja anango, mbindikhonda kulonga pyanga na thangwi yakukhonda kukulemerani? Ndilekerereni kudodomeka kwanga!</verse>
				<verse number="14">Cincino ndamala kusasanyira kuti ndibwere kudza kakuonani pontho kacitatu, pontho sinabwera kudza kakulemerani tayu. Thangwi pinafuna ine si pinthu pyanu tayu, mbwenye ndisafuna imwe. Pontho, ana nkhabe kugumanya mpfuma gumanyira ababa awo, mbwenye ababa ndiwo anagumanya mpfuma gumanyira ana awo.</verse>
				<verse number="15">Na tenepo, ndinabvunga pyonsene pina ine na ine ene na ntima wanga onsene, na thangwi ya kukufunani. Ngakhala ine ndisakufunani pikulu kakamwe, ine ndinafuniwa pang'ono?</verse>
				<verse number="16">Ndimo mwene, ine sidakulemerani tayu. Mbwenye ine ninga nyakucenjera, ndakumangani na ucenjeri wanga.</verse>
				<verse number="17">Kodi ine ndakudyerani pinthu pyanu na munthu adakutumirani ine kweneku?</verse>
				<verse number="18">Ndatuma Titu kuti adze kakuoneni, mbaperekerwa na m'bale unango. Nkhulongera kuti akudyerani pinthu pyanu? Tidapicita na nzimu ubodzi ene, pontho mbatifamba na njira ibodzi ene tayu?</verse>
				<verse number="19">Imwe musanyerezera kuti pa n'dzidzi unowu onsene ife tiri kusaka kubvunulirika patsogolo panu? Tisalonga patsogolo pa Mulungu ninga anthu ali muna Kirixtu, pontho pyonsene pinacita ife, abale anyakufunika, ndi toera kukupasani mphambvu.</verse>
				<verse number="20">Thangwi ndisagopa kuti, ndingadza kakuonani, ndikhonde kukugumanani ninga mukhadikhira ine, pontho imwe mukhondembo kundigumana ninga mukhadikhira imwe. Ndisagopa kuti pakati panu paoneke nthonga, mabibvu, kuipirwa, kupambulana, kulongerana pyakuipa, mapseda, kupikuza, na kukhonda kubverana.</verse>
				<verse number="21">Ndisagopa kuti ndingadza kakuonani pontho, Mulungu wanga anandicepesa patsogolo panu, pontho ine mbindilira na thangwi ya azinji adadawa kale ene mbakhonda kuchunyuka kucita pyakunyanyasa pyawo, lukwali na kuzuda kukhacita iwo.</verse>
			</chapter>
			<chapter number="13">
				<verse number="1">Uyu ndi ulendo wanga wacitatu unadza ine kakuonani. “Pinthu pyonsene pisafunika pitawirirwe na amboni awiri peno atatu.”</verse>
				<verse number="2">Ndakucenjezani kale pikhali ine kaciwiri pabodzi na imwe. Cincino, mbindiri kutali, ndisalembera ale akhadawa kale pontho na kuna anango kuti: Ndingabwerera, sinakubveranibve ntsisi tayu,</verse>
				<verse number="3">thangwi imwe musasaka cidzindikiro cinapangisa kuti Kirixtu asalonga muna ine. Iye si wakusowa mphambvu kuna imwe tayu, mbwenye ndi wa mphambvu pakati panu.</verse>
				<verse number="4">Thangwi ndimo mwene, Iye akhomerwa pa ntanda na kusowa mphambvu, mbwenye ali m'maso na mphambvu za Mulungu. Sawa-sawa na ifembo, ndife akusowa mphambvu muna Iye, mbwenye tinakhala m'maso na Iye kuna imwe na mphambvu za Mulungu.</verse>
				<verse number="5">Lang'anisikani mwekha ene makhaliro anu muone ngakhala muli pakukhulupiradi. Bvundzikani mwekha. Nkhabe dziwa kuti Yezu Kirixtu ali muna imwe? Peno panango musapidziwa kale kuti mwadodomeka!</verse>
				<verse number="6">Ndisadikhira kuti imwe munadziwa kuti ife tidadodomeka tayu.</verse>
				<verse number="7">Cincino, tiri kuphembera kuna Mulungu toera imwe mukhonde kucita cibodzi cakuipa. Si toera anango aone kuti ife tapikwanisa tayu, mbwenye toera imwe mucite pyadidi, ife mbitioniwa pyathu ninga tadodomeka.</verse>
				<verse number="8">Thangwi ife nkhabe kwanisa kupokanya pya ndimo mwene, mbwenye tinakwanisa kutawirira pya ndimo mwene basi.</verse>
				<verse number="9">Tisakhala akutsandzaya midzidzi yonsene inamala ife mphambvu, imwe mbamukhala akuwanga. Maphembero athu mba kuti imwe mukule mu nzimu.</verse>
				<verse number="10">Na thangwi eneyi, ndakulemberani pinthu ipi mbindiri kutali, toera kuti ine ndingabwera, pikhonde kufunika kuti ine ndinyanye kucita mphambvu za utongi zidapaswa ine na Mbuya kuti zikuwangiseni mu nzimu, mbizikhonda kukhala za kukufudzani.</verse>
				<verse number="11">Nkhabe pinango abale anga, tsandzayani! Kulani mu nzimu, matamizanani, khalani na manyerezero mabodzi ene, khalani mu ntendere. Mulungu wa kufunana na wa ntendere anakhala na imwe.</verse>
				<verse number="12">MwanyiKhanani m'bodzi na m'bodzi na mpsompsono wa ciubale. Mbumba yonsene ya Mulungu isakumwanyikani.</verse>
				<verse number="13">Kukoma ntima kwa Mbuya Yezu Kirixtu, na kufuna kwa Mulungu, pontho na kuphatana kwa Nzimu Wakucena, mbapikhale na imwe monsene.</verse>
			</chapter>
		</book>
		<book number="48">
			<chapter number="1">
				<verse number="1">Ine Paulu, mpoxtolo adakhonda kutumwa na anthu peno kuphebza na munthu, mbwenye wakusankhulwa na Yezu Kirixtu. pontho na Mulungu Baba adalamusa Yezu pa kufa,</verse>
				<verse number="2">pabodzi na abale onsene ali na ine, ndisalemba tsamba iyi kuna magereja a ku dziko ya ku Galasya.</verse>
				<verse number="3">Kukoma ntima na ntendere unabulukira kuna Mulungu Baba wathu, na kuna Mbuya Yezu Kirixtu, mbazikhale na imwe.</verse>
				<verse number="4">Kirixtu aperekeka ekha ene na thangwi ya madawi athu, toera kutiombola pa dziko ino yakuipa, na kufuna kwa Mulungu, Baba wathu,</verse>
				<verse number="5">Iye anakwana kupaswa mbiri kwenda na kwenda. Ameni.</verse>
				<verse number="6">Ndiri kudzumatirwa kusiya kunacita imwe na mwansanga Ule adakucemerani na kukoma ntima kwa Kirixtu, mbamutowerera mphangwa zinango,</verse>
				<verse number="7">kuti si Mphangwadi Zadidi tayu. Pinacitika ndi kuti anthu anango asakudzudzumisani, mbafuna kusanduza Mphangwa Zadidi za Kirixtu.</verse>
				<verse number="8">Mbwenye ngakhala peno ife ene, peno anju m'bodzi wa kudzulu mbalonga mphangwa zadidi zakusyana na zire zidakupangani ife, mbapaswe dzedze!</verse>
				<verse number="9">Ninga mudalonga ife kale, cincino ndinathimiza pontho na kulonga kuti: Ngakhala alipo munthu anakupangani mphangwa zinango zakusyana na zire zidatambira imwe kale, mbapaswe dzedze!</verse>
				<verse number="10">Kodi ine cincino ndiri kusaka kusimbwa na anthu, peno na Mulungu? Peno ndisasaka ndikome na anthu? Mbidakhala ine ndisasaka kukoma kuna anthu basi, mbidakhala nyabasa wa Kirixtu tayu.</verse>
				<verse number="11">Abale anga, ndisafuna mudziwe kuti Mphangwa Zadidi zinamwaza ine, zidabulukira kuna anthu tayu.</verse>
				<verse number="12">Sidazitambira na munthu, peno cita kuzipfundziswa tayu. Mbwenye ndazitambira na Yezu Kirixtu pa kuoneswa kwanga mu Nzimu.</verse>
				<verse number="13">Imwe mwabva pikhacita ine kale mu mwambo wa madjuda, ninga kuzonda kukulu kukhacita ine abale a gereja ya Mulungu, mbindikhasaka kuifudza.</verse>
				<verse number="14">Mu mwambo wa madjuda, ine ndikhapiringana madjuda azinji a thunga yanga, pontho ndikhali munthu wakukakamira kakamwe mitemo ya ambuya anga.</verse>
				<verse number="15">Mbwenye Mulungu andisankhula mbindiri m'mimba mwa mai wanga, mbandicemera na kukoma ntima kwace. Mudafuna Iye</verse>
				<verse number="16">kupangisa mu Nzimu Mwana wace muna ine kuti ndimulonge pakati pa anthu adakhonda kukhala madjuda, sidabvundza munthu unango tayu.</verse>
				<verse number="17">Pontho sidenda ku Djerusalema kwenda kaona ale adatoma kukhala apoxtolo ine mbindidzati, mbwenye buluka penepo ndaenderatu ku dziko ya Arabhya, mbindibwerera pontho ku nzinda wa Dhamaxku.</verse>
				<verse number="18">Pakumala pyaka pitatu, ndaenda ku Djerusalema kwenda kaonana na Pedhru. , mbandikhala na iye ntsiku khumi na zixanu.</verse>
				<verse number="19">Sidaonabve mpoxtolo unango tayu, mbwenye ndaona Tiyago basi, m'bale wace Mbuya.</verse>
				<verse number="20">Ndisadumbira patsogolo pana Mulungu, kuti pinakulemberani ine, si pya uthambi tayu.</verse>
				<verse number="21">Buluka penepo, ndaenda ku madziko a ku Sirya na a ku Silisya.</verse>
				<verse number="22">Ine sikhadziwika tayu nkhope yanga na abale a magereja a ku Djudeya, ali muna Kirixtu.</verse>
				<verse number="23">Akhabva kwene mbapilongwa kuti: “Ule akhatizonda kale ene, cincino asaenda mbalonga cikhulupiro cikhasaka iye kufudza kale ene.”</verse>
				<verse number="24">Pontho akhapasa mbiri Mulungu na thangwi yanga.</verse>
			</chapter>
			<chapter number="2">
				<verse number="1">Pakupita pyaka khumi na pinai, ndaenda pontho ku Djerusalema pabodzi na Bharnabhasi, mbandikwatambo Titu mbandiyenda na iye pabodzi.</verse>
				<verse number="2">Ndaenda kweneku na thangwi ya kupangizwa kudacitwa ine mu Nzimu, mbandilonga patsogolo pawo Mphangwa Zadidi zinamwaza ine pakati pa ale adakhonda kukhala madjuda. Mbwenye ndazilonga pa khundu kuna ale akhabvekera pikulu kakamwe, toera basa idacita ine na ikhacita ine ikhonde kukhala yapezi.</verse>
				<verse number="3">Na iye ene Titu akhakhala na ine pabodzi akhali mugerego. Mbwenye pa pyonsene ipi, iye hadakakamizwa kuti asibze tayu.</verse>
				<verse number="4">Penepi pyacitika na thangwi ya abale anango authambi apitambo pakati pathu, mbabvungazikana na ife kudza kasuzumira ufulu una ife muna Kirixtu Yezu, toera atipitise mu udzakazi.</verse>
				<verse number="5">Ife takhonda kuabvera abale enewa na pang'ono pene, toera undimo mwene wa Mphangwa Zadidi ukhale muna imwe.</verse>
				<verse number="6">Pa thangwi ya ale anthu akhaoneka ninga akubvekera - ine sinawo basa na kufuna kwadziwa kuti akhali ani kale, thangwi Mulungu nkhabe kutonga mbalang'ana nkhope - apo iwo anthu enewa akubvekera, nkhabe cinthu cipsa cidandipanga iwo.</verse>
				<verse number="7">Mbwenye padzulu pa pyonsene ipi, iwo adzindikira kuti ine ndikhadanyindirwa na Mulungu kwenda kamwaza Mphangwa Zadidi kuna ale adakhonda kusibza, sawa-sawambo ninga kunyindirwa kudacitwa Pedhru kwenda kamwaza Mphangwa Zadidi kuna anyakusibza.</verse>
				<verse number="8">Thangwi Mulungu adaphata basa muna Pedhru ninga mpoxtolo wa anyakusibza, Mulungu m'bodzi-bodzi aphatambo basa muna ine, kuna ale adakhonda kusibza.</verse>
				<verse number="9">Na kudzindikira kukoma ntima kwa Mulungu kukhadacitirwa ine, Tiyago, Pedhru na Juwau, ale anadziwika ninga machikwa, atipasa manja na nkono wawo wa madyo ine na Bharnabhasi, ninga cidzindikiro cakuphatana. Penepo, iwo atawira kuti ife tisatongwa kwenda kuna anthu adakhonda kusibza, iwo mbaenda kuna anyakusibza.</verse>
				<verse number="10">Iwo atiphemba cibodzi basi: Kuti tikumbuke anyakucherenga. Penepi ndipyo pikhasaka ine kucita.</verse>
				<verse number="11">Mbwenye Pedhru pidadza iye ku nzinda wa Antiyokiya, ndamulongera pakweca, na thangwi ya pyakuipa pidacita iye.</verse>
				<verse number="12">Thangwi mbadzati kufika anthu anango adabuluka kuna Tiyago, Pedhru akhadya na ale adakhonda kukhala madjuda. Mbwenye pidadza kafika iwo, Pedhru atoma kukhala pa khundu, mbathawana na ale adakhonda kukhala madjuda, na thangwi ya kugopa ale adasibza.</verse>
				<verse number="13">Madjuda anango atomambo kupita mu uthambi unowu na iye pabodzi, kufikira Bharnabhasi akwatiwambo na mayengerero awo.</verse>
				<verse number="14">Pidaona ine kuti iwo nkhabe kufamba mu njira ya ndimo mwene ya Mphangwa Zadidi, ndampanga Pedhru pamaso pa anthu onsene kuti: “Iwe ndiwe n'djuda, mbwenye usakhala ninga siwe n'djuda, iwe mbuli n'djuda ene. Thangwi yanji usakakamiza ale adakhonda kukhala madjuda, kuti akhale na makhaliro a madjuda?”</verse>
				<verse number="15">“Ife, madjuda akubaliwa, mbatikhonda kukhala ‘mbumba ya anyakudawa’ idakhonda kukhala madjuda,</verse>
				<verse number="16">tisadziwa kuti nkhabe munthu anakwanisa kukhala wakulungama pamaso pa Mulungu na thangwi yakubvera Mwambo, mbwenye pinakwanisika na kukhulupira Yezu Kirixtu. Na tenepo, ifembo tisatawira Kirixtu Yezu toera ticitwembo anthu akulungama, na thangwi ya kukhulupira Kirixtu, si thangwi ya kubvera Mwambo tayu. Thangwi na kubvera Mwambo, nkhabe munthu anakwanisa kukhala wakulungama pamaso pa Mulungu.</verse>
				<verse number="17">“Mphapo ngakhala ife pakusaka kwathu kulungamiswa muna Kirixtu tadzindikira kuti ife ene ndife anyakudawa, nkhulongera kuti Kirixtu ndi nyabasa wa kudawa? Nkhabe citika!</verse>
				<verse number="18">Ngakhala ndisamanga pontho papsa cire cidafudza ine, ndisapangisa kuti ine ndine nyakudawa.</verse>
				<verse number="19">Na thangwi ya Mwambo, ine ndafa kufera Mwambo, toera ndikhale m'maso kuna Mulungu. Ndakhomerwa pa ntanda pabodzi na Kirixtu.</verse>
				<verse number="20">Tenepa, sinebve ali m'maso tayu, mbwenye ndi Kirixtu ali m'maso muna ine. Upulumuki uli na ine cincino pa nyama, ndiri na iwo na thangwi ya kukhulupira Mwana wa Mulungu, adandifuna mbaperekeka na thangwi yanga.</verse>
				<verse number="21">Ine nkhabe kufudza kukoma ntima kwa Mulungu, thangwi ngakhala kulungama kusabulukira pa Mwambo, Kirixtu atifera pezi.”</verse>
			</chapter>
			<chapter number="3">
				<verse number="1">Imwe madzemwa a ku Galata! Mbani adakulodzani? Kodi kukhomerwa kwa Yezu Kirixtu pa ntanda kudapangizwa tayu pamaso panu?</verse>
				<verse number="2">Ine ndisafuna ndidziwe cinthu cibodzi basi kuna imwe: Mwatambira Nzimu Wakucena na thangwi ya kucita mabasa a Mwambo, peno na thangwi ya kukhulupira pire pidabva imwe?</verse>
				<verse number="3">Kodi imwe ndimwe madzemwadi kakamwe a kuti pakumala kutoma na Nzimu Wakucena, cincino musafuna mumalisire na mphambvu zanu. ?</verse>
				<verse number="4">Kodi nyatwa zonsene zidaona imwe ndi zapezi? Ine nkhabe tawira!</verse>
				<verse number="5">Mulungu anakupasani Nzimu wace pontho mbacita pirengo pakati panu, asacita pinthu penepi na mabasa a Mwambo, peno asapicita na thangwi ya kukhulupira kudatambira na imwe fala?</verse>
				<verse number="6">Nyerezerani pidacita Abharaamu: “Iye akhulupira Mulungu. Penepi pyancita kuti iye akhale wakulungama.”</verse>
				<verse number="7">Na tenepo, dziwani kuti ale ana kukhulupira, enewa ndiwo ana a Abharaamu.</verse>
				<verse number="8">Bukhu ya Mulungu na kudziwa nyapantsi kuti, Mulungu anadza kalungamisa ale adakhonda kukhala madjuda na thangwi ya kukhulupira kwawo, apanga Abharaamu nyapantsi mphangwa zadidi zinalonga tenepa: “Na thangwi yako madzindza onsene anakhala na nkhombo.”</verse>
				<verse number="9">Na tenepo, anakhulupira asapaswa nkhombo pabodzi na Abharaamu, mamuna wa kukhulupira.</verse>
				<verse number="10">Ale onsene ananyindira mabasa a Mwambo ali na dzedze, thangwi pyalembwa kuti: “Mbapaswe dzedze ale onsene anakhonda kuangisira kucita pyonsene pidalembwa mu bukhu ya Mwambo.”</verse>
				<verse number="11">Ndimo mwene, patsogolo pana Mulungu nkhabe munthu analungamiswa na Mwambo, thangwi “nyakulungama anapulumuka na thangwi ya kukhulupira.”</verse>
				<verse number="12">Mwambo nkhabe kubulukira pa kukhulupira, mbwenye “ule anacita pinafuna Mwambo, anapulumuka napyo.”</verse>
				<verse number="13">Kirixtu atiombola pa dzedze ya Mwambo, pidacitika Iye nyadzedze pa mbuto yathu, thangwi pyalembwa kuti: “Ana dzedze ale onsene anamanikwa pa ntanda.”</verse>
				<verse number="14">Penepi, toera muna Kirixtu Yezu nkhombo za Abharaamu zifikembo kuna anthu adakhonda kukhala madjuda, kuti titambire cipikiriro ca Nzimu Wakucena na thangwi ya kukhulupira.</verse>
				<verse number="15">Abale anga, ndisalonga ninga pinacitika kuna anthu. Nkhabe m'bodzi anakwanisa kufudza peno kuthimizira cibverano cidamala kumangwa kale na anthu.</verse>
				<verse number="16">Lang'anani, Mulungu acita pipikiriro kuna Abharaamu na kuna dzindza yace. Bukhu ya Mulungu nkhabe kulonga kuti: “Kuna madzindza ako, ” ninga ali kulongera mazinji, mbwenye isalonga kuti: “Kuna dzindza yako,” kupangisa kuti pisalongera munthu m'bodzi basi, kulongera Kirixtu.</verse>
				<verse number="17">Ndisafuna ndilonge ici: Mwambo udabwera pakupita pyaka madzana manai na makumatatu, nkhabe kubulusa mphambvu ya cibverano cidamangwa kale ene na Mulungu, kuti udze kafudze cipikiriro ca Mulungu.</verse>
				<verse number="18">Ngakhala unthaka usatongwa na Mwambo, nkhabebve tongwa na cipikiriro. Mbwenye Mulungu aupasa Abharaamu pezi na thangwi ya cidumbiriro.</verse>
				<verse number="19">Mphapo Mwambo waciterwanji? Mwambo wathimizirwa toera kupangisa kudodomeka kwa anthu, mpaka kubwera kwa munthu m'bodzi wa pa dzindza, Ule akhadapikirirwa. Pontho Mwambo unowu waperekwa na maanju m'manja mwa nkhoswe m'bodzi.</verse>
				<verse number="20">Mphapo nkhoswe nkhabe limirira munthu basi tayu, mbwenye Mulungu ndi m'bodzi.</verse>
				<verse number="21">Na tenepo, Mwambo nkhabe bverana na pipikiriro pidacita Mulungu? Nkhabe citika! Thangwi mbidakhala anthu akhadapaswa mwambo una mphambvu za kupulumusa, ndimo mwenedi kuti iwo mbadakhala akulungama pamaso pa Mulungu na thangwi ya mwambo.</verse>
				<verse number="22">Mbwenye Bukhu ya Mulungu yafungira pyonsene pantsi pa madawi, toera kuti cidumbiriro cinabulukira pa kukhulupira Yezu Kirixtu, cipaswe ale anatawira.</verse>
				<verse number="23">Cikhulupiro ceneci mbicidzati kubwera, tikhadamangwa na Mwambo mbatifungirwa mu Mwambo, mpaka cikhulupiro cikhafuna kudza, cipangizike.</verse>
				<verse number="24">Na tenepo, mwambo ukhali ninga makayaya, mbutikwata mpaka kuna Kirixtu, toera tilungamiswe na cikhulupiro.</verse>
				<verse number="25">Mbwenye cincino, na kubwera kwa cikhulupiro, tinatongwabve na makayaya tayu.</verse>
				<verse number="26">Thangwi Imwe monsene ndimwe ana a Mulungu kubulukira pa kukhulupira kwanu muna Kirixtu Yezu,</verse>
				<verse number="27">thangwi onsene adatambira batixmu muna Kirixtu, abvala Kirixtu.</verse>
				<verse number="28">Nkhabebve n'djuda peno n'gerego, n'dzakazi peno ntumbe, mamuna peno nkazi. Thangwi imwe monsene ndimwe cinthu cibodzi muna Kirixtu Yezu.</verse>
				<verse number="29">Pontho ngakhala imwe ndimwe a Kirixtu, ndimwembo a dzindza ya Abharaamu, anaciro unthaka ninga mudapikirirwa ipyo.</verse>
			</chapter>
			<chapter number="4">
				<verse number="1">Ndisakupangani kuti mwanacinthu unthaka mbali mwana, nkhabe kusyana na n'dzakazi wace, iye mbali mwanacinthu pinthu pyonsene.</verse>
				<verse number="2">Mbwenye iye asabvera ale ananfuya na anaonerera mpfuma yace, mpaka kufikira n'dzidzi udalongwa na baba wace.</verse>
				<verse number="3">Na tenepo ifembo, pikhali ife ana ang'ono, tikhacitwa adzakazi a mitemo yakutoma ya dziko.</verse>
				<verse number="4">Mbwenye pidafika iwo n'dzidzi wace, Mulungu atuma Mwana wace, adabalwa na nkazi pontho adabalwa pantsi pa Mwambo,</verse>
				<verse number="5">toera kuombola ale akhali pantsi pa Mwambo, kuti tikwanise kucitika ana a Mulungu.</verse>
				<verse number="6">Pontho, thangwi yakukhala ana, Mulungu atuma Nzimu wa Mwana wace m'mitima mwathu, iwo usakhuwa mbulonga kuti: “Abha ” Baba.</verse>
				<verse number="7">Na tenepo, iwe siwe n'dzakazibve tayu, mbwenye ndiwe mwana. Apo na thangwi yakukhala mwana, Mulungu akucitambo kuti ukhale nyaunthaka.</verse>
				<verse number="8">Mbwenye kale ene imwe mbamudzati kun'dziwa Mulungu, mukhali adzakazi a alungu a pezi, a kuti si alungudi tayu.</verse>
				<verse number="9">Mphapo cincino na kudziwa Mulungu, peno tilonge, na kudziwika na Iye, musabwerera tani pontho m'pipfundzo pyanu pyakufewa na pyakusowa mphambvu? Musafuna kucitiswa pontho udzakazi na iyo?</verse>
				<verse number="10">Imwe musakoya mbamulemedza matongero a ntsiku, myezi, midzidzi na pyaka!</verse>
				<verse number="11">Ndisagopa kuti panango ndaphata basa pezi kuna imwe.</verse>
				<verse number="12">Ine ndisaphemba na kudembetera kuna imwe abale anga, kuti mukhale ninga ine, thangwi ine ndakhalambo ninga imwe. Nkhabe cibodzi cidandidawisira imwe.</verse>
				<verse number="13">Ninga musadziwa, ine ndakumwazirani Mphangwa Zadidi pakutoma, ndi thangwi ya utenda.</verse>
				<verse number="14">Pakati pa nthenda ikhali na ine idakucitani kuti imwe muleserwe nayo, imwe hamudandipwaza peno kundikhonda tayu. Mbwenye mwanditambira ninga anju m'bodzi wa Mulungu, peno ninga Kirixtu Yezu ene.</verse>
				<verse number="15">Kutsandzaya kwanu kwa kale kuli kupi? Ndisatawiradi kuti mbapidakwanisika, imwe mbamudabulusa maso anu toera mundipase.</verse>
				<verse number="16">Ine ndadza kakhala nyamalwa wanu na thangwi ya kukupangani pya ndimo mwene?</verse>
				<verse number="17">Ale anacita mphambvu zonsene toera akome kuna imwe, hali kupicita mwadidi tayu, mbwenye asafuna kuti imwe mukhonde kuphatana na ine, toera imwe mutsalakane iwo.</verse>
				<verse number="18">Mphyadidi kutsalakana udidi midzidzi yonsene, mbamukhonda kupicita pamaso panga basi.</verse>
				<verse number="19">Ananga, ndisabva pontho kupha na thangwi yanu ninga nkazi wakufuna kubala, mpaka kufikira mwakula muna Kirixtu.</verse>
				<verse number="20">Ine ndikhafuna kuti ndikhale pabodzi na imwe cincino, pontho mbandicinja malongero anga. Thangwi ine nkhabe kupidziwa pinafuna ine kucita na imwe.</verse>
				<verse number="21">Imwe munafuna kukhala pantsi pa Mwambo ndipangeni cibodzi: Kodi imwe nkhabe kubva pinalonga Mwambo?</verse>
				<verse number="22">Thangwi pyalembwa kuti Abharaamu akhali na ana awiri aamuna. M'bodzi mai wace ndi bichu, unango mai wace ndi ntumbe.</verse>
				<verse number="23">Mwana wa bichu abalwa ninga anthu onsene, mbwenye mwana wa ntumbe abalwa na thangwi ya kupikirirwa.</verse>
				<verse number="24">Ipi pisalongera tenepa: Akazi awiri awa, asalongera pibverano piwiri. Cibverano cibodzi cisabuluka ku phiri ya Sinai, pontho cisabala ana toera kukhala mu udzakazi. Cibverano ceneco ndi Agari.</verse>
				<verse number="25">Agari asalongera phiri ya Sinai, ku dziko ya Arabhya, pontho ndi cidzindikiro ca nzinda wa cincino wa Djerusalema, uli mu udzakazi pabodzi pene na ana ace.</verse>
				<verse number="26">Mbwenye Djerusalema wa kudzulu ndi ntumbe, unowu ndiye mai wathu.</verse>
				<verse number="27">Thangwi pyalembwa kuti: “Tsandzaya pyako, iwe nkazi wakukhonda kubala, iwe kuti cipo udzati kubala mwana. Khuwa na kukomerwa, iwe kuti cipo udzati kubva kupha kwa kubala. Thangwi azinji ndi ana a nkazi wakukhondiwa kupiringana ana a ule nkazi ana mamuna wace.”</verse>
				<verse number="28">Mbwenye imwe abale, ndimwe ana akupikirirwa ninga Izaki.</verse>
				<verse number="29">Ninga pa n'dzidzi unoule, mwana adabaliwa na mabaliro a anthu onsene akhazonda mwana adabaliwa na kufuna kwa Nzimu Wakucena, pibodzi-bodzi pisacitika cincino.</verse>
				<verse number="30">Mbwenye Bukhu ya Mulungu isalonganji? “Thamangisa bichu wankazi, na mwana wace ene. Thangwi mwana wa bichu, cipo anadza kadya unthaka pabodzi na mwana wa ntumbe.”</verse>
				<verse number="31">Na tenepo, abale, ife sife ana a nkazi wa bichu tayu, mbwenye ndife ana a nkazi wa ntumbe.</verse>
			</chapter>
			<chapter number="5">
				<verse number="1">Kirixtu atisudzula toera tikhale akusudzuka. Na tenepo, khalani dzololo mbamukhonda kutawira kukhala pontho pantsi pa udzakazi.</verse>
				<verse number="2">Bveserani mwadidi pinakupangani ine Paulu kuti: Mungatawira kusibza, Kirixtu nkhabe kukuphedzerani cinthu tayu.</verse>
				<verse number="3">Ndisathimiza pontho kulonga kuna amuna onsene anatawira kusibza, kuti asatongwa atoweze Mwambo onsene.</verse>
				<verse number="4">Imwe anasaka kulungamiswa na Mwambo, mwamwazana na Kirixtu, mwabuluka pa kukoma ntima kwa Mulungu.</verse>
				<verse number="5">Thangwi ife, na mphambvu za Nzimu Wakucena, tisadikhira na cidikhiro consene, kulungama kunabulukira pa cikhulupiro.</verse>
				<verse number="6">Thangwi muna Kirixtu Yezu, kusibza peno kukhonda kusibza, nkhabe phedzera cinthu. Mbwenye pinaphedzera cinthu ndi cikhulupiro cinaphata basa na kufunana.</verse>
				<verse number="7">Imwe mukhafamba mwadidi. Mbani adakupingizani kuti mukhonde kubvera pya ndimo mwene?</verse>
				<verse number="8">Adakucitani kuti mutawire penepi, si Ule anakucemerani tayu.</verse>
				<verse number="9">Ntombwe pang'ono basi wakutupisa na iwo mikate, usatupisa ufa onsene wakumunyiwa.</verse>
				<verse number="10">Ine ndisakunyindirani muna Mbuya, kuti imwe nkhabe kudza kanyerezera pinango. Mbwenye ule anakunyengererani, peno akhale ani pyace, anati athabuswe na Mulungu.</verse>
				<verse number="11">Abale anga, ngakhala na lero ndiri kukupangani pyakusibza, thangwi yanji ndisachingiwa pontho? Na tenepo, kupingizwa kukhali na iwo na thangwi ya ntanda wa Yezu, kwamala.</verse>
				<verse number="12">Enewa anakunyengererani, mphyadidi akapaliki pyawo!</verse>
				<verse number="13">Abale anga, imwe mwacemerwa toera musudzuke. Lekani kukwata kusudzuka kweneku, mucite nako pinafuna nyama, mbwenye phedzanani m'bodzi na m'bodzi na kufunana.</verse>
				<verse number="14">Thangwi Mwambo onsene usatowezwa na matongero awa basi: “Funa ndzako ninga iwe ene.”</verse>
				<verse number="15">Mbwenye ngakhala imwe musalumana mbamudyana m'bodzi na m'bodzi, mpholeni gopa munafudzana m'bodzi na m'bodzi.</verse>
				<verse number="16">Mbwenye ndinakupangani kuti: Fambani mu Nzimu Wakucena, lekani kucita na pang'ono pene pinafuna nyama.</verse>
				<verse number="17">Thangwi pinafuna nyama, si pinafuna Nzimu Wakucena tayu. Pontho pinafuna Nzimu Wakucena, si pinafuna nyama tayu. Pinthu ipi pisazondana cibodzi na cibodzi, toera imwe mucimwane kucita pinafuna imwe.</verse>
				<verse number="18">Mbwenye ngakhala imwe musatsogolerwa na Nzimu Wakucena, muli pantsi pa Mwambo tayu.</verse>
				<verse number="19">Lang'anani, mabasa a nyama asapangizika pakweca. Mabasa ace ndi awa: Lukwali, unyambi, kuzuda,</verse>
				<verse number="20">kulambira alungu a pezi, ufiti, kuzondana, nthonga, nchanje, kuipirwa, kupikuza, kukhonda kubverana, kumwazana,</verse>
				<verse number="21">bibvu. , kuledzera, kucita maphwandu a kunyanyasa, na pinango pyakulandana na penepi. Ine ndisakucenjezani ninga mukhadakucenjezani ine kale ene kuti: Ale anacita pinthu penepi, nkhabe kudza kadya unthaka wa Umambo wa Mulungu.</verse>
				<verse number="22">Mbwenye nsapu wa Nzimu Wakucena ndi kufunana, kutsandzaya, ntendere, kupirira, kukoma ntima, udidi, kunyindirika,</verse>
				<verse number="23">kupfulika na kuphata ntima. Nkhabe mwambo unakhonda kubverana na pinthu penepi.</verse>
				<verse number="24">Ale ali muna Kirixtu Yezu, akhomera nyama yawo pa ntanda pabodzi na pinasirira iwo pontho na pinafuna iwo.</verse>
				<verse number="25">Ngakhala tiri m'maso na thangwi ya Nzimu Wakucena, mbatifambenimbo na Nzimu Wakucena.</verse>
				<verse number="26">Mbatilekeni kupikuza, mbatikhonda kusiririsana pontho na kucitirana bibvu m'bodzi na m'bodzi.</verse>
			</chapter>
			<chapter number="6">
				<verse number="1">Abale anga, ngakhala m'bodzi wanu agumanizwa mbacita kuipa, imwe muli na Nzimu Wakucena musafunika mum'bweze na ntima wa kukhurudzika. Mbwenye m'bodzi na m'bodzi mbacite mphole, gopa anadza kanyengererwambo.</verse>
				<verse number="2">Musafunika muphedzane kuthukula mitolo ya m'bodzi na m'bodzi, tenepa musabvera mwambo wa Kirixtu.</verse>
				<verse number="3">Ule ananyerezera kuti ndine munthu wa mbiri, mbakhonda kukhala cinthu, asanyengezeka ekha ene.</verse>
				<verse number="4">M'bodzi na m'bodzi mbalang'anise mabasa ace. Na tenepo, anakwanisa kupikuza ekha ene, mbakhonda kusangizana na unango,</verse>
				<verse number="5">thangwi m'bodzi na m'bodzi asatongwa athuke ntolo wace.</verse>
				<verse number="6">Ule anapfundziswa fala, mbagawane pinthu pyadidi pyonsene na ule anampfundzisa.</verse>
				<verse number="7">Lekani nyengezwa. Mulungu si munthu wa kusendzeka na iye tayu. Thangwi pire pinabzala munthu, ndipyo pinafuna kudza kabvunambo iye.</verse>
				<verse number="8">Ule anabzala pire pinafuna nyama, anabvuna pyakubvunda. Mbwenye ule anabzala pire pinafuna Nzimu Wakucena, anabvuna upulumuki wakukhonda kumala.</verse>
				<verse number="9">Pontho mbatilekeni kuneta na kucita udidi, thangwi n'dzidzi wace ungakwana tinabvuna, male tingakhonda kumala mphambvu.</verse>
				<verse number="10">Na tenepo, n'dzidzi mbulipo, mbaticiteni udidi kuna anthu onsene, maka-maka kuna abale athu pa kukhulupira.</verse>
				<verse number="11">Lang'anani malemba makulu anakulemberani ine na manja anga!</verse>
				<verse number="12">Onsene ale anapangizika kuti mbadidi pa nyama mbakukakamizani kusibza, asacita penepi toera akhonde kuchingiwa na thangwi ya ntanda wa Kirixtu basi ene.</verse>
				<verse number="13">Thangwi na iwo ene adasibza, nkhabe kuutoweza Mwambo. Mbwenye asafuna kuti imwe musibze, toera iwo agaye na manungo anu.</verse>
				<verse number="14">Kwa ine, cipo ndinadza kagaya. Mbwenye ndinagaya na ntanda wa Mbuya wathu Yezu Kirixtu basi ene, udacita kuti dziko ikhomerwe pa ntanda pa thangwi yanga, inembo ndikhomerwe pa ntanda pa thangwi ya dziko.</verse>
				<verse number="15">Na tenepo kusibza peno kukhonda kusibza, si pinthu tayu. Cinafunika maka-maka ndi kulengwa papsa.</verse>
				<verse number="16">Kuna onsene anafamba sawa-sawa na ntemo unowu, pontho na kuna Izarayeli wa Mulungu, ntendere na ntsisi mbapikhale na iwo.</verse>
				<verse number="17">Kutomera lero mbaleke oneka unango wa kundinentsa, thangwi madazi ali na ine m'manungo mwanga, asapangisa kuti ndinedi wa Yezu.</verse>
				<verse number="18">Abale anga, kukoma ntima kwa Mbuya wathu Yezu Kirixtu mbukukhale na nzimu wanu. Ameni.</verse>
			</chapter>
		</book>
		<book number="49">
			<chapter number="1">
				<verse number="1">Ine Paulu, mpoxtolo wa Kirixtu. Yezu na kufuna kwa Mulungu, ndisalembera imwe mbumba ya Mulungu na akunyindirika muna Kirixtu Yezu muli mu nzinda wa Efesu.</verse>
				<verse number="2">Kukoma ntima na ntendere unabulukira kuna Mulungu Baba wathu, na kuna Mbuya Yezu Kirixtu, mbapikhale na imwe.</verse>
				<verse number="3">Mbasimbwe Mulungu, Baba wa Mbuya wathu Yezu Kirixtu, adatipasa nkhombo zonsene za mu nzimu ku mbuto za kudzulu muna Kirixtu,</verse>
				<verse number="4">ninga Mulungu atisankhula muna Kirixtu, dziko mbidzati kucitwa, toera tikhale akucena na akukhonda kusandikwa patsogolo pace mwakufunana.</verse>
				<verse number="5">Iye akhadatitongera kale kuti aticite ninga ana ace, kubulukira muna Yezu Kirixtu, sawa-sawa ninga manyerezero adidi a kufuna kwace,</verse>
				<verse number="6">toera kukuza mbiri ya kukoma ntima kwa Mulungu, kudatipasa Iye pezi pyene, muna Mwana wace Wakufunika.</verse>
				<verse number="7">Muna Iye tinako kuombolwa, kulekererwa kwa madawi, kubulukira mu ciropa cace, ninga kuinjipa kwa kukoma ntima kwa Mulungu,</verse>
				<verse number="8">zidatikhutulira Iye na udziwisi onsene pontho na ndzeru zonsene.</verse>
				<verse number="9">Pontho atidziwisa pinthu pyakubisala pinafuna Iye, ninga manyerezero ace adidi adapaka Iye muna Kirixtu.</verse>
				<verse number="10">Uku nkhubveka kuti, agumanye pinthu pyonsene muna Kirixtu, pya kudzulu na pya pantsi, n'dzidzi wace ungakwana.</verse>
				<verse number="11">Muna Iye tacemerwa kuti tikhale ana a unthaka, pakumala kusankhulwa kale ninga mukhadapitongera ule adacita pinthu pyonsene, sawa-sawa ninga manyerezero anafuna Iye,</verse>
				<verse number="12">toera ife, adatoma kudikhira muna Kirixtu, tikhale anyakukuza a mbiri yace.</verse>
				<verse number="13">Muna Iye imwe mwabva fala ya ndimo mwene, Mphangwa Zadidi zidakupulumusani, imwe mwatawira, mbamudhindwa muna Kirixtu na Nzimu Wakucena udadumbirirwa.</verse>
				<verse number="14">Nzimu unowu, ndi cipanda ca unthaka mpaka ntsiku ya kuombolwa kwa mbumba ya Mulungu, toera kukuza mbiri yace.</verse>
				<verse number="15">Na thangwi eneyo, kutomera ntsiku idabva ine kulongwa cikhulupiro cina imwe kuna Mbuya Yezu, pontho na kufuna kunacita imwe mbumba ya Mulungu,</verse>
				<verse number="16">ine nkhabe neta kupereka takhuta na thangwi yanu, mbindikulongani pa miphembero yanga.</verse>
				<verse number="17">Ndisaphemba kuti Mulungu wa Mbuya Yezu Kirixtu, Baba wa mbiri, akupaseni nzimu. wa udziwisi pontho na wa kukupangisani mu nzimu, toera mun'dziwe mwakukwana.</verse>
				<verse number="18">Ndisaphemberambo kuti mumwanikirwe maso anu a muntima, toera imwe mudziwe kudikhira kudakucemererani Iye, na mpfuma ya mbiri ya unthaka wace kuna mbumba ya Mulungu,</verse>
				<verse number="19">pontho na mphambvu yace ikulu kakamwe kuna ife anatawira, sawa-sawa ninga kuphata basa kwa mphambvu yace ikulu.</verse>
				<verse number="20">Mphambvu eneyi Iye aicitira muna Kirixtu, pakumulamusa pa kufa mbancita kuti akhale ku nkono wace wa madyo, ku mbuto za kudzulu,</verse>
				<verse number="21">padzulu kakamwe pa umambo na pa utongi onsene, na mphambvu na kutonga konsene, pontho na madzina onsene a mbiri a padziko, si pa n'dzidzi uno basi tayu, mbwenye na pa midzidzi inafuna kudza.</verse>
				<verse number="22">Mulungu aikha pinthu pyonsene pantsi pa manyalo a Kirixtu, pontho mbamuikha padzulu pa pinthu pyonsene, mbancita nsolo wa Gereja.</verse>
				<verse number="23">Gereja eneyo, ndiyo manungo ace, pontho Iye asadzadza dziko yonsene pa mbuto zonsene za kusiyana-siyana.</verse>
			</chapter>
			<chapter number="2">
				<verse number="1">Imwe mukhadafa n'kati mwa kukhonda kubvera kwanu, pontho na m'madawi mwanu,</verse>
				<verse number="2">mwenemu mukhakhala imwe kale ene pikhatowerera imwe makhaliro a dziko ino, pontho na nkulu wa mizimu ya kuipa inakhala cidzulu-dzulu, nzimu unaphata basa cincino muna ana anakhonda kubvera.</verse>
				<verse number="3">Kale ene tonsene ife tikhakhalambo pakati pawo, mbatikhacita kufuna kwa nyama yathu, mbatitowerera kufuna kwa nyama na manyerezero ayo. Ife ninga anthu, tikhakwanira kuoneswa nyatwa na Mulungu ninga anangombo.</verse>
				<verse number="4">Mbwenye Mulungu, na ntsisi zace zikulu, pontho na kutifuna kukulu kudaticita Iye,</verse>
				<verse number="5">ife mbatiri anthu a kufa n'kati mwa madawi athu, atipasa upulumuki pabodzi na Kirixtu - mwapulumuswa na kukoma ntima kwa Mulungu.</verse>
				<verse number="6">Mulungu atilamusa pa kufa pabodzi na Kirixtu, pontho atikhazika pabodzi na Iye mu mbuto za kudzulu muna Kirixtu Yezu,</verse>
				<verse number="7">toera kupangisa pa midzidzi inafuna kudza, kukoma ntima kwace kukulu kakamwe, kudapangizika pa udidi wace kuna ife, muna Kirixtu Yezu.</verse>
				<verse number="8">Thangwi mwapulumuswa na kukoma ntima kwa Mulungu, kubulukira pa kukhulupira. Penepi pidabulukira kuna imwe tayu, mbwenye ndi muwoni wa Mulungu.</verse>
				<verse number="9">Pontho penepyo si thangwi ya mabasa tayu, toera munthu akhonde kugaya.</verse>
				<verse number="10">Thangwi ife ndife basa ya Mulungu, tacitwa muna Kirixtu Yezu, toera kuphata mabasa adidi adasasanya Mulungu kale ene, toera ife tiacite.</verse>
				<verse number="11">Na tenepo, kumbukani kuti kale ene imwe, mukhali anthu adakhonda kukhala madjuda pakubalwa, mbamucemerwa anthu akukhonda kusibza pa nyama, na ale akhacemerwa anyakusibza na manja a anthu,</verse>
				<verse number="12">pontho pa n'dzidzi unowu imwe mukhali na Kirixtu tayu, mbamumwazana na mbumba ya Izarayeli, mbamukhala anthu akudza pa thangwi ya pibverano pya cipikiriro, mbamusowa cidikhiro, pontho mbamusowa Mulungu pa dziko.</verse>
				<verse number="13">Mbwenye cincino, muna Kirixtu Yezu, imwe mukhali kutali kale ene, mwadzeswa dhuzi kubulukira mu ciropa ca Kirixtu.</verse>
				<verse number="14">Thangwi Kirixtu ndi ntendere wathu, ndiye adacita kuti madjuda na ale adakhonda kukhala madjuda, akhale cinthu cibodzi, mbafudza mpanda wa kuidana ukhaamwazanisa pakati pawo.</verse>
				<verse number="15">Yezu afudza na manungo ace Mwambo wa matongero mazinji. Pikhafuna Iye ndi kuti muna Iye, pa awiri awa, acitike munthu m'bodzi mupsa, mbadzesa ntendere</verse>
				<verse number="16">pontho, kubulukira pa ntanda wa Yezu, asekesane mu uwiri mwawo na Mulungu m'manungo mabodzi, adamalisa na Iye kuidana.</verse>
				<verse number="17">Yezu abwera, mbalonga ntendere kuna imwe mukhali kutali na kuna ale akhali dhuzi,</verse>
				<verse number="18">thangwi kubulukira muna Iye, ife na imwe tinayo njira ya kwenda kuna Baba, na Nzimu ubodzi basi wa Mulungu.</verse>
				<verse number="19">Na tenepo, imwe cincino simwebve anthu akudza peno afambi tayu, mbwenye ndimwe anthu a dziko ibodzi ene ya mbumba ya Mulungu, pontho ndimwe ana a nyumba ibodzi ene ya Mulungu,</verse>
				<verse number="20">nyumba idamangwa padzulu pa myala yakutsidzikira idaikhwa na apoxtolo na maporofeta, Kirixtu Yezu mbakhala mwala wa pa nkhomu.</verse>
				<verse number="21">Pa mwala unowu, nyumba yonsene isamangwa cibodzi na cibodzi mbikula, toera ikhale Nyumba ya Mulungu yakucena muna Mbuya.</verse>
				<verse number="22">Muna Iye, imwembo muli kumangwa pabodzi, toera mudze kakhale Nyumba ya Mulungu mu Nzimu Wakucena.</verse>
			</chapter>
			<chapter number="3">
				<verse number="1">Na thangwi eneyo, ine Paulu, ndine nyakufungirwa n'kaidi wa Kirixtu Yezu na thangwi yanu, imwe adakhonda kukhala madjuda.</verse>
				<verse number="2">Ndimo mwene, imwe mwabva mbapilongwa pya basa ya kukoma ntima kwa Mulungu kudanyindirwa pa thangwi yanu.</verse>
				<verse number="3">Uku ndi kubveka pinthu pyakubisala pidadziwiswa ine mu nzimu, ninga mudakulemberani ine kale n'cigwagwa.</verse>
				<verse number="4">Mungaona pidakulemberani ine, imwe munakwanisa kupibvesa mwadidi pyakubisala pinadziwa ine pya thangwi ya Kirixtu.</verse>
				<verse number="5">Pyakubisala penepi, pa midzidzi ya kale pikhadapangizwa anthu tayu. Mbwenye cincino pyapangizwa na Nzimu Wakucena kuna apoxtolo na maporofeta akucena.</verse>
				<verse number="6">Nkhulongera kuti, na Mphangwa Zadidi, anthu adakhonda kukhala madjuda anadya pabodzi unthaka na Izarayeli, mapindi a manungo mabodzi ene, pontho anakhalambo pabodzi pa cipikiriro muna Kirixtu Yezu.</verse>
				<verse number="7">Pa Mphangwa Zadidi zenezi, ndadza kakhala nyabasa na thangwi ya muwoni wa kukoma ntima kwa Mulungu kudacitirwa ine, kunaphata basa na mphambvu zace.</verse>
				<verse number="8">Ine, wang'ono pa mbumba ya Mulungu yonsene, ndapaswa kukoma ntima kweneku kwa Mulungu, kwa kumwaza Mphangwa Zadidi za mpfuma zikulu zakukhonda kulengeseka za Kirixtu, kuna anthu adakhonda kukhala madjuda,</verse>
				<verse number="9">pontho mbindipangisa anthu onsene kucitika kwa pinthu penepi pyakubisala, pya kuti kale na kale, pikhabiswa muna Mulungu adacita pinthu pyonsene.</verse>
				<verse number="10">Manyerezero a ntsisi zenezi ndi kuti cincino, pa thangwi ya mbumba ya Mulungu, udziwisi wakusiyana-siyana wa Mulungu, udziwike kuna mphambvu na kuna utongi wa mbuto za kudzulu,</verse>
				<verse number="11">sawa-sawa ninga mukhadapipaka Iye kale na kale, mbapicita muna Kirixtu Yezu, Mbuya wathu,</verse>
				<verse number="12">anakwanisa kutipitisa kuna Mulungu na kunyindira mbatikhonda kupingizwa, na kukhulupira kwathu Iye.</verse>
				<verse number="13">Na tenepo, ndisakuphembani kuti muleke kumala mphambvu pa thangwi ya nyatwa zinakuthabukirani ine, thangwi izo ndi mbiri kwa imwe.</verse>
				<verse number="14">Na thangwi eneyo, ndisagodama patsogolo pana Baba,</verse>
				<verse number="15">anapasa dzina madzindza onsene, kudzulu na pantsi.</verse>
				<verse number="16">Ndisaphembera toera na mbiri yace ikulu kakamwe, Iye akuwangiseni n'kati mwanu, na mphambvu za Nzimu wace,</verse>
				<verse number="17">toera Kirixtu akhale m'mitima mwanu kubulukira pa kukhulupira. Pontho ndisaphembera kuti mungakhala na michici, pontho na nchici zakuwanga pa kufunana,</verse>
				<verse number="18">imwe munakwanisa kudziwa pabodzi na mbumba ya Mulungu yonsene, ugugumi, ulaphi, cengo na kuzika kwa ntsisi za Kirixtu,</verse>
				<verse number="19">pontho munadziwa kutifuna kunaticita Kirixtu kunapiringana kudziwa konsene, toera imwe mukhale na kudzala kwakukwana konsene kwa Mulungu.</verse>
				<verse number="20">Kuna ule ana mphambvu za kukwanisa kucita pizinji kupiringana pyonsene pidaphemba ife peno pidanyerezera ife, ninga munafunira mphambvu zace zinaphata basa muna ife,</verse>
				<verse number="21">unowu mbapaswe mbiri pa mbumba ya Mulungu pontho muna Kirixtu Yezu, pa madzindza onsene, kwenda na kwenda! Ameni!</verse>
			</chapter>
			<chapter number="4">
				<verse number="1">Ine ninga munthu wa n'kaidi muna Mbuya, ndisakuphembani kuti mufambe na mafambiro adidi adacemerwa na imwe,</verse>
				<verse number="2">Khalani akucepeseka kakamwe na akukhurudzika, pontho mukhale akuwangisira, m'bodzi na m'bodzi mbapirira ndzace na kufunana.</verse>
				<verse number="3">Citani mphambvu zonsene toera mukoye kuphatana kwanu kwa mu Nzimu kunamangiwa na ntendere.</verse>
				<verse number="4">Alipo manungo mabodzi basi na Nzimu ubodzi basi, sawa-sawambo ninga cidikhiro cidacemererwa imwe ndi cibodzi basi.</verse>
				<verse number="5">Alipo Mbuya m'bodzi basi, cikhulupiro cibodzi basi, na batixmu ibodzi basi,</verse>
				<verse number="6">na Mulungu m'bodzi basi Baba wa onsene, unowu ali padzulu pa onsene, kubulukira mwa onsene, pontho Iye ali mwa onsene.</verse>
				<verse number="7">Pontho kukoma ntima kweneku kwa Mulungu kwacitirwa m'bodzi na m'bodzi wathu, sawa-sawa ninga muwoni udapimirwa iye na Kirixtu.</verse>
				<verse number="8">Na thangwi eneyo, Bukhu ya Mulungu isalonga kuti: “Mudakwira Iye kudzulu kwa mathambo onsene, atapata anthu azinji mbaenda nawo, pontho mbapasa anthu miyoni.”</verse>
				<verse number="9">Pisalongeranji “Iye akwira,” sikulongera kuti Iye akhadachitambo mpaka pantsi kakamwe pa mataka tayu?</verse>
				<verse number="10">Ule adachita ndiye m'bodzi ene adakwira kudzulu kwa mathambo onsene, toera adzadze pinthu pyonsene.</verse>
				<verse number="11">Pontho Iye ene aikha anango kuti akhale apoxtolo, anango maporofeta, anango anyakumwaza Mphangwa Zadidi, pontho anango kuti akhale akumbidzi na apfundzisi,</verse>
				<verse number="12">na kufuna kusasanyira mbumba ya Mulungu kuti iphate mabasa ace toera manungo a Kirixtu amangike,</verse>
				<verse number="13">mpaka tonsene tafikira kuphatana pa kukhulupira na pakudziwa Mwana wa Mulungu, mbatikwanisa kukula mpaka kufikira thunga yakukwana ya Kirixtu,</verse>
				<verse number="14">toera tikhonde kukhala pontho ninga ana ang'ono, mbatikwatiwa na mabimbi kwenda uku-na-uku, peno mbatigwinyiwa na mphepo ya pipfundzo pyakusiyana-siyana, mbatinyengererwa na ucenjeri wa anthu toera kutipitisa mu njira za kudodoma.</verse>
				<verse number="15">Mbwenye titowerere pya ndimo mwene mwa kufunana, tikule mwa pyonsene kuna ule nsolo, Iye Kirixtu.</verse>
				<verse number="16">Manungo onsene angagumanyizwa pontho mbaphatanizwa na kuphedziwa kwa m'mafunyiro onsene, asakula mbamangika okha ene mwa kufunana, pa n'dzidzi unaphata phindi ibodzi na ibodzi basa yace.</verse>
				<verse number="17">Na tenepo, ine ndinakupangani, pontho mbandithimiza na kukupangani muna Mbuya, kuti lekani kukhala ninga anthu akukhonda kudziwa Mulungu. , anakhala na manyerezero apezi.</verse>
				<verse number="18">Iwo manyerezero awo mban'cidima, pontho apambulwa pa upulumuki wa Mulungu na thangwi yakukhonda kudziwa kwawo, kudabulukira pa kuuma kwawo ntima.</verse>
				<verse number="19">Na kusowa kwawo manyadzo, aperekeka m'makhaliro akuipa, mbacita na kufuna kukulu, pyakunyanyasa pyonsene pyakusiyana-siyana.</verse>
				<verse number="20">Mbwenye si penepyo pidapfundza imwe pa thangwi Kirixtu tayu.</verse>
				<verse number="21">Ndimo mwene, imwe mwam'bva mbalongwa pontho mwapfundziswa muna Iye sawa-sawa na undimo mwene uli muna Yezu.</verse>
				<verse number="22">Pa thangwi ya makhaliro anu akale, imwe mwapfundziswa kuti mubuluse munthu wakale anapitiswa mwa kuipa na mafuniro a uthambi,</verse>
				<verse number="23">toera mucinjike mu nzimu manyerezero anu,</verse>
				<verse number="24">pontho mubvale munthu mupsa, adasasanyiwa toera alandane na Mulungu mwakulungama na mwa kucena kunabulukira mwa ndimo mwene.</verse>
				<verse number="25">Na tenepo, m'bodzi na m'bodzi wanu asatongwa asiye uthambi alonge pya ndimo mwene kuna ndzace, thangwi tonsene ndife mapindi a manungo mabodzi ene.</verse>
				<verse number="26">“ Imwe mungaipirwa, lekani kudawa.” Lekani kukhala mbumudaipirwa mpaka kufikira dzuwa yadoka,</verse>
				<verse number="27">pontho lekani kupasa mbuto Dyabu.</verse>
				<verse number="28">Ule akhaba mbaleke kubabve, mbwenye mbaphate basa na manja ace mbacita cinthu cadidi, toera akhale na cinthu cakuphedza naco anyakusowa.</verse>
				<verse number="29">Pa mulomo panu mbapaleke kubuluka fala ibodzi ya kuipa, mbwenye mbibuluke basi ire fala yadidi inaphedza anango ninga munafunika, toera ipase kukoma ntima kwa Mulungu kuna ale anaibva.</verse>
				<verse number="30">Lekani kutsukwalisa Nzimu Wakucena wa Mulungu, ule udadhindwa na imwe mpaka ntsiku ya kuombolwa.</verse>
				<verse number="31">Bulusani nyongo yonsene, bibvu, kuipirwa, ukali, kulongera ndzako pyapezi, na kuzondana konsene.</verse>
				<verse number="32">Khalani anthu adidi pontho mubverane ntsisi m'bodzi na m'bodzi, mbamulekererana m'bodzi na m'bodzi, ninga Mulungu akulekereranimbo muna Kirixtu.</verse>
			</chapter>
			<chapter number="5">
				<verse number="1">Na tenepo, imwe ningambo ana akufunika, khalani anthu akutoweza Mulungu,</verse>
				<verse number="2">pontho mukhale akufunana ninga Kirixtu atifunambo, mbaperekeka na thangwi yathu ninga muwoni na ntsembe yakununkhira mwadidi kuna Mulungu.</verse>
				<verse number="3">Pakati panu pisatongwa kuti pakhonde kuoneka na pang'ono pene kulongwa pyalukwali pontho pakhonde kuoneka cibodzi cakunyanyasa na pyakusirira. Thangwi pinthu penepi, si pya mbumba ya Mulungu tayu.</verse>
				<verse number="4">Mbapakhonde kuoneka makani akupasa manyadzo, peno makani a udzemwa, peno makani akuzuda, pinthu pinakhonda kufunika. Mbwenye pa mbuto ya penepi, perekani takhuta kuna Mulungu.</verse>
				<verse number="5">Thangwi imwe musafuna mudziwe ipi: Nkhabe nyalukwali m'bodzi, peno nyakuzuda, peno nyaugungulu, anatawirirwa kudya unthaka pa Umambo wa Kirixtu na wa Mulungu, thangwi pyonsene ipi ndi kulambira madzimunthu.</verse>
				<verse number="6">Lekani kunyengezwa na mafala akusowa basa, thangwi na pinthu penepi kuipirwa kwa Mulungu kusabwera kuli anthu anakhonda kubvera.</verse>
				<verse number="7">Na tenepo, lekani kucita na iwo pabodzi pinthu penepi.</verse>
				<verse number="8">Thangwi kale ene imwe mukhali cidima, mbwenye cincino ndimwe cieza muna Mbuya. Fambani ninga ana a cieza,</verse>
				<verse number="9">thangwi nsapu wa cieza, ndi udidi onsene, kulungama na undimo mwene.</verse>
				<verse number="10">Pfundzani kudzindikira pire pinakomerwa na Mbuya.</verse>
				<verse number="11">Lekani kukhala nanthu pa mabasa a ncidima anakhonda kubala misapu, mbwenye apangizeni pa cieza.</verse>
				<verse number="12">Thangwi pinacita iwo n'cibiso-biso, na kupilonga kwene pisapasa manyadzo.</verse>
				<verse number="13">Mbwenye pyonsene pinaikhwa pakweca na cieza pisaonekera, thangwi cieza cisapangisa pinthu pyonsene pakweca.</verse>
				<verse number="14">Ndi thangwi eneyo pyalongwa kuti: “Lamuka iwe unagona, lamuka pakati pa anyakufa Kirixtu anakumwanikira.”</verse>
				<verse number="15">Citani mphole na makhaliro anu. Lekani kukhala ninga anthu akusoweka ndzeru, mbwenye mukhale anthu a ndzeru,</verse>
				<verse number="16">mbamubandziratu kakamwe n'dzidzi, thangwi ntsiku zino ndi zakuipa.</verse>
				<verse number="17">Na tenepo, lekani kukhala anthu akukhonda kudziwa, mbwenye sakani kudziwa ninji pinafuna Mbuya.</verse>
				<verse number="18">Lekani kuledzera na vinyu, inabala uipi wakusiyana-siyana, mbwenye dzalani na Nzimu Wakucena,</verse>
				<verse number="19">mbamulonga mwekha-mwekha na masalimu, na nyimbo za kukuza nazo Mulungu, pontho na nyimbo za mu Nzimu, mbamuimba na kukuza Mbuya na muntima,</verse>
				<verse number="20">mbamupereka takhuta midzidzi yonsene kuna Mulungu Baba na thangwi ya pinthu pyonsene, mu dzina ya Mbuya wathu Yezu Kirixtu.</verse>
				<verse number="21">M'bodzi na m'bodzi mbabvere ndzace, na kugopa Kirixtu.</verse>
				<verse number="22">Imwe akazi, bverani amuna anu ninga pinabvera imwe Mbuya,</verse>
				<verse number="23">thangwi mamuna ndi nsolo wa nkazi, ningambo Kirixtu ndi nsolo wa Gereja, iyo ndi manungo ace, Iye ene mbakhala Mpulumusi wa manungo enewa.</verse>
				<verse number="24">Na tenepo, ninga abale a gereja asabvera Kirixtu, akazimbo mbakhale akubvera amuna awo pa pyonsene.</verse>
				<verse number="25">Imwe amuna, funani akazi anu, ninga Kirixtu afuna abale a gereja pontho mbaperekeka kuna iwo,</verse>
				<verse number="26">toera akhale ace, pakumala kuacenesa na kuatsuka na madzi kubulukira pa fala yace,</verse>
				<verse number="27">pontho toera aapangize kuna Iye ene ninga abale a gereja ya mbiri, yakusoweka midonthi, yakusoweka makhunyari peno pinthu pidalandana na penepi, mbwenye ikhale yakucena, na yakusoweka mathangwi.</verse>
				<verse number="28">Tenepambo, mamuna asatongwa afune nkazi wace ninga manungo ace ene. Mamuna anafuna nkazi wace, asafunika ekha ene.</verse>
				<verse number="29">Thangwi nkhabe m'bodzi anazonda manungo ace ene. Mbwenye asaadyesa mbaakoya ninga pinacitambo Kirixtu kuna abale a gereja,</verse>
				<verse number="30">thangwi ndife mapindi a manungo ace.</verse>
				<verse number="31">“ Na thangwi eneyo, mamuna anasiya baba wace na mai wace, mbadza kaphatana na nkazi wace, muwiri mwawo anadza kakhala nyama ibodzi.”</verse>
				<verse number="32">Ipi ndi pinthu pyakubisala kakamwe. Mbwenye ndisalonga pa thangwi ya Kirixtu na abale a gereja.</verse>
				<verse number="33">Na tenepo, m'bodzi na m'bodzi wanu mbafunembo nkazi wace ninga iye ene, pontho nkazi mbalemedze mamuna wace.</verse>
			</chapter>
			<chapter number="6">
				<verse number="1">Imwe ana, bverani ababa anu muna Mbuya, thangwi penepi ndi pyakulungama.</verse>
				<verse number="2">“Lemedza baba wako na mai wako.” - Awa ndiyo matongero akutoma anacidumbiriro,</verse>
				<verse number="3">“ toera pyonsene pikufambire mwadidi, pontho ukhale m'maso ntsiku zizinji pa dziko.”</verse>
				<verse number="4">Ababa, lekani kusosa ana anu kuti aipirwe, mbwenye alereni mbamualanga na kuasandika ninga munafunira Mbuya.</verse>
				<verse number="5">Imwe adzakazi, bverani ambuya anu a pantsi pano na kualemedza pontho mbamuagopa, na ntima wanu onsene, ninga munaphatira imwe Kirixtu.</verse>
				<verse number="6">Abvereni mbamukhonda kusaka kusimbwa na iwo basi angakuonani, mbwenye ninga adzakazi a Kirixtu, citani kufuna kwa Mulungu na ntima wanu onsene.</verse>
				<verse number="7">Phatani basa na kufuna kwanu konsene ninga musaphatira basa Mbuya, mbamukhonda kucita ninga musaphatira anthu.</verse>
				<verse number="8">Thangwi imwe musadziwa kuti Mbuya anadza kapasa m'bairo m'bodzi na m'bodzi na udidi udacita iye, peno bichu, peno ntumbe.</verse>
				<verse number="9">Imwe a mbuya, citani pibodzi-bodzi kuna adzakazi anu. Lekani kuathusa, thangwi musadziwa kuti imwe na iwo, Mbuya wanu ndi m'bodzi ene ali kudzulu, pontho Iye nkhabe tsankhulo.</verse>
				<verse number="10">Pakumalisa, wangisirani muna Mbuya, na mphambvu zace zikulu.</verse>
				<verse number="11">Bvalani piphano pyonsene pya Mulungu, toera mukwanise kukunda manyengerero a Dyabu,</verse>
				<verse number="12">thangwi nkhondo yathu si yakumenyana na ale ana ciropa na nyama tayu, mbwenye ndi yakumenyana na mphambvu na utongi na ale anatapata dziko ino ya cidima, pontho na mphambvu za mizimu ya kuipa iri m'mbuto za kudzulu.</verse>
				<verse number="13">Na thangwi eneyo, bvalani piphano pyonsene pya Mulungu, toera mukwanise kuwangisira pa ntsiku ya kuipa pontho mukhonde kutekenyeka, pakumala kumenya kwanu nkhondo yonsene.</verse>
				<verse number="14">Na tenepo, khalani dzololo mbamumanga undimo mwene n'cunu mwanu ninga bhande, mbamubvala kulungama ninga nthembe yakugugumira nthimandzi yanu</verse>
				<verse number="15">pontho kusasanyira kwanu kwa kwenda kamwaza Mphangwa Zadidi za ntendere, mbakukhale ninga ntsapato m'myendo mwanu.</verse>
				<verse number="16">Midzidzi yonsene kwatani cikhulupiro ninga cigugumiro canu, toera imwe mukwanise kuthimisa mapsimu akugaka a Nyamalwa.</verse>
				<verse number="17">Bvalani upulumuki ninga capeu ca utale, pontho na tarasada ya mu Nzimu, ndiyo fala ya Mulungu.</verse>
				<verse number="18">Phemberani mu Nzimu pa midzidzi yonsene, na maphembero onsene pontho na kudembetera konsene. Citani mphole pa pinthu ipi, wangisirani kakamwe kuphemberera mbumba yonsene ya Mulungu.</verse>
				<verse number="19">Ndiphembererenimbo kuti ine pakulonga ndipaswe fala, toera na cipapu consene ndipangize pakweca pyakubisala pya Mphangwa Zadidi.</verse>
				<verse number="20">Na thangwi ya penepi, ndine ntumwi wakumangwa na unyolo. Phemberani toera ine ndilonge penepi na cipapu ninga munatongwa ine kucita.</verse>
				<verse number="21">Tikiku, m'bale wakufunika pontho nyabasa wakunyindirika wa Mbuya, anakupangani pyonsene, toera imwembo mudziwe makhaliro anga pontho na pinacita ine.</verse>
				<verse number="22">Ndantuma kuna imwe na thangwi eneyi, toera mudziwe kuti ife tiri tani, pontho toera iye abalangaze mitima yanu.</verse>
				<verse number="23">Ntendere mbukhale na imwe abale, pontho na kufunana na kukhulupira kunabulukira kuna Mulungu Baba na kuna Mbuya Yezu Kirixtu.</verse>
				<verse number="24">Kukoma ntima kwa Mulungu mbukukhale na onsene anafuna Mbuya wathu Yezu Kirixtu na kufunana kunakhonda kumala.</verse>
			</chapter>
		</book>
		<book number="50">
			<chapter number="1">
				<verse number="1">Ine Paulu, na Timoti, adzakazi a Kirixtu. Yezu, ndisalembera mbumba yonsene ya Mulungu muna Kirixtu Yezu ali ku Filipi, pabodzi na atsogoleri na madhiyakoni.</verse>
				<verse number="2">Kukoma ntima na ntendere unabulukira kuna Mulungu Baba wathu na kuna Mbuya Yezu Kirixtu, mbapikhale na imwe.</verse>
				<verse number="3">Ndisapereka takhuta kuna Mulungu wanga midzidzi yonsene inakukumbukani ine.</verse>
				<verse number="4">Midzidzi yonsene, pa miphembero yanga yonsene inacita ine kuna imwe, ndisaphembera na kukomerwa konsene,</verse>
				<verse number="5">na thangwi ya kundiphedza kwanu pa Mphangwa Zadidi, kutomera ntsiku yakutoma mpaka cincino.</verse>
				<verse number="6">Ine ndisatawira kuti Mulungu adatoma basa yadidi muna imwe, anati aimalisire mpaka Ntsiku ya Kirixtu Yezu.</verse>
				<verse number="7">Mphyadidi kuti ine ndinyerezere tenepo pa thangwi yanu monsene, thangwi imwe muli n'kati mwa ntima wanga, peno pa kumangwa kwanga, peno pakubvunulira na pakulonga kwanga Mphangwa Zadidi, monsene muli pabodzi na ine pa kukoma ntima kwa Mulungu.</verse>
				<verse number="8">Mulungu ndiye m'mboni wanga wa citsuwo cina ine kuna imwe monsene, na ntsisi zikulu zinabulukira muna Kirixtu Yezu.</verse>
				<verse number="9">Maphembero anga ndi awa: Kuti kufunana kwanu kukule ntsiku na ntsiku pa kudziwa na pa ndzeru zakukwana,</verse>
				<verse number="10">toera mukwanise kudzindikira pinthu pikulu kakamwe, kuti mukhale anthu akulungama na akusowa mathangwi akusandikwa na iwo Ntsiku ya Kirixtu,</verse>
				<verse number="11">mbamudzala na misapu yakulungama inabwera na Yezu Kirixtu, toera Mulungu asimbwe mbapaswa mbiri.</verse>
				<verse number="12">Abale anga, dziwani kuti pire pidacitika kuna ine, pyaphedza pikulu kakamwe kuti basa ya Mphangwa Zadidi iyende kutsogolo.</verse>
				<verse number="13">Na thangwi eneyo, pyonsene pyadziwika kuna anyakuonera onsene a nyumba ya mambo Sezari, na kuna onsene anango, kuti ine ndiri n'kaidi na thangwi ya Kirixtu.</verse>
				<verse number="14">Pontho abale azinji, na kunyindira muna Mbuya pa thangwi ya kupitiswa kwanga n'kaidi, ali kumwaziratu kakamwe fala ya Mulungu. na cipapu consene mbakhonda kugopa.</verse>
				<verse number="15">Ndimo mwene, anthu anango asapfundzisa pya Kirixtu na bibvu pontho na kuzondana, mbwenye anango asapicita na ntima wadidi.</verse>
				<verse number="16">Awa anapicita na ntima wadidi asapicita na kufunana, thangwi asadziwa kuti ine ndiri muno toera kubvunulira Mphangwa Zadidi.</verse>
				<verse number="17">Mbwenye ale anango asamwaza pya Kirixtu na mapika pontho na uthambi, mbakhanyerezera kuti anakwanisa kundisosera nyatwa mbandiri muno n'kaidi.</verse>
				<verse number="18">Mbwenye penepi pinabasa yanji? Pinafunika ndi kuti na njira zakusiyana-siyana, peno mwa uthambi peno mwa ndimo mwene, Kirixtu ali kulongwa. Na thangwi eneyo, ine ndisakomerwa napyo. Ndimo mwene, ine ndinathimiza basi na kutsandzaya,</verse>
				<verse number="19">thangwi ine ndisadziwa kuti pire pidacitika kuna ine pinati pindiombole na thangwi ya miphembero yanu, pontho na kuphedziwa na Nzimu wa Yezu Kirixtu.</verse>
				<verse number="20">Ndisadikhira na ntima onsene pontho mbanditawira kuti nkhabe cinthu cinafuna kudza kandipasa manyadzo. Mbwenye na cipapu canga consene cikhadza na ine, cincino Kirixtu anakuzwambo m'manungo mwanga, peno pa kukhala m'maso peno pa kufa.</verse>
				<verse number="21">Thangwi kuna ine, kukhala m'maso ndi Kirixtu, kufa ndi kuwina.</verse>
				<verse number="22">Ndingathimiza kukhala m'maso, ndinati ndibale misapu pa basa yanga. Na tenepo, sinapidziwabve pinafuna ine kusankhula tayu.</verse>
				<verse number="23">Ndisanentseka na pinthu piwiri: Ndisafuna kwenda kakhala na Kirixtu, ndipyo pyadidi kakamwe kupiringana pyonsene,</verse>
				<verse number="24">mbwenye na thangwi yanu, pisafunika kakamwe kuti ine ndithimize kukhala m'maso.</verse>
				<verse number="25">Na kutawira penepi, ndisadziwa kuti ndinati ndikhale m'maso mbandithimiza kukhala na imwe monsene, toera mukule pontho mutsandzaye pa kukhulupira,</verse>
				<verse number="26">toera ndingabwera pontho kuna imwe, kutsandzaya kwanu muna Kirixtu Yezu kukuleretu kakamwe na thangwi yanga.</verse>
				<verse number="27">Pa pyonsene ipi, khalani na makhaliro adidi ninga munafunira Mphangwa Zadidi za Kirixtu, toera peno pakudza kwanga kakuonani, peno pakukhonda kukhala kwanga dhuzi na imwe, ndikubveni kuti muli dzololo na nzimu ubodzi basi ninga munthu m'bodzi basi, mbamugwa nkhondo pabodzi na thangwi ya cikhulupiro ca Mphangwa Zadidi,</verse>
				<verse number="28">pontho mbamukhonda kuthuswa na anyamalwa anu. Thangwi kuna iwo, ceneci ndi cidzindikiro ca kutaika, mbwenye kuna imwe ndi cidzindikiro ca upulumuki, pontho penepi pyabulukira kuna Mulungu.</verse>
				<verse number="29">Thangwi imwe mudapaswa udidi wa kukhulupira Kirixtu basi tayu, mbwenye wakuonambo nyatwa na thangwi yace,</verse>
				<verse number="30">thangwi muli kugwa nkhondo ibodzi ene idaona imwe kuna ine, pontho na cincino ene muli kuibva kuti ndiri kuigwa.</verse>
			</chapter>
			<chapter number="2">
				<verse number="1">Ngakhala na thangwi ya kukhala kwathu muna Kirixtu tina cinthu ca kutipasa mphambvu, tina cinthu ca kutimatamiza mwa kufunana, tina cinthu cinatiphataniza mu Nzimu Wakucena, tina cinthu cikulu ca kufunana pontho na kubverana ntsisi,</verse>
				<verse number="2">dzazani kutsandzaya kwanga, mukhale na ndzeru zibodzi zene, na kufunana kubodzi kwene, na nzimu ubodzi ene pontho na manyerezero mabodzi ene.</verse>
				<verse number="3">Lekani kucita cinthu na umbirimi peno na kupikuza, mbwenye mucite na kupicepesa, mbamudziwa kuti alipombo anango kupita imwe.</verse>
				<verse number="4">M'bodzi na m'bodzi mbaleke kutsalakana udidi wace ekha basi, mbwenye mbatsalakanembo udidi wa andzace.</verse>
				<verse number="5">Macitiro anu mbakhale mabodzi ene ninga Kirixtu Yezu.</verse>
				<verse number="6">Iye mbali Mulungu, hadatsalakana kuti kukhala sawa-sawa na Mulungu ndi cinthu kuti Iye acikakamire,</verse>
				<verse number="7">mbwenye acepeseka ekha ene, mbadza kacitika n'dzakazi, mbalandana na anthu. Pontho, pakugumanika kwace ninga munthu,</verse>
				<verse number="8">acepesekeratu kakamwe mbakhala wakubvera mpaka kufa, kufa pa ntanda.</verse>
				<verse number="9">Na thangwi eneyo, Mulungu ankuza pikulu kakamwe, pontho mbampasa dzina yakupiringana madzina onsene,</verse>
				<verse number="10">toera mabondo onsene ali kudzulu na pantsi, pontho na ali pantsi pa mataka, agodamire dzina ya Yezu,</verse>
				<verse number="11">pontho anthu onsene alonge pakweca kuti Yezu Kirixtu ndi Mbuya, toera kupasa mbiri Mulungu Baba.</verse>
				<verse number="12">Na tenepo, anyakufunika anga, ninga imwe mwabvera midzidzi yonsene, si pamaso panga basi tayu mbwenye maka-maka cincino mbandiri kutali, phatisani basa upulumuki wanu na kugopa pontho na kutetemera,</verse>
				<verse number="13">thangwi ndi Mulungu anaphata basa muna imwe, pa kufuna na kucita, sawa-sawa ninga munafunira Iye.</verse>
				<verse number="14">Citani pyonsene mbamukhonda kudungunya peno kulongana,</verse>
				<verse number="15">toera imwe mudze kakhala anthu akukhonda kusandikwa, akulungama pontho na ana a Mulungu akusowa thangwi pakati pa dzindza yakuipa na yakudawa, panayetimira imwe ninga nyenyezi pa dziko,</verse>
				<verse number="16">mbamuphatisisa fala ya upulumuki. Na tenepo, pa Ntsiku ya Kirixtu, ine ndinadza kagaya kuti kuthamanga pontho na mphambvu zidacita ine si za pezi tayu.</verse>
				<verse number="17">Peno ciropa canga cingathirirwa ninga ntsembe padzulu pa basa idabulukira pa kukhulupira kwanu, ntsembe inapereka imwe kuna Mulungu, ndinakomerwa pontho ndisatsandzaya na imwe monsene.</verse>
				<verse number="18">Imwe khalanimbo akukomerwa, pontho mutsandzaye na ine.</verse>
				<verse number="19">Ndisadikhira muna Mbuya Yezu kukutumirani Timoti cincino, toera inembo ndikomerwe ndingatambira mphangwa zanu.</verse>
				<verse number="20">Ine nkhabe munthu unango ana manyerezero mabodzi ene, ananentseka mwakukwana na udidi wa makhaliro anu,</verse>
				<verse number="21">thangwi onsene asasaka udidi wawo, mbakhonda kusaka udidi wa Yezu Kirixtu.</verse>
				<verse number="22">Mbwenye imwe musadziwa kuti Timoti anyindirwa, thangwi aphata basa ya Mphangwa Zadidi pabodzi na ine, ninga mwana n'khundu mwa baba wace.</verse>
				<verse number="23">Na tenepo, ndiye anadikhira ine kuti ndintume na mwansanga, pakumala kudziwa ninji pinafuna kucitika kuna ine,</verse>
				<verse number="24">mbandinyindira muna Mbuya kuti na mwansanga ndinadza kabwerambo kweneko.</verse>
				<verse number="25">Mbwenye ndanyerezera kuti pikhali pyadidi ndikutumireni pontho m'bale wanga Epaforodhitu, ndzanga wa basa, pontho anamenya na ine pabodzi nkhondo, ntumwi adanditumira imwe toera kudza kandiphedza pikhasowa ine.</verse>
				<verse number="26">Thangwi iye ana citsuwo na imwe monsene, pontho asanentseka na kudziwa kuti imwe mwapibva kuti iye akhabva kupha.</verse>
				<verse number="27">Ndimo mwene, iye akhabva kupha, dhuzi na kufuna kufa. Mbwenye Mulungu am'bvera ntsisi, si na iye basi tayu, mbwenye abverambo ntsisi na ine ene, toera ine ndikhonde kutsukwala pikulu kakamwe.</verse>
				<verse number="28">Na thangwi eneyi, ndinati ndintume na mwansanga, toera mungaonana na iye pontho, imwe mutsandzaye, inembo ndipume.</verse>
				<verse number="29">Pontho ndisakuphembani kuti muntambire muna Mbuya na kutsandzaya konsene, mbamualemedza anthu ninga enewa,</verse>
				<verse number="30">thangwi iye akhali dhuzi na kufuna kufa na thangwi ya mabasa a Kirixtu, mbakhonda kutsalakana moyo wace toera kundiphedza na pire pikhacimwana imwe kundipasa.</verse>
			</chapter>
			<chapter number="3">
				<verse number="1">Pakumalisa, abale anga, tsandzayani muna Mbuya! Ndisakulemberani pontho kapsa pibodzi-bodzi, ine nkhabe kundinetesa, pontho ndi citsidzikiro kuna imwe.</verse>
				<verse number="2">Citani mphole na “anambwa”, citani mphole na enewa anacita kuipa, citani mphole na anyakusibza a uthambi!</verse>
				<verse number="3">Thangwi ife ndife anyakusibzadi, ife analambira na Nzimu Wakucena, ife anapasika mbiri muna Kirixtu Yezu, pontho ife anakhonda kunyindira pinthu pya nyama,</verse>
				<verse number="4">mbandidziwa pyanga kuti ine ndinawo mathangwi akunyindira pya nyama. Ngakhala alipo munthu ananyerezera na kunyindira pinthu pya nyama, ine ndine akhakwanira kakamwe kunyindira pinthu pya nyama.</verse>
				<verse number="5">Kusibza, ndasibzambo pa ntsiku yacisere pakumala kwanga kubaliwa, ndine wa mbumba ya Izarayeli dzindza ya Bhenjamini, muhebhereu wakukwana, pa Mwambo ndine wa afarisi,</verse>
				<verse number="6">pa thangwi ya kukakamira kutoweza Mwambo, ndikhali munthu wakuzonda abale a gereja. Pa thangwi yakulungama pa Mwambo, ndikhali munthu wakubvera mwakukwana.</verse>
				<verse number="7">Mbwenye pire pikhakhala ninga kuwina kwa ine, ndapiona ndi kuluza, na thangwi ya Kirixtu.</verse>
				<verse number="8">Ande, si penepi basi tayu, mbwenye pa pyonsene ipi ndaona ninga nkhuluza, ndingapilandanisa na nkhombo zikulu kakamwe za kudziwa Kirixtu Yezu, Mbuya wanga, adandiluzisa pinthu pyonsene. Ine ndisapyona ninga khuku, toera ndikwanise kuwina Kirixtu,</verse>
				<verse number="9">pontho ndigumanike muna Iye, mbandikhonda kukhala na kulungama kwanga kokha kunabulukira pa Mwambo, mbwenye kulungama kunabulukira pa thangwi ya kukhulupira Kirixtu, na kulungama kunabulukira kuna Mulungu pontho na pa kukhulupira.</verse>
				<verse number="10">Ndisafuna ndidziwe Kirixtu, ndidziwe mphambvu za kulamuka kwace pa kufa, pontho na kuphatana na Iye pabodzi pa nyatwa zace, mbandikhala ninga Iye pa kufa kwace,</verse>
				<verse number="11">toera na njira zakusiyana-siyana ndikwanise kulamuswa pakati pa anyakufa.</verse>
				<verse number="12">Si kuti ine ndapikwanisa kale pyonsene ipi, peno ndikhadakhala wakukwana tayu, mbwenye ndisathimiza na kupisaka toera ndipikwanise, thangwi ndakwaniswambo na Kirixtu Yezu kuti ndicite penepi.</verse>
				<verse number="13">Abale anga, ine nkhabe kunyerezera kuti ine ene ndapikwanisa, mbwenye cibodzi cinacita ine ndi ici: Kuduwala pinthu pidasala n'nduli, mbindiwangisira kufikira pinthu piri kutsogolo,</verse>
				<verse number="14">mbandithimiza kwenda kutsogolo, toera ndikwanise pinafuna ine kuti ndiwine muwoni wa kucemerwa na Mulungu kudzulu muna Kirixtu Yezu.</verse>
				<verse number="15">Tonsene ife tidakula mu Nzimu, tisatongwa tipione tenepo pinthu penepi, pontho, ngakhala pa pinthu penepi imwe muna manyerezero anango akusiyana, penepi Mulungu anati akupangizenimbo.</verse>
				<verse number="16">Mbwenye mbatifambeni sawa-sawa na mule mudakwanisa ife kale.</verse>
				<verse number="17">Abale anga, landirani makhaliro anga na kuphatana, pontho mulang'anise ale ana makhaliro adalandana na makhaliro adakupangisani ife.</verse>
				<verse number="18">Thangwi, ninga ndakupangani kale kazinji kene, cincino ndisathimiza kulonga na misozi m'maso, kuti alipo azinji ana makhaliro a anyamalwa a ntanda wa Kirixtu.</verse>
				<verse number="19">Kumalisira kwawo ndi kutaika, mulungu wawo ndi mimba zawo, pontho iwo asagaya na pire pinapasa manyadzo. Asanyerezera pinthu pya pantsi pano basi.</verse>
				<verse number="20">Mbwenye dziko yathu iri kudzulu, ndi kunadikhira ife Mpulumusi, Mbuya Yezu Kirixtu.</verse>
				<verse number="21">Na mphambvu zinancita kuti aikhe pinthu pyonsene pantsi pa utongi wace, Iye anati acinje manungo athu akupwazika, mbakhala sawa-sawa na manungo ace a mbiri.</verse>
			</chapter>
			<chapter number="4">
				<verse number="1">Na tenepo, abale anga akufunika, ndina citsuwo cikulu na imwe. Imwe ndimwe ananditsandzaisa pontho ndimwe nthimba yanga, khalani tenepo dzololo muna Mbuya, imwe anyakufunika.</verse>
				<verse number="2">Cinaphemba ine kuna Ivodhya na kuna Sintike ndi ca kuti mukhale anthu akubverana muna Mbuya.</verse>
				<verse number="3">Ndimo mwene, pontho ndisaphemba kuna iwe ndzanga wakunyindirika pa basa, kuti uwaphedze. Thangwi iwo, pabodzi na Kelementi na anango andzanga a pa basa, ndamenya na iwo pabodzi nkhondo pa thangwi ya Mphangwa Zadidi. Iwo madzina awo asagumanika mu Bukhu ya Upulumuki.</verse>
				<verse number="4">Tsandzayani muna Mbuya midzidzi yonsene. Ndisakupangani pontho kuti: Tsandzayani!</verse>
				<verse number="5">Kukhurudzika kwanu mbakukhale kwakudziwika na anthu onsene. Mbuya ali dhuzi.</verse>
				<verse number="6">Lekani kunentseka na cinthu, mbwenye pa pyonsene phembani kuna Mulungu na miphembero na kudembetera, pontho na kupereka takhuta.</verse>
				<verse number="7">Pontho ntendere wa Mulungu unapiringana manyerezero onsene unati ukoye mitima yanu na ndzeru zanu muna Kirixtu Yezu.</verse>
				<verse number="8">Pakumalisira abale anga, pyonsene pya ndimo mwene, pyonsene pyakulemedzeka, pyonsene pyakulungama, pyonsene pyakucena, pyonsene pyakufunika, pyonsene pyakupasa mbiri yadidi, ngakhala kuna cinthu cadidi, peno cinthu cakusimbwa, nyerezerani pinthu penepi.</verse>
				<verse number="9">Piphatiseni basa pyonsene pinapfundza imwe, pidatambira imwe, pidabva imwe na pidaona imwe kuna ine. Tenepo Mulungu wa ntendere anakhala na imwe.</verse>
				<verse number="10">Ndisatsandzaya pikulu kakamwe muna Mbuya, thangwi cincino imwe mwatoma pontho kunditsalakana. Ndimo mwene, imwe mukhanditsalakana kale, mbwenye mukhasowa n'dzidzi wakupipangisa.</verse>
				<verse number="11">Ndisalonga penepi sikulongera kuti ndasowa pinthu tayu, thangwi ndadzowerera kutsandzaya na makhaliro onsene akusiyana-siyana.</verse>
				<verse number="12">Ine ndisadziwa kusowa ndi ninji, pontho ndisadziwa kukhala na pizinji ndi ninji. Ndadzowerera kukhala wakutsandzaya pa makhaliro onsene akusiyana-siyana, peno pa kukhuta peno pakukhala na njala, peno pakukhala na pinthu pizinji, peno pakusowa pinthu.</verse>
				<verse number="13">Pyonsene ndisapikwanisa na mphambvu za ule anandiwangisa.</verse>
				<verse number="14">Mbwenye imwe mwacita pyadidi pa kundiphedza pa nyatwa zanga.</verse>
				<verse number="15">Imwe anthu a ku nzinda wa Filipi, ninga musadziwa kale, pakutoma kwa Mphangwa Zadidi, pidabuluka ine ku dziko yanu ya Masedhonya nkhabe abale a gereja ibodzi idandiphedza, pakupasa peno pakutambira. Ndimwe basi anandiphedza.</verse>
				<verse number="16">Thangwi pikhakhala ine ku Tesalonika, imwe mwandiphedza na pire pikhasowa ine, si kabodzi basi tayu.</verse>
				<verse number="17">Sikulongera kuti ine ndisafuna muwoni wanu tayu, mbwenye ndisasaka nsapu wakuthimizira nkhombo zanu.</verse>
				<verse number="18">Ndatambira pyonsene, pontho pina ine pyapiringana pire pikhafunika. Kusowa kwanga kwamaliratu cincino, pidatambira ine miyoni yanu idanditumizira imwe na Epaforodhitu. Ndi muwoni wakununkhira, ntsembe yakutawirirwa na Mulungu mbakomerwa nayo.</verse>
				<verse number="19">Pontho Mulungu wanga, anati amalise kusowa kwanu konsene, kubulukira mu upfumi wa mbiri yace muna Kirixtu Yezu.</verse>
				<verse number="20">Mulungu wathu pontho na Baba wathu mbapaswe mbiri kwenda na kwenda, Ameni.</verse>
				<verse number="21">Mbiyende kawange mbumba ya Mulungu yonsene muna Kirixtu Yezu. Abale ana ine kuno, asakuwangisani.</verse>
				<verse number="22">Mbumba ya Mulungu yonsene isakuwangisani, maka-maka abale ali ku nyumba kwa mambo Sezari.</verse>
				<verse number="23">Kukoma ntima kwa Mbuya Yezu Kirixtu mbakukhale na nzimu wanu.</verse>
			</chapter>
		</book>
		<book number="51">
			<chapter number="1">
				<verse number="1">Ine Paulu, mpoxtolo wa Kirixtu. Yezu na kufuna kwa Mulungu, pabodzi na m'bale wanga Timoti.</verse>
				<verse number="2">Ndisalembera imwe mbumba ya Mulungu pontho yakunyindirika muna Kirixtu iri mu nzinda wa Kolosi. Kukoma ntima na ntendere unabulukira kuna Mulungu Baba, mbapikhale na imwe.</verse>
				<verse number="3">Ntsiku zonsene tisapereka takhuta kuna Mulungu, Baba wa Mbuya wathu Yezu Kirixtu, tingakuphembererani,</verse>
				<verse number="4">thangwi tisabva anthu mbalonga kukhulupira kunacita imwe muna Kirixtu Yezu, pontho na kufuna kunacita imwe mbumba ya Mulungu yonsene,</verse>
				<verse number="5">na thangwi ya cidikhiro ca pire pidakoyerwa imwe kudzulu, cidabva imwe na fala ya ndimo mwene ya Mphangwa Zadidi</verse>
				<verse number="6">zidafika mpaka kuna imwe. Pa dziko yonsene Mphangwa zenezi Zadidi zisabala misapu pontho mbikula ninga pinacitikambo kuna imwe, kutomera pa ntsiku idazibva imwe, mbamubvesesa kukoma ntima kwa Mulungu na undimo mwene wace onsene.</verse>
				<verse number="7">Imwe mwapipfundza na Epafara, bichu ndzathu wakufunika, nyabasa wakunyindirika wa Kirixtu kuna imwe,</verse>
				<verse number="8">adatipangambo pyakufunana kunacita imwe mu Nzimu Wakucena.</verse>
				<verse number="9">Na thangwi eneyi, kutomera ntsiku idapibva ife, nkhabe neta kukuphembererani, pontho na kuphemba kuti mudzale na kudziwa pinafuna Mulungu, na udziwisi onsene pontho na kubvesesa kwa mu Nzimu.</verse>
				<verse number="10">Penepi ndi toera mufambe ninga munafunira Mbuya, pontho pyonsene pikhale pyakun'tsandzaisa, mbamubala misapu ya mabasa onsene adidi, mbamukula na kudziwa Mulungu,</verse>
				<verse number="11">mbamuwangiswa na mphambvu zonsene, ninga munafunira mphambvu za mbiri yace, toera mukhale na kuwangisira konsene pontho mukhale na kupirira kwa kutsandzaya,</verse>
				<verse number="12">mbamupereka takhuta kuna Baba, adakucitani kuti mukwanire kudya unthaka wa mbumba ya Mulungu mu Umambo wa Cieza.</verse>
				<verse number="13">Thangwi Iye atiombola mu mphambvu za n'cidima mbatikwata mbatiyendesa mu Umambo wa Mwana wace wakufunika.</verse>
				<verse number="14">Muna Iye tinagumana kuombolwa, ndiko kulekererwa kwa madawi.</verse>
				<verse number="15">Iye ndi cipangizo ca Mulungu wakukhonda kuoneka, mwana wa utombo wa pyonsene pidacitwa</verse>
				<verse number="16">thangwi muna Iye pyacitwa pinthu pyonsene pya kudzulu na pantsi, pinaoneka na pinakhonda kuoneka, mipando ya umambo, peno mphambvu za utongi, mphambvu za mizimu peno atongi, pinthu pyonsene pyacitwa na Iye pontho ndi pyace.</verse>
				<verse number="17">Iye ndiye wakutoma pa pinthu pyonsene, pontho muna Iye pyonsene piciripo.</verse>
				<verse number="18">Iye ndi nsolo wa manungo, ndiyo gereja. Ndiye wakutoma, pontho ndi mwana wa utombo adalamuka pakati pa anyakufa, toera pa pyonsene akhale wakutoma.</verse>
				<verse number="19">Thangwi ndi kufuna kwa Mulungu kuti pyonsene pikwane muna Iye,</verse>
				<verse number="20">pontho na thangwi yace, pisekesane na Iye pinthu pyonsene piri pantsi pano na piri kudzulu, mbadzesa ntendere kubulukira mu ciropa cace cidacololeka pa ntanda.</verse>
				<verse number="21">Kale ene imwe mukhadamwazana na Mulungu, pontho mu ndzeru zanu mukhali anyamalwa ace, mbamucita mabasa a kuipa.</verse>
				<verse number="22">Mbwenye cincino, kubulukira pa kufa kwa Mwana wace, mwasekesana na Iye ene Mulungu, toera akupangizeni patsogolo pace ninga mbumba yace, yakusowa thangwi pontho yakukhonda kusandikwa,</verse>
				<verse number="23">male mungakakamira kuwangisira mbamukhala dzololo pa kukhulupira, mbamukhonda kubuluka pa cidikhiro ca Mphangwa Zadidi zidabva imwe, zidamwaziwa kuna anthu onsene ali pantsi pa thambo. Ine Paulu ndadza kakhala nyabasa wa Mphangwa zenezi Zadidi.</verse>
				<verse number="24">Cincino ndiri kutsandzaya pa nyatwa zanga na thangwi yanu, pontho ndisamalisira m'manungo mwanga pire pidasalikira pa nyatwa za Kirixtu, pa thangwi ya manungo ace, manungo enewa ndi gereja.</verse>
				<verse number="25">Ndiyo idacitirwa ine kuti ndikhale nyabasa, ninga basa ya Mulungu idandinyindira Iye pa thangwi yanu, toera ndikupangizeni mwakukwana fala ya Mulungu.</verse>
				<verse number="26">Fala eneyi, ndi cinthu cakubisala cikhakhonda kudziwika pa midzidzi yakutoma na anthu akale, mbwenye cincino capangizwa kuna mbumba ya Mulungu.</verse>
				<verse number="27">Mulungu afuna kupasa kudziwa mbumba yace, mpfuma ya mbiri ya cinthu ceneci cakubisala kuna anthu adakhonda kukhala madjuda. Cinthu ceneci ndi Kirixtu ali muna imwe, cidikhiro ca mbiri.</verse>
				<verse number="28">Ife tisamulonga, mbaticenjeza na kupfundzisa m'bodzi na m'bodzi na udziwisi onsene, toera anthu onsene akhale akukwana muna Kirixtu.</verse>
				<verse number="29">Na thangwi eneyo, ine ndisawangisira mbandimenya nkhondo na mphambvu zace, zinaphata basa na kuwanga muna ine.</verse>
			</chapter>
			<chapter number="2">
				<verse number="1">Ndisafuna mudziwe nkhondo yonsene inagwa ine na thangwi yanu, pontho kuna ale ali ku nzinda wa Laudhiseya na kuna ale onsene anakhonda kudziwa nkhope yanga.</verse>
				<verse number="2">Ndisawangisira toera iwo akhale na mphambvu muntima mwawo, akhale akuphatana pa kufunana, pontho toera akwanise mpfuma yonsene ya ndzeru zakukwana, toera adziwe cinthu cakubisala ca Mulungu. Cinthu ceneci ndi Kirixtu.</verse>
				<verse number="3">Mpfuma zonsene za udziwisi na za kudziwa zabisalika muna Iye.</verse>
				<verse number="4">Ine ndisakupangani penepi toera akhonde kuoneka munthu wa kukunyengezani na mafala adidi, mbwenye mbakhala authambi.</verse>
				<verse number="5">Thangwi ine ndisapidziwa kuti ndiri kutali na imwe, mbwenye mu nzimu tiri pabodzi, pontho ndiri kutsandzaya na kuona makhaliro anu akubverana na kulimira kwa cikhulupiro canu muna Kirixtu.</verse>
				<verse number="6">Na tenepo, ninga kutambira kudacita imwe Kirixtu Yezu, Mbuya, nyanyani kukhala muna Iye,</verse>
				<verse number="7">mbamukhala na michici pontho na kukula muna Iye, mbamulimira pa kukhulupira ninga mudapfundzisirwa imwe, mbamukhala na kupereka takhuta kukulu.</verse>
				<verse number="8">Citani mphole kuti pakhonde kuoneka munthu wakukucitani udzakazi wa udziwisi wa pezi wa uthambi, unabulukira pa mitemo ya anthu pontho na pipfundzo pya anthu a dziko ino, mbapikhonda kubulukira muna Kirixtu.</verse>
				<verse number="9">Thangwi umulungu onsene usagumanika m'manungo mwa Kirixtu,</verse>
				<verse number="10">pontho imwe ndimwe akukwana muna Iye. Iye ndi nsolo wa mphambvu na utongi onsene.</verse>
				<verse number="11">Muna Iye, imwe mwasibzambo, si kusibza kudacitwa na manja a anthu tayu, mbwenye ndi kusibza kudacitwa na Kirixtu, ndiko kubuluswa kwa manungo a nyama.</verse>
				<verse number="12">Penepi pyacitika pakutambiriswa kwanu batixmu, pa n'dzidzi udaikhwa imwe n'nthumbi pabodzi na Kirixtu, pontho na Iye mwalamuswa pa kufa, na thangwi ya kukhulupira mphambvu za Mulungu adamulamusa pakati pa anyakufa.</verse>
				<verse number="13">Kuna imwe mukhadafa na thangwi ya kudawa kwanu pontho na thangwi yakukhonda kusibza kwanu pa nyama, Mulungu akupasani upulumuki pabodzi na Kirixtu. Iye atilekerera kudawa kwathu konsene,</verse>
				<verse number="14">pontho afudza mangawa akhadalembwa, akhakhala ninga mitemo yakukhonda kubverana na ife. Iye aabulusa mbaakhomera pa ntanda,</verse>
				<verse number="15">pontho, pakumala kutapata mphambvu na utongi wa mizimu, aapasa manyadzo pamaso pa anthu onsene, mbaakunda pakukhomerwa kwace pa ntanda.</verse>
				<verse number="16">Na tenepo, lekani kusiya munthu m'bodzi mbakutongani na pinthu pinadya imwe peno na pinamwa imwe, peno na thangwi ya maphwandu anango a anthu akuphembera peno na maphwandu a mitemo ya kubalwa kwa mwezi, peno na ya ntsiku ya Sabudu.</verse>
				<verse number="17">Pinthu penepi ndi pithundzi-thundzi pya pire pikhafuna kudza. Pithundzi-thundzi penepi pisalongera Kirixtu.</verse>
				<verse number="18">Lekani kusiya kuti munthu na kufuna kwace kupangisa kucepeseka kwakusangizira pontho na kulambira kwace maanju, akupingizeni kutambira muwoni. Munthu unowu asalonga cibodzi na cibodzi pidaoneswa iye mu nzimu, pontho manyerezero ace a munyama asancita kuti akhale wakupikuza papezi.</verse>
				<verse number="19">Ndi munthu adakhonda kuphatana na Nsolo, kubulukira pa Nsolo unowu, manungo onsene asakoiwa mbaphatanizwa na mphindo na m'mafunyiro, mbakula na makuliro anabuluka kuna Mulungu.</verse>
				<verse number="20">Ngakhala imwe mwafa pabodzi na Kirixtu pa pinthu pya pipfundzo pya anthu a dziko ino, thangwi yanji musakhala ninga muli n'dziko, mbamubvera pontho mitemo ninga ixi:</verse>
				<verse number="21">“Leka kuphata ipi!” “Leka kulawira ipi!” “Leka kukhuya ipi!”</verse>
				<verse number="22">Pinthu pyonsene ipi pingaphatiswa basa pisamala, thangwi pisabulukira pa mitemo na pipfundzo pya anthu.</verse>
				<verse number="23">Mitemo eneyo ungaiona isakhala ninga ndi udziwisi, isakhala ninga ndi pinthu pyawo pyakulambira napyo Mulungu, kusangizira kupicepesa, pontho na kuonesa nyatwa manungo, mbwenye penepi nkhabe basa ibodzi inaphedzera ipyo toera kukunda kusirira kwa nyama.</verse>
			</chapter>
			<chapter number="3">
				<verse number="1">Na tenepo, ngakhala mwalamuswa pa kufa pabodzi na Kirixtu, sakani pinthu pya kudzulu, kule kunakhala Kirixtu ku khundu ya nkono wa madyo wa Mulungu.</verse>
				<verse number="2">Khalani na manyerezero a pinthu pya kudzulu, mbamusiya pinthu pya pantsi pano.</verse>
				<verse number="3">Thangwi imwe mwafa, apo cincino upulumuki wanu wabisalika pabodzi na Kirixtu muna Mulungu.</verse>
				<verse number="4">Kirixtu, upulumuki wanu. , angapangizika pakweca, imwembo munadza kapangizikambo na Iye mu mbiri yace.</verse>
				<verse number="5">Na tenepo, phaani pyonsene pyakuipa pya makhaliro anu akale a padziko, ninga: pyalukwali, pyakuzuda, pyakusirira, pyakufuna kuipa, na ntima wakufunisisa pinthu, ndiko kulambira alungu apezi.</verse>
				<verse number="6">Ndi thangwi ya penepi pyonsene pinaipirwa na Mulungu kuna ale anakhonda kubvera.</verse>
				<verse number="7">Pinthu penepyo ndipyo pikhacitambo imwe kale ene pa n'dzidzi ukhakhala imwe n'kati mwa pinthu penepyo.</verse>
				<verse number="8">Mbwenye cincino siyani pyonsene ipi ninga: Kuipirwa, ukali, kukoya pyakuipa muntima, kutikana na makani akupasa manyadzo pa malongero anu.</verse>
				<verse number="9">Lekani kulongerana uthambi m'bodzi na m'bodzi, thangwi imwe mwabulusa kale munthu wakale na macitiro ace ene,</verse>
				<verse number="10">pontho mwabvala munthu mupsa, anakhala mbasasanyirwa papsa pa udziwisi, mbalandaniswa na ule Adancita.</verse>
				<verse number="11">Pa makhaliro enewa mapsa, nkhabe kudza kasiyana n'djuda na ule adakhonda kukhala n'djuda, adasibza na ule adakhonda kusibza, anthu akudza na anthu a ku dziko ya Sita, n'dzakazi na ntumbe. Mbwenye Kirixtu ndiye pyonsene pontho ali muna onsene.</verse>
				<verse number="12">Na tenepo, ninga anyakusankhulwa a Mulungu, mbumba ya Mulungu na akufunika, khalani na ntsisi zikulu, na udidi, na kupicepesa, na kupipoloza pontho na kupirira.</verse>
				<verse number="13">M'bodzi na m'bodzi aphate ntima angaipisirana na ndzace mbamulekererana pyakuipa pidacitirana imwe. Lekereranani ninga Mbuya akulekereranimbo.</verse>
				<verse number="14">Mbwenye pa pyonsene ipi, khalanimbo na ntima wa kufunana. Ndiyo pfundo inakumangani mwakukwana.</verse>
				<verse number="15">Pontho kuti ntendere wa Kirixtu utonge n'kati mwa mitima yanu. Thangwi imwe mwacemerwa toera mukhale na ntendere, ninga mapindi a manungo mabodzi basi, mbamupereka takhuta.</verse>
				<verse number="16">Fala ya Kirixtu mbidzale na kutaikira muna imwe. Pfundzisanani mbamulangana m'bodzi na m'bodzi na udziwisi onsene, mbamuimba masalimu, na nyimbo za kukuza nazo Mulungu, pontho na nyimbo za mu nzimu, mbamupereka takhuta kuna Mulungu na muntima mwanu.</verse>
				<verse number="17">Pyonsene pinacita imwe, peno na mafala peno na mabasa, piciteni na dzina ya Mbuya Yezu, mbamupereka takhuta kubulukira muna Iye kuna Mulungu Baba.</verse>
				<verse number="18">Imwe akazi, bverani amuna anu ninga pinafunika kuna ale ali muna Mbuya.</verse>
				<verse number="19">Imwe amuna, funani akazi anu mbamukhonda kualongera na ukali.</verse>
				<verse number="20">Imwe ana, bverani ababa anu na amai anu pa pyonsene, thangwi penepi ndipyo pinakomerwa na Mbuya.</verse>
				<verse number="21">Imwe ababa, lekani kusosa ana anu kuti aipirwe, toera akhonde kumala mphambvu.</verse>
				<verse number="22">Imwe adzakazi, bverani a mbuya anu a pantsi pano pa pyonsene. Lekani kuabvera pamaso pawo basi tayu toera akusimbeni, mbwenye abvereni na ntima onsene, mbamugopa Mbuya.</verse>
				<verse number="23">Pyonsene pinacita imwe, citani na ntima onsene, ninga musacitira Mbuya, mbamukhonda kuona ninga musacitira anthu,</verse>
				<verse number="24">mbamudziwa kuti Mbuya ndiye anafuna kudza kakupasani unthaka ninga m'bairo wanu. Anaphatira imwe basa, ndiye Kirixtu Mbuya.</verse>
				<verse number="25">Anacita pinthu pyakukhonda kulungama, anadza katambirambo pinthu pyakukhonda kulungama pidacita iye, pontho Mulungu nkhabe kudza kalang'ana nkhope ya munthu.</verse>
			</chapter>
			<chapter number="4">
				<verse number="1">Imwe a mbuya, citirani adzakazi anu pinthu pyakulungama na pinaakwanira, mbamudziwa kuti imwembo muna Mbuya m'bodzi kudzulu.</verse>
				<verse number="2">Wangisirani na kuphembera, mbamukhala akulang'anira pa kuphembera kwanu, pontho mbamupereka takhuta.</verse>
				<verse number="3">Pontho, pa n'dzidzi ubodziyene, phembereranimbo ife, toera Mulungu afungulire nsuwo mphangwa zathu, kuti tilonge cinthu cakubisala ca Kirixtu cidamangirwa ine.</verse>
				<verse number="4">Phemberani toera ine ndikwanise kucipangisa pakweca, ninga munatongerwa ine kupicita.</verse>
				<verse number="5">Khalani na udziwisi pa makhaliro anu na anthu a kunja, mbamubandza n'dzidzi.</verse>
				<verse number="6">Malongero anu mbakhale akukoma pontho adzipe ninga munyu, toera mudziwe kutawira kunafuna kucita imwe kuna munthu m'bodzi na m'bodzi.</verse>
				<verse number="7">Tikiku anakupangani pinthu pyonsene pa thangwi yanga. Iye ndi m'bale wakufunika, nyabasa wakunyindirika pontho ndi bichu ndzathu pa basa ya Mbuya.</verse>
				<verse number="8">Ine ndisantuma kuna imwe na thangwi ya cinthu cibodzi basi, kuti akudziwiseni makhaliro athu, pontho toera awangise mitima yanu.</verse>
				<verse number="9">Iye anabwera na Onezimu, m'bodzi wanu, m'bale wakunyindirika pontho wakufunika. Iwo anakupangani pyonsene pinacitika kuno.</verse>
				<verse number="10">Arixitariku, ndzanga ali na ine n'kaidi, pabodzi na Marku m'bale wace Bharnabhasi, asakuwangisani. Pa thangwi ya Marku, imwe mwapipangwa kale, iye angabwera kudza kakuonani, ntambireni.</verse>
				<verse number="11">Yezu, anacemerwa Djuxtu, asakuwangisanimbo. Enewa ndiwo basi adasibza anaphatira basa Ufumu wa Mulungu pabodzi na ine. Iwo ndiwo anakhala mbandibalangaza.</verse>
				<verse number="12">Epafara, m'bodzi wanu, pontho bichu wa Kirixtu Yezu, asakuwangisani. Midzidzi yonsene iye asamenya nkhondo na kukuphembererani, toera kuti imwe, ninga anthu akukula mu nzimu, pontho adatawiradi mwakukwana, munyanye kukhala dzololo pa pyonsene pinafuna Mulungu.</verse>
				<verse number="13">Ine ndisancitira umboni kuti asawangisira kakamwe na thangwi yanu, pontho na kuna ale ali ku nzinda wa Laudhiseya na ali ku nzinda wa Hiyerapolisi.</verse>
				<verse number="14">Luka, nkondzi wakufunika, na Dhema, asakuwangisani.</verse>
				<verse number="15">Wangisani abale a ku Laudhiseya, pabodzi na Ninfa, pontho na abale a gereja anakhala mbagumanyikana pa nyumba pace.</verse>
				<verse number="16">Pakumala kuoniwa tsamba iyi pakati panu, citani kuti iwoniwembo na abale a gereja ya ku Laudhiseya, pontho imwe muonembo tsamba ya ku Laudhiseya.</verse>
				<verse number="17">Mpangeni Arikipu kuti: “Asake kucita basa idatambira iye muna Mbuya.”</verse>
				<verse number="18">Ine Paulu, ndalemba na manja anga mafala awa akukumwanyikani. Kumbukani kuti ine ndiri n'kaidi. Kukoma ntima kwa Mulungu mbukukhale na imwe.</verse>
			</chapter>
		</book>
		<book number="52">
			<chapter number="1">
				<verse number="1">Ine Paulu, pabodzi na Silivano na Timoti, ndisalembera abale a gereja ya ku Tesalonika, muna Mulungu Baba pontho na muna Mbuya Yezu Kirixtu. Kukoma ntima na ntendere mbapikhale na imwe.</verse>
				<verse number="2">Midzidzi yonsene tisapereka takhuta kuna Mulungu na thangwi ya imwe monsene, na kukulongani pa maphembero athu, mbatikhonda kupuma,</verse>
				<verse number="3">mbatikumbuka patsogolo pana Mulungu Baba wathu, basa inabulukira pa kukhulupira kwanu, na mphambvu inabulukira pa kufunana, pontho na kuwangisira kunabulukira pa kudikhira Mbuya wathu Yezu Kirixtu.</verse>
				<verse number="4">Tisadziwa, imwe abale akufunika a Mulungu, kuti Iye akusankhulani</verse>
				<verse number="5">thangwi Mphangwa Zadidi zidakupangani ife zidafika kuna imwe na mafala basi tayu, mbwenye zafikambo na mphambvu, na Nzimu Wakucena pontho na kunyindira konsene. Imwe musadziwa pidacita ife pakati panu, pa thangwi yanu.</verse>
				<verse number="6">Pontho imwe mwakhala anthu akutikwatira luso na akukwatira luso Mbuya. Pakati pa nyatwa zizinji, imwe mwatambira fala na kutsandzaya kudabuluka kuna Nzimu Wakucena.</verse>
				<verse number="7">Na tenepo, mwakhala anthu akukwatirwa luso kuna onsene anyakutawira Yezu ali ku dziko ya Masedhonya na ali ku dziko ya Akaya.</verse>
				<verse number="8">Thangwi kubulukira kwa imwe, fala ya Mbuya yamwazika ku Masedhonya na ku Akaya. Si ku Masedhonya na ku Akaya basi tayu, mbwenye pontho kukhulupira kwanu kuna Mulungu kwadziwika mu mbuto zonsene. Pa thangwi eneyi, taona kuti nkhabe funikabve kuti tilonge pontho pinango,</verse>
				<verse number="9">thangwi iwo ene asalonga kutambira kudaticita imwe, pontho na kuzungunuka kwanu kuna Mulungu, mbamusiya alungu apezi kuti muphatire basa Mulungu wa m'maso na wa ndimo mwene,</verse>
				<verse number="10">pontho na kudikhira Mwana wace anafuna buluka kudzulu, adalamusa Iye pa kufa, ndiye Yezu, anadza katiombola pa kuipirwa kwa Mulungu kunafuna kudza.</verse>
			</chapter>
			<chapter number="2">
				<verse number="1">Abale, imwe ene musadziwa kuti ulendo wathu udacita ife kudza kakuonani, si wa pezi tayu.</verse>
				<verse number="2">Imwe musadziwa kuthabuswa na kuoneswa nyatwa kudacitwa ife ku nzinda wa ku Filipi, mbwenye ife na kuphebza na Mulungu, takwanisa kukhala na cipapu ca kukumwazirani Mphangwa Zadidi za Mulungu, pakati pa kuidiwa kukulu.</verse>
				<verse number="3">Thangwi kukucenjezani kwathu kudabulukira pa kudodomeka, peno pa manyerezero a kuipa, peno pa kusaka kukunyengezani tayu,</verse>
				<verse number="4">mbwenye ninga anthu adatawirirwa na Mulungu kuti tinyindirwe Mphangwa Zadidi, nkhabe kuzilongera toera tisimbwe na anthu tayu, mbwenye na Mulungu analang'ana mitima yathu.</verse>
				<verse number="5">Imwe musadziwa mwadidi mwene kuti cipo talonga mafala akutapira toera kukunyengezani, peno kusaka kukudhobhani pinthu pyanu. Mulungu ndiye m'mboni wathu.</verse>
				<verse number="6">Pontho tiri kusaka kupaswa mbiri na anthu tayu, peno na imwe peno na anango.</verse>
				<verse number="7">Ife ninga apoxtolo a Kirixtu tikhakwanira kukuphembani pinthu. Mbwenye takhala anthu akukhurudzika pakati panu, sawa-sawa ninga mai analera ana ace.</verse>
				<verse number="8">Na tenepo, na kukufunani kukulu, tanyerezera kuti tikhonde kukupasani Mphangwa Zadidi za Mulungu basi, mbwenye pontho tikupasenimbo na moyo wathu ene, thangwi imwe mwadza kakhala anthu akufunika kakamwe na ife.</verse>
				<verse number="9">Abale, ndimo mwene, imwe musakumbuka basa yathu yakuwanga, na kuneta kwathu. Taphata basa masiku na masikati toera tikhonde kulemera munthu, pa midzidzi ikhakumwazirani ife Mphangwa Zadidi za Mulungu.</verse>
				<verse number="10">Imwe, pabodzi na Mulungu, ndimwe amboni a makhaliro athu adidi na akulungama na akukhonda kusandikwa pakati panu, imwe anyakutawira.</verse>
				<verse number="11">Thangwi imwe musadziwa macitiro athu kuna m'bodzi na m'bodzi ninga pinacita baba kuna ana ace,</verse>
				<verse number="12">asaalanga, asaamatamisa pontho asaasandika toera imwe mufambe ninga munafuna Mulungu, adakucemerani mu Umambo wace na mu mbiri yace.</verse>
				<verse number="13">Pontho tisapereka takhuta kuna Mulungu mbatikhonda kuneta na thangwi ya kuti pakutambira kwanu kuna ife fala ya Mulungu, imwe mwaitawira, si ninga fala ya anthu tayu, mbwenye ninga faladi ya Mulungu, inaphata basa muna imwe adatawira.</verse>
				<verse number="14">Thangwi imwe abale, mwakhala sawa-sawa na magereja a Mulungu muna Kirixtu Yezu, ale ali ku Djudeya. Thangwi kuoneswa nyatwa kudacita imwe na andzanu a dziko ibodziyene, ndi sawa-sawambo na pidacitika na abale anyakutawira adaoneswa nyatwa na andzawo a ku Djudeya,</verse>
				<verse number="15">ale adapha Mbuya Yezu na maporofeta pontho iwo atizondambo. Iwo nkhabe kutsandzaisa Mulungu pontho ndi anyamalwa a anthu onsene,</verse>
				<verse number="16">mbacita mphambvu zonsene toera kutipingiza kuti ife tikhonde kulonga kuna ale adakhonda kukhala madjuda, toera enewa akhonde kupulumuswa. Na tenepo, asainjipisiratu basi madawi awo. Mbwenye pakumalisira, kuipirwa kwa Mulungu kwaagwera.</verse>
				<verse number="17">Mbwenye ife, abale anga, tamwazana na imwe pa nkhope n'dzidzi ung'ono, mbwenye si muntima tayu. Tisawangisira kakamwe toera tikuoneni nkhope na nkhope, na thangwi ya citsuwo cina ife na imwe.</verse>
				<verse number="18">Tikhafuna kudza kakuonani. Ine ene Paulu ndapifuna, si kabodzi basi tayu. Mbwenye Sathani atipingiza.</verse>
				<verse number="19">Thangwi ndi cipi cidikhiro cathu, ndi cipi cinafuna kutitsandzayisa peno nthimba inafuna kutipasa mbiri patsogolo pa Mbuya Yezu pakubwera kwace? Kodi simwe tayu?</verse>
				<verse number="20">Ndimo mwene, imwe ndimwe mbiri yathu na kutsandzaya kwathu.</verse>
			</chapter>
			<chapter number="3">
				<verse number="1">Na thangwi eneyi, pidacimwana ife kupirira, taona kuti mphyadidi kukhala pyathu tekha ene ku nzinda wa Atena.</verse>
				<verse number="2">Pontho tatuma Timoti, m'bale wathu, nyabasa wa Mulungu. pa Mphangwa Zadidi za Kirixtu, toera kuti akuwangiseni pontho akuphedzeni pa cikhulupiro canu,</verse>
				<verse number="3">toera akhonde kuoneka munthu wakuzunguzika na nyatwa zenezi. Imwe musadziwa mwadidi mwene kuti ife tacemererwa thangwi eneyi.</verse>
				<verse number="4">Thangwi pikhakhala ife pabodzi na imwe, tikhakupangani kale kuti tinadza kazondiwa, ndipyo pidadza kacitikadi, ninga musapidziwa.</verse>
				<verse number="5">Na thangwi eneyo, na kucimwana kupirira, ndatuma Timoti toera adziwe cikhulupiro canu ciri tani, na kugopa kuti nyakunyengerera akwanisa kukuleserani, mbacita kuti basa yathu ikhali ya pezi.</verse>
				<verse number="6">Mbwenye cincino, Timoti ali kufika kwene buluka kuna imwe, mbatipasa mphangwa zadidi pa thangwi ya cikhulupiro pontho na kufunana kunacitana imwe pakati panu. Iye atipanga kuti imwe musatikumbukira basi, mbamufuna kutiona, ninga ife tisafunambo kukuonani.</verse>
				<verse number="7">Na thangwi eneyo, abale anga, pidabva ife cikhulupiro canu, pakusowa kwathu konsene pontho na pa nyatwa zathu, takhala anthu akumatamizika na thangwi yanu.</verse>
				<verse number="8">Cincino tina mphambvu, thangwi imwe muli dzololo muna Mbuya.</verse>
				<verse number="9">Tinapereka tani takhuta mwakukwana kuna Mulungu pa thangwi yanu, na kutsandzaya konsene kuna ife na thangwi yanu patsogolo pana Mulungu?</verse>
				<verse number="10">Masiku na masikati tiri ciriri na kuphembera toera tikwanise kukuonani na maso athu, pontho tidzadzise pidaperewera pa cikhulupiro canu.</verse>
				<verse number="11">Kuti Iye ene Mulungu, Baba wathu, na Mbuya wathu Yezu asasanyire njira yathu mpaka kuna imwe.</verse>
				<verse number="12">Mbuya mbacite kuti kufunana kwanu kukule kakamwe kuna m'bodzi na m'bodzi, pontho na kuna anthu onsene, ninga pinacita ifembo kuna imwe.</verse>
				<verse number="13">Kuti Iye awangise mitima yanu pa kuperekeka kuna Mulungu, toera mukhale anthu akukhonda kusandikwa patsogolo pana Mulungu, Baba wathu, pakubwera kwa Mbuya wathu Yezu pabodzi na mbumba yace onsene.</verse>
			</chapter>
			<chapter number="4">
				<verse number="1">Pakumalisa, abale anga, ife takupfundzisani kale kuti munakhala tani toera kutsandzaisa Mulungu, pontho ndimo mwene, imwe musacita penepi. Cincino tiri kuphemba na kukucenjezani muna Mbuya Yezu, kuti mupitirize kuthimiza na kucita penepi.</verse>
				<verse number="2">Thangwi imwe musadziwa mitemo idakupasani ife na mphambvu za utongi wa Mbuya Yezu.</verse>
				<verse number="3">Kufuna kwa Mulungu ndi kuti imwe mukhale akucena mbamukhonda kucita pyalukwali.</verse>
				<verse number="4">M'bodzi na m'bodzi mbadziwe kukoya manungo ace na makhaliro akucena pontho akulemedzeka,</verse>
				<verse number="5">mbamukhonda kukundwa na kusirira pyakuipa, ninga anthu anakhonda kudziwa Mulungu.</verse>
				<verse number="6">Pa thangwi eneyo, mbaleke kuoneka munthu wa kudawisira m'bale wace, peno kum'bera na ucenjeri. Thangwi ninga takupangani kale pontho mbatikucenjezani, Mbuya anadza kaonesa nyatwa onsene anacita penepi.</verse>
				<verse number="7">Thangwi Mulungu hadaticemerera pyakuzuda tayu, mbwenye aticemerera kuceneswa.</verse>
				<verse number="8">Na tenepo, ule anakhonda pinthu penepi, ali kukhonda munthu tayu, mbwenye ali kukhonda Mulungu anakupasani Nzimu Wakucena.</verse>
				<verse number="9">Pa thangwi ya kufunana muubale, nkhabe funika tikulembereni pinango, thangwi imwe ene mwamala kupfundziswa kale na Mulungu kuti mufunane m'bodzi na m'bodzi.</verse>
				<verse number="10">Pontho ndimo mwene, imwe musafuna abale onsene a ku dziko ya Masedhonya. Mbwenye tisakupangani abale anga, kuti mupitirize kuthimiza na kucita tenepo.</verse>
				<verse number="11">Wangisani toera mukhale na makhaliro akupfulika, mbamuonerera pinthu pyanu pontho mbamuphata basa na manja anu ene, ninga mudakupangani ife,</verse>
				<verse number="12">toera mufambe mwakulungama pamaso pa anyakunja, pontho mukhonde kusowa cinthu.</verse>
				<verse number="13">Abale anga, ife nkhabe funa kuti mukhale anthu akukhonda kudziwa pa thangwi ya ale anagona, toera muleke kutsukwala ninga anango adasowa cidikhiro.</verse>
				<verse number="14">Ngakhala tisatawira kuti Yezu afa, pontho alamuka, tisatawirambo kuti ale anagona muna Yezu, Mulungu anaadzesa pontho pabodzi na Iye.</verse>
				<verse number="15">Pinafuna ife kukupangani na fala ya Mbuya ndi kuti, ife tinafuna gumanika mbatiri m'maso, ife tinafuna sala mpaka kubwera kwa Mbuya, nkhabe kuathangira ale anagona.</verse>
				<verse number="16">Thangwi pakubveka kwa n'khuwo wa utongi, na fala ya anju wa nkulu, na pakuimbwa kwa kaluta ya Mulungu, Iye ene Mbuya anadza kachita buluka kudzulu, pontho adafa muna Kirixtu ndiwo anadza katoma kulamuka.</verse>
				<verse number="17">Buluka penepo, ife tinafuna gumanika mbatiri m'maso, ife tinafuna sala, tinadza kakwatiwa na mphambvu pabodzi na iwo mbatiyenda m'makole kagumana cidzulu-dzulu na Mbuya. Na tenepo, tinadza kakhala na Mbuya kwenda na kwenda.</verse>
				<verse number="18">Na tenepo, matamizanani m'bodzi na m'bodzi na mafala enewa.</verse>
			</chapter>
			<chapter number="5">
				<verse number="1">Abale anga, pa thangwi ya ntsiku na midzidzi inafuna kucitika ipyo, nkhabe funika kukulemberani,</verse>
				<verse number="2">thangwi imwe ene musadziwa kakamwe kuti Ntsiku ya Mbuya inabwera ninga mbava na masiku.</verse>
				<verse number="3">Pa n'dzidzi unalonga iwo kuti: “Tina ntendere na kukhazikika”, ndi n'dzidzi unafuna kudza kafubza iwo na mwansanga, ninga kupha kunabva nkazi wakufuna kubala. Nkhabe munthu m'bodzi anafuna kudza kaithawa.</verse>
				<verse number="4">Mbwenye imwe, abale anga, muli n'cidima tayu, kuti ntsiku eneyi ikututumuseni ninga mbava.</verse>
				<verse number="5">Thangwi imwe monsene ndimwe ana a cieza pontho ndimwe ana a masikati. Sife a masiku peno a n'cidima tayu.</verse>
				<verse number="6">Na tenepo, mbatilekeni kugona ninga anthu anango, mbwenye mbatikhaleni akulang'anira pontho na ndzeru.</verse>
				<verse number="7">Thangwi ale anagona, asagona na masiku, pontho ale analedzera, asaledzera na masiku.</verse>
				<verse number="8">Mbwenye ife anthu a masikati, mbitikhaleni a ndzeru, mbatibvala cikhulupiro na kufunana ninga nguwo za nkhondo, pontho mbatibvala cidikhiro ca upulumuki ninga capeu ca utale.</verse>
				<verse number="9">Thangwi Mulungu hadatipikirira kutithabusa tayu, mbwenye toera titambire upulumuki kubulukira muna Mbuya wathu Yezu Kirixtu.</verse>
				<verse number="10">Iye atifera toera kuti, peno tiri m'maso, peno tafa, tikhale akuphatana muna Iye.</verse>
				<verse number="11">Na thangwi eneyo, pasanani mphambvu pontho muphedzane m'bodzi na m'bodzi, sawa-sawa ninga munacitira imwe.</verse>
				<verse number="12">Cincino, ndisakuphembani abale anga, kuti mulemedze ale anakhonda kuneta pakati panu, na basa ya kukutsogolerani na ya kukulangani muna Mbuya.</verse>
				<verse number="13">Alemedzeni pikulu kakamwe na kuafuna na thangwi ya mabasa awo. Khalani mu ntendere m'bodzi na m'bodzi.</verse>
				<verse number="14">Tisakupangani abale anga, kuti musandike anyakupunguluma, pasani cipapu anyakugopa, phedzani anyakusowa mphambvu, khalani akupirira kuna onsene.</verse>
				<verse number="15">Citani mphole kuti akhonde kuoneka munthu wa kubwezera ndzace kuipa na kuipa, mbwenye sakani udidi kuna m'bodzi na m'bodzi, pontho na kuna anthu onsene.</verse>
				<verse number="16">Tsandzayani midzidzi yonsene,</verse>
				<verse number="17">lekani kuneta na kuphembera,</verse>
				<verse number="18">perekani takhuta pa pinthu pyonsene, thangwi kweneku ndi kufuna kwa Mulungu kuna imwe muna Kirixtu Yezu.</verse>
				<verse number="19">Lekani kuthimisa Nzimu Wakucena.</verse>
				<verse number="20">Lekani kupwaza mafala a ciporofeta,</verse>
				<verse number="21">mbwenye leserani pinthu pyonsene, mbamukoya pire pyadidi.</verse>
				<verse number="22">Thundani pinthu pyonsene pyakuipa.</verse>
				<verse number="23">Iye ene Mulungu wa ntendere akuciteni kuti mukhale akuperekeka kuna Iye pa pyonsene, kuti nzimu wanu, upulumuki wanu onsene, na manungo anu, akoyeke toera mukhonde kusandikwa pakubwera kwa Mbuya wathu Yezu Kirixtu.</verse>
				<verse number="24">Ule anakucemerani ndi wakunyindirika, Iye anapicita penepi.</verse>
				<verse number="25">Abale anga, tiphembererenimbo.</verse>
				<verse number="26">Mwanyikani abale onsene na mpsompsono wa ciubale.</verse>
				<verse number="27">Ndaphata myendo, ndisakuphembani patsogolo pana Mbuya, kuti muione tsamba iyi, ibviwe pamaso pa abale onsene.</verse>
				<verse number="28">Kukoma ntima kwa Mbuya wathu Yezu Kirixtu mbukukhale na imwe.</verse>
			</chapter>
		</book>
		<book number="53">
			<chapter number="1">
				<verse number="1">Ine Paulu, pabodzi na Silivano, na Timoti, ndisalembera abale a gereja ya ku Tesalonika, muna Mulungu Baba wathu, pontho na muna Mbuya Yezu Kirixtu.</verse>
				<verse number="2">Kukoma ntima na ntendere unabulukira kuna Mulungu Baba, na kuna Mbuya Yezu Kirixtu, mbapikhale na imwe.</verse>
				<verse number="3">Abale anga, tisatongwa kupereka takhuta midzidzi yonsene kuna Mulungu pa thangwi yanu. Penepi ndi pyadidi, thangwi cikhulupiro cina imwe cisakuliratu kakamwe, pontho kufunana kwanu monsene m'bodzi na m'bodzi, kusakuleratu kakamwe.</verse>
				<verse number="4">Na thangwi eneyo, tisagaya na imwe pakati pa abale a magereja a Mulungu, thangwi ya kuwangisira kwanu pontho na cikhulupiro canu cinapangisa imwe pakuzondiwa konsene, na pa nyatwa zonsene zinapirira imwe.</verse>
				<verse number="5">Penepyo pisapangisa kutonga kwakulungama kwa Mulungu, toera mukhale anthu akukwanira mu Umambo wa Mulungu, unowu unaonerambo imwe nyatwa.</verse>
				<verse number="6">Mphyakulungama kuna Mulungu kubwezera nyatwa ale anakuonesani nyatwa,</verse>
				<verse number="7">pontho mbapasa kupuma kuli imwe munathabuswa, pontho na ifeenembo. Penepyo pinacitika Mbuya Yezu angaonekera kudzulu, pabodzi na maanju ace a mphambvu,</verse>
				<verse number="8">pakati pa malirimi a moto, toera kuonesa nyatwa ale anakhonda kudziwa Mulungu, pontho mbakhonda kubvera Mphangwa Zadidi za Mbuya wathu Yezu.</verse>
				<verse number="9">Iwo anaoneswa nyatwa za kufudziwa kwenda na kwenda, nyatwa zakukhala kutali na nkhope ya Mbuya, pontho kutali na mbiri ya mphambvu yace.</verse>
				<verse number="10">Penepyo pinadza kacitika ntsiku inafuna kudza kabwera Iye toera kudza kapaswa mbiri n'kati mwa mbumba yace, pontho mbadzumisa kuna onsene adantawira, pabodzi na imwembo adatawira umboni wathu.</verse>
				<verse number="11">Na thangwi eneyo, tisakuphembereranimbo midzidzi yonsene, toera Mulungu wathu akuciteni kuti mukhale anthu akukwanira kukhala mudacemererwa imwe, pontho, na mphambvu zace, mukwanise kucita udidi onsene unafuna imwe, pontho na mabasa onsene anabulukira pa cikhulupiro.</verse>
				<verse number="12">Na tenepo, dzina ya Mbuya wathu Yezu inapaswa mbiri muna imwe, imwembo munapaswa mbiri muna Iye, ninga kukoma ntima kwa Mulungu wathu na kwa Mbuya Yezu Kirixtu.</verse>
			</chapter>
			<chapter number="2">
				<verse number="1">Cincino abale anga, pa thangwi yakubwera kwa Mbuya wathu Yezu Kirixtu pontho na pakugumanikana kwathu na Iye, tisaphemba kuna imwe</verse>
				<verse number="2">kuti mukhonde kuzunguzika na kucimbiza kututumuka, peno na ciporofeta, peno na mafala, peno na tsamba inalongwa kuti yakubuluka kuna ife, ninga Ntsiku ya Mbuya yafika kale.</verse>
				<verse number="3">Lekani kusiya munthu kuti akunyengezeni na pang'ono pene. Thangwi mbidzati kufika Ntsiku eneyi, kunaoneka kukhondiwa kwa pinthu pya Mulungu, na tenepo, anati apangizike munthu wa kupwaza mwambo, mwana wakutaika.</verse>
				<verse number="4">Unowu asakhonda pontho mbapikuza kupiringana pyonsene pire pinacemerwa Mulungu, peno cinthu cakulambirwa, mpaka kufikira kukhala pa mpando wace mu Nyumba ya Mulungu, mbalonga pakweca kuti iye ene ndi Mulungu.</verse>
				<verse number="5">Imwe nkhabe kukumbuka kuti pikhakhala ine na imwe ndikhakupangani pinthu penepi?</verse>
				<verse number="6">Pontho cincino imwe musadziwa cinampingiza, toera iye apangizwe pa n'dzidzi wace ungafika.</verse>
				<verse number="7">Thangwi pinthu pyakubisala pya munthu wa kupwaza mwambo pyatoma kuphata basa, pidasala ndi kuti abuluswe ule anampingiza cincino.</verse>
				<verse number="8">Na tenepo, munthu wa kupwaza mwambo anati apangizwe, ndiye anafuna kudza kaphiwa na Mbuya Yezu pa kumpupusira na muya wa pa mulomo pace, pontho anadza kanfudza na kubwera kwace kwa mbiri.</verse>
				<verse number="9">Kubwera kwa munthu unowu wakupwaza Mwambo, kunabulukira pa mabasa a Sathani, na mphambvu zonsene na pidzindikiro pontho na pirengo pya uthambi.</verse>
				<verse number="10">Iye anati acite pyonsene pya uthambi pyakusiyana-siyana pyakukhonda kulungama kuli ale anataika, thangwi akhonda kufuna pya ndimo mwene pikhafuna kuapulumusa.</verse>
				<verse number="11">Na thangwi eneyo, Mulungu aatumira kunyengerera kukulu, toera atawire uthambi,</verse>
				<verse number="12">pontho akoneswe onsene ale adakhonda kutawira pya ndimo mwene, mbwenye akomerwa na pyakukhonda kulungama.</verse>
				<verse number="13">Mbwenye ife tisafunika tipereke takhuta kuna Mulungu pa thangwi yanu, imwe abale akufunika na Mbuya, thangwi Mulungu akusankhulani ninga misapu yakutoma toera mupulumuswe kubulukira pa basa ya Nzimu, ya kuperekeka kuna Mulungu, pontho na kukhulupira undimo mwene.</verse>
				<verse number="14">Iye akucemererani penepi kubulukira mu Mphangwa Zadidi zidakumwazirani ife, toera mupaswe mbiri ya Mbuya wathu Yezu Kirixtu.</verse>
				<verse number="15">Na tenepo, abale anga, khalani dzololo pontho muphatisise mitemo ire idapfundza imwe, peno na mafala, peno na tsamba idakulemberani ife kale.</verse>
				<verse number="16">Kuti Iye ene Mbuya wathu Yezu Kirixtu na Mulungu Baba wathu, adatifuna, mbatibalangazana kukoma ntima kwace kwenda na kwenda, pontho mbatipasa cidikhiro cadidi,</verse>
				<verse number="17">apase cipapu mitima yanu, pontho akuwangiseni pa udidi onsene, peno pa mabasa, peno pakulonga.</verse>
			</chapter>
			<chapter number="3">
				<verse number="1">Pakumalisa, abale anga, tiphemberereni, toera fala ya Mbuya imwazike na mwansanga pontho ipaswe mbiri, ninga mudacitika kuna imwe.</verse>
				<verse number="2">Tiphembererenimbo toera tiombolwe pa anthu anyakudawa na akuipa mitima, thangwi si anthu onsene ana cikhulupiro tayu.</verse>
				<verse number="3">Mbwenye Mbuya ndi wakunyindirika. Iye anakupasani mphambvu mbakugugumirani kuna Nyamalwa.</verse>
				<verse number="4">Ifembo tisakunyindirani muna Mbuya, kuti imwe musacita, pontho munathimiza basi na kucita pinthu pidakupangani ife.</verse>
				<verse number="5">Mbuya mbatsogolere mitima yanu ipite mwakufuna kwa Mulungu na mwakupirira kwa Kirixtu.</verse>
				<verse number="6">Abale, tisakupangani mu dzina ya Mbuya wathu Yezu Kirixtu, kuti mucalire abale onsene anyakupolola, pontho mbakhonda kucita sawa-sawa na ntemo udatambira iwo kuna ife.</verse>
				<verse number="7">Imwe ene musadziwa kuti musafunika kutoweza pire pidacita ife, thangwi pikhakhala ife na imwe tikhakhala kwene mbatikhonda kuphata basa tayu.</verse>
				<verse number="8">Pontho tikhadya ca munthu pezi pyene tayu. Mbwenye masiku na masikati tikhaphata basa ikulu na kuneta, toera tikhonde kulemera m'bodzi wanu.</verse>
				<verse number="9">Sikulongera kuti ife nkhabe tawirirwa kuti ticitirwe penepi tayu, mbwenye ndi cipfundzo kwa imwe toera mutikwatire luso.</verse>
				<verse number="10">Thangwi mukhakhala ife pabodzi na imwe, tikhakupangani tenepa: Munthu anakhonda kuphata basa, mbalekembo kudya.</verse>
				<verse number="11">Thangwi tabva kuti anango pakati panu mbanyakupolola. Iwo nkhabe phata basa, mbwenye mbacita pinthu pyapezi.</verse>
				<verse number="12">Anthu enewa, tisaapanga mbitialanga muna Mbuya Yezu Kirixtu, kuti aphate basa mwakupfulika, mbadya pinaphata iwo na manja awo.</verse>
				<verse number="13">Mbwenye kuna imwe abale, lekani kuneta na kucita udidi.</verse>
				<verse number="14">Ngakhala alipo m'bodzi anakhonda kubvera pidalonga ife pa tsamba iyi, mulang'aniseni mwadidi, pontho lekani kukhala na iye pabodzi, toera akhale na manyadzo.</verse>
				<verse number="15">Mphapo lekani kuncita ninga ndi nyamalwa, mbwenye nsandikeni ninga m'bale.</verse>
				<verse number="16">Iye ene Mbuya wa ntendere, mbakupaseni ntendere pa midzidzi yonsene pontho na makhaliro onsene akusiyana-siyana. Mbuya mbakhale na imwe monsene.</verse>
				<verse number="17">Ine Paulu ndisalemba m'mwanyikiro uyu na manja anga. Ici ndico cidzindikiro canga pa matsamba anga onsene. Malembero anga mbanewa.</verse>
				<verse number="18">Kukoma ntima kwa Mbuya wathu Yezu Kirixtu mbukukhale na imwe monsene.</verse>
			</chapter>
		</book>
		<book number="54">
			<chapter number="1">
				<verse number="1">Ine Paulu, mpoxtolo wa Kirixtu. Yezu, adatumwa na Mulungu Mpulumusi wathu, pontho na Yezu Kirixtu, cidikhiro cathu,</verse>
				<verse number="2">ndisalembera iwe Timoti, mwanangadi pa kukhulupira Yezu. Kukoma ntima, ntsisi na ntendere unabuluka kuna Mulungu Baba na kuna Kirixtu Yezu, Mbuya wathu, mbapikhale na iwe.</verse>
				<verse number="3">Ine ndisakuphemba kuti ukhale basi mu nzinda wa Efesu, toera upange anthu anango kuti akhonde kupfundzisa pipfundzo pya uthambi, ninga mudakuphemba ine pakwenda kwanga ku dziko ya Masedhonya,</verse>
				<verse number="4">pontho kuti akhonde kutsalakana pithankano na madzina akukhonda kumala a ambuya awo, anasosa mphoka yakukhonda kumala, mbapikhonda kumanga basa ya Mulungu inacitwa na cikhulupiro.</verse>
				<verse number="5">Cikhafuna ine pa kukulembera ntemo uyu, ndi kufunana kunabulukira muntima wakucena, kunabulukira pa manyerezero adidi a muntima, pontho na pa cikhulupiro ca ndimo mwene.</verse>
				<verse number="6">Anthu anango asiya pinthu penepi, mbakakamira mphoka zakusoweka basa,</verse>
				<verse number="7">na kufuna kukhala anyakudziwisa a Mwambo, mbakhonda kudziwa pinalonga iwo peno pinatawirira iwo na cinyindiro consene.</verse>
				<verse number="8">Tisadziwa kuti Mwambo ndi wadidi, ngakhala munthu asauphatisa basa mwadidi.</verse>
				<verse number="9">Pontho tisadziwa kuti mwambo hudacitirwa anyakulungama tayu, mbwenye wacitirwa anyakudodomesa, na anyakukhonda kubvera, na anyakuipa mitima, na anyakudawa, na ale anapwaza pya Mulungu na pyakuphembera, na ale anapha ababa awo na amai awo, na mapanga,</verse>
				<verse number="10">na anacita pyalukwali, pontho na anacita lukwali mamuna na mamuna ndzace, na anaba anthu, na anyauthambi, na anyakudumbira pyapezi, na onsene ale anakhonda cipfundzo cadidi.</verse>
				<verse number="11">Cipfundzo ici cadidi cisaoneka mu Mphangwa Zadidi za mbiri ya Mulungu wakusimbwa, zidapaswa ine pakunyindirwa.</verse>
				<verse number="12">Ndisapereka ndakhuta kuna Kirixtu Yezu Mbuya wathu, adandipasa mphambvu pontho mbandinyindira kuti ndine wakulungama, mbandisankhula toera ndiphate basa,</verse>
				<verse number="13">ine munthu wa kuxola kale ene, wakuzonda, pontho munthu wakuchinga, mbwenye ndabverwa ntsisi thangwi ndikhapicita na kukhonda kudziwa, pontho na kukhonda kutawira kwanga.</verse>
				<verse number="14">Mphapo kukoma ntima kwa Mbuya wathu kwadzala mbakutaikira muna ine, na cikhulupiro pontho na kufunana kuli muna Kirixtu Yezu.</verse>
				<verse number="15">Iyi ndi fala ya kunyindirika, pontho ndi ya kukwanira kutawirirwa konsene kuti: Kirixtu Yezu abwera pa dziko toera kupulumusa anyakudawa, ine ndine adatekereratu pakati pawo.</verse>
				<verse number="16">Mbwenye na thangwi eneyi ndabverwa ntsisi, toera muna ine, nyakudawa wa nkulu, Kirixtu Yezu apangize ukulu wace onsene wa kupirira kwace, mbandicita ninga cipangizo kuna ale anafuna kudza kantawira toera akhale na upulumuki wa kwenda na kwenda.</verse>
				<verse number="17">Kuna Iye Mambo wa kwenda na kwenda, Mulungu m'bodzi basi, wakukhonda kufa na wakukhonda kuoneka, mbakuzwe, pontho mbapaswe mbiri kwenda na kwenda. Ameni.</verse>
				<verse number="18">Timoti mwana wanga, ndisakupasa ntemo uyu ninga mudalongera ciporofeta pa thangwi yako, toera ungacitoweza, iwe umenye nkhondo yadidi,</verse>
				<verse number="19">mbukoya cikhulupiro na manyerezero adidi a muntima adakhondiwa na anango, pontho, na thangwi eneyo, iwo alobzeka pa kukhulupira.</verse>
				<verse number="20">Pakati pawo, alipo Imineu na Alixande, enewa ndaapereka kuna Sathani toera apfundze kukhonda kuxola Mulungu.</verse>
			</chapter>
			<chapter number="2">
				<verse number="1">Pakutoma, ndisaphemba kuti mudembetere, muphembere, muphembererane na kuperekera takhuta kuna Mulungu pa thangwi ya anthu onsene,</verse>
				<verse number="2">kuli amambo na kuli onsene ale anaphata basa ya utongi, toera tikhale na makhaliro a kutsandzaya na ntendere, pontho na kugopa Mulungu na cilemedzo consene.</verse>
				<verse number="3">Penepyo mphyadidi pontho mphyakutsandzaisa patsogolo pana Mulungu, Mpulumusi wathu,</verse>
				<verse number="4">anafuna kuti anthu onsene apulumuke, pontho afike pakudziwa undimo mwene.</verse>
				<verse number="5">Thangwi alipo Mulungu m'bodzi basi pontho alipo nkhoswe m'bodzi basi, anakhala pakati-na-kati uku Mulungu uku anthu ndiye mamuna Kirixtu Yezu,</verse>
				<verse number="6">unowu adaperekeka ekha ene toera kuombola anthu onsene. Uyu ndiwo umboni udacitwa pa n'dzidzi wace.</verse>
				<verse number="7">Na thangwi eneyo, ine ndasankhulwa kuti ndikhale nyakumwaza Mphangwa Zadidi, pontho ndikhale mpoxtolo, ndisalonga pya ndimo mwene, si uthambi tayu, ndasankhulwa kuti ndikhale mpfundzisi wa ale adakhonda kukhala madjuda, pa kukhulupira na pa undimo mwene.</verse>
				<verse number="8">Na tenepo, ine ndisafuna kuti amuna aphembere m'mbuto zonsene, mbakhalamusa manja awo akucena, mbakhonda kuipirwa pontho mbakhonda kulongana.</verse>
				<verse number="9">Sawa-sawambo kuna akazi, ndisafuna kuti iwo akhale akazi akubvala mwadidi, mwakulemedzeka na kwakukhonda kupasa manyadzo pontho. Akhonde kupibalikisa na kumanga tsisi, na kubvala pya oro, na myala inacemerwa perola, peno na nguwo za ntengo ukulu.</verse>
				<verse number="10">Mbwenye apibalikise na mabasa adidi, ninga pinafunika kuna akazi analonga kuti: “tisalambira Mulungu.”</verse>
				<verse number="11">Nkazi asatongwa apfundze wakumatama, na kubvera konsene.</verse>
				<verse number="12">Ine nkhabe kutawirisa kuti nkazi apfundzise peno atonge mamuna, mbwenye mbakhale wakumatama.</verse>
				<verse number="13">Thangwi adacitwa pakutoma ndi Adhamu, mbamalisira Eva.</verse>
				<verse number="14">Pontho si Adhamu adanyengererwa tayu, mbwenye ndi nkazi. Pakumala kunyengererwa, agwa n'kudawa.</verse>
				<verse number="15">Mbwenye nkazi anadza kapulumuswa pakubala ana, male iye angakakamira pa kukhulupira, pakufunana, na pakuperekeka kuna Mulungu.</verse>
			</chapter>
			<chapter number="3">
				<verse number="1">Fala iyi ndi ya kunyindirika, kuti: Ngakhala munthu asankhula kukhala n'tsogoleri, asankhula basa yadidi.</verse>
				<verse number="2">Mphapo pisafunika kuti n'tsogoleri akhonde kukhala munthu wakusandikwa, mamuna wankazi m'bodzi basi, munthu wa ndzeru, munthu wakukhurudzika, munthu wakulemedzeka, munthu wakutambira alendo, pontho akhale munthu wakukwanira kupfundzisa,</verse>
				<verse number="3">munthu wakukhonda kukundwa na vinyu, wakukhonda kumenyana na andzace, munthu wakufunika, munthu wakukhonda kusosa nthonga, pontho wakukhonda kuumirwa na kobiri.</verse>
				<verse number="4">Iye akhale munthu wakutonga mwadidi mudzi wace, mbakhala na ana akum'bvera na akumulemedza konsene.</verse>
				<verse number="5">Thangwi munthu angakhonda kwanisa kutonga mudzi wace, anakwanisa tani kutsogolera abale a gereja ya Mulungu?</verse>
				<verse number="6">Akhonde kukhala mupsa pakutawira Yezu, toera akhonde kupikuza mbagwa m'bodzi mwene mudakoneswa Dyabu.</verse>
				<verse number="7">Pontho asafunika akhale munthu wakulemebza na anthu a kunja, toera akhonde kupwazwa mbamangwa na nsampha wa Sathani.</verse>
				<verse number="8">Sawa-sawambo kuna madhiyakoni, asatongwa akhale anthu akukwanira kulemebza, akukhonda kukhala na mafala mawiri, akukhonda kukhala na uxamwali maka na vinyu, anthu akufuna maka mpfuma.</verse>
				<verse number="9">Akhale anthu akutoweza pinthu pyakubisala pya cikhulupiro na manyerezero awo adidi a muntima.</verse>
				<verse number="10">Anthu enewa, cakutoma asafunika aleserwe. Angamala, ingasoweka thangwi kuna iwo, mbaphate basa ninga dhiyakoni.</verse>
				<verse number="11">Sawa-sawambo na akazi, mbakhale anthu akulemedzeka, akusowa mapseda na akunyindirika, mbakhulupirika pa pyonsene.</verse>
				<verse number="12">Dhiyakoni asafunika akhale na nkazi m'bodzi basi, pontho mbatonga mwadidi ana ace na mudzi wace.</verse>
				<verse number="13">Ale anaphata basa mwadidi, anadza kakhala na mbiri yadidi, pontho anadza kakhala na cipapu cikulu pa kukhulupira muna Kirixtu Yezu.</verse>
				<verse number="14">Ndisakulembera pinthu ipi, mbandidikhira kudza kakuona cincino,</verse>
				<verse number="15">toera ndingadembuka, udziwe kuti munthu anakhala tani mu Nyumba ya Mulungu. Nyumba eneyi, ndiwo gereja ya Mulungu wa m'maso, nzati na citsidzikiro ca ndimo mwene.</verse>
				<verse number="16">Ndimo mwene, ndi pikulu pinthu ipi pyakubisala, pyakuphembera pya kuti: Iye apangizika mbacitika munthu, alungamiswa na Nzimu Wakucena, aoniwa na maanju, alongiwa pakati pa ale adakhonda kukhala madjuda, akhulupirwa pa dziko, pontho atambirwa mu mbiri.</verse>
			</chapter>
			<chapter number="4">
				<verse number="1">Nzimu Wakucena usalonga pakweca kuti pa midzidzi yakumalisa anthu anango anasiya kukhulupira, mbatowerera mizimu yakunyengerera na pipfundzo pya mizimu ya kuipa.</verse>
				<verse number="2">Pipfundzo penepi pisabuluka kuna anthu anyakunyengeza na anyauthambi, ana manyerezero awo a muntima akumala kupya na makala a moto,</verse>
				<verse number="3">mbakhondesa anthu kucita mabanja na kudya pinthu pidacita Mulungu, toera pitambirwe mbapiperekerwa takhuta na ale anatawira pontho mbadziwa pya ndimo mwene.</verse>
				<verse number="4">Thangwi pyonsene pidacita Mulungu ndi pyadidi, nkhabe cibodzi cinafuna kukhondeswa cingaperekerwa takhuta,</verse>
				<verse number="5">thangwi cisaceneswa na fala ya Mulungu pontho na m'phembero.</verse>
				<verse number="6">Iwe ungaapfundzisa abale pinthu penepi, unakhala nyabasa wadidi wa Kirixtu Yezu, mbudyeswa na mafala a cikhulupiro, pontho na cipfundzo cadidi cinatowerera iwe.</verse>
				<verse number="7">Mbwenye ukhonde pithankano pyakusowa basa kuna Mulungu pontho na pya udzemwa, mbukhala na nsambo wakudzowerera kulemedza Mulungu.</verse>
				<verse number="8">Thangwi ungakhala na nsambo wa kudzowereza kucita pinafuna manungo, pisaphedzera pang'ono basi. Mbwenye pyakuphembera Mulungu, pisaphedzera pa pinthu pyonsene, thangwi pina cidumbiriro ca upulumuki wa cincino na unafuna kudza.</verse>
				<verse number="9">Iyi ndi fala yakunyindirika pontho ndi yakukwanira kutawirirwa konsene.</verse>
				<verse number="10">Ngakhala tisaphata basa mbatigwa nkhondo, ndi thangwi taikha cidikhiro cathu muna Mulungu wa m'maso, Mpulumusi wa anthu onsene, maka-maka wa anyakutawira Yezu.</verse>
				<verse number="11">Apange, pontho uwapfundzise pinthu penepi.</verse>
				<verse number="12">Mbapaleke kuoneka munthu wakukupwaza na thangwi yakukhala m'phale, mbwenye cita kuti ale anyakutawira Yezu akwanise kukutoweza makhaliro ako adidi, pa fala, pa macitiro, pa kufunana, pa kukhulupira pontho na pa kulungama.</verse>
				<verse number="13">Mpaka kubwerera kwanga, khala mbuona Bukhu ya Mulungu mbulonga pakweca kuna abale, mbukhalanga na kupfundzisa.</verse>
				<verse number="14">Leka kupwaza muwoni udapaswa iwe na mafala a ciporofeta mbuyikhwa manja na nsoka wa atsogoleri.</verse>
				<verse number="15">Nyerezera pinthu ipi. Khala mbucita penepi basi, toera anthu onsene aone kukula kwako mu nzimu.</verse>
				<verse number="16">Ucite mphole na makhaliro ako na pinapfundzisa iwe. Wangisira pa pinthu penepi, thangwi ungacita penepi, pinapulumusa iwe na ale ene anakubva.</verse>
			</chapter>
			<chapter number="5">
				<verse number="1">Leka kusandika mamuna nkulu na ukali, mbwenye umulange ninga babako ene. Langa aphale ninga abale ako.</verse>
				<verse number="2">Langa akazi akulu ninga amai wako, pontho langa atsikana na ntima wakucena, ninga abale ako aakazi.</verse>
				<verse number="3">Koya akazi adaferwa na amuna awo, ale anyakusoadi.</verse>
				<verse number="4">Mbwenye ngakhala nkazi adaferwa na mamuna ana anace, peno ana adzukulu ace, asatongwa kuti atome ndiwo kupfundza kuncitira ntsisi pa nyumba pawo, mbaabwezera udidi udacitirwa iwo na anyakubala, thangwi penepi ndi pinakomerwa na Mulungu.</verse>
				<verse number="5">Nkazi adaferwa na mamuna, ule adacherengadi pontho mbasowa munthu wakum'phedza, asaikha cidikhiro cace kuna Mulungu, pontho asakakamira kuphembera na kudembetera masiku na masikati.</verse>
				<verse number="6">Mbwenye kuna ule anasaka pyadziko ino basi, asakhala ninga ali m'maso mbwenye iye afa.</verse>
				<verse number="7">Apange pinthu penepi toera akhonde kukhala akusandikwa.</verse>
				<verse number="8">Ngakhala alipo munthu anakhonda kukoya abale ace, maka-maka a pa nyumba pace, akhonda cikhulupiro, pontho apiringana ule adakhonda kutawira Yezu.</verse>
				<verse number="9">Nkhabe nkazi m'bodzi anafuna kulemberwa dzina yace pa tsamba ya anyakuferwa na amuna, mbakhonda kukhala na pyaka makumatanthatu pyakubalwa, mbakhala na mamuna m'bodzi basi,</verse>
				<verse number="10">pontho akhale wakudziwika pa mabasa ace adidi, ninga akukoya ana, akutambira alendo, akutsuka myendo mbumba ya Mulungu, akuphedza ali pa nyatwa, pontho mbacita basa yonsene yadidi.</verse>
				<verse number="11">Mbwenye leka kulembera akazi ang'ono adaferwa na amuna awo, thangwi cidadumbirira iwo Kirixtu cingakundiwa na pinthu pya nyama, asafuna acite pontho banja.</verse>
				<verse number="12">Na tenepo, iwo anakhala anthu akutongwa, na thangwi ya kusiya cidumbiriro cawo cidacita iwo pakutoma.</verse>
				<verse number="13">Si basi penepi tayu, asapfundza kupolola, mbafamba nyumba na nyumba. Pontho si kupolola basi tayu, mbwenye ndi anyapseda asapitirira pinthu kuti si pyawo, mbalonga pinthu pyakukhondeswa kulonga.</verse>
				<verse number="14">Na tenepo, ndisafuna kuti akazi ang'ono adaferwa na amuna awo, akhale na banja, alere ana awo, akhonde kupasa nyamalwa njira ya kutixola nayo.</verse>
				<verse number="15">Thangwi anango amala buluka mbaenda mbatowera Sathani.</verse>
				<verse number="16">Ngakhala alipo nkazi wakutawira Yezu ana abale adaferwa na amuna awo, asafunika aaphedze. Mbaleke kupasa basa abale a gereja, toera akazi adaferwa na amuna awo akusowadi anyakuaphedza, aphedziwe.</verse>
				<verse number="17">Akulu anatsogolera mwadidi gereja, asafunika alemebze kawiri, maka-maka ale anacita basa yakumwaza Mphangwa Zadidi na ya kupfundzisa,</verse>
				<verse number="18">thangwi Bukhu ya Mulungu isalonga kuti: “Leka kumanga mulomo wa ng'ombe, pa n'dzidzi unating'inda iyo tirigu na nyondo.” Pontho isalonga kuti: “Nyabasa asatongwa atambiriswe.”</verse>
				<verse number="19">Leka kubvera munthu anasumira nkulu awa gereja, angakhonda kukhala na anyamaso awiri peno atatu.</verse>
				<verse number="20">Ale anadawa asandike pakweca, toera anangombo agope.</verse>
				<verse number="21">Ndisakupanga mwakukwana patsogolo pa Mulungu na pa Kirixtu Yezu, pontho na pa maanju adasankhulwa, kuti ukoye mitemo ixi, mbumukhonda kusankhula peno kulang'ana nkhope.</verse>
				<verse number="22">Leka kucimbiza kuikha munthu manja, pontho leka kukhala pa nsoka wa anthu anango anacita kudawa. Khala munthu wakucena ntima.</verse>
				<verse number="23">Leka kukhala mbumwa madzi basi tayu, mwambo pang'ono vinyu na thangwi ya m'mimba mwako, pontho na thangwi ya kuduwala kunakhala mbucita iwe.</verse>
				<verse number="24">Kudawa kwa anango kusaonekera pakweca mbadzati kutongwa. Mbwenye kwa anango, kusaonekera pakumalisa.</verse>
				<verse number="25">Sawa-sawambo mabasa adidi asaonekera, pontho ale anakhonda kuonekera, aleke kukhala akubisala.</verse>
			</chapter>
			<chapter number="6">
				<verse number="1">Onsene ale anagumanika pantsi pa udzakazi, asatongwa kulemedza a mbuya awo ninga munafunika na cilemedzo consene, toera dzina ya Mulungu na pinapfundzisa ife pyonsene pikhonde kuxolwa.</verse>
				<verse number="2">Ale ana a mbuya awo adatawira Yezu mbaleke kuapwaza na thangwi ya kukhala abale, mbwenye asatongwa aaphatire basa mwadidi kakamwe, thangwi anafuna kuadyera mabasa anu ndi anyakutawira Yezu akufunika. Pfundzisa pontho uwapange pinthu penepi.</verse>
				<verse number="3">Munthu angapfundzisa pipfundzo pya uthambi mbapikhonda kubverana na mafala adidi a Mbuya wathu Yezu Kirixtu, pontho na cipfundzo cakukhonda kubverana na kuphembera kwathu Mulungu,</verse>
				<verse number="4">unowu ndi munthu wa kupikuza, pontho nkhabe cinthu cinadziwa iye. Kulongana na kuketesana pa thangwi ya mafala, ndi ninga nthenda kuna iye. Penepo ndi panabuluka bibvu, nthonga, kutikanizana, kunyerezera ndzako kuipa,</verse>
				<verse number="5">kuidana kwakukhonda kumala pakati pa ale ana ndzeru zakutaika na adasoweka undimo mwene, ale ananyerezera kuti pyakuphembera ndi pinthu pyakusaka napyo kuwina.</verse>
				<verse number="6">Ndimo mwene, kuphembera na kutsandzaya ndi pinthu pikulu pinapasa kuwina,</verse>
				<verse number="7">thangwi nkhabe cinthu cidadza na ife pa dziko ino, pontho nkhabe cinthu cinakwanisa ife kukwata.</verse>
				<verse number="8">Na thangwi eneyo, ngakhala tina cakudya na cakubvala, mbatikomerweni napyo.</verse>
				<verse number="9">Mbwenye anafuna kukhala apfumi asagwa m'manyengerero, na m'misampha na mwakufuna pizinji pyakusowa ndzeru na pyakugopsa, pinakwata anthu kuti agwe mu nyatwa na mwakutaika.</verse>
				<verse number="10">Thangwi kufuna maka kobiri ndi n'chici wa pyakuipa pyonsene. Anthu anango, na thangwi ya kusirira maka kobiri, asiya kukhulupira mbathabuka okha ene na nyatwa zizinji.</verse>
				<verse number="11">Mbwenye iwe, munthu wa Mulungu, thawa pyonsene ipi, saka kulungama, kuphembera, kukhulupira, kufuna, kupirira na kumatama.</verse>
				<verse number="12">Menya nkhondo yadidi ya kukhulupira, kwata upulumuki wa kwenda na kwenda Ule udacemererwa iwe, pontho mbuucitira umboni wadidi patsogolo pa anyamaso azinji.</verse>
				<verse number="13">Ndisakupanga pamaso pa Mulungu, Ule anapasa moyo pinthu pyonsene, pontho na pamaso pa Kirixtu Yezu, Ule adalonga umboni wadidi pamaso pa Ponsyo Piratu, kuti:</verse>
				<verse number="14">Koya matongero awa adidi na akulungama, mpaka kupangizika kwa Mbuya wathu Yezu Kirixtu.</verse>
				<verse number="15">Kupangizika kweneku, Mulungu anati akusimbise n'dzidzi wace ungakwana. Mulungu mbasimbwe, pontho ndiye basi Ntongi ekha, Mambo wa amambo, Mbuya wa a mbuya,</verse>
				<verse number="16">ndiye basi anakhonda kufa, pontho asakhala pa cieza cakukhonda kufikika, Iye nkhabe munthu adamuona pontho nkhabe kwanisa kumuona. Kukuzwa, pontho na mphambvu za kwenda na kwenda mbizikhale na Iye. Ameni.</verse>
				<verse number="17">Apange anyakupfuma a pantsi pano kuti akhonde kugaya, pontho akhonde kunyindira mpfuma zawo za ntsiku ibodzi, mbwenye anyindire Mulungu. Iye anakwanisa kutipasa na ntima onsene pyonsene pinatitsandzaisa.</verse>
				<verse number="18">Apange kuti iwo acite udidi, akhale apfumi pa mabasa adidi, akhale anthu akukoma ntima pontho na kudziwa kupasa.</verse>
				<verse number="19">Na tenepo, iwo anagumanya mpfuma zawo gumanyira iwo ene, mbazikhala dzololo mpaka midzidzi inafuna kudza, pontho tenepa anadza kakhala na upulumuki wa ndimo mwene.</verse>
				<verse number="20">Iwe Timoti, koya pidanyindirwa iwe. Calira makani akuipa akusowa basa, pontho na ndzeru zakukhonda kubverana zinacemera iwo pyawo mwauthambi kuti ndi kudziwa.</verse>
				<verse number="21">Anango na kupicita, amalisira kutaika pa kukhulupira. Ntsisi za Mulungu mbizikhale na imwe.</verse>
			</chapter>
		</book>
		<book number="55">
			<chapter number="1">
				<verse number="1">Ine Paulu, mpoxtolo wa Kirixtu. Yezu na kufuna kwa Mulungu, ninga cipikiriro ca upulumuki ciri muna Kirixtu Yezu,</verse>
				<verse number="2">ndisalembera iwe Timoti, mwana wanga wakufunika, kukoma ntima, ntsisi na ntendere wa Mulungu Baba na wa Kirixtu Yezu Mbuya wathu, mbipikhale na iwe.</verse>
				<verse number="3">Ndisapereka takhuta kuna Mulungu, anaphatira ine basa na manyerezero adidi a muntima, ninga mukhamphatira a mbuya anga, pa kukumbuka kwanga iwe kazinji kene masiku na masikati, pa miphembero yanga.</verse>
				<verse number="4">Ndisakumbuka misozi yako, mbandifuna kuonana na iwe, toera nditsandzaye pikulu kakamwe.</verse>
				<verse number="5">Ndisakumbuka cikhulupiro cako ca ndimo mwene, cikhakhala pakutoma na mbuya wako wankazi Loidhe na mai wako Eunise, pontho ndisatawira kuti iwe uli nacombo.</verse>
				<verse number="6">Na thangwi eneyo, ndisakukumbusa pontho kuti ulamusire muwoni wa Mulungu uli muna iwe, udakuphemberera ine pa kukusandzika manja anga.</verse>
				<verse number="7">Thangwi Mulungu hadatipasa Nzimu wa kugopa tayu, mbwenye atipasa Nzimu wa mphambvu, wa kufunana na wa kukhurudzika.</verse>
				<verse number="8">Na tenepo, leka kukhala na manyadzo na kucitira umboni Mbuya wathu, peno na kucitira ine nyaperezo wace, mbwenye na mphambvu za Mulungu, uone nyatwa pabodzi na ine na thangwi ya Mphangwa Zadidi.</verse>
				<verse number="9">Iye atipulumusa mbaticemera toera kukhala mbumba ya Mulungu. Si na thangwi ya mabasa athu tayu, mbwenye ndi na thangwi ya kufuna kwace pontho na ntsisi zace. Kukoma ntima kweneku takupaswa muna Kirixtu Yezu, kutomera midzidzi ya kale na kale,</verse>
				<verse number="10">mbukupangizika cincino na thangwi ya kubwera kwa Mpulumusi wathu Kirixtu Yezu. Na thangwi ya Mphangwa Zadidi, Iye akunda kufa mbabweresa pakweca upulumuki, pontho na kukhonda kufa kwa kwenda na kwenda.</verse>
				<verse number="11">Pa Mphangwa zenezi Zadidi, ndacitwa kuti ndikhale nyakumwaza mphangwa, mpoxtolo, pontho ndikhale mpfundzisi.</verse>
				<verse number="12">Na thangwi eneyo, ndisathabuka, mbwenye sinamanyadzo tayu, thangwi ndisan'dziwa mbani anakhulupira ine, pontho ndisatawira kuti Iye ana mphambvu za kukoya pire pinanyindira ine mpaka Ntsiku eneyo.</verse>
				<verse number="13">Phatisisa ukwatire luso cipfundzo cadidi cidabva iwe kuna ine pa kukhulupira pontho na pa kufunana muna Kirixtu Yezu.</verse>
				<verse number="14">Koya cinthu cadidi cidanyindirwa iwe na thangwi ya Nzimu Wakucena uli muna ife.</verse>
				<verse number="15">Iwe usadziwa kuti anthu onsene a dziko ya Azya amala kundithawa, pabodzi na Fijelu, na Erimojeni.</verse>
				<verse number="16">Mbuya mbaubvere ntsisi mudzi wa Oneziforu, thangwi kazinji kene iye andipasa cipapu, mbakhonda kukhala na manyadzo na kumangwa kwanga.</verse>
				<verse number="17">Mbwenye mudafika iye ku Roma andisaka mbakhonda kuneta, mpaka kundigumana.</verse>
				<verse number="18">Mbuya mbam'phedze kuti Ntsiku eneyo agumane ntsisi, kuna Mbuya! Iwe usadziwa mwadidi mwene, mabasa mazinji adandiphatira iye ku Efesu.</verse>
			</chapter>
			<chapter number="2">
				<verse number="1">Na tenepo, iwe mwana wanga, wangisira na kukoma ntima kuli muna Kirixtu Yezu.</verse>
				<verse number="2">Pontho, mafala adabva iwe kuna ine pamaso pa amboni azinji, apange anthu akunyindirika anakwanisa kupfundzisambo andzawo.</verse>
				<verse number="3">Thabuka pabodzi na ine, ninga nyankhondo wadidi wa Kirixtu Yezu.</verse>
				<verse number="4">Nkhabe nyankhondo m'bodzi anaenda kunkhondo mbapingizika na pinthu pyakukhonda kukhala pya nkhondo, thangwi asafuna akome kuna ule adamuendesa ku nkhondo.</verse>
				<verse number="5">Pontho nkhabe nyakuthamanga m'bodzi pa mapika anafuna kutambira nthimba ninga nyakuwina, angakhonda kuthamanga ninga munalongera mitemo yawo.</verse>
				<verse number="6">Nyakulima anaphata basa na mphambvu zonsene, ndiye anatongwa kudya pakutoma misapu ya m'munda.</verse>
				<verse number="7">Pinyerezere mwadidi pidakupanga ine, thangwi Mbuya anakudziwisa pyonsene.</verse>
				<verse number="8">Kumbuka Yezu Kirixtu wa dzindza ya Dhavidhi, adalamuka pa kufa, ninga Mphangwa zanga Zadidi zinamwaza ine.</verse>
				<verse number="9">Ndi thangwi eneyi idathabukira ine mpaka kumangwa ninga nsumankha. Mbwenye fala ya Mulungu hidamangwa tayu.</verse>
				<verse number="10">Na thangwi eneyo, ndisapirira pa pyonsene na thangwi ya anyakusankhulwa, toera kuti iwombo agumane upulumuki uli muna Kirixtu Yezu, na mbiri ya kwenda na kwenda.</verse>
				<verse number="11">Fala ya kunyindirika ndi ixi: Ngakhala tafa na Iye, tinakhalambo m'maso na Iye.</verse>
				<verse number="12">Tingapirira, tinatongambo pabodzi na Iye. Tingan'khonda, Iye anatikhondambo.</verse>
				<verse number="13">Tingakhonda kukhala akunyindirika, Iye anakhala wakunyindirika basi, thangwi anacimwana kukhondeka ekha ene.</verse>
				<verse number="14">Akumbuse anthu onsene pinthu penepi, mbuacenjeza mwakukwana patsogolo pana Mulungu. , kuti akhonde kuketesana na thangwi ya mafala. Penepi nkhabe kuphedzera cinthu, mbwenye pisataisa ale anabva.</verse>
				<verse number="15">Saka kupangizika mwakukwana kuna Mulungu ninga nyabasa wakusowa cinthu cakupasisa manyadzo, pontho mbupfundzisa mwadidi fala ya ndimo mwene.</verse>
				<verse number="16">Calira makani akusowa basa na akuipa, thangwi anatowerera penepi, asatekereratu kupwaza Mulungu.</verse>
				<verse number="17">Mapfundzisiro awo asanyeka ninga cironda ca diro. Pa nsoka wawo alipo Imineu na Filetu.</verse>
				<verse number="18">Enewa asiya pya ndimo mwene, mbalonga kuti kulamuka pa kufa kwamala kucitika kale. Na tenepo, asazunguza kukhulupira kwa anango.</verse>
				<verse number="19">Mbwenye miyala yakutsidzikira idaikhwa na Mulungu, na lero nkhabe kutekenyeka, pontho yadhindwa na malemba awa: “Mbuya asadziwa anthu ace,” pontho “Ale onsene analonga dzina ya Mbuya, mbathauke pa pinthu pyakuipa.”</verse>
				<verse number="20">Lang'anani, mu nyumba ikulu nkhabe gumanika pyombo pya oro na pya parata basi tayu. Mbwenye pisagumanikambo pya miti na pya dongo. Pinango toera kupasa napyo mbiri, pinango pyakukhonda kupasa mbiri.</verse>
				<verse number="21">Munthu anaceneseka pa pinthu penepi, anakhala combo cakupasa mbiri, cidapambulwa, cakufunika kuna Mbuya, pontho mbacisasanyirwa toera kucita basa yonsene yadidi.</verse>
				<verse number="22">Thawa kufuna pya kuipa pya uphale, utowere pyakulungama, pyakukhulupira, pyakufunana na pya ntendere na ale anacemera Mbuya na ntima wawo wakucena.</verse>
				<verse number="23">Calira panalongwa makani a ciudzemwa, na akusowa basa, thangwi iwe usaadziwa kuti asasosa nthonga.</verse>
				<verse number="24">Pisatongwa kuti nyabasa wa Mbuya akhonde kukhala mbasosa nthonga, mbwenye mbakhale munthu wadidi kuna onsene, munthu wakukwana toera kupfundzisa, na wakupirira,</verse>
				<verse number="25">asatongwa asandike na kukhurudzika ale anapokanya, na cidikhiro ca kuti Mulungu anaapasa kuchunyuka, mbaakwata kuti adziwe mwadidi pya ndimo mwene,</verse>
				<verse number="26">toera tenepa, ndzeru zawo zibwere pontho pakubalwa, mbabuluka pa nsampha wa Dyabu, adaamanga toera iwo acite kufuna kwace.</verse>
			</chapter>
			<chapter number="3">
				<verse number="1">Mbwenye dziwa pinthu ipi: pa ntsiku zakumalisa, inafika midzidzi yakunentsa.</verse>
				<verse number="2">Anthu anadza kafuna pyawo basi, anadza kakhala akuumirwa na kobiri, akudungudza, akupikuza, akuxola, akukhonda kubvera anyakubala, akukhonda kusimba, anyakuipa mitima,</verse>
				<verse number="3">akukhonda kufuna andzawo, akukhonda kulekererana, anyapseda, akukhonda kuphata ntima, asumankha, anyamalwa a udidi,</verse>
				<verse number="4">anyakusandukira andzawo, anyakucimbizira pinthu, anyakugaya, anyakufuna pikulu kakamwe na pinatsandzaisa manungo, kupiringana kucita uxamwali na Mulungu,</verse>
				<verse number="5">mbakhala ninga ana cilemedzo na pyakuphembera, mbwenye asakhonda mphambvu zace. Anthu enewa athawembo.</verse>
				<verse number="6">Anango pa nsoka wawo ndiwo anapita m'manyumba nyembere-nyembere mbaenda na nyengerera akazi akusowa ndzeru, akudzala na madawi, anthu akutowerera pyonsene pinasirira iwo.</verse>
				<verse number="7">Midzidzi yonsene akazi enewa asakhala mbapfundza, mbwenye nkhabe kwanisa kufikira kudziwa pya ndimo mwene.</verse>
				<verse number="8">Ninga Djanasi na Djamberi akhapokanyisa Mozesi, iwombo awa onsene asakhonda kubvera pya ndimo mwene. Ndzeru zawo zamala kutaika. Pinakhulupira iwo mphyapezi.</verse>
				<verse number="9">Mbwenye iwo hanafika kutali tayu. Thangwi udzemwa wawo, unapangizika kuna anthu onsene, ninga pidacitikambo kuna ale.</verse>
				<verse number="10">Mbwenye iwe usatowerera mwadidi mapfundzisiro anga, makhaliro anga, pinanyerezera ine kucita, kukhulupira kwanga, kupirira kwanga, kufuna kunacita ine abale, kuwangisira kwanga,</verse>
				<verse number="11">kuzondiwa kwanga, pontho na nyatwa zidaona ine, pinthu pidandicitikira ku mizinda ya Antiyokiya, Ikonyo na Lixtara. Kangasi mbindipirira kuzondiwa! Mbwenye Mbuya andipulumusa pa pyonsene ipi.</verse>
				<verse number="12">Ndimo mwene, ale onsene anafuna kukhala mwakuphembera muna Kirixtu Yezu, anazondiwa.</verse>
				<verse number="13">Mphapo anyakuipa mitima, na anyakunyengeza andzawo, anadza katekereratu kunyengeza iwo mbanyengezwambo.</verse>
				<verse number="14">Mbwenye iwe, kakamira pinthu pidapfundza iwe, pire pidakupita muntima, thangwi usaadziwa mbani adakupfundzisa.</verse>
				<verse number="15">Thangwi kutomera pa uwana wako, iwe usapidziwa pidalembwa m'Bukhu ya Mulungu, pinakwanisa kukukhalisa na udziwisi toera upulumuke, kubulukira pa kukhulupira kudacita iwe muna Kirixtu Yezu.</verse>
				<verse number="16">Pyonsene piri m'Bukhu ya Mulungu ndi pya Nzimu wa Mulungu, pontho mphyadidi toera kupfundzisa, kusandika, kulanga, na kupfundzisa mwakulungama,</verse>
				<verse number="17">toera munthu wa Mulungu akhale wakukwana, na wakusasanyika kakamwe toera kucita basa yonsene yadidi.</verse>
			</chapter>
			<chapter number="4">
				<verse number="1">Ndisakupanga pamaso pa Mulungu na pa Kirixtu Yezu, anafuna kudza katonga ali m'maso na akufa, pakupangizika kwace na pa Umambo wace, kuti:</verse>
				<verse number="2">Mwaza fala, khala mbudasasanyira, pa n'dzidzi wadidi peno pa n'dzidzi wakuipa, asandike, apokanyise, alange mbuapfundzisa na kukhurudzika konsene.</verse>
				<verse number="3">Thangwi unafika n'dzidzi unafuna kukhonda iwo mapfundzisiro adidi. Mbwenye na kubva ninga kunyangulwa m'makutu, anasaka apfundzisi awo, ninga munapifunira iwo.</verse>
				<verse number="4">Iwo anadza kakhonda kubvera pya ndimo mwene, mbatowerera pyapezi.</verse>
				<verse number="5">Mbwenye iwe, pa pyonsene ipi, pfulika, pirira pa nyatwa, cita basa ya kumwaza Mphangwa Zadidi, mbutoweza mwadidi basa yako.</verse>
				<verse number="6">Mbwenye ine ndiri kuperekwa ninga ntsembe. N'dzidzi wanga wa kwenda uli dhuzi.</verse>
				<verse number="7">Ndamenya nkhondo yadidi, ndamalisa mapika a kuthamanga, ndakoya cikhulupiro.</verse>
				<verse number="8">Cincino ndakoyerwa nthimba yakulungama inafuna kundipasa Mbuya, Ntongi Wakulungama wa miseru, pa ntsiku eneyo. Pontho sine basi tayu, mbwenye na onsene ale anakomerwa na kubwera kwace.</verse>
				<verse number="9">Saka kuti udze kuna ine na mwansanga.</verse>
				<verse number="10">Thangwi Dhema, na kufuna dziko ino, andithawa mbaenda ku Tesalonika. Kerexisente aenda ku Galasya, pontho Titu aenda ku Dhalamasya.</verse>
				<verse number="11">Adasala na ine ndi Luka basi. Bwera pabodzi na Marku, thangwi iye ndi wadidi pa basa kuna ine.</verse>
				<verse number="12">Pontho Tikiku ndantuma kwenda ku Efesu.</verse>
				<verse number="13">Iwe ungabwera, bweresa kapoti wanga adasiya ine ku Thorowadhi pa nyumba ya Karipu, na mabukhu anga, maka-maka ale a nthembe.</verse>
				<verse number="14">Alixande, nyakukhoma migoro, andicitira pyakuipa pizinji. Mbuya anam'bwezera na pire pidacita iye.</verse>
				<verse number="15">Iwe citambo mphole na iye, thangwi akhapokanya pikulu kakamwe mafala athu.</verse>
				<verse number="16">Ntsiku yakutoma idatawira ine mathangwi adandipambazira iwo, nkhabe m'bodzi adabulukira toera kundiphedza, mbwenye onsene amala kundithawa. Mulungu mbaleke kuapasa thangwi na penepi.</verse>
				<verse number="17">Mbwenye Mbuya akhala na ine mbandipasa mphambvu, toera kuti ine ndilonge mphangwa mwakukwana, pontho, onsene adakhonda kukhala madjuda azibve. Na tenepo, ine ndapulumuswa n'kanwa mwa nkhalamu.</verse>
				<verse number="18">Mbuya anandipulumusa pa mabasa onsene a kuipa pontho mbandikwata wakulungama kwenda ku Umambo wace wa kudzulu. Mbiri mbikhale na iye kwenda na kwenda. Ameni.</verse>
				<verse number="19">Mbawange Pirisila, na Akila, na mudzi wa Oneziforu.</verse>
				<verse number="20">Eraxtu asala ku Korintu, mbwenye Torofimu ndansiya ali kubva kupha ku Miletu.</verse>
				<verse number="21">Saka kuti udze n'dzidzi wa khoni mbudzati kufika. Ebhulu, Purudhenti, Linu, Kalaudhya na abale onsene asakuwangisani.</verse>
				<verse number="22">Mbuya mbakhale na nzimu wako. Kukoma ntima kwa Mulungu mbakukhale na imwe.</verse>
			</chapter>
		</book>
		<book number="56">
			<chapter number="1">
				<verse number="1">Ine Paulu, bichu wa Mulungu, pontho mpoxtolo wa Yezu Kirixtu. toera ndiphedze kuwangisa cikhulupiro ca anyakusankhulwa a Mulungu, pontho adziwe undimo mwene unafikisa pa cilemedzo ca kuphembera,</verse>
				<verse number="2">pa cikhulupiro pontho na kudziwa kunabulukira pa cidikhiro ca upulumuki wakukhonda kumala, udatipikirira Mulungu wakukhonda kulonga uthambi, kutomera midzidzi ya kale na kale.</verse>
				<verse number="3">Mbwenye pa kukwana n'dzidzi wace, apangisa fala yace pakweca, kubulukira pa kumwazwa kwa fala idanyindirwa ine, pa kutumwa na Mulungu Mpulumusi wathu.</verse>
				<verse number="4">Ndisalembera iwe Titu mwana wangadi mwakukhulupira kwathu tonsene. Kukoma ntima na ntendere wa Mulungu Baba, na wa Kirixtu Yezu Mpulumusi wathu, mbukukhale na iwe.</verse>
				<verse number="5">Thangwi idakusiyira ine ku Kereta, ndi ya kuti iwe usasanyire pinango pikhadasala, pontho wende mbuyikha akulu nzinda ubodzi na ubodzi, ninga mudakupangira ine.</verse>
				<verse number="6">Pisafunika kuti nkulu akhale munthu wakukhonda kusandikwa, akhale na nkazi m'bodzi basi, akhale na ana akutawira Yezu, akukhonda kupambazirwa pyakuipa, peno akukhonda kubvera.</verse>
				<verse number="7">Pontho na thangwi yakukhala muonereri wa basa ya Mulungu, pisafunika kuti n'tsogoleri akhale wakukhonda kusandikwa, wakukhonda kupikuza, wakukhonda cimbiza na kuipirwa, wakukhonda kukundwa na vinyu, wakukhonda kukhala nyanthonga, pontho akhonde kukhala munthu wakusirira kobiri.</verse>
				<verse number="8">Mbwenye pisafunika kuti akhale munthu wakutambira alendo, xamwali wa udidi, wakukhurudzika, wakulungama, wakulemedza pyakuphembera, pontho akhale munthu wakuphata ntima.</verse>
				<verse number="9">Pontho asafunika kuti akhale dzololo pa fala yakunyindirika, ninga mudapfundzisirwa iwo, toera akwanise kupasa cipapu andzace na cipfundzo cakulungama, akwanise kupokanyisa ale anaikhonda.</verse>
				<verse number="10">Thangwi alipo azinji akukhonda kubvera, anyakulonga pya pezi na pya kunyengerera, maka-maka ale a nsoka wa anyakusibza.</verse>
				<verse number="11">Pisafunika kuti iwo amatamiswe, thangwi iwo ali kwenda mbafudza midzi ya anthu, mbapfundzisa pinthu pinakhonda kwanira kupfundziswa, pyonsene toera kuwina kobiri.</verse>
				<verse number="12">M'bodzi wa maporofeta awo ene, afikira kulonga tenepa: “Anthu a ku Kereta mbauthambi, akhala ninga pinyama pya n'tsanga, anyakudyesa pontho mbanyakupolola.”</verse>
				<verse number="13">Pidalongiwa ndipyodi. Na tenepo, asandike anthu enewa na mphambvu, toera awange pa cikhulupiro cawo,</verse>
				<verse number="14">pontho lekani kutsalakana pithankano pinalonga madjuda peno mitemo ya anthu anakhonda undimo mwene.</verse>
				<verse number="15">Kuna anthu adaceneswa, pinthu pyonsene pyaceneswa. Mbwenye kuna anthu adakhonda kuceneswa na adakhonda kutawira Yezu, nkhabe cinthu cidaceneswa. Ndimo mwene, kuna anthu enewa, ndzeru zawo na manyerezero awo onsene a muntima, mbakuipa.</verse>
				<verse number="16">Iwo asalonga kuti asadziwa Mulungu, mbwenye na mabasa awo asan'khonda. Ndi anthu akunyanyasa, nkhabe kubvera, pontho asacimwana kucita basa yonsene yadidi.</verse>
			</chapter>
			<chapter number="2">
				<verse number="1">Mbwenye iwe Titu, longa ninga munalongera cipfundzo cakulungama.</verse>
				<verse number="2">Apfundzise amuna akulu akhale anthu a ndzeru, akulemedzeka, akukhurudzika, akunyindirika, akulungama pa kukhulupira, na pa kufunana na pa kupirira.</verse>
				<verse number="3">Ndi pibodzi-bodzi kuna akazi akulu, apfundzise kuti akhale na makhaliro akuphembera Mulungu, mbakhonda kulonga mapseda, pontho akhonde kukundwa na vinyu, mbwenye akhale akazi akupfundzisa udidi,</verse>
				<verse number="4">toera apfundzise akazi ang'ono kuti afune amuna awo na ana awo,</verse>
				<verse number="5">akhale akukhurudzika, akucena ntima, mbakoya nyumba zawo, akhale adidi pontho akubvera amuna awo, toera fala ya Mulungu ikhonde kuxolwa.</verse>
				<verse number="6">Ndi pibodzi-bodzi kuna aphale, apase cipapu kuti akhale akukhurudzika.</verse>
				<verse number="7">Pa pyonsene, cita mabasa adidi kuti iwo akwate luso kuna iwe. Kupfundzisa kwako kukhale kwakukwana, pontho kwa ndimo mwene.</verse>
				<verse number="8">Khala na malongero akulungama, a kuti nkhabe munthu anafuna kuasandika, toera ale anakupokanya akhale na manyadzo na thangwi yakusowa cinthu ca kutilonga kuipa.</verse>
				<verse number="9">Adzakazi asafunika abvere a mbuya awo pa pyonsene, asake kuatsandzaisa, akhonde kupokanyisana na iwo,</verse>
				<verse number="10">akhonde kubera a mbuya awo, mbwenye apangize kuti ndi anthu akunyindirika mwakukwana, toera tenepa, cipfundzo ca Mulungu Mpulumusi wathu cisirirwe pa pyonsene.</verse>
				<verse number="11">Thangwi kukoma ntima kwa Mulungu kunapulumusa, kwapangizwa anthu onsene.</verse>
				<verse number="12">Ntsisi zenezi zisatipfundzisa kuti tisiye kuipa na kusirira pinthu pya padziko, toera tikhale na kukhurudzika, na kulungama, na kulemedza pya kuphembera pa midzidzi ino,</verse>
				<verse number="13">pa n'dzidzi unadikhira ife kubwera kwa mbiri ya Mulungu wathu wa nkulu, Mpulumusi wathu Yezu Kirixtu, ndico cidikhiro cathu ca kutsandzaya.</verse>
				<verse number="14">Iye aperekeka pa thangwi yathu toera atiombole pa madawi athu onsene, pontho aticenese kuti tikhale mbumba ibodzi yace basi, toera tikhale anthu akufuna kuphata mabasa adidi.</verse>
				<verse number="15">Penepi ndipyo pinatongwa iwe kupfundzisa, na kualanga mbuasandika na mphambvu zonsene za utongi. Mbakhonde kuoneka munthu wa kukupwaza.</verse>
			</chapter>
			<chapter number="3">
				<verse number="1">Akumbusireni onsene kuti akhale pantsi pa mwambo wa anyakutonga dziko na mafumu, akhale akubvera, mbakhala akusasanyika midzidzi yonsene toera kucita mabasa onsene adidi,</verse>
				<verse number="2">akhonde kulonga pseda munthu, akhale akusowa nthonga, akulekerera, pontho mbapangisa kukhurudzika kwakukwana kuna anthu onsene.</verse>
				<verse number="3">Thangwi ifembo kale ene tikhali akusowa ndzeru mbatikhakhonda kubvera, tikhanyengezwa, pontho tikhali adzakazi a pyonsene pyakusirira na pyakutikomera, mbatikhakhala n'kuipa na m'mabibvu, mbatikhakhala akuzondiwa, pontho mbatizondana m'bodzi na m'bodzi.</verse>
				<verse number="4">Mbwenye mudadza kapangizika kukoma ntima kwa Mulungu, Mpulumusi wathu, na kufuna kudacita iye anthu,</verse>
				<verse number="5">si thangwi ya mabasa akulungama adacita ife tayu, mbwenye na thangwi ya ntsisi zace, Iye atipulumusa na Nzimu wace udatisambisa na Iye, udaticita kuti tibalwe kapsa pontho tikhale anthu apsa,</verse>
				<verse number="6">mbatipasa Nzimu unowu mwakuinjipa, kubulukira muna Mwana wace Yezu Kirixtu, Mpulumusi wathu.</verse>
				<verse number="7">Iye acita penepi toera pa kulungamiswa na kukoma ntima kwace, tidze kakhale a unthaka wace, mbatikhala na cidikhiro ca upulumuki wakukhonda kumala.</verse>
				<verse number="8">Mafala awa ndi akunyindirika, ndisafuna kuti uwapange pinthu penepi mwakukwana, toera ale anatawira Mulungu akhale mbacita mabasa adidi. Pinthu ipi mphyadidi, pontho pinaphedza anthu.</verse>
				<verse number="9">Mbwenye calira makani aciudzemwa, a madzindza a ambuya athu, peno kulongana na kutikanizana pa thangwi ya Mwambo, thangwi pinthu penepi pina basa tayu, pontho nkhabe phedzera cinthu.</verse>
				<verse number="10">Kuna ule anacitisa uphambulo pa nsoka, nsandike pakutoma na kaciwiri, angakhonda kubva, n'khondeni.</verse>
				<verse number="11">Iwe usadziwa kuti munthu unowu ataika, pontho ali n'kudawa. Iye amala kukoneseka ekha ene.</verse>
				<verse number="12">Ndingatuma Aritema peno Titiko mbadza kweneko, usafunika usake n'dzidzi wa kudza kaonana na ine ku nzinda wa Nikopoli, thangwi ndaona kuti n'dzidzi wa khoni ndinaumalira kweneko.</verse>
				<verse number="13">Cita pyonsene kuti uphedze Zena, nyakudziwisa wa Mwambo, na Apolo, toera akhonde kusowa cinthu pa ulendo wawo.</verse>
				<verse number="14">Kuna ale andzathu, mbapfundzembo kucita mabasa adidi akuphedza na iwo anyakusowa, mbaleka kukhala anthu akukhonda kubala misapu.</verse>
				<verse number="15">Onsene ali pabodzi na ine kuno, asakumwanyika. Mwanyikambo ale anatifuna pa kukhulupira. Kukoma ntima kwa Mulungu mbakukhale na imwe monsene.</verse>
			</chapter>
		</book>
		<book number="57">
			<chapter number="1">
				<verse number="1">Ine Paulu, nyakufungirwa n'kaidi na thangwi ya Kirixtu. Yezu, pabodzi na m'bale wathu Timoti, ndisalemba tsamba iyi kuna iwe Filimoni, ndzathu wakufunika pa basa,</verse>
				<verse number="2">pontho na kuna mwana-nkazi wathu Afya, na kuna Arikipu ndzathu wa pa nkhondo, na kuna abale a gereja anaphembera na iwe pa nyumba pako.</verse>
				<verse number="3">Kukoma ntima na ntendere unabulukira kuna Mulungu Baba wathu na kuna Mbuya Yezu Kirixtu, mbipikhale na imwe.</verse>
				<verse number="4">Ndisapereka takhuta kuna Mulungu wanga kwenda na kwenda, mbandikukumbuka pa maphembero anga,</verse>
				<verse number="5">thangwi ndisabva anthu mbalonga kufuna kunacita iwe mbumba yonsene ya Mulungu, na kukhulupira kunacita iwe Mbuya Yezu.</verse>
				<verse number="6">Ndisaphembera kuna Mulungu kuti kuphatana kwathu kudabulukira pa cikhulupiro cako, kukhale na mphambvu pa kudziwa mwakukwana udidi onsene uli na ife muna Kirixtu.</verse>
				<verse number="7">Mafuniro ako anacita iwe anthu asanditsandzaisa na kundibalangaza, thangwi iwe m'bale wanga usapasa cipapu mitima ya mbumba ya Mulungu.</verse>
				<verse number="8">Na thangwi eneyi, ine ndina mphambvu zonsene muna Kirixtu, zakukwanisa kukupanga kuti iwe ucite pire pinatongwa iwe kucita.</verse>
				<verse number="9">Mbwenye na thangwi ya kufunana, ndanyerezera kuti ndicite kukuphemba. Ine Paulu ninga nkhalamba, pontho cincino ninga nyaperezo na thangwi ya Kirixtu Yezu,</verse>
				<verse number="10">ndisakuphemba na thangwi ya mwana wanga Onezimu. , adabala ine mu Nzimu mbindiri n'kaidi.</verse>
				<verse number="11">Kale ene, iye akhali munthu wakukhonda kufunika kuna iwe, mbwenye cincino ndi munthu wakufunika kuna iwe na kuna ine.</verse>
				<verse number="12">Ndisam'bweza pontho kuna iwe, ntambire ninga usatambira ntima wanga.</verse>
				<verse number="13">Ndikhanfuna kuti akhale na ine toera andiphedze pa mbuto yako, pa n'dzidzi uno unakhala ine n'kaidi na thangwi ya Mphangwa Zadidi.</verse>
				<verse number="14">Mbwenye ndakhonda cita cinthu ndekha ene, mbindikhonda kubverana na iwe, toera udidi wako ukhonde kukhala wa kukakamizwa, mbwenye upicite na kufuna kwako.</verse>
				<verse number="15">Panango ndi thangwi eneyi ikhadamwazana iye na iwe pa n'dzidzi unowu ung'ono, toera angabwerera, ukhale na iye kwenda na kwenda,</verse>
				<verse number="16">si ninga n'dzakazi pontho tayu, mbwenye apiringana pa udzakazi, ndi ninga m'bale wakufunika. Kwa ine ndi m'bale wakufunika kakamwe, maka-maka kwa iwe, ninga munthu pontho ninga nyakutawira Mbuya.</verse>
				<verse number="17">Na tenepo, ngakhala iwe usandiona ninga ndzako pa kukhulupira, ntambire ninga usatambira ine.</verse>
				<verse number="18">Ngakhala Onezimu akudawisira cinthu, peno ana mangawa na iwe, pinthu penepi mbipikhale kuna ine.</verse>
				<verse number="19">Ine Paulu, ndisalemba na manja anga. Ine ndinakubwezera pyonsene. Kweneku nkhucimwana kukupanga kuti iwe ene, unamangawa na ine pa upulumuki wako.</verse>
				<verse number="20">Ande m'bale wanga, ndikhafuna undibverembo ntsisi muna Mbuya. Pasa cipapu ntima wanga muna Kirixtu.</verse>
				<verse number="21">Ndisakulembera tsamba iyi mbindinyinda kuti iwe unandibvera, pontho ndisadziwa kuti unacita pizinji kupiringana penepi pinakuphemba ine.</verse>
				<verse number="22">Ndisaphemba pontho kuti mundisasanyire pakufikira, thangwi na maphembero anu, ndisadikhira kuti ndinati ndibwezwe pontho kuna imwe.</verse>
				<verse number="23">Epafara, ndzanga ali na ine pabodzi n'kaidi na thangwi ya Kirixtu Yezu, asakuwangisa.</verse>
				<verse number="24">Asakuwangisambo pontho Marku, Arixitariku, Dhema na Luka, andzanga a pa basa.</verse>
				<verse number="25">Kukoma ntima kwa Mbuya Yezu Kirixtu mbakukhale na nzimu wanu.</verse>
			</chapter>
		</book>
		<book number="58">
			<chapter number="1">
				<verse number="1">Kale ene Mulungu alonga kazinji kene na maporofeta kuna ambuya athu, na njira za kusiyana-siyana.</verse>
				<verse number="2">Mbwenye ntsiku zino zakumalisa, Iye alonga kuli ife na mulomo wa Mwana wace, ule adapasa iye unthaka wa pinthu pyonsene, pontho adacita na iye dziko yonsene.</verse>
				<verse number="3">Mwana unowu ndi kuyetimira kwa mbiri yace, pontho ndiye anapangisa uunthu wakukwana wa Mulungu mbaphata dziko yonsene na fala yace ya mphambvu. Iye, pakumala kucenesa anthu madawi awo, aenda kakhala kudzulu, ku nkono wa madyo wa Mulungu wa mphambvu zonsene.</verse>
				<verse number="4">Mbakhala nkulu kakamwe kupita maanju, pontho na dzina idapaswa Iye ndi ikulu kakamwe kupita madzina awo.</verse>
				<verse number="5">Thangwi mbani m'bodzi wa maanju akhadapangwa ntsiku inango na Mulungu kuti: “Iwe ndiwe Mwana wanga, lero, Ine ndakubala?” Peno mbampanga pontho kuti: “Ine ndinakhala Baba wace, Iye anakhala Mwana wanga?”</verse>
				<verse number="6">Pontho Mulungu mudapereka Iye Mwana wace wa utombo pa dziko alonga tenepa: “Maanju onsene a Mulungu mbamulambire.”</verse>
				<verse number="7">Pa thangwi ya maanju, Mulungu alonga tenepa: “Iye asacita maanju ace akhale mphepo, anyabasa ace, akhale malirimi a moto.”</verse>
				<verse number="8">Mbwenye pa thangwi ya Mwana alonga tenepa: “ Imwe Mulungu, mpando wanu wa umambo unakhala kwenda na kwenda. Mpsimbo yakulungama ndi mpsimbo ya umambo wanu.</verse>
				<verse number="9">Musafuna kulungama, musaipirwa na pyakukhonda kulungama. Na thangwi eneyo, Mulungu, Iye Mulungu wanu, akusankhulani pakati pa andzanu, mbakudzodzani na mafuta akutsandzaisa.”</verse>
				<verse number="10">Pontho alonga kuti: “Imwe Mbuya, pakutoma mwacita pantsi pano, pontho</verse>
				<verse number="11">kudzulu ndi basa ya manja anu. Pyonsene ipi pinadza kamala, mbwenye Imwe ndimwe wa kwenda na kwenda. Pyonsene pinadza kasakala ninga nguwo.</verse>
				<verse number="12">Imwe munadza kaafunya ninga kapoti, iwombo anadza kacinjiwa ninga nguwo. Mbwenye Imwe nkhabe kudza kacinjika, pontho ntsiku zanu cipo zinadza kamala.”</verse>
				<verse number="13">Mbani m'bodzi wa maanju akhadapangwa ntsiku inango na Mulungu kuti: “Khala ku nkono wanga wa madyo, mpaka panaikha ine anyamalwa ako, ninga cinthu cakupwandira manyalo ako?”</verse>
				<verse number="14">Kodi maanju enewa onsene awa, siwo tayu mizimu inaphatira basa Mulungu, idatumiwa toera kuphedzera ale anafuna kudza katambira unthaka wa upulumuki?</verse>
			</chapter>
			<chapter number="2">
				<verse number="1">Na thangwi eneyo, tisafunika tipibvesese kakamwe pire pidabva ife, kuti na lini tikhonde kutaika.</verse>
				<verse number="2">Thangwi ngakhala mphangwa zidalongwa na maanju zapangizika kuti ndi za maso, pontho ale adadodomeka na ale adakhonda kuzibvera, aoneswa nyatwa za kuakwanira,</verse>
				<verse number="3">tinaomboleka tanimbo ife, tingapwaza kupulumuswa uku kukulu kakamwe? Kupulumuswa kweneku kukhadalongwa pakutoma na Mbuya, ale adapibva mbatipangambo kuti mphyamaso.</verse>
				<verse number="4">Mulungu acitambo umboni wa penepi na pidzindikiro, na pyakudzumisa, na pirengo pizinji, pontho na miyoni ya Nzimu Wakucena ukhagawiza Iye ninga munafuna ntima wace.</verse>
				<verse number="5">Dziko eneyi inafuna kudza, Mulungu hadaipasa maanju kuti aitonge tayu,</verse>
				<verse number="6">mbwenye alipo adacita umboni pa mbuto ibodzi mbalonga kuti: “Kodi ndi ani munthu, kuti Imwe munkumbuke? Peno ndi ani mwana wa munthu kuti muntsalakane?</verse>
				<verse number="7">Imwe mwancepesa pa n'dzidzi pang'ono kupita maanju, pontho mbamumpasa mbiri na kunkuza.</verse>
				<verse number="8">Pyonsene mwapiyikha pantsi pa manyalo ace.” Pakuikha kwace pinthu pyonsene pantsi pa manyalo ace, nkhabe cibodzi cidasiya Iye kuti cikhonde kukhala pantsi pace. Mphapo cincino, tidzati kupiona kuti pinthu pyonsene piri pantsi pace.</verse>
				<verse number="9">Mbwenye anaona ife ndi Yezu, adacepeswa pa n'dzidzi ung'ono, mbaikhwa pantsi pa maanju, toera na kukoma ntima kwa Mulungu, Iye afe, fera anthu onsene. Cincino Iye apaswa mbiri na kukuzwa na thangwi ya kufa kwace.</verse>
				<verse number="10">Thangwi Mulungu nciti na nkoyi wa pinthu pyonsene, acita kuti Yezu, pa nyatwa zidaona Iye, akwanire kukhala mwanacinthu upulumuki, na tenepo mbakwanisa kukwata ana azinji mpaka ku mbuto ya mbiri.</verse>
				<verse number="11">Apo ule anacenesa na ale anaceneswa, onsene asabuluka kuna m'bodzi basi. Ndi thangwi eneyo, Yezu nkhabe khala na manyadzo na kuacemera abale.</verse>
				<verse number="12">Iye alonga tenepa: “Ndinalonga dzina yanu kuna abale anga. Pa nsonkhano wawo ndinakusimbani.”</verse>
				<verse number="13">Alonga pontho kuti: “Ine ndinanyindira Iye.” Mbathimiza pontho na kulonga kuti: “Ine ndiri pano, pabodzi na ana adandipasa Mulungu.”</verse>
				<verse number="14">Na tenepo, thangwi ana ndi anthu ana nyama na ciropa, Iye akhalambo ninga munthu ana nyama na ciropa, toera na kufa kwace akunde Dyabu, ule ana mphambvu za kupha,</verse>
				<verse number="15">pontho asudzule ale a kuti ntsiku zonsene akhacitwa udzakazi, na thangwi ya kugopa kufa.</verse>
				<verse number="16">Thangwi ndimo mwene, pisapangizika pakweca kuti anaphedza Iye si maanju tayu, mbwenye asaphedza a dzindza ya Abharaamu.</verse>
				<verse number="17">Na thangwi eneyo, pikhafunika kuti akhale sawa-sawa na abale ace pa pyonsene, toera adze kakhale nkulu wa anyantsembe, wa ntsisi, pontho na wakunyindirika na Mulungu, toera kufudza madawi a mbumba.</verse>
				<verse number="18">Thangwi na nyatwa zidaona Iye ene pa kunyengererwa kwace, anakwanisa kuphedzambo ale ananyengererwa.</verse>
			</chapter>
			<chapter number="3">
				<verse number="1">Na tenepo, abale anga, mbumba ya Mulungu, imwe muli pabodzi pa kucemerwa kudzulu, nyerezerani Yezu, Mpoxtolo wa Mulungu pontho mbakhala Nkulu wa Anyantsembe anacitira ife umboni.</verse>
				<verse number="2">Iye akhali wakunyindirika na ule adamuikha, ninga Mozesi akhala wakunyindirika, na nyumba yonsene ya Mulungu.</verse>
				<verse number="3">Yezu alemebza mbapaswa mbiri ikulu kakamwe kupita Mozesi, sawa-sawa ninga nyakumanga nyumba asalemebza pikulu kakamwe kupita nyumba idamanga iye.</verse>
				<verse number="4">Thangwi nyumba yonsene isamangwa na munthu, mbwenye Mulungu ndiye adacita pinthu pyonsene.</verse>
				<verse number="5">Na tenepo, Mozesi akhali wakunyindirika ninga n'dzakazi pa nyumba yonsene ya Mulungu, mbacita umboni wa pire pikhafuna kudza kalongwa kutsogolo,</verse>
				<verse number="6">mbwenye Kirixtu. ndi wakunyindirika ninga Mwana, pa Nyumba ya Mulungu. Nyumba eneyi ndife pano, ngakhala tanyindiradi mbatidikhiradi pire pinatipasa mbiri.</verse>
				<verse number="7">Tenepo, pinalonga Nzimu Wakucena kuti: “ Lero, imwe mungabva fala yace,</verse>
				<verse number="8">lekani kuumisa mitima yanu, ninga pidacita ambuya anu pa cikuti, pa n'dzidzi wakuleserwa kwawo n'thando.</verse>
				<verse number="9">Ndi mwenemu mudandinyengerera ambuya anu mbandilesera, pakumala kuona mabasa adacita Ine pa pyaka makumanai.</verse>
				<verse number="10">Na thangwi eneyo, Ine ndaipirwa na anthu enewa mbindiapanga kuti: Awa mitima yawo isakhala mbidodomeka, iwo nkhabe kudzindikira njira zanga.</verse>
				<verse number="11">Na tenepo, Ine ndaipirwa mbindidumbira kuti: Iwo cipo anadza kapita pa mbuto yanga ya kupuma.”</verse>
				<verse number="12">Citani mphole abale anga, kuti pakhonde kuoneka m'bodzi wanu na ntima wa kuipa na wakukhonda kutawira, mbasiya Mulungu wa m'maso.</verse>
				<verse number="13">Mbwenye pisafunika kuti mupasane cipapu m'bodzi na m'bodzi ntsiku zonsene, pa n'dzidzi unacemerwa “lero”, toera pakhonde kuoneka m'bodzi wanu aumiswe ntima na thangwi ya kunyengezwa na madawi,</verse>
				<verse number="14">thangwi tadza kakhala andzace Kirixtu, male ngakhala ife tanyindiradi mbatiwangisiradi mpaka pakumalisira, ninga mukhanyindira ife pakutoma.</verse>
				<verse number="15">Ndi thangwi eneyo pyalongwa kuti: “Ngakhala imwe lero mwabva fala yace, lekani kuumisa mitima yanu, ninga pa cikuti.”</verse>
				<verse number="16">Lang'anani, mbani adabva fala ya Mulungu mbacita cikuti? Si ale onsene tayu adabulusa Mozesi mu Idjipitu?</verse>
				<verse number="17">Mulungu akhadaipirwa na ani pa pyaka makumanai? Si na ale tayu adadawa mbamala kufa n'thando?</verse>
				<verse number="18">Pontho mbani akhadadumbirirwa na Mulungu kuti cipo anadza kapita pa mbuto yace ya kupuma? Siwo ale akhakhonda kubvera tayu?</verse>
				<verse number="19">Na tenepo, taona kuti na thangwi yakukhonda kutawira, acimwana kupita.</verse>
			</chapter>
			<chapter number="4">
				<verse number="1">Mphapo mbatigopeni, kuti pakusiyirwa kwathu cidumbiriro ca kupita pa kupuma kunabuluka kuna Mulungu, paleke kuoneka m'bodzi wanu wakuluza.</verse>
				<verse number="2">Thangwi Mphangwa Zadidi zidatambira ife, ndi zibodzi-bodzi ninga zidatambira iwo, mbwenye iwo zidaaphedzera cinthu tayu, thangwi azibva mbakhonda kuzitambira na cikhulupiro.</verse>
				<verse number="3">Mphapo ife adatawira, ndife anafuna pita pa kupuma kweneku, ninga mudalongera Mulungu kuti: “Na tenepo, ndadumbira na kuipirwa kuti: Cipo iwo anadza kapita pa mbuto yanga ya kupuma.” Mbwenye Mulungu akhadamala kale kucita mabasa ace, kubulukira pakucitwa kwa dziko.</verse>
				<verse number="4">Thangwi pa mbuto inango iye alonga pa thangwi ya ntsiku yacinomwe na mafala awa: “Pa ntsiku yacinomwe, Mulungu apuma pa mabasa ace onsene.”</verse>
				<verse number="5">Pibodzi-bodzi pyalongwa pontho kuti: “Cipo iwo anadza kapita pa mbuto yanga ya kupuma.”</verse>
				<verse number="6">Na tenepo, asala anango kuti apite pa mbuto eneyi yakupuma. Ale akutoma adabva Mphangwa Zadidi acimwana kupita, na thangwi yakukhonda kubvera.</verse>
				<verse number="7">Na thangwi eneyo, Mulungu aikha pontho ntsiku ibodzi mbaicemera “lero”, pakulonga na Dhavidhi pa kupita pyaka pizinji, ninga mukhadalongerwa ipyo kuti: “Ngakhala imwe lero mwabva fala yace, lekani kuumisa mitima yanu.”</verse>
				<verse number="8">Thangwi ngakhala Djosuwa akhadaapasa kupuma, Mulungu mbadalongabve tayu pa thangwi ya ntsiku inango.</verse>
				<verse number="9">Na tenepo, kuna mbumba ya Mulungu, yasala pontho ntsiku ibodzi ya kupuma, ninga ntsiku yacinomwe.</verse>
				<verse number="10">Thangwi onsene ale anapita pa mbuto ya kupuma ya Mulungu, asapumambo pa mabasa awo, ninga Mulungu apuma pa mabasa ace.</verse>
				<verse number="11">Na tenepo, mbitiwangisireni kuti tipite pa mbuto eneyi ya kupuma, toera pakhonde kuoneka munthu wa kugwa, mbatoweza macitiro a ale ambuya anu adakhonda kubvera.</verse>
				<verse number="12">Thangwi fala ya Mulungu isapulumusa, pontho inamphambvu. Iyo nja kutwa kakamwe kupita matarasada onsene anaceka khundu na khundu. Isapita mpaka pakati-na-kati padagawika nzimu na ndzeru, m'mafunyiro a magogodo na mu unong'o-nong'o, mbiweza manyerezero na ndzeru za muntima.</verse>
				<verse number="13">Nkhabepo cinthu cidacitwa mbicikhonda dziwika na Mulungu. Pyonsene pisadziwika, pontho piri pakweca pamaso pa Ule anafuna kutonga mabasa athu.</verse>
				<verse number="14">Na tenepo, tinaye nkulu m'bodzi wa anyantsembe adapita kudzulu kakamwe, ndiye Yezu, Mwana wa Mulungu. Na thangwi eneyo mbatiphatisiseni cikhulupiro cinacitira ife umboni.</verse>
				<verse number="15">Thangwi nkulu wathu unowu wa anyantsembe, si munthu ene wakukhonda kukhala na ntsisi na kusowa kwathu mphambvu tayu. Mbwenye iye ndi munthu ninga na ife, adapita pa kunyengererwa konsene, mbakhonda kupita n'kudawa.</verse>
				<verse number="16">Na tenepo, mbatifendedzereni pa mpando wa umambo, wa kukoma ntima kwa Mulungu na kunyindira konsene, toera tibverwe ntsisi pontho tigumane kukoma ntima kwa Mulungu kunatiphedza pa n'dzidzi wakufunika.</verse>
			</chapter>
			<chapter number="5">
				<verse number="1">Thangwi nkulu onsene wa anyantsembe, asasankhulwa pakati pa anthu, mbathonyiwa kuti akhale muonereri wa anthu pa pinthu pya Mulungu, toera apereke miyoni na ntsembe pa thangwi ya madawi.</verse>
				<verse number="2">Iye asakwanisa kubvera ntsisi kuna ale anakhonda kudziwa mbataika, thangwi iye ene anakombo kupolola.</verse>
				<verse number="3">Na thangwi eneyo, iye asafunika aikhe ntsembe ya madawi, a mbumba na ace ene.</verse>
				<verse number="4">Nkhabe munthu anaikhika ekha ene kuti akhale nkulu wa anyantsembe. Mbwenye asatongwa acemerwe na Mulungu, ninga pidacitikambo kuna Arau.</verse>
				<verse number="5">Sawa-sawa na Kirixtu, hadapasika mbiri ekha ene kuti akhale nkulu wa anyantsembe tayu, mbwenye apaswa na Mulungu adampanga kuti: “Iwe ndiwe Mwana wanga, lero, ine ndakubala.”</verse>
				<verse number="6">Ninga pidalembwambo m'Bukhu ya Mulungu kuti: “Iwe ndiwe nyantsembe wa kwenda na kwenda ninga unyantsembe wa Melikizedheki.”</verse>
				<verse number="7">Yezu pikhakhala Iye pano pa dziko, aphembera mbadembetera, misozi mbibuluka, mbakhuwa pikulu kuna ule akhafuna kukwanisa kumpulumusa pa kufa, mbatawirwa na thangwi ya kubvera kwace.</verse>
				<verse number="8">Iye mbali Mwana wa Mulungu, apfundza kubvera pa pinthu pidaonera Iye nyatwa.</verse>
				<verse number="9">Onsene adam'bvera atambira upulumuki wakukhonda kumala bulukira muna Iye,</verse>
				<verse number="10">mbasankhulwa na Mulungu kuti akhale nkulu wa anyantsembe, ninga unyantsembe wa Melikizedheki.</verse>
				<verse number="11">Pa thangwi eneyo, tina pinthu pizinji pya kufuna kulonga, pinthu pyakunentsa na kuchulula, thangwi imwe mwakhala anthu akudembuka na kubvesesa.</verse>
				<verse number="12">Thangwi pa midzidzi yonsene idamala imwe, imwe mukhakwanira kukhala apfundzisi, mbwenye asafunika munthu akupfundziseni pontho cipfundzo cakutoma ca fala ya Mulungu. Imwe musafunika basi mupaswe nkaka, nkhabe kwanisa kudya pinthu pyakuuma.</verse>
				<verse number="13">Anamwa nkaka aciri mwana basi, thangwi nkhabe cinadziwa iye pa cipfundzo cakulungama.</verse>
				<verse number="14">Mbwenye anadya cakuuma ndi akulu. Iwo, na kudzowerera kucita basa, asakhala anthu a kudziwa na akuweza pinthu pyadidi na pyakuipa.</verse>
			</chapter>
			<chapter number="6">
				<verse number="1">Na thangwi eneyo, tendeni kutsogolo na pipfundzo pyacikulu mbatisiya pipfundzo pyakutoma pya thangwi ya Kirixtu. Tikhonde kuikha pontho nchici zakutoma ninga: pya kuchunyuka kucita mabasa anatiyendesa mwa kufa, pya thangwi ya kukhulupira Mulungu,</verse>
				<verse number="2">pya thangwi ya pipfundzo pya mabatixmu, pya kusandzika manja, pya kulamuka kwa anyakufa, na pya kutongwa kwa kwenda na kwenda.</verse>
				<verse number="3">Tenepa tinenda kutsogolo, Mulungu angafuna.</verse>
				<verse number="4">Lang'anani, nkhabe kwanisika kuna ale adamwanikirwa kale, adalawira kale muwoni wa kudzulu, akhali nanthu pa kuphata basa kwa Nzimu Wakucena,</verse>
				<verse number="5">adalawira kale udidi wa fala ya Mulungu pontho na mphambvu za midzidzi inafuna kudza,</verse>
				<verse number="6">mbwenye mbagwa pa kukhulupira, kuti acemerwe pontho kwenda kachunyuka. Thangwi kuna iwo ene, asan'khomera pontho papsa pa ntanda Mwana wa Mulungu, mban'nyadzisa pakweca.</verse>
				<verse number="7">Thangwi mataka anabvumbirwa kazinji kene na mulungu, mbabala misapu ya kuinjipa kuna nyakulima, enewa asatambira nkhombo za Mulungu.</verse>
				<verse number="8">Mbwenye mataka anabala minga na tsanga ya kuipa, mataka enewa nkhabebve basa, pontho anati apaswe dzedze mbamalisira kupisiwa.</verse>
				<verse number="9">Abale akufunika, pa pyonsene pidalonga ife, tisatawira kuti mwasankhula pinthu pyadidi kuna imwe, pinthudi pya upulumuki.</verse>
				<verse number="10">Mulungu ndi wakulungama. Iye nkhabe kudza kaduwala basa yanu, na kunfuna kudampangisa imwe. Thangwi mwakwanisa kuphatira basa mbumba ya Mulungu, pontho na lero musaiphatira.</verse>
				<verse number="11">Tisafuna kuti m'bodzi na m'bodzi wanu, apangize phinga ibodzi ene mpaka pakumalisira, toera mukhale na kudikhira kwakukwana.</verse>
				<verse number="12">Na tenepo, mukhonde kukhala anthu a kupolola, mbwenye mutoweze ale a kuti kubulukira pa kukhulupira na pa kupirira kwawo, asatambira pidapikirirwa iwo na Mulungu.</verse>
				<verse number="13">Mulungu pidapikirira Iye Abharaamu, na kusoweka unango wa nkulu kupita Iye kuti adumbire na dzina yace, adumbirika ekha ene,</verse>
				<verse number="14">mbalonga tenepa: “Dziwa kuti Ine ndinati ndikupase nkhombo, pontho mbandicita kuti dzindza yako ikule kakamwe.”</verse>
				<verse number="15">Na tenepo, pakumala kudikhira na kupirira konsene, Abharaamu atambira pikhadapikirirwa iye na Mulungu.</verse>
				<verse number="16">Anthu asadumbira na dzina ya unango munthu wa nkulu kupiringana iwo. Kudumbira nkhulongera kuti pidalongwa ndimo mwene, mbakumalisa mphoka yonsene.</verse>
				<verse number="17">Na thangwi eneyo, Mulungu, mukhafuna Iye kupangisa mwakukwana kuna anyaunthaka akupikirirwa kuti pinafuna Iye nkhabe cinjika, apisimbisa na kudumbira.</verse>
				<verse number="18">Pa pinthu piwiri ipi pinakhonda kucinja, pikirira na kudumbirira, Mulungu nkhabe kwanisa kulonga uthambi. Tenepo tinakhala dzololo na kuwangisira, ife adathawira muna Iye toera tikwate cidikhiro ciri patsogolo pathu.</verse>
				<verse number="19">Cidikhiro cakhala ninga nangula pa makhaliro athu. Ico ndi cakuwanga pontho ciri dzololo. Cidikhiro ceneco cisapita mpaka kunduli kwa nguwo yakusitira inagumanika mu nyumba ya ntsembe,</verse>
				<verse number="20">kudapita Yezu adatitsogolera pa mbuto yathu, mbakhala nkulu wa anyantsembe wa kwenda na kwenda, ninga unyantsembe wa Melikizedheki.</verse>
			</chapter>
			<chapter number="7">
				<verse number="1">Melikizedheki unowu, mambo wa Salemu, pontho mbakhala nyantsembe wa Mulungu wa Kudzulu kakamwe, agumana na Abharaamu, mukhabwerera Abharaamu pakumala kukunda amambo, iye mbapasa nkhombo Abharaamu.</verse>
				<verse number="2">Abharaamu ampasa Melikizedheki cacikhumi ca pyonsene pikhadatapata iye ku nkhondo. Pakutoma, dzina ya Melikizedheki, nkhubveka “Mambo wakulungama,” Mambo wa Salemu, nkhubveka “Mambo wa ntendere.”</verse>
				<verse number="3">Nkhabe lembwa dzina ya baba wace, ya mai wace, peno ya dzindza yace. Nkhabe dziwika kudabalwa iye peno kudafera iye. Acitwa wakulandana na Mwana wa Mulungu. Iye ndi nyantsembe wa kwenda na kwenda.</verse>
				<verse number="4">Nyerezerani mwadidi mbiri ikulu ikhali na mamuna uyu. Na iyenembo mbuya wathu Abharaamu afikira kumpasa cacikhumi ca pinthu pidatapata iye!</verse>
				<verse number="5">Mwambo wa Mozesi usalonga kuti anyantsembe pakati pa ana a Levi, ndiwo anafunika kuti atambire cacikhumi ca mbumba. Uku nkhubveka, ca abale awo, mbwenye iwo mbali a dzindza ibodzi ene ya Abharaamu.</verse>
				<verse number="6">Mbwenye mamuna unowu adakhonda kukhala wa dzindza ya Levi, atambira cacikhumi ca pinthu pya Abharaamu, pontho mbapasa nkhombo Abharaamu ule akhadapikirirwa na Mulungu.</verse>
				<verse number="7">Tonsene tisapidziwa kale kuti wa ng'ono asapaswa nkhombo na wa nkulu.</verse>
				<verse number="8">Pakutoma, anyantsembe ale akhatambira cacikhumi, akhali anthu a kuti anadza kafa. Mbwenye pa thangwi yaciwiri, cacikhumi catambirwa na Melikizedheki, ule analongwa kuti ali m'maso.</verse>
				<verse number="9">Kweneku nkhubveka kuti iye Levi anatambira pyacikhumi pya mbumba, aperekerwambo cacikhumi cace na Abharaamu,</verse>
				<verse number="10">thangwi Melikizedheki mudagumana iye na Abharaamu, Levi akhadzati kubalwa.</verse>
				<verse number="11">Mbidakhala pisakwanisika kulungamiswa na unyantsembe wa malevita, pikhafunikeranji pontho oneka nyantsembe unango ninga unyantsembe wa Melikizedheki, mbakhonda kukhala wa dzindza ya Arau? Thangwi na unyantsembe wa malevita, mbumba ya Izarayeli yatambira mwambo.</verse>
				<verse number="12">Thangwi unyantsembe ungacinjika, pisafunika kuti mwambo ucinjikembo.</verse>
				<verse number="13">Lang'anani, unowu analongerwa pinthu penepi ipi, akhali wa dzindza inangombo ya kuti cipo m'bodzi wawo akhadzati phata basa patsogolo pa guwa ya ntsembe.</verse>
				<verse number="14">Thangwi pisadziwika mwadidi mwene kuti Mbuya wathu ndi wa dzindza ya Djudaa, dzindza ya kuti Mozesi hadailonga pa thangwi ya unyantsembe tayu.</verse>
				<verse number="15">Ipi pidamala ife kulonga, pinadza kadziwikiratu mwadidi kakamwe angadza kabulukira nyantsembe unango adalandana na Melikizedheki,</verse>
				<verse number="16">ule adacitika nyantsembe mbakhonda kutoweza mitemo ya dzindza, mbwenye mbatoweza mphambvu za makhaliro akukhonda kumala.</verse>
				<verse number="17">Na tenepo, pyalongwa pa thangwi yace kuti: “Iwe ndiwe nyantsembe wa kwenda na kwenda, ninga unyantsembe wa Melikizedheki.”</verse>
				<verse number="18">Mitemo ya kale yasiyiwa, thangwi ikhali nkhabe mphambvu, pontho ikhali na basabve tayu,</verse>
				<verse number="19">thangwi Mwambo ukhadalungamisa cinthu tayu. Mbwenye cincino, Mulungu atipasa cidikhiro cikulu, cinakwanisa kutifikisa kuna Iye.</verse>
				<verse number="20">Pontho penepi pyacitika na kudumbirirwa. Anango, akhala anyantsembe mbakhonda kudumbirirwa,</verse>
				<verse number="21">mbwenye Iye adza kakhala nyantsembe wakudumbirirwa, pa kupangwa na Mulungu kuti: “Mbuya adumbira, pontho Iye nkhabe kudza kasandikika. Iye alonga kuti: ‘Iwe ndiwe nyantsembe wa kwenda na kwenda. ’ ”</verse>
				<verse number="22">Na thangwi eneyo, Yezu ndiye ananyindirika pa cibverano ceneci cikulu.</verse>
				<verse number="23">Pontho, anyantsembe enewa akhaikhiwa m'bodzi na m'bodzi kufikira ainjipa, thangwi kufa kukhaacimwanisa kupitiriza na basa yawo.</verse>
				<verse number="24">Mbwenye na thangwi Yezu ali m'maso kwenda na kwenda, unyantsembe wacembo ndi wakukwana.</verse>
				<verse number="25">Na tenepo, Iye anakwanisa kupulumusa mwakukwana ale anapita na pana Iye mbafika kuna Mulungu, thangwi Iye ali m'maso kwenda na kwenda mbakhala na kuaphemberera.</verse>
				<verse number="26">Ndi ninga unowu nkulu wa anyantsembe akhafunika, Wakucena, Wakusowa thangwi, Wakukhonda thapula kudawa, Wakupambulwa pa anyakudawa, mbakwizwa kudzulu kakamwe.</verse>
				<verse number="27">Mbwenye asiyana na akulu anango aanyantsembe. Kuna Iye nkhabe funika kuti apereke ntsembe ntsiku zonsene, ninga pikhacita iwo, kuti pakutoma akhapereka ntsembe na thangwi ya madawi awo, angamala, mbaperekambo na thangwi ya madawi a mbumba, thangwi Kirixtu apicita kabodzi basi, mbapikwaneratu pyonsene pa kuperekeka kwace Iye ekha.</verse>
				<verse number="28">Thangwi Mwambo usaikha akulu aanyantsembe, anthu akusowa mphambvu. Mbwenye cidumbiriro cidabwera pakumala kwa Mwambo, cisaikha Mwana, wakulungama kwenda na kwenda.</verse>
			</chapter>
			<chapter number="8">
				<verse number="1">Cikulu maka-maka cinalonga ife ndi ca kuti, tinaye nkulu wa anyantsembe ninga unowu, adakhala ku nkono wa madyo pa mpando wa Umambo wa Mphambvu za kudzulu.</verse>
				<verse number="2">Pontho Iye ndi nyabasa mu mbuto ya Mulungu, nyumbadi ya ntsembe ya Mulungu idamangwa na Mbuya, mbikhonda kucitwa na munthu.</verse>
				<verse number="3">Nkulu onsene wa anyantsembe asaikhwa toera kupereka miyoni na ntsembe. Na thangwi eneyo, pikhafunika kuti Iye nyantsembe unowu akhalembo na cinthu ca kupereka.</verse>
				<verse number="4">Yezu mbadakhala ali pantsi pano, mbadakhala nyantsembe tayu, thangwi alipo kale ale anapereka miyoni ninga munalongera Mwambo.</verse>
				<verse number="5">Iwo asaphata basa mu mbuto ya Mulungu yakusangizira, pontho ndi cithundzi-thundzi ca mbuto ire iri kudzulu, sawa-sawa ninga mudapangirwa Mozesi mukhafuna iye kumanga nyumba ya ntsembe ya Mulungu kuti: “Cita mphole, usafunika ucite pyonsene sawa-sawa ninga mudapangizwa iwe pa phiri.”</verse>
				<verse number="6">Mbwenye cincino, basa idapaswa Yezu ndi ikulu kakamwe kupita yawo. Sawa-sawambo na cibverano cidacitira unkhoswe Yezu ndi cikulumbo kupita cakale, thangwi cisabulukira pa pipikiriro pikulumbo.</verse>
				<verse number="7">Thangwi cibverano cakutoma mbicidakhala ndi cakukwanira, mbipidafunika kusaka cibverano cinango cipsa tayu.</verse>
				<verse number="8">Mbwenye Mulungu aona kuti pidakwana tayu, mbalonga tenepa: “Lang'anani, ziri kufika ntsiku zinafuna Ine kucita cibverano cipsa na mbumba ya Izarayeli pontho na mbumba ya Djudaa.</verse>
				<verse number="9">Nkhabe kudza kakhala ninga cibverano cidacita Ine na ambuya awo mudaaphata Ine na manja anga, toera kuabulusa mu dziko ya Idjipitu. Thangwi iwo asiya kubvera cibverano canga, Ine mbindiasiya Ndipyo pidalonga Mbuya.</verse>
				<verse number="10">Mbuya alonga tenepa: Ceneci ndi cibverano cinadza kacita Ine na mbumba ya izarayeli, pakupita ntsiku zenezo. Ndinaikha myambo yanga mu ndzeru zawo, pontho mbandiilembera m'mitima mwawo. Ndinati ndikhale Mulungu wawo, iwo anati akhale mbumba yanga.</verse>
				<verse number="11">Nkhabebve kudza kapfundzisana, peno m'bale wace mbalonga kuti: ‘Dziwani Mbuya’, thangwi iwo onsene anati andidziwe, kutomera kuna ang'ono mpaka kuna akulu.</verse>
				<verse number="12">Thangwi Ine ndinadza kaabvera ntsisi kuipisa kwawo, pontho nkhabe kudza kakumbukabve madawi awo.”</verse>
				<verse number="13">Mulungu pa kucicemera “cipsa” cibverano ici, nkhulongera kuti cakutoma cadza cakale. Cinthu cinacitika cakale peno cinakulupala, ciri dhuzi na kufuna kumala.</verse>
			</chapter>
			<chapter number="9">
				<verse number="1">Lang'anani, cibverano cakutoma cikhali na mitemo yace ya kulambira nayo Mulungu, pontho cikhali na mbuto ya Mulungu pantsi pano.</verse>
				<verse number="2">Yamangwa khumbi ya ntsembe ya Mulungu. Ku khundu ya kutsogolo, mule munacemerwa Mbuto Yakucena, mukhali na nyale ikulu, na meza ikhaikhirwa mikate.</verse>
				<verse number="3">Kuntsi kwa nguwo yaciwiri yakusitira, kukhali na mbuto ikhacemerwa Mbuto Yakuceneratu Kakamwe.</verse>
				<verse number="4">Mwenemu mukhagumanika guwa ya ntsembe ya oro, ikhapisirwa ntsembe ya pinthu pyakununkhira pinacemerwa isensu. Mukhagumanikambo kaxa ya cibverano yakumala finikizwa na oro. N'kati mwa kaxa eneyi mukhali na mulinga wa oro ukhali na manaa, mpsimbo ya Arau ikhadaphwikira, pontho na matabwa a myala a cibverano.</verse>
				<verse number="5">Padzulu pa kaxa ya cibverano pakhali na anju. za Mbiri, zikhadagudumira na mithundzi yawo mbuto ikhalekererwa madawi. Pa pinthu penepi, nkhabe kwana kupilonga cincino cibodzi na cibodzi tayu.</verse>
				<verse number="6">Pyonsene ipi pingamala sasanyirwa, anyantsembe akhapita kazinji kene mu Mbuto Yakucena, N'khumbi ya ntsembe ya Mulungu, kwenda kaphatisa basa yawo.</verse>
				<verse number="7">Mbwenye ku Mbuto Yakuceneratu Kakamwe, akhapitako ndi nkulu wa anyantsembe basi, kabodzi basi pa caka. Iye nkhabe pitamo mbakhonda kukwata ciropa ca cinyama, cikhaikha iye ntsembe ikhira iye ekha ene, pontho mbakhaikhirambo kudawa kukhacita mbumba mbakhonda kupidziwa.</verse>
				<verse number="8">Na penepi, Nzimu Wakucena ukhapangisa kuti njira ya kwenda ku Mbutodi Yakuceneratu Kakamwe ikhadadzati kufungulwa, pa n'dzidzi ukhaphatiswa basa khumbi yakutoma ya ntsembe ya Mulungu.</verse>
				<verse number="9">Penepi ndi cipangizo ca ntsiku zathu za lero, cinapangisa kuti miyoni na ntsembe zikhaikhwa, nkhabe kwanisa kupasa nyakulambira, manyerezero akukwana a muntima.</verse>
				<verse number="10">Eneyi ikhali mitemo ya pyakudya basi, na ya pyakumwa, na ya pinango pikhacita iwo pyakucenesa pinthu na madzi. Mitemo eneyo ya kucenesa kunja, ikhatongwa kutowezwa mpaka kupita kwa midzidzi ipsa.</verse>
				<verse number="11">Mbwenye Kirixtu pakubwera kwace ninga nkulu wa anyantsembe wa udidi unaona ife cincino, apita mu khumbi ikulu ya ntsembe ya Mulungu yakukwana kakamwe, yakukhonda mangwa na munthu, uku nkhubveka kuti: Si nyumba ya pantsi pano tayu.</verse>
				<verse number="12">Hadapitamo na ciropa ca bokho, peno ca mwana ng'ombe tayu, mbwenye na ciropa cace cene, Iye apita kabodzi basi mu Mbuto Yakuceneratu Kakamwe, mbakwanisa kutiombola kwenda na kwenda.</verse>
				<verse number="13">Mphapo ngakhala ciropa ca bokho na ca ng'ombe, pontho na madotha a mwana ng'ombe, pingawazirwa kuna ale adakhonda kuceneswa pa mwambo pikhaacenesa pa manungo awo,</verse>
				<verse number="14">ndiye tani ciropa ca Kirixtu adasowa madawi, cidapereka Iye na Nzimu wa kwenda na kwenda kuna Mulungu! Cinati cikwanise kutsuka manyerezero athu a muntima pa mabasa anatiyendesa n'kufa, toera tiphatire basa Mulungu wa m'maso.</verse>
				<verse number="15">Na thangwi eneyo, Kirixtu ndiye nkhoswe wa cibverano cipsa toera kuti ale adacemerwa, atambire cidumbiriro ca unthaka wakukhonda kumala, thangwi Iye afa ninga muomboli wa madawi adacita iwo mu cibverano cakutoma.</verse>
				<verse number="16">Pa thangwi ya cibverano, pisafunika kuti kufa kwa ule adacita cibverano, kudziwikedi na anthu.</verse>
				<verse number="17">Thangwi cibverano ca kuphatana cinatoma kuphata basa pa kufa kwa munthu. Ico nkhabe kuphata basa mwanacinthu adacicita mbali m'maso.</verse>
				<verse number="18">Na thangwi eneyo, cibverano cakale kuti citome kuoneka, cikhafunikambo ciropa.</verse>
				<verse number="19">Mozesi, pakumala kupanga mbumba yonsene mitemo yonsene ya Mwambo, akwata ciropa ca ng'ombe na ciropa ca mabokho pontho na madzi, mbakwata uweya wa kufuira na tsandzu ya muti unacemerwa isopo, mbawazira na iwo bukhu ya Mwambo na mbumba yonsene,</verse>
				<verse number="20">mbakhalonga tenepa: “Ici ndi ciropa ca cibverano cidalonga Mulungu kuti imwe mucibvere.”</verse>
				<verse number="21">Na ciropa, awazirambo sawa-sawa khumbi ya ntsembe ya Mulungu, na pyombo pyonsene pyakulambira napyo Mulungu.</verse>
				<verse number="22">Ndimo mwene, ninga munalongera Mwambo, pinthu pizinji pisaceneswa na ciropa, pontho pangakhonda kutaika ciropa, nkhabepo kulekererwa.</verse>
				<verse number="23">Na tenepo, pikhafunika kuti pinthu pidalandana na pinthu pya kudzulu piceneswe na ntsembe zenezi, mbwenye ipyo pyene pinthu pya kudzulu, piceneswembo na ntsembe ikulu kakamwe.</verse>
				<verse number="24">Thangwi Kirixtu hadapita mu nyumba ya ntsembe yakucitwa na anthu, ire ikhali cithundzi-thundzi ca ndimo mwene tayu. Mbwenye Iye apita kudzulu, toera cincino atibulukirire patsogolo pana Mulungu.</verse>
				<verse number="25">Pontho si kuti aende kaperekeke pontho kazinji kene, sawa-sawa ninga nkulu wa anyantsembe anakhala mbapita pyaka pyonsene, mu Mbuto Yakuceneratu Kakamwe na ciropa ca unango tayu.</verse>
				<verse number="26">Mbidakhala ndi tenepo, Kirixtu akhafunika aone nyatwa kazinji kene, kutomera pakutoma kwa dziko. Mbwenye cincino Iye apangizika kabodzi basi, pakumala kwa midzidzi, toera abuluse kudawa na ntsembe idaperekeka Iye ekha.</verse>
				<verse number="27">Sawa-sawa ninga munthu asatongwa kuti afe kabodzi basi, angamala mbadikhira kutongwa,</verse>
				<verse number="28">tenepambo Kirixtu aperekeka ntsembe kabodzi basi, toera kubulusa madawi a azinji. Iye anadza kabwera pontho kacikawiri, si kudza kabulusa pontho kudawa tayu, mbwenye toera adzese upulumuki kuna ale anan'dikhira.</verse>
			</chapter>
			<chapter number="10">
				<verse number="1">Mwambo usadzesa cithundzi-thundzi basi ca udidi unafuna kudza, mbwenye sipyodi tayu. Na thangwi eneyo, Mwambo, na lini unacita kuti anthu afike pakukwanira kulambira Mulungu, na ntsembe zibodzi zene zinaikha iwo kazinji kene, caka na caka.</verse>
				<verse number="2">Mbidakhala Mwambo usakwanisa kulungamisa, ale anacita pinthu penepi mbadacenesweratu kabodzi kene kwenda na kwenda, pontho mbadanentsekabve tayu m'mitima mwawo kuti ndi anyakudawa. Na tenepo, ntsembe mbidafunikabve tayu.</verse>
				<verse number="3">Mbwenye ntsembe zenezi zisakumbusira madawi, kabodzi pa caka.</verse>
				<verse number="4">Thangwi pisacimwanika kuti ciropa ca ng'ombe na ca mbuzi cibuluse madawi.</verse>
				<verse number="5">Ndi thangwi eneyo, pidabwera Kirixtu pa dziko alonga tenepa: “Wakhonda ntsembe na muwoni, mbwenye wandisasanyira manungo.</verse>
				<verse number="6">Pontho hudakomerwa tayu na ntsembe za kupiswa kwa pinyama na ntsembe za kufudza kudawa.</verse>
				<verse number="7">Na tenepo, Ine ndalonga kuti: Ndiri pano, Mulungu wanga, ndabwera toera kucita kufuna kwanu, ninga mudalemberwa ipyo m'Bukhu pa thangwi yanga. ”</verse>
				<verse number="8">Pakutoma Iye alonga kuti: “Ntsembe, miyoni, ntsembe za kupiswa pinyama, na ntsembe za kufudza kudawa, wakhonda.” Pontho hudakomerwa napyo pinthu penepi pikhacitwa ninga mukhalongera Mwambo.</verse>
				<verse number="9">Na tenepo, athimiza kulonga kuti: “Ndiri pano. Ndabwera toera kucita kufuna kwanu.” Iye amalisa wakutoma toera aikhe waciwiri.</verse>
				<verse number="10">Na thangwi ya kufuna kwace, ife taceneswa na ntsembe ya manungo a Yezu Kirixtu, adaperekwa kabodzi basi kwenda na kwenda.</verse>
				<verse number="11">Ntsiku zonsene, nyantsembe m'bodzi na m'bodzi asaenda kacita mabasa ace a unyantsembe. Pontho kazinji kene asapereka ntsembe ibodzi-bodzi, inacita kuti cipo inakwanisa kufudza madawi.</verse>
				<verse number="12">Mbwenye Yezu pidamala Iye kupereka ntsembe yace ibodzi basi ya kwenda na kwenda pa thangwi ya madawi, akhala pantsi ku nkono wa madyo wa Mulungu.</verse>
				<verse number="13">Kutomera penepo kwenda kutsogolo, Yezu ali kudikhira, mpaka pana ikhwa anyamalwa ace ninga cinthu cakupwandira manyalo ace.</verse>
				<verse number="14">Thangwi na ntsembe ibodzi basi, Iye alungamisa kwenda na kwenda onsene ale anaceneswa.</verse>
				<verse number="15">Nzimu Wakucena usaticitirambo umboni pa thangwi eneyo. Pakutoma Iwo walonga kuti:</verse>
				<verse number="16">“ Mbuya alonga tenepa: Ici ndi cibverano cinafuna kudza kacita Ine na iwo pakupita ntsiku zenezi. Ndinaikha myambo yanga m'mitima mwawo, pontho mbindiilembera mu ndzeru zawo.”</verse>
				<verse number="17">Pontho athimiza mbalonga kuti: “Madawi awo na kuipisa kwawo, sinadza kapikumbukabve tayu.”</verse>
				<verse number="18">Lang'anani, panalekererwa kudawa, nkhabe kufunikabve kuperekwa ntsembe ya kufudza madawi.</verse>
				<verse number="19">Na tenepo abale anga, tinaco cinyindiro cakupita mu Mbuto Yakuceneratu Kakamwe ya Mulungu, na thangwi ya ciropa ca Yezu,</verse>
				<verse number="20">pontho na thangwi ya njira ipsa na ya m'maso idatifungulira Iye na nguwo yakusitira, ndiko kubveka, na manungo ace.</verse>
				<verse number="21">Thangwi tinaye nkulu wa anyantsembe pa Nyumba ya Mulungu.</verse>
				<verse number="22">Na tenepo, mbatifendedzereni kuna Mulungu na ntima onsene, na kukhulupiradi kwakukwana, na kuceneswa kwa manyerezero onsene a kudawa a muntima, pontho na manungo akutsukwa na madzi akucena.</verse>
				<verse number="23">Mbatiphatisiseni mwakukwana cidikhiro cinacitira ife umboni, thangwi ule adapikirira ndi wakunyindirika.</verse>
				<verse number="24">Na tenepo, tisafunika tinyerezere kuti tinapasana tani cipapu m'bodzi na m'bodzi, toera tifunane mbaticita mabasa adidi.</verse>
				<verse number="25">Mbatilekeni kusiya kugumanyikana kwathu ninga abale a gereja, ninga nsambo unacita anango. Mbwenye mbatisakeni kupasana cipapu m'bodzi na m'bodzi, maka-maka mungaona kuti Ntsiku ya Mbuya iri dhuzi.</verse>
				<verse number="26">Tingathimiza basi kukhala n'kudawa cakhomu, pakumala kudziwa kale pinthu pya ndimo mwene, nkhabe kudza kaonekabve ntsembe inango ya kufudza nayo madawi enewa tayu.</verse>
				<verse number="27">Mbwenye tinadza kadikhira na kugopa kukulu, kutongwa pontho na moto ukulu unadza kapisa anyamalwa a Mulungu.</verse>
				<verse number="28">Munthu akhakhonda kubvera Mwambo wa Mozesi, akhaphiwa mbakhonda kubverwa ntsisi, male pingatawirirwa na anyamaso awiri peno atatu.</verse>
				<verse number="29">Musaona tani, ndi nyatwa yanji inafuna kudza kaona ale adapwanda Mwana wa Mulungu na manyalo, adaxola ciropa ca cibverano cidaceneswa na iye, peno ule adatikana Nzimu wa kukoma ntima kwa Mulungu?</verse>
				<verse number="30">Thangwi tisan'dziwa ule adalonga kuti: “Anafuna kuathabusa ndine. Ine ndinaabwezera.” Pontho alonga kuti: “Mbuya anadza katonga Mbumba yace.”</verse>
				<verse number="31">Ndi pinthu pyakugopsa kakamwe kugwa m'manja mwa Mulungu wa m'maso!</verse>
				<verse number="32">Mbwenye kumbukani ntsiku zakutoma pakumala kwanu kumwanikirwa, imwe mwakwanisa kupirira nkhondo ya nyatwa zikulu.</verse>
				<verse number="33">Kazinji kene imwe mwatikanwa mbamuoneswa nyatwa pakweca. Pa midzidzi inango mukhakhala ku khundu kwa ale akhaoneswa nyatwa.</verse>
				<verse number="34">Thangwi imwe mukhabvera ntsisi ale akhale n'kaidi, pontho mwatawira na kukomerwa konsene pa kupokoserwa mpfuma zanu zene, thangwi mukhapidziwa kuti mpfuma iri na imwe ndi ikulu pontho ndi yakukhonda kumala.</verse>
				<verse number="35">Na tenepo, lekani kusiya kunyindira kwanu. Thangwi na kunyindira, munadza kapasiwa m'bairo wanu ukulu.</verse>
				<verse number="36">Pinafunika kuna imwe ndi kuwangisira, toera mungadza kacita kufuna kwa Mulungu, mutambire pire pidapikirira Iye.</verse>
				<verse number="37">Thangwi cincino, cincino pano, “Ule anafuna kudza anadza kabwera, nkhabe kudembuka.</verse>
				<verse number="38">Mbwenye wanga wakulungama anapulumuka na thangwi ya kukhulupira. Pontho, angabwerera n'nduli, Ine nkhabe kudza kakomerwabve na iye.”</verse>
				<verse number="39">Mphapo ife, sife anthu a kubwerera n'nduli toera titaike tayu, mbwenye ndife anthu a kukhulupira toera kupulumuswa.</verse>
			</chapter>
			<chapter number="11">
				<verse number="1">Lang'anani, kukhulupira ndi kukhonda kupenula pire pinadikhira ife, pontho ndi undimo mwene wa pinthu pire pinakhonda kuona ife.</verse>
				<verse number="2">Thangwi na kukhulupira, anthu akale asimbwa na Mulungu.</verse>
				<verse number="3">Na kukhulupira, tisadziwa kuti dziko yonsene yacitwa na fala ya Mulungu. Na tenepo, pire pinakwanisa kuoneka, pyacitwa na pire pinakhonda kuoneka.</verse>
				<verse number="4">Na kukhulupira, Abheli apereka ntsembe ikulu kuna Mulungu kupiringana ya Kainu. Na kukhulupira, iye asimbwa ninga wakulungama, pa kutambirwa kwa ntsembe yace na Mulungu. Iye afa, mbwenye na kukhulupira kwace, na lero ali kulonga.</verse>
				<verse number="5">Na kukhulupira, Enoki akwatwa wa m'maso kuti akhonde kufa. “Pontho hadadza kaonekabve tayu, thangwi Mulungu akhadankwata.” Thangwi mbadzati kukwatiwa, asimbwa kuti iye atsandzaisa Mulungu.</verse>
				<verse number="6">Cingasoweka cikhulupiro, nkhabe kwanisika tsandzaisa Mulungu, thangwi ule anafendedzera kuna Iye, asafunika atawire kuti Mulungu alipo, pontho kuti Iye asapasa m'bairo ale anansaka.</verse>
				<verse number="7">Na kukhulupira, Nowa, pa kucenjezwa kwace mu Nzimu pa pinthu pikhafuna kudza kacitika, na kugopa kwace Mulungu, asasanya Arika toera kupulumusa mudzi wace. Na kukhulupira, iye akonesa dziko pontho adza kakhala mwanacinthu unthaka wakulungama kudabuluka pa cikhulupiro.</verse>
				<verse number="8">Na kukhulupira, Abharaamu mudacemerwa iye na Mulungu, abvera mbaenda ku mbuto ya unthaka ikhafuna kudza kapaswa iye, mbakhonda dziwako ndi kupi kukhaenda iye.</verse>
				<verse number="9">Na kukhulupira, Abharaamu atama mbaenda kakhala ku dziko idapikirirwa iye, mbakhala m'makumbi ninga munthu wakudza pabodzi na Izaki na Djakobo, ale akhadadumbirirwambo unthaka pabodzi na iye.</verse>
				<verse number="10">Thangwi iye akhadikhira nzinda wakutsidzikirwa na machikwa akuwanga, kuti nyakutanda na nyakumanga nzinda unowu ndi Mulungu.</verse>
				<verse number="11">Na kukhulupira, Abharaamu na iyenembo Sara, na kukhonda kubala kukhali na iye, pontho na kukalamba kukhali na iye, apaswa mphambvu za kubala mwana-mamuna, thangwi iye akhanyindira ule akhadampikirira.</verse>
				<verse number="12">Na tenepo, pa munthu unowu m'bodzi, wa kuti akhali nkhabebve mphambvu, adza kabalwa madzindza mazinji ninga nyenyezi za kudzulu, pontho mbacimwana kulengeseka ninga checa ya m'bara.</verse>
				<verse number="13">Onsene awa afa mbakhakhulupira, mbacimwana kutambira pire pidapikirirwa iwo. Mbwenye iwo apyona na kutali mbakomerwa napyo, mbacita umboni kuti ndi anthu akudza pontho ndi anyakutama pa dziko.</verse>
				<verse number="14">Analonga tenepa asapangisa kuti asasaka dziko yakukhala.</verse>
				<verse number="15">Mbidakhala akhainyerezera dziko ire idabuluka iwo, mbadakwanisa kubwererako pontho.</verse>
				<verse number="16">Mbwenye iwo akhadikhira na kukomerwa, dziko yadidi kakamwe, uku nkhubveka kuti: akhadikhira dziko yakubuluka kudzulu. Na thangwi eneyo, Mulungu nkhabe kukhala na manyadzo angacemerwa Mulungu wawo, pontho Iye aasasanyira nzinda.</verse>
				<verse number="17">Na kukhulupira, Abharaamu mudaleserwa iye na Mulungu, apereka Izaki ninga ntsembe. Ule akhadapikirirwa, akhadamala kusasanyika kuti apereke mwana wace m'bodzi ekha basi,</verse>
				<verse number="18">pakumala kupangwa kale na Mulungu kuti: “Dzindza yako inabulukira kuna Izaki.”</verse>
				<verse number="19">Abharaamu akhatawira kuti Mulungu ana mphambvu za kulamusa anyakufa, peno tilonge kuti, ampaswa pontho Izaki ninga mwana wakulamuswa pa kufa.</verse>
				<verse number="20">Na kukhulupira, Izaki apasa nkhombo Djakobo na Izauuu, pa thangwi ya makhaliro awo akutsogolo.</verse>
				<verse number="21">Na kukhulupira, Djakobo, mukhali iye dhuzi na kufuna kufa, apasa nkhombo ana a Zuze, m'bodzi na m'bodzi. Iye atsamira pa ntsonga ya mpsimbo yace, mbalambira Mulungu.</verse>
				<verse number="22">Na kukhulupira, Zuze, mukhafuna iye kufa, alonga pa thangwi ya kubuluka kwa ana a Izarayeli mu Idjipitu, pontho mbaapanga pikhafuna kucita iwo na magogodo ace.</verse>
				<verse number="23">Na kukhulupira, Mozesi, iye mbali khombwani, abisiwa myezi mitatu na babace na mace, thangwi iwo amuona kuti mwana ndi wakubalika, pontho mbakhonda kugopa ntemo ukhadalonga mambo.</verse>
				<verse number="24">Na kukhulupira, Mozesi mbali nkulu kale, akhonda kucemerwa mwana wa mwanace Farau wa nkazi,</verse>
				<verse number="25">mbatawira pyace kuthabuswa pabodzi na mbumba ya Mulungu, kupiringana kutsandzaya pa n'dzidzi ung'ono basi na pyakudawa.</verse>
				<verse number="26">Mozesi, aona kupwazwa kwa Kirixtu ninga mpfuma ikulu kupiringana mpfuma ya mu Idjipitu, thangwi akhalang'anisa m'bairo wace kudzulu.</verse>
				<verse number="27">Na kukhulupira, abuluka mu Idjipitu mbakhonda kugopa kuipirwa kwa mambo, mbakhala na phinga thangwi akhaona Ule akhacimwana kuoneka.</verse>
				<verse number="28">Na kukhulupira, Mozesi acita phwandu ya Paxkwa, mbakhwaza ciropa m'misuwo, toera nyakupha akhonde kufika kuna ana a utombo a Izarayeli.</verse>
				<verse number="29">Na kukhulupira, mbumba ya Izarayeli yawambuka Bara Yakufuira, ninga ali kufamba pa ntunda. Mbwenye ana a mu Idjipitu mukhafuna leserambo iwo kupicita, amala kufa na madzi.</verse>
				<verse number="30">Na kukhulupira, ana a Izarayeli amala ntsiku zinomwe mbakhazungulira nzinda wa Djeriko, mipanda ya nzinda mbigomoka.</verse>
				<verse number="31">Na kukhulupira, Raabhi nkazi wa lukwali, aatambira mwadidi anthu akhadza katapa nduwa, mbakhonda kuphiwa pabodzi na anyakukhonda kubvera.</verse>
				<verse number="32">Ndinalonganji pontho? Nkhabe n'dzidzi wa kulonga pya Gidhiyoni, pya Bharaki, pya Sansau, pya Djefete, pya Dhavidhi, pya Samweli na pya maporofeta.</verse>
				<verse number="33">Enewa, na kukhulupira, anango atapata madziko a amambo, acita pyakulungama, apipaswa pidapikirirwa iwo, afunga milomo ya nkhalamu,</verse>
				<verse number="34">akunda mphambvu ya moto, pontho apulumuka pa kuphiwa na tarasada. Pa mbuto ya kusowa mphambvu, adza kawanga, mbadza kakhala na mphambvu za kucita nkhondo, mbathamangisa anyankhondo a madziko a kunja.</verse>
				<verse number="35">Na kukhulupira, alipo akazi adatambira anyakufa awo adalamuswa pa kufa. Anango athabuswa mpaka kufa mbakhonda kutawira kuombolwa, toera akwanise kuona kulamuka kukulu pa kufa.</verse>
				<verse number="36">Anango apirira kusingirirwa na kukwapulwa, amangwa na unyolo mbafungirwa n'kaidi,</verse>
				<verse number="37">aphiwa na myala, agwandiwa pakati na saroti, aleserwa, aphiwa na matarasada. Akhafamba balala-balala, mbakhabvala nthembe za mabira, na za mbuzi. Akhacherenga, akhazondiwa, pontho mbakhathabuswa.</verse>
				<verse number="38">Iwo akhakhondiwa pa dziko ino yakuipa. Akhaenda mbandzendza n'thando, m'mapiri, m'madzimba na m'madjenje.</verse>
				<verse number="39">Awa onsene, asimbwa na thangwi ya kukhulupira kwawo, mbwenye nkhabe m'bodzi wawo adatambira pikhadapikirirwa iwo.</verse>
				<verse number="40">Mulungu akhadamala sasanyira kale pinthu pyadidi kakamwe kuna ife, toera iwo akhale akukwana pabodzi na ife.</verse>
			</chapter>
			<chapter number="12">
				<verse number="1">Ngakhala ndi tenepo, na ifembo, na thangwi ya kuzungulirwa na mwinji uyu ukulu wa amboni, mbatisiyeni pyonsene pinatipingiza, pontho na madawi anatimanga. Mbatithamangeni na phinga yonsene pa ndima idapaswa ife,</verse>
				<verse number="2">mbatilang'anisa maso athu kuna Yezu, adatoma na kumalisira cikhulupiro cathu. Na kutsandzaya kukhadakoyerwa Iye, apirira nyatwa ya pa ntanda, mbakhonda kutsalakana manyadzo, pontho mbakhala ku nkono wa madyo wa mpando wa Umambo wa Mulungu.</verse>
				<verse number="3">Toera imwe mukhonde kuneta n'kati mwanu, pontho mukhonde kumala mphambvu, nyerezerani mwadidi Ule adapirira kuzondiwa kudacitirwa Iye ene na anyakudawa.</verse>
				<verse number="4">Pa kumenyana kwanu na kudawa, imwe musati kupirira mpaka kubuluka ciropa canu cene.</verse>
				<verse number="5">Imwe mwaduwala mafala akulanga adakupangani iye ninga anace kuti: “Mwana wanga, leka kupwaza kulanga kwa Mbuya, pontho leka kuneta na kusandika kwace angakuthabusa.</verse>
				<verse number="6">Thangwi Mbuya asasandika ule anafunika na Iye, pontho asamenya onsene ule anatawira kukhala ninga mwanace.”</verse>
				<verse number="7">Pirirani nyatwa, mbamuzitambira ninga muli kulangwa. Mulungu asakucitani ninga ana ace. Thangwi mbani baba anakhonda kusandika mwana wace?</verse>
				<verse number="8">Kusandikwa kusagumanika kuna ana onsene. Imwe mungakhonda kusandikwa, nkhulongera kuti imwe simwe anacedi tayu, mbwenye ndimwe ana akudza.</verse>
				<verse number="9">Pontho ife tikhali na ababa athu a pa nyama, akhatisandika ife mbatikhaalemedza. Apo ndiye tani, ife nkhabe kufunika tim'bvere Baba wathu wa munzimu, toera tikhale na upulumuki?</verse>
				<verse number="10">Ababa athu akhatisandika pa n'dzidzi ung'ono pa pire pinaona iwo kuti mphyadidi. Mbwenye Mulungu asatisandika toera uoneke udidi kuna ife, pontho toera ife tikhale akucena ninga Iye.</verse>
				<verse number="11">Kusandikwa konsene, pakutoma nkhabe kutsandzaisa munthu, mbwenye kusapha muntima. Apo pakupita ntsiku zingasi, kusandikwa kusabala kulungama na ntendere, kuna ale adadzowerereswa kulangwa.</verse>
				<verse number="12">Na tenepo, wangisani manja anu akusowa mphambvu na mabondo anu akuneta.</verse>
				<verse number="13">Sasanyirani njira zakulungama zinafuna kupita na imwe, toera anyakulamala myendo akhonde kububunyuka, mbwenye awangiswe.</verse>
				<verse number="14">Wangisirani kukhala mu ntendere na onsene, pontho mbamuperekeka kuna Mulungu. Thangwi mungakhonda kuperekeka kuna Mulungu, nkhabe munthu anadza kaona Mbuya.</verse>
				<verse number="15">Cenjerani kuti akhonde kugumanika munthu m'bodzi wakupambulika pa kukoma ntima kwa Mulungu. Pontho pakati panu pakhonde kugumanika n'chici ubodzi wakuwawa kuti ungaphwikira, ukunentseni mbuthapulisa uipi kuna anthu azinji.</verse>
				<verse number="16">Pontho mbakhonde kugumanika munthu m'bodzi wakuzuda peno wakupwaza pya Mulungu, ninga pidacita Izauuu adagulisa ukulu wace wa mwana wa utombo, na mbale ibodzi basi ya cakudya.</verse>
				<verse number="17">Ninga pinadziwa imwe kale, pakumala penepo, mukhafuna iye kutambira nkhombo, akhonderwa. Iye acita pyonsene, kulira na kulira, mbwenye acimwana kusanduza pire pikhadacitika.</verse>
				<verse number="18">Imwe mudafika tayu pa phiri ya Sinai ikhakwanisika kugwedzeka iyo mbikhagaka moto, pontho mudafika pa kuswipa, pa cidima, pa conzi ca mphepo,</verse>
				<verse number="19">pa kulira kwa kaluta, pa kubveka kwa mafala adacita kuti ale akhaabva, akhaphemba kuti akhonde kuapangwabve.</verse>
				<verse number="20">Thangwi akhacimwana kupirira pire pikhatongwa iwo kucita kuti: “Na cinyama cene, cingagwedza phiri, cisatongwa ciphiwe na myala.”</verse>
				<verse number="21">Pyonsene pikhacitika pikhali pinthu pyakugopsa kakamwe, mpaka kufikira Mozesi mbalonga kuti: “Ndisadzadzamira na kugopa!”</verse>
				<verse number="22">Mbwenye imwe mwafika ku phiri ya Siyau, ku Djerusalema ya kudzulu, ku nzinda wa Mulungu wa m'maso, mwafika kuna pikwi na pikwi pya maanju pa nsonkhano wakutsandzaya,</verse>
				<verse number="23">pa gereja ya ana a utombo a Mulungu, ale adalembwa madzina awo kudzulu. Mwafika pana Mulungu, ntongi wa miseru ya anthu onsene. Mwafika kuna mizimu ya anyakulungama akukwana.</verse>
				<verse number="24">Mwafika pana Yezu, nkhoswe wa cibverano cipsa. Mwafika pa ciropa cakuwaziwa, cinalonga mwadidi kakamwe kupita ciropa ca Abheli.</verse>
				<verse number="25">Cenjerani! Lekani kupokanya Ule analonga. Thangwi, ngakhala ale adakhonda kubvera Ule adaacenjeza pantsi pano aoneswa nyatwa, ndiye tanimbo ife tingathawa Ule anaticenjeza kudzulu?</verse>
				<verse number="26">Ule adacita kuti ntsiku inango, na fala yace atekenyesa mataka, lero asapikirira mbalonga kuti: “Ndinati nditekenyese pontho mataka na kudzulu kwene.”</verse>
				<verse number="27">Mafala enewa analonga kuti: “Ndinati ndicite pontho papsa” asapangisa kufudza pire pinakwanisa kutekenyeswa. Uku ndi kubveka pinthu pyakulengwa, toera pisale pinakhonda kutekenyeka.</verse>
				<verse number="28">Na tenepo, na kutambira kunacita ife lero Umambo wakukhonda kutekenyeka, tiperekeni takhuta, pontho mbatilambira Mulungu mwakufunika, na cilemedzo pontho na kun'gopa.</verse>
				<verse number="29">Thangwi Mulungu wathu ndi moto unafudza!</verse>
			</chapter>
			<chapter number="13">
				<verse number="1">Khalani basi na kufunana muubale wa Kirixtu.</verse>
				<verse number="2">Lekani kuduwala kukhala na ntima wakutambira alendo. Thangwi anango, na kucita penepyo, akwanisa kutambira maanju, iwo mbakhonda kupidziwa.</verse>
				<verse number="3">Kumbukani ali n'kaidi ninga muli na iwo pabodzi. Kumbukani anaoneswa nyatwa, ninga ndimwe ene munaoneswa nyatwa.</verse>
				<verse number="4">Banja mbikhale yakulemedzeka kuna anthu onsene. Bonde ya banja mbikhale yakulungama, thangwi Mulungu anadza katonga anyalukwali na anyaupombo.</verse>
				<verse number="5">Lekani kukundwa na ntima wa kufuna kobiri, mbwenye komerwani na pina imwe, thangwi Iye ene Mulungu alonga kuti: “Cipo ndinadza kakusiya, pontho cipo ndinadza kakuthawa.”</verse>
				<verse number="6">Thangwi tinakwanisa kulonga na kunyindira konsene kuti: “Mbuya ndiye nyakundiphedza, ine nkhabe kudza kagopa cinthu. Munthu anandicitanji?”</verse>
				<verse number="7">Kumbukani atsogoleri anu, adakupangani fala ya Mulungu. Lang'anisani mwadidi makhaliro akhacita iwo, pontho towezani kukhulupira kwawo.</verse>
				<verse number="8">Yezu Kirixtu ndi m'bodzi ene dzulo, lero na kwenda na kwenda.</verse>
				<verse number="9">Lekani kutowerera pipfundzo pyapezi pyakusiyana-siyana. Thangwi pyadidi nkhuwangisira mitima yathu na kukoma ntima kwa Mulungu, mbatikhonda kuwangisira na mitemo ya pyakudya, pinakhonda kuphedzera kuna ale anapidya.</verse>
				<verse number="10">Ife tinayo guwa ya ntsembe. Penepo nkhabe kutawirirwa kuti adyerepo ale anaphata basa mu khumbi ya ntsembe ya Mulungu.</verse>
				<verse number="11">Nkulu wa anyantsembe asakwata ciropa ca pinyama mpaka ku Mbuto Yakuceneratu Kakamwe, ninga ntsembe yakulekerera madawi. Mbwenye manungo a pinyama asapisiwa kunja kwa makumbi.</verse>
				<verse number="12">Ndi thangwi eneyo Yezu aonambo nyatwa kunja kwa nsuwo wa nzinda wa Djerusalema, toera kucenesa mbumba na ciropa cace.</verse>
				<verse number="13">Na tenepo, mbatibulukeni tiyende kuna Yezu, kunja kwa makumbi, mbatipirirambo kunyadziswa kudapirira Iye.</verse>
				<verse number="14">Thangwi pano, ife nkhabe nzinda ubodzi wa kwenda na kwenda, mbwenye tisasaka nzinda unafuna kudza.</verse>
				<verse number="15">Na tenepo, na mphambvu za Yezu mbatiperekeni ntsiku zonsene kuna Mulungu ntsembe ya kunsimba nayo. Unowu ndiwo nsapu wa milomo inakuza dzina yace.</verse>
				<verse number="16">Lekani kuduwala kucita udidi, mbamugawana pina imwe m'bodzi na m'bodzi, thangwi ntsembe zenezi ndizo zinakomerwa na Mulungu.</verse>
				<verse number="17">Bverani atsogoleri anu, mbamucita pinakupangani iwo. Iwo ndiwo anakuonererani ninga ale anafuna kukutawirirani kuna Mulungu. Abvereni, toera mabasa awo akhale akutsandzaya, mbakhonda kualemera. Thangwi angaalemera, nkhabe kukuphedzerani cinthu.</verse>
				<verse number="18">Tiphemberereni. Ife tisadziwa kuti tina manyerezero a muntima adidi, pontho tisafuna kukhala na makhaliro akulemedzeka pa pyonsene.</verse>
				<verse number="19">Maka-maka kuna ine, ndisakuphembani kuti mundiphemberere toera ndibwerere pontho kuna imwe na mwansanga.</verse>
				<verse number="20">Mulungu wa ntendere, adalamusa pa kufa Mbuya wathu Yezu, Nkumbidzi wa nkulu wa mabira, na thangwi ya ciropa ca cibverano ca kwenda na kwenda,</verse>
				<verse number="21">mbakuciteni kuti mukhale anthu akukwana pa udidi onsene, toera mucite kufuna kwace, pontho acite muna ife pire pinan'tsandzaisa patsogolo pace, na thangwi ya Yezu Kirixtu, Ule anafunika kupaswa mbiri ya kwenda na kwenda. Ameni.</verse>
				<verse number="22">Abale anga, ndisakuphembani kuti mupirire mafala anga akukulangani. Ndimo mwene, ipi pidakulemberani ine ndi ping'ono.</verse>
				<verse number="23">Ndisafuna kukudziwisani kuti m'bale wathu Timoti akhuciwa n'kaidi. Angafika cincino, ndinadza kakuonani pabodzi na iye.</verse>
				<verse number="24">Munawangisa atsogoleri anu onsene, na mbumba ya Mulungu yonsene. Abale a ku dziko ya Italya asakuwangisani.</verse>
				<verse number="25">Kukoma ntima kwa Mulungu mbukukhale na imwe monsene.</verse>
			</chapter>
		</book>
		<book number="59">
			<chapter number="1">
				<verse number="1">Ndine Tiyago, n'dzakazi wa Mulungu na wa Mbuya Yezu Kirixtu. Ndisalembera madzindza khumi na mawiri adamwazika pa dziko yonsene kuti: Mbawange.</verse>
				<verse number="2">Abale anga, mphyakutsandzaisa kakamwe mungagwerwa na nyatwa za kuleserwa kwakusiyana-siyana,</verse>
				<verse number="3">thangwi imwe musadziwa kuti kuleserwa kwa cikhulupiro canu, kusabala kupirira.</verse>
				<verse number="4">Kupirira kweneku mbukukhale kwakukwana, toera imwe mukule pontho mulungame, mbamukhonda kusowa cinthu cibodzi.</verse>
				<verse number="5">Ngakhala m'bodzi wanu nkhabe ndzeru, mbaziphembe kuna Mulungu. Iye asapasa onsene na ntima wakucena, mbakhonda kukupasani manyadzo. Munthu unowu, anadza kazitambira.</verse>
				<verse number="6">Mbwenye mbaphembe na kukhulupira, mbakhonda kupenula. Thangwi ule anapenula alandana na bimbi ya m'bara, inakwatiwa na mphepo mbiyenda uku na uku.</verse>
				<verse number="7">Munthu unowu mbaleke kunyerezera kuti anapaswa cinthu na Mbuya,</verse>
				<verse number="8">thangwi ana ndzeru ziwiri, pontho nkhabe kupidziwa pinafuna iye, pa pyonsene pinacita iye.</verse>
				<verse number="9">Mbwenye m'bale wakupicepesa, mbatsandzaye pa kukuzwa kwace na Mulungu.</verse>
				<verse number="10">Pontho m'bale m'pfumi mbatsandzaye pa kupwazwa kwa mpfuma yace na Mulungu, thangwi iye anadza kauma ninga maluwa a n'tsanga.</verse>
				<verse number="11">Thangwi dzuwa isagaka mbipisa, tsanga isauma. Na tenepo, maluwa ace asagwa, kubalika kwawo kusamala. Sawa-sawambo na m'pfumi, anadza kanyala pakati pa mabasa ace.</verse>
				<verse number="12">Mbatsandzaye ule munthu anapirira pa kuleserwa, thangwi angakunda kuleserwa, anadza katambira nthimba ya upulumuki idapikirira Mulungu kuna ale ananfuna.</verse>
				<verse number="13">Munthu anganyengererwa, mbaleke kulonga kuti: “Ndisanyengererwa na Mulungu.” Thangwi Mulungu nkhabe kwanisa kunyengererwa na kuipa, pontho nkhabe nyengerera munthu.</verse>
				<verse number="14">Mbwenye m'bodzi na m'bodzi asanyengererwa na pyakuipa pinasirira iye, ndipyo pinankwewa mbipin'nyengerera.</verse>
				<verse number="15">Na tenepo, kusirira kweneku angakutawira, kusabala kudawa. Kudawa kungakula, kusabala kufa.</verse>
				<verse number="16">Abale anga akufunika, lekani kunyengezwa tayu.</verse>
				<verse number="17">Miyoni yonsene yadidi na yakukwana inapaswa ife, isabuluka kudzulu, mbichita buluka kuna Baba wa cieza consene. Iye nkhabe cinjika makhaliro ace ninga mithundzi inakhala mbicinjika.</verse>
				<verse number="18">Na kufuna kwace, Iye atibala na fala ya ndimo mwene, toera tikhale ninga misapu yakutoma pa pyonsene pidacita Iye.</verse>
				<verse number="19">Abale anga akufunika, dziwani kuti: Monsene khalani akusasanyika toera kubva, mudembuke na kulonga, pontho mudembuke na kuipirwa,</verse>
				<verse number="20">thangwi kuipirwa kwa munthu nkhabe kubala kulungama kunafuna Mulungu.</verse>
				<verse number="21">Na tenepo, siyani pyakunyanyasa pyonsene na kuipa kuzinji kudasala na imwe, mbumutambira na kupicepesa konsene fala idachekwa muna imwe inamphambvu za kukupulumusani.</verse>
				<verse number="22">Khalani anthu akucita pinalonga fala, mukhonde kukhala anyakubva basi, mbumunyengezeka mwekha ene.</verse>
				<verse number="23">Ule anabva fala mbwenye mbakhonda kucita pinalonga iyo, asalandana na munthu analang'ana nkhope yace pa supeyo,</verse>
				<verse number="24">pontho angamala lang'anisika ekha ene, asabuluka, pa n'dzidzi ubodzi-bodzi mbaduwala makhaliro a nkhope yace.</verse>
				<verse number="25">Mbwenye munthu analang'anisisa mwadidi mwambo wakukwana unadzesa ufulu, mbapirira na kuutoweza mwambo unowu, mbakhonda kuduwala pidabva iye mbwenye mbaucita, anakhala na kutsandzaya na pire pinaphata iye.</verse>
				<verse number="26">Munthu ananyerezera kuti ndi nyakulambira Mulungu, mbwenye mbakhonda kuphata lirimi yace, asanyengezeka ekha ene. Kulambira kwace nkhwapezi!</verse>
				<verse number="27">Kulambira kwa ndimo mwene na kwakukwana kunafuna Mulungu Baba wathu ndi uku: kuphedza amphawi, na akazi adaferwa na amuna awo pa nyatwa zinaona iwo, pontho mbukhonda kuswipiswa na pinthu pyakunyanyasa pya padziko.</verse>
			</chapter>
			<chapter number="2">
				<verse number="1">Abale anga, ninga anyakukhulupira Yezu Kirixtu Mbuya wathu wa mbiri, lekani kusankhulana peno kulang'ana nkhope ya munthu.</verse>
				<verse number="2">Tendeni tione, ngakhala pa nsonkhano wanu apita munthu m'bodzi na mphete n'cala ya oro na nguwo zakubalika, mbapitambo n'cherengi na nguwo zakusakala pontho mbaziswipa,</verse>
				<verse number="3">imwe mbumulang'anisa ule adabvala nguwo zakubalika mbumumpanga tenepa: “Imwe khalani apa pa mbuto yadidi,” mbwenye mbumupanga n'cherengi kuti: “Iwe khala dzololo apo,” peno kuti: “Khala pantsi dhuzi na panasandzikira ine myendo yanga.”</verse>
				<verse number="4">Tenepa sikusankhulana tayu, mbumukhala anyakutonga miseru a manyerezero akuipa?</verse>
				<verse number="5">Bvani abale anga akufunika: Mulungu hadasankhula anaoniwa acherengi pa dziko toera akhale apfumi pa kukhulupira, pontho adye unthaka wa Umambo udapikirira Iye kuna ale ananfuna tayu?</verse>
				<verse number="6">Mbwenye imwe musapwaza n'cherengi. Kodi siwo anyakupfuma anakupondererani tayu? Siwo enewa tayu anakukakamizani kwenda ku nyumba zakutongera miseru?</verse>
				<verse number="7">Siwo enewa tayu anaxola dzina yadidi idapaswa imwe?</verse>
				<verse number="8">Ngakhala imwe musabveradi mwambo wa Umambo unagumanika m'Bukhu ya Mulungu, unalonga kuti: “Funa ndzako ninga iwe ene,” musacita mwadidi.</verse>
				<verse number="9">Mbwenye mungasankhulana, muli kudawa, pontho munakoneswa na mwambo ninga anthu akupwaza mwambo.</verse>
				<verse number="10">Thangwi ule anakoya mwambo onsene, mbwenye mbapwaza pa matongero mabodzi basi, adawa pa mwambo onsene.</verse>
				<verse number="11">Thangwi ule adalonga kuti: “Leka kucita upombo,” alongambo kuti: “Leka kupha munthu.” Ngakhala iwe hudacita upombo tayu, mbwenye wapha munthu, ndiwe nyakupwaza mwambo.</verse>
				<verse number="12">Longani, pontho mucite ninga anthu anadza katongwa na mwambo wa ufulu.</verse>
				<verse number="13">Thangwi kuna ale adasowa ntsisi kunaoneka kutongwa kwakusowa ntsisi. Ntsisi zinakunda kutongwa!</verse>
				<verse number="14">Abale anga, pisaphedzeranji munthu angalonga kuti ndina cikhulupiro mbasowa mabasa? Kodi cikhulupiro ceneci cinakwanisa kumpulumusa?</verse>
				<verse number="15">Ngakhala m'bale wathu wa mamuna peno wankazi asowa cakubvala, peno cakudya ca ntsiku na ntsiku,</verse>
				<verse number="16">m'bodzi wanu mbampanga tenepa: “Kafikeni mwadidi. Kapisirweni, mudye mbumukhuta,” mbakhonda kumpasa cinthu, penepi pisaphedzeranji?</verse>
				<verse number="17">Sawa-sawambo, cikhulupiro cokha cene, cingasowa mabasa, cafa.</verse>
				<verse number="18">Mbwenye unango analonga tenepa: “Iwe una cikhulupiro, ine ndina mabasa.” Ndipangize cikhulupiro cako cakusoweka mabasa, ine ndikupangize cikhulupiro canga na mabasa.</verse>
				<verse number="19">Iwe usatawira kuti Mulungu ndi m'bodzi basi? Ndimo mwene! Na iyo ene mizimu yakuipa isatawira, pontho mbidzadzamira!</verse>
				<verse number="20">Iwe dzemwa! Usafuna udziwe mwadidi kuti cikhulupiro cingasowa mabasa nkhabe kuphedzera cinthu. ?</verse>
				<verse number="21">Kodi Baba wathu Abharaamu hadalungamiswa na mabasa tayu, mudapereka iye mwana wace Izaki pa guwa ya ntsembe?</verse>
				<verse number="22">Lang'ana kuti kukhulupira na mabasa pikhaphata basa pabodzi, pontho kukhulupira kwadzadziswa na mabasa.</verse>
				<verse number="23">Tenepa, pyasimbiswa m'Bukhu ya Mulungu kuti: “Abharaamu akhulupira Mulungu, penepi pyancita kuti iye akhale wakulungama,” pontho iye adza kacemerwa xamwali wa Mulungu.</verse>
				<verse number="24">Onani kuti munthu asalungamiswa na mabasa, si na kukhulupira basi tayu.</verse>
				<verse number="25">Pibodzi-bodzi pyacitika na Raabhi nkazi wa lukwali. Iye hadalungamiswa na mabasa tayu, mudatambira iye a ntapa-nduwa mbaabulusa na njira inango?</verse>
				<verse number="26">Na tenepo, ninga manungo angasowa nzimu afa, tenepambo cikhulupiro cingasowa mabasa, cafa.</verse>
			</chapter>
			<chapter number="3">
				<verse number="1">Abale anga, azinji anu mbaleke kukhala apfundzisi, thangwi imwe musadziwa kuti ife anapfundzisa tinatongwa pikulu kakamwe.</verse>
				<verse number="2">Thangwi tonsene tisadodomeka pa pinthu pizinji. Ngakhala nkhabe anadodomeka pa kulonga, unowu ngwakulungama, pontho anakwanisambo kukunda manungo ace onsene.</verse>
				<verse number="3">Tingaikha nkhambala pa mulomo wa kavalo toera iyo itibvere, manungo ace onsene tisakwanisa kuatonga.</verse>
				<verse number="4">Kwatiranimbo luso maxitima a m'madzi. Iwo ndi makulu kakamwe mbakwekwetwa na mphepo zikulu, mbwenye asazungunuswa na cing'ombo basi, mbaenda kunafuna nyakutekenya.</verse>
				<verse number="5">Ndi sawa-sawambo na lirimi. Ndi phindi ing'ono basi ya m'manungo, mbwenye isagaya na pinthu pikulu pinacita iyo. Lang'anani, nsitu ukulu usapiswa na cimoto cing'ono basi.</verse>
				<verse number="6">Na tenepombo, lirimi ndi moto. Ndi dziko yakudzala na kuipa. Yaikhwa pakati pa mapindi a manungo athu mbithapulisa manungo onsene. Isagasa makhaliro onsene a munthu, iyo ene mbipiswa na moto wa mu infernu.</verse>
				<verse number="7">Thangwi pinyama pyonsene pyakusiyana-siyana pya n'tsanga, mbalame, pinafamba na mimba, na pya m'bara, pisafuika pontho munthu asakwanisa kupifuya.</verse>
				<verse number="8">Mbwenye lirimi, nkhabe munthu anakwanisa kuiphata. Ndi cakuipa cinacimwana kukundika cakudzala na ntombwe wa kupha munthu.</verse>
				<verse number="9">Tisasimba nayo Mbuya, Baba wathu, tisapasa nayo dzedze anthu adacitwa mbalandaniswa na Mulungu.</verse>
				<verse number="10">Pa mulomo ubodzi-bodzi pasabuluka nkhombo na dzedze. Abale anga, penepi mbapileke kucitika!</verse>
				<verse number="11">Kodi pisacitika pa mphuno ibodzi ene ya madzi, mbapabuluka madzi akutapira na madzi akuwawa?</verse>
				<verse number="12">Abale anga, pisakwanisika kuti muti wa nsambvu mbubala misapu ya mulivera, peno muti wa mauva mbubala masambvu? Sawa-sawambo na mphuno ya madzi a munyu, nkhabe buluka madzi akutapira.</verse>
				<verse number="13">Mbani adacenjera, pontho mbani ana ndzeru pakati panu? Mbapipangize na makhaliro ace adidi, na mabasa anacita iye na kucepeseka kunabulukira pa udziwisi.</verse>
				<verse number="14">Mbwenye mungakoya muntima bibvu ya nyongo, na ugungulu, lekani kugaya na penepi, pontho lekani kukhonda pya ndimo mwene.</verse>
				<verse number="15">“Ndzeru” zenezi, zidabuluka kudzulu tayu, mbwenye ndi za pantsi pano. Si za Nzimu Wakucena tayu, mbwenye ndi za mizimu yakuipa.</verse>
				<verse number="16">Thangwi pana bibvu na ugungulu, penepo pana nthonga na uipi wakusiyana-siyana.</verse>
				<verse number="17">Mbwenye ndzeru zidabuluka kudzulu, pakutoma ndi zakucena, mbizidza za ntendere, za kulekerera, za kubverana, zakudzala na ntsisi, pontho na za misapu yadidi, zakusowa tsankhulo na zakusowa uthambi.</verse>
				<verse number="18">Nsapu wakulungama usabzalwa mu ntendere, kuna ale anasaka kuti uoneke ntendere.</verse>
			</chapter>
			<chapter number="4">
				<verse number="1">Kodi nkhondo na nthonga ziri pakati panu, zisabulukira kupi? Nkhabe bulukira pakusirira kunamenyana n'kati mwanu tayu?</verse>
				<verse number="2">Imwe musasirira pinthu, mbwenye nkhabe pina imwe. Musapha, musakhala na bibvu, mbwenye nkhabe kwanisa pinafuna imwe. Imwe musakhala mbamumenyana na kucita nkhondo. Imwe nkhabe pinthu, thangwi nkhabe phemba.</verse>
				<verse number="3">Mungaphemba nkhabe kupipaswa, thangwi musapiphemba mwadidi tayu. Musapiphemba toera kupibvunga na pinasirira imwe.</verse>
				<verse number="4">Imwe anyaupombo, nkhabe dziwa kuti kucita uxamwali na dziko nkhukhala nyamalwa wa Mulungu? Ule anafuna kukhala xamwali wa dziko, asakhala nyamalwa wa Mulungu.</verse>
				<verse number="5">Kodi musanyerezera mphyapezi pinalonga Bukhu ya Mulungu kuti: “Nzimu udaikha Iye muna ife, una nchanje ikulu kakamwe?”</verse>
				<verse number="6">Mbwenye Iye asatipangisa kukoma ntima kwace kukulu. Na thangwi eneyo Bukhu ya Mulungu isalonga tenepa: “Mulungu asaidana na anapikuza, mbwenye asapangisa kukoma ntima kwace ale anacepeseka.”</verse>
				<verse number="7">Na tenepo, bverani Mulungu. Khondani Dyabu, iye anakuthawani.</verse>
				<verse number="8">Fendedzerani Mulungu, Iye anakufendedzeranimbo. Imwe anyakudawa, sambani manja. Cenesani mitima yanu imwe ana ndzeru ziwiri.</verse>
				<verse number="9">Tsukwalani, bulirani pontho lirani. Cinjani kuseka kwanu kudze kulira, kutsandzaya kwanu kudze kutsukwala.</verse>
				<verse number="10">Cepesekani patsogolo pa Mbuya, Iye anadza kakukuzani.</verse>
				<verse number="11">Abale anga, lekani kulongana kuipa m'bodzi na m'bodzi. Analonga ndzace kuipa peno mbakonesa m'bale wace, ali kulonga kuipa mwambo, pontho asakonesa mwambo. Mphapo ngakhala iwe usakonesa mwambo, huli kutoweza mwambo tayu, mbwenye usakhala ninga nyakutonga mwambo.</verse>
				<verse number="12">Alipo m'bodzi basi anacita mwambo na anatonga miseru, ule anakwanisa kupulumusa na kupha. Mbwenye iwe ndiwe ani kuti ukonese ndzako?</verse>
				<verse number="13">Cincino bveserani imwe analonga kuti: “Lero peno mangwana tinaenda ku nzinda uyu peno ku nzinda ule. Kweneko tinakhala caka cibodzi mbaticita malonda anthu, pontho tinawina kobiri.”</verse>
				<verse number="14">Imwe nkhabe kupidziwa pire pinafuna kukucitikirani mangwana! Upulumuki wanu pa nyama ndi ninji? Imwe musakhala ninga nkhungwi, isaoneka n'dzidzi pang'ono, ingamala mbimwazika.</verse>
				<verse number="15">Imwe musatongwa kulonga tenepa: “Mbuya angafuna, tinakhala m'maso pontho tinacita ipi peno ipi.”</verse>
				<verse number="16">Mbwenye cincino imwe musagaya na manyerezero anu. Kugaya konsene ninga uku, nkhwakuipa.</verse>
				<verse number="17">Na tenepo, ule anadziwa kuti asatongwa kucita udidi mbakhonda kuucita, ali kudawa.</verse>
			</chapter>
			<chapter number="5">
				<verse number="1">Cincino bveserani imwe apfumi! Lirani mbamukhuwa, na thangwi ya ucherengi unafuna kukugwerani.</verse>
				<verse number="2">Mpfuma zanu zabvunda, pontho nguwo zanu zamala dyiwa na ucenje.</verse>
				<verse number="3">Ma oro anu na parata zanu pyamala dzala furuju, pontho furuju zace zinakucitirani umboni wa kuipa. Umboni unowu unadza kapisa manungo anu ninga moto. Imwe mwagumanya mpfuma ntsiku zino zakumalisa.</verse>
				<verse number="4">Lang'anani ntengo udatambirisa imwe anyabasa adabvuna minda yanu mbumuabera, uli kukulirirani. Kulira kwa anyakubvuna, kwafika m'makutu mwa Mbuya wa Anyankhondo.</verse>
				<verse number="5">Imwe mwakhala mwadidi kakamwe mbamudungudza pa dziko, mbamucita pinafuna imwe, pontho mbamunenepa ninga pifuyo pa ntsiku yakufuna kwenda kaphiwa.</verse>
				<verse number="6">Mwankonesa nyakulungama mbamum'pha, iye mbakhonda kucita mphambvu kuna imwe.</verse>
				<verse number="7">Na tenepo, abale anga, khalani akupirira mpaka kubwera kwa Mbuya. Lang'anani kudikhira na kupirira kunacita nyakulima misapu yadidi ya m'munda mwace, mpaka kubvumba kwa mulungu wakutoma na wakumalisa wa pacaka.</verse>
				<verse number="8">Khalanimbo a kupirira mbumuwangisa mitima yanu, thangwi kubwera kwa Mbuya kuli dhuzi.</verse>
				<verse number="9">Abale anga, lekani kusumirana m'bodzi na m'bodzi, toera mukhonde kutongwa. Lang'anani nyakutonga miseru ali pa nsuwo!</verse>
				<verse number="10">Abale, kwatirani luso maporofeta adalonga na dzina ya Mbuya, kupirira kudacita iwo pa nyatwa.</verse>
				<verse number="11">Ninga imwe musapidziwa, ife tisadziwa kuti anyakutsandzaya ndi ale anapangisa kupirira kwawo. Imwe mwabva kupirira kwa Djobo, pontho mwaona pidancitira Mbuya pakumalisa. Thangwi Mbuya ndi wa ntsisi pontho ndi wakukoma ntima.</verse>
				<verse number="12">Maka-maka abale anga, lekani kudumbira, peno kudumbira na kudzulu, peno na pantsi pano, peno kudumbira na dzina ya cinthu cinango. Mbwenye kulonga kwanu mbukukhale “ande,” ande, “nkhabe,” nkhabe, toera mukhonde kutongwa.</verse>
				<verse number="13">Alipo anathabuka pakati panu? Mbaphembere. Alipo adakomerwa? Mbaimbe nyimbo zakukuza nazo Mulungu.</verse>
				<verse number="14">Alipo anaduwala pakati panu? Mbacemere akulu a gereja kuti am'phemberere, mban'dzoza mafuta na dzina ya Mbuya.</verse>
				<verse number="15">Maphembero anacitwa na kukhulupira, anawangisa ntenda. Mbuya anamulamusa. Pontho ngakhala iye adawa, analekererwa.</verse>
				<verse number="16">Na tenepo, dambulani madawi anu kuna m'bodzi na m'bodzi, mbamuphembererana m'bodzi na m'bodzi, toera muwangiswe. Kuphembera kwa munthu wakulungama kuna mphambvu zikulu.</verse>
				<verse number="17">Eliya akhali munthu ninga ife. Iye aphembera na mphambvu toera mulungu akhonde kubvumba. Na tenepo, pyapita pyaka pitatu na myezi mitanthatu, mulungu mbakhonda kubvumba pantsi pano.</verse>
				<verse number="18">Iye aphembera pontho, mulungu mbabvumba, mataka mbabala pontho misapu yawo.</verse>
				<verse number="19">Abale anga, m'bodzi wanu angasiya pya ndimo mwene unango mbam'bweza pontho,</verse>
				<verse number="20">dziwani kuti: Anakwanisa kubweza nyakudawa ku njira yakutaika, anapulumusa munthu unowu pa kufa, pontho penepi, pisacita kuti madawi mazinji alekererwe.</verse>
			</chapter>
		</book>
		<book number="60">
			<chapter number="1">
				<verse number="1">Ine Pedhru, mpoxtolo wa Yezu Kirixtu. , ndisalembera ale adasankhulwa na Mulungu, anyakutama adamwazika ku dziko ya Pontu, ali ku Galasya, ali ku Kapadhosya, ali ku dziko ya Azya pontho na ali ku Bhitinya,</verse>
				<verse number="2">adasankhulwa kale na kufuna kwa Mulungu Baba, na basa ya Nzimu ya kuperekeka kuna Mulungu toera kubvera Yezu Kirixtu, pontho mutsukwe na ciropa cace. Kukoma ntima na ntendere mbakuinjipe muna imwe.</verse>
				<verse number="3">Mbasimbwe Mulungu Baba wa Mbuya wathu Yezu Kirixtu! Na thangwi ya ntsisi zace zikulu, Iye atibala papsa toera tikhale na cidikhiro ca m'maso, na thangwi ya kulamuka kwa Yezu Kirixtu pa akufa,</verse>
				<verse number="4">toera tikhale na unthaka wakukhonda kubvunda, wakusoweka midonthi, pontho wakukhonda kumala, udakoyerwa imwe kudzulu</verse>
				<verse number="5">kuti, kubulukira pa kukhulupira, musakoiwa na mphambvu za Mulungu mpaka kufika kwa upulumuki uli dhuzi na kupangizwa pa n'dzidzi wakumalisa.</verse>
				<verse number="6">Na thangwi eneyo imwe tsandzayani, mbwenye tisapidziwa kuti cincino, pa n'dzidzi ung'ono basi, musatongwa mutsukwale na kuleserwa kwakusiyana-siyana.</verse>
				<verse number="7">Penepi pisacitika toera kulesera cikhulupiro cina imwe, cikulu kakamwe kupiringana oro wakusungulwa na moto mbwenye usamala, ndi ca ndimo mwene pontho cinabala kukuzwa, na mbiri, pontho na kusimbwa Yezu Kirixtu angadza kapangizika.</verse>
				<verse number="8">Imwe cipo mudzati kumuona, mbwenye musanfuna. Imwe musacimwana kumuona cincino, mbwenye musan'khulupira pontho musankuza na kukomerwa kwakukhonda kulongeka na kwa mbiri,</verse>
				<verse number="9">thangwi imwe muli kutambira misapu ya cikhulupiro canu, ndiko kupulumuswa kwa mizimu yanu.</verse>
				<verse number="10">Ndi thangwi ya kupulumuswa kweneku kudacita kuti maporofeta adalonga pya thangwi ya kukoma ntima kwa Mulungu kukhadakoyerwa imwe, apipfundza pontho mbapinyerezera mwadidi,</verse>
				<verse number="11">mbakhasaka kudziwa n'dzidzi na makhaliro ale akhaapangisa Nzimu wa Kirixtu ukhakhala muna iwo, mukhaapanga iwo nyapantsi nyatwa za Kirixtu mbazidzati kucitika, pontho na mbiri zikhafuna kucitika kutsogolo kwa nyatwa zenezo.</verse>
				<verse number="12">Iwo apangizwa mu Nzimu kuti basa inacita iwo asaphatira iwo ene tayu, mbwenye asaphatira imwe, mukhalonga iwo pinthu pinapangwa imwe cincino na ale adakupangani Mphangwa Zadidi na mphambvu za Nzimu Wakucena udatumwa buluka kudzulu. Pinthu pya kuti na anju zene zisafunambo kupidziwa.</verse>
				<verse number="13">Na tenepo, khalani akusasanyira mwadidi manyerezero anu pa pire pinafuna imwe kucita. Cenjerani, pontho mbamudikhira kukoma kwa Mulungu kunafuna kupaswa imwe na Yezu Kirixtu pa kupangizika kwace.</verse>
				<verse number="14">Ninga ana akubvera Mulungu, lekani kusangizira pontho pinthu pyakuipa pikhasirira imwe kale ene, mbamudzati kudziwa pya ndimo mwene.</verse>
				<verse number="15">Mbwenye ninga Ule adakucemerani ndi wakucena ntima, imwe khalanimbo akucena ntima pa pyonsene pinacita imwe,</verse>
				<verse number="16">thangwi pyalembwa kuti: “Khalani akucena ntima, thangwi Ine ndine wakucena ntima.”</verse>
				<verse number="17">Lang'anani, ngakhala imwe musancemera Baba ule anatonga mbalang'ana mabasa a m'bodzi na m'bodzi basi, mbakhonda kulang'ana nkhope ya munthu, fambani na kugopa pa ulendo wanu pano pa dziko.</verse>
				<verse number="18">Thangwi imwe musadziwa kuti si na pinthu pyakumala ninga parata, peno oro, pidaombolwa na imwe pa makhaliro anu apezi a kupulumuka, adakusiyirani ambuya anu tayu,</verse>
				<verse number="19">mbwenye mwaombolwa na ciropa cakufunika kakamwe ca Kirixtu, ninga ca mwana bira wakusowa madamba pontho wakukhonda kulamala,</verse>
				<verse number="20">wakudziwika dziko mbidzati kucitwa, mbwenye apangizika pa midzidzi ino yakumalisa pa thangwi yanu.</verse>
				<verse number="21">Na thangwi yace, imwe mwatawira Mulungu adamulamusa pa akufa, pontho mbampasa mbiri, kuti kukhulupira na kudikhira kwanu kuli muna Mulungu.</verse>
				<verse number="22">Cincino imwe pakumala kuceneswa makhaliro anu pakubvera pya ndimo mwene, toera kufunana muubale mwa ndimo mwene, mufunanedi m'bodzi na m'bodzi pontho na ntima onsene.</verse>
				<verse number="23">Imwe mwabalwa kapsa, si na mbeu inafa tayu mbwenye inakhonda kufa, na thangwi ya fala ya m'maso ya Mulungu, pontho ya kwenda na kwenda.</verse>
				<verse number="24">Thangwi “anthu onsene akhala ninga tsanga, pontho mbiri yawo yonsene, ninga maluwa a n'tsanga. Tsanga isanyala, maluwa ace mbagwa,</verse>
				<verse number="25">mbwenye fala ya Mbuya isakhala kwenda na kwenda.” Iyi ndiyo fala idapangwa imwe.</verse>
			</chapter>
			<chapter number="2">
				<verse number="1">Na tenepo, bulukani pa uipi onsene pontho na pakunyengererana konsene, pa uthambi, pa mabibvu, pontho na pa mapseda onsene akusiyana-siyana.</verse>
				<verse number="2">Funani na ntima onsene nkaka wa mu nzimu wakukhonda kubvungazwa na pinango, ninga ana a pabere, toera na nkaka unowu mukule mbamupulumuka,</verse>
				<verse number="3">thangwi mwadzindikira kale kuti Mbuya ndi udidi.</verse>
				<verse number="4">pakufendedzera kwanu kuna Iye, mwala wa m'maso, udakhondiwa na anthu, mbwenye wasankhulwa na wakufunika na Mulungu.</verse>
				<verse number="5">Imwembo musacitwa ninga myala ya m'maso, pakumangwa nyumba ibodzi ya mu nzimu, toera mukhale anyantsembe akuphatira basa Mulungu, kuti muikhe ntsembe za mu nzimu, zakutawirirwa na Mulungu, na thangwi ya Yezu Kirixtu.</verse>
				<verse number="6">Thangwi Bukhu ya Mulungu isalonga tenepa: “Lang'anani, ndinaikha pa phiri ya Siyau mwala wa pa nkhomu, wakusankhulwa pontho wakufunika kakamwe. Apo ule anaukhulupira nkhabebve kudza kasandikika.”</verse>
				<verse number="7">Na tenepo, kuna imwe anakhulupira, mwala uyu ndi wakufunika kakamwe. Mbwenye kuna ale anakhonda kukhulupira, “mwala udakhondiwa na anyakumanga nyumba, wacitika mwala wa pa nkhomu.,”</verse>
				<verse number="8">pontho wacitika “mwala wakugwegwedusa, na mwala ukulu unagwisa.” Iwo asagwegweduka thangwi nkhabe kutawira fala ya Mulungu, thangwi ndi penepi pikhafuna Mulungu kuna iwo.</verse>
				<verse number="9">Mbwenye imwe ndimwe dzindza yakusankhulwa, anyantsembe a Mambo, mbumba yakulungama, mbumba ya Mulungu, toera kumwaza mabasa akudzumisa a Ule adakucemerani n'cidima kwenda ku cieza cace cakudzumisa.</verse>
				<verse number="10">Kale ene imwe mukhali mbumba tayu, mbwenye cincino ndimwe mbumba ya Mulungu. Imwe mukhabverwa ntsisi na Iye tayu, mbwenye cincino mwabverwa ntsisi.</verse>
				<verse number="11">Abale akufunika, imwe ninga anthu akudza, peno anyakutama pa dziko, ndisakuphembani kuti muthunde pinafuna nyama, pinagwa nkhondo na nzimu.</verse>
				<verse number="12">Pangisani makhaliro adidi pakati pa ale anakhonda kutawira Yezu, toera kuti angakupambazirani pyakuipa, aone udidi unacita imwe mbakuza napyo Mulungu ntsiku yakubwera kwace.</verse>
				<verse number="13">Na thangwi ya Mbuya, bverani utongi onsene wa padziko. Peno kuna mambo ninga ntongi wa nkulu,</verse>
				<verse number="14">peno atongi akutumwa na iye toera kuthabusa ale anacita kuipa, na kusimba ale anacita udidi.</verse>
				<verse number="15">Thangwi Mulungu asafuna kuti na kucita kwanu udidi, madzemwa anakhonda kudziwa, asowe pyakulonga kuna imwe.</verse>
				<verse number="16">Khalani ninga anthu akusudzuka, mbwenye lekani kupambazira kusudzuka kwanu toera muone njira yakucita nayo kuipa. Khalani ninga adzakazi a Mulungu.</verse>
				<verse number="17">Lemedzani anthu onsene, funani abale onsene muna Kirixtu, gopani Mulungu, lemedzani mambo.</verse>
				<verse number="18">Imwe adzakazi, bverani ambuya anu na kualemedza konsene. Si kuna ale basi adidi na analekerera tayu, mbwenye na kuna alembo akuipa ntima.</verse>
				<verse number="19">Thangwi mphyadidi kuna munthu kupirira nyatwa mbasoweka mathangwi, mbadziwa kuti ndi kufuna kwa Mulungu.</verse>
				<verse number="20">Thangwi ninji cinafuna kuwina munthu angapirira kuthabuswa na thangwi ya kucita pyakuipa? Mbwenye mungapirira na kuona nyatwa na thangwi ya kucita udidi, penepyo mphyakusimbwa patsogolo pa Mulungu.</verse>
				<verse number="21">Penepi ndipyo pidacemererwa imwe, thangwi Kirixtu aonambo nyatwa pa thangwi yanu. Iye acita penepyo toera mumulandire, kuti mulonde manyalo ace.</verse>
				<verse number="22">“ Iye nkhabe kudawa kubodzi kudacita Iye, pontho nkhabe uthambi ubodzi udalonga Iye na mulomo wace.”</verse>
				<verse number="23">Angatikanwa, hakhabwezerambo tayu. Pikhaona Iye nyatwa, hadaathusa tayu, mbwenye akhapereka pyonsene m'manja mwa Ule anatonga mwakulungama.</verse>
				<verse number="24">Iye ene Kirixtu akwata madawi athu m'manungo mwace mbaenda na iwo pa ntanda, toera tikhale anthu akufa pa madawi, mbatikhala am'maso pa pinthu pyakulungama. Na pironda pyace, imwe mwawangiswa.</verse>
				<verse number="25">Thangwi imwe mukhakhala ninga mabira akutaika. Mbwenye cincino mwazungunuka kuna Nkumbidzi pontho Muonereri wa mizimu yanu.</verse>
			</chapter>
			<chapter number="3">
				<verse number="1">Sawa-sawambo imwe akazi, bverani amuna anu, toera ngakhala iwo adzati kutawira fala, akundike na macitiro adidi a akazi awo mbamukhonda kulonga cinthu,</verse>
				<verse number="2">pakulang'ana makhaliro anu adidi pontho akulemedzeka.</verse>
				<verse number="3">Kubalika kwanu mbakuleke kukhala kwa kunja, ninga kwakumanga tsisi, pontho na kubvala mphete za oro, peno na nguwo za ntengo ukulu.</verse>
				<verse number="4">Mbwenye kubalika kwanu kwakukhonda kumala mbakukhale n'kati mwa ntima, kubalika kunapangisa nzimu wakubverana na wakukhurudzika, penepyo ndipyo pinafunika kakamwe kuna Mulungu.</verse>
				<verse number="5">Thangwi akazi akale akulungama, ale akhadikhira Mulungu, akhakhala na nsambo wakubvalirambo tenepo. Iwo, m'bodzi na m'bodzi akhabvera amuna awo,</verse>
				<verse number="6">ninga Sara, akhabvera Abharaamu pontho mbakhancemera mbuya. Imwe munakhala ana ace, mungacita udidi pontho mungakhonda kugopa.</verse>
				<verse number="7">Sawa-sawambo na imwe amuna, dziwani kukhala na akazi anu, mbamualemedza ninga combo cakukhonda nentsa kusweka, pontho iwo apaswambo muwoni wa kukoma ntima kwa Mulungu wa kudya unthaka wa upulumuki, kuti miphembero yanu ikhonde kupingizwa.</verse>
				<verse number="8">Pakumalisa, khalani monsene na manyerezero mabodzi ene, mubalangazane, mbamufunana muubale, mukhale anthu akubvera ntsisi pontho na akupicepesa.</verse>
				<verse number="9">Lekani kubwezerana kuipa na kuipa, peno kutikanizana na kutikanizana, mbwenye phembereranani m'bodzi na m'bodzi. Thangwi imwe mwacemererwa penepi, toera mutambire nkhombo za unthaka.</verse>
				<verse number="10">Thangwi “ule anafuna kukhala mwadidi na kuona ntsiku za kutsandzaya, mbakoye lirimi yace pa pinthu pyakuipa pontho na mulomo wace pa pinthu pya uthambi.</verse>
				<verse number="11">Thawa pyakuipa, cita udidi, saka ntendere mbutowerera.</verse>
				<verse number="12">Thangwi maso a Mbuya asalang'ana anyakulungama pontho makutu ace ali kubvesera miphembero yawo, mbwenye Mbuya asapasira nkhodolo ale anacita kuipa.”</verse>
				<verse number="13">Imwe mungakakamira kucita udidi, mbani anafuna kukucitani kuipa?</verse>
				<verse number="14">Mbwenye mungadza kaona nyatwa thangwi mwacita udidi, imwe munadza katsandzaya. “Lekani kuagopa, lekani kuthuswa.”</verse>
				<verse number="15">Mbwenye simbani Kirixtu m'mitima mwanu ninga Mbuya. Khalani basi mbamudasasanyira toera mutawire munthu onsene anasaka kudziwa pa thangwi ya cidikhiro cina imwe.</verse>
				<verse number="16">Mbwenye piciteni na kupfulika pontho na cilemedzo, mbamukoya manyerezero adidi a muntima, kuti analonga kuipa macitiro anu adidi muna Kirixtu, akhale na manyadzo na pire pinakulongani iwo.</verse>
				<verse number="17">Thangwi ngakhala ndi kufuna kwa Mulungu, mphyadidi muone nyatwa na thangwi ya kucita udidi, kupiringana kuona nyatwa na thangwi ya kucita kuipa.</verse>
				<verse number="18">Thangwi Kirixtu aonambo nyatwa kabodzi basi, na thangwi ya madawi athu. Munthu wakulungama, kufera adakhonda kulungama, toera akuyendeseni kuna Mulungu. Iye aphiwa pa nyama, mbwenye alamuswa mu nzimu.</verse>
				<verse number="19">Mu nzimu unowu aendambo, pontho amwaza Mphangwa Zadidi kuna mizimu iri n'kaidi,</verse>
				<verse number="20">idakhonda kubvera kale ene pa n'dzidzi ukhadikhira Mulungu na ntima wakulekerera ntsiku za Nowa, mukhamangwa Arika. Mwenemu adapulumuswa ndi anthu pang'ono basi, peno tilonge anthu asere adapulumuswa na madzi,</verse>
				<verse number="21">pontho penepi pisalongera na thangwi ya batixmu ire inakupulumusanimbo cincino - si kubulusa pinaswipisa manungo tayu, mbwenye ndi cidumbiriro ca manyerezero adidi a muntima patsogolo pana Mulungu - na thangwi ya kulamuka pa kufa kwa Yezu Kirixtu,</verse>
				<verse number="22">adakwira kudzulu pontho ali ku nkono wa madyo wa Mulungu. Iye asabverwa na maanju, na utongi, na mphambvu za kudzulu.</verse>
			</chapter>
			<chapter number="4">
				<verse number="1">Na tenepo, ninga Kirixtu aona nyatwa pa nyama, na imwembo khalani dzololo na manyerezero mabodzi ene a Kirixtu, thangwi ule adaona nyatwa pa nyama amwazana na kudawa,</verse>
				<verse number="2">toera pa ntsiku zanu zidasala pa nyama, mukhonde kukhala pontho sawa-sawa ninga munafunira anthu, mbwenye mukhale ninga munafunira Mulungu.</verse>
				<verse number="3">Kale ene, imwe mwamala midzidzi mizinji mbamucita pire pinatsandzaisa ale anakhonda kutawira Yezu. Pa midzidzi eneyo, imwe mukhacita pyakuzuda, pyalukwali, pyakuledzeresa, maphwandu akunyanyasa, maphwandu akuledzeresa, na pyakulambira alungu apezi kwakupasa manyadzo.</verse>
				<verse number="4">Iwo asadzuma, thangwi imwe nkhabebve kufamba pabodzi na iwo mu njira zawo za lukwali ikulu, na thangwi eneyo, iwo asakutiKhanani.</verse>
				<verse number="5">Mbwenye iwo anati apitawire okha kuna Ule adamala kusasanyira kuti atonge ali m'maso na akufa.</verse>
				<verse number="6">Na thangwi eneyo, Mphangwa Zadidi zamwazwambo kuli anyakufa, toera iwo atongwe pa nyama ninga munatongerwa anthu, apulumuswembo mu nzimu ninga munafunira Mulungu.</verse>
				<verse number="7">Kumala kwa pinthu pyonsene kuli dhuzi. Na tenepo, khalani na ndzeru pontho mukhale akucenjera, toera mukwanise kuphembera.</verse>
				<verse number="8">Maka-maka funanani mwakukwana m'bodzi na m'bodzi, thangwi kufunana kusalekerera madawi mazinji.</verse>
				<verse number="9">Tambiranani m'manyumba mwanu m'bodzi na m'bodzi, mbamukhonda kudungunya.</verse>
				<verse number="10">M'bodzi na m'bodzi mbaphatise basa muwoni udatambira iye toera kuphedza na iwo andzace, mbaonerera mwadidi basa ya kukoma ntima kwa Mulungu kwakusiyana-siyana.</verse>
				<verse number="11">Ngakhala munthu ali kulonga, mbalonge ninga ali kumwaza fala ya Mulungu. Ngakhala munthu ali kuphata basa, mbaphate na mphambvu zinampasa Mulungu, toera pa pinthu pyonsene Mulungu apaswe mbiri na thangwi ya Yezu Kirixtu, Ule anapaswa mbiri na mphambvu kwenda na kwenda. Ameni.</verse>
				<verse number="12">Abale akufunika, lekani kudzumatirwa na moto unaoneka pakati panu toera kukuleserani, ninga ndi cinthu cakukhonda kudziwika cinacitika pakati panu.</verse>
				<verse number="13">Mbwenye tsandzayani pa n'dzidzi unakhala imwe nanthu pa nyatwa za Kirixtu, toera kuti mbiri yace ingapangizika, imwe mukhalembo na kutsandzaya kukulu.</verse>
				<verse number="14">Ngakhala imwe musaxoliwa na thangwi ya dzina ya Kirixtu, tsandzayani, thangwi Nzimu wa mbiri, Iwo Nzimu Wakucena, uli na imwe.</verse>
				<verse number="15">Mphapo mbaleke kuona nyatwa m'bodzi wanu ninga phanga, peno mbava, peno mphandu, peno ninga munthu anapitira mathangwi a munthu unango.</verse>
				<verse number="16">Mbwenye ngakhala munthu asaona nyatwa na thangwi ya kukhala nyakutawira Yezu, mbaleke kukhala na manyadzo, mbwenye mbapase mbiri Mulungu na thangwi ya kucemerwa nyakutawira Yezu.</verse>
				<verse number="17">Thangwi wafika n'dzidzi wa ana Mulungu atome kutongwa. Lang'anani, ngakhala watoma kuna ife, ndiye tani kuna ale anakhonda kubvera Mphangwa Zadidi za Mulungu?</verse>
				<verse number="18">Pontho, “ngakhala kuna nyakulungama pisanentsa kupulumuswa, ndiye tani kuna nyakuipa ntima na nyakudawa?”</verse>
				<verse number="19">Na thangwi eneyo, ale anaona nyatwa ninga munafunira Mulungu, asatongwa anyindire nzimu wawo kuna N'citi wawo wakunyindirika pontho mbacita udidi.</verse>
			</chapter>
			<chapter number="5">
				<verse number="1">Na tenepo, ndisaphemba kuna akulu a gereja ali pakati panu, pontho ndisapicita ninga nkulu sawa-sawa na iwo, na mboni wa nyatwa za Kirixtu, ninga m'bodzi anafuna kukhala nanthu pa mbiri inafuna kudza kapangizika kuti:</verse>
				<verse number="2">Kumbizani nkumbi wa mabira a Mulungu anaonera imwe. Aonereni mbamukhonda kukakamizwa, mbwenye mucite na ntima wanu onsene, ninga munafunira Mulungu. Lekani kucita penepi na ntima wakufuna cinthu, mbwenye mucite na ntima wanu onsene.</verse>
				<verse number="3">Lekani kucita ninga anyakuponderera ale adanyindirwa imwe, mbwenye muapangize macitiro anu adidi toera akutowezeni.</verse>
				<verse number="4">Angadza kapangizika Nkumbidzi Wankulu, imwe munadza katambira nthimba ya mbiri yakukhonda kubvunda.</verse>
				<verse number="5">Sawa-sawambo kuna imwe ang'ono, bverani akulu anu. Monsene khalani akucepeseka kuna m'bodzi na m'bodzi, thangwi, “Mulungu asaidana na anapikuza, mbwenye asapangisa kukoma ntima kuna ale anacepeseka.”</verse>
				<verse number="6">Na tenepo, cepesekani mukhale pantsi pa manja a mphambvu a Mulungu, toera Iye akukuzeni n'dzidzi wace ungakwana.</verse>
				<verse number="7">Perekani m'manja mwa Mulungu pyonsene pinakunentsani, thangwi ndiye anakukoyani.</verse>
				<verse number="8">Khalani akucenjera mbamulang'anira. Dyabu nyamalwa wanu, asafamba n'khundu ninga nkhalamu mbakhuwa, kusaka mbani anafuna iye kudya.</verse>
				<verse number="9">Wangisirani na kun'khonda mbamukhala dzololo pa kukhulupira, mbamudziwa kuti abale anu anagumanika n'dziko yonsene ya pantsi, ali kuona nyatwa zibodzi-bodzi.</verse>
				<verse number="10">Pakumala kuthabuka n'dzidzi ung'ono, Mulungu wa kukoma ntima konsene, adakucemerani ku mbiri yace ya kwenda na kwenda muna Kirixtu Yezu, anakulamusani pontho, anakuwangisani, anakupasani mphambvu mbamukhala akukhonda kutekenyeka.</verse>
				<verse number="11">Mulungu mbakhale na mphambvu kwenda na kwenda, Ameni.</verse>
				<verse number="12">Na kuphebza na Silivano, ule m'bale ananyindira ine, ndakulemberani n'cigwagwa mbandikupasani cipapu, pontho mbandicita umboni wa kuti uku ndi kukoma ntimadi kwa Mulungu. Khalani dzololo n'kati mwa kukoma ntima kweneku.</verse>
				<verse number="13">Nsoka wa anyakutawira Yezu wa ku Bhabhilonya, usakumwanyikani, pabodzi na mwana wanga Marku, muna Kirixtu.</verse>
				<verse number="14">MwanyiKhanani m'bodzi na m'bodzi na mpsompsono wakufunana muna Kirixtu. Ntendere mbukhale na imwe monsene ali muna Kirixtu.</verse>
			</chapter>
		</book>
		<book number="61">
			<chapter number="1">
				<verse number="1">Ine Simau Pedhru, bichu pontho mpoxtolo wa Yezu Kirixtu. Ndisalemba tsamba iyi kuli ale adatambira sawa-sawa pabodzi na ife cikhulupiro cikulu, na thangwi ya ulungami wa Mulungu wathu pontho Mpulumusi wathu Yezu Kirixtu,</verse>
				<verse number="2">Kukoma ntima na ntendere mbapinjipe kuna imwe, pa thangwi ya kun'dziwa kwathu Mulungu na Yezu Mbuya wathu mwakukwana.</verse>
				<verse number="3">Na mphambvu za umulungu wace, atipasa pyonsene pinafunika pa upulumuki wathu na pakuphembera, na thangwi ya kun'dziwa kwathu mwakukwana Ule adaticemera ku mbiri yace ene pontho na ku udidi wace.</verse>
				<verse number="4">Tenepa, Iye atipasa pipikiriro pyace pikulu pontho pyadidi, toera na penepi imwe mudze kakhala nanthu pa makhaliro a ciumulungu, pontho muthawe kuipa kuli pa dziko, kunasoswa na kusirira.</verse>
				<verse number="5">Na thangwi eneyo, citani mphambvu zonsene toera muthimizire udidi pa cikhulupiro canu, pa udidi muthimizire kudziwa.</verse>
				<verse number="6">Pa kudziwa muthimizire kuphata ntima, pa kuphata ntima, muthimizire kupirira, pa kupirira, muthimizire kuphembera.</verse>
				<verse number="7">Pa kuphembera, muthimizire kubverana muubale, pa kubverana muubale, muthimizire kufunana.</verse>
				<verse number="8">Thangwi pingaoneka pinthu penepi pakati panu mbipikula muna imwe, ipyo pinakucitani kuti muphate basa pontho mwende kutsogolo, na kudziwa kwanu mwakukwana Mbuya wathu Yezu Kirixtu.</verse>
				<verse number="9">Mbwenye ule anasowa pinthu penepi ndi boli-boli, asaona pire basi piri dhuzi na iye, mbaduwala pyakuceneswa kwa madawi ace akale.</verse>
				<verse number="10">Na thangwi eneyo, abale anga, wangisani pikulu kakamwe toera kusimbisa kucemerwa kwanu na kusankhulwa kwanu. Thangwi mungacita penepi, nkhabebve kudza kagwegweduka.</verse>
				<verse number="11">Thangwi tenepa, imwe munafungulirwa mwadidi, toera kupita mu Umambo wa kwenda na kwenda, wa Mbuya wathu na Mpulumusi wathu Yezu Kirixtu.</verse>
				<verse number="12">Na thangwi eneyo, ndinakhala mbindikukumbusani kazinji kene pinthu penepi. Mbwenye imwe musapidziwa kale, pontho mwakhazikika pa pya ndimo mwene pidatambira imwe.</verse>
				<verse number="13">Ndisanyerezera kuti mphyadidi kukukumbusani mbindiri m'maso,</verse>
				<verse number="14">thangwi ndisadziwa kuti cincino pano ndinaasiya manungo awa, ninga mudapangizwa ine kale na Mbuya wathu Yezu Kirixtu.</verse>
				<verse number="15">Mbwenye ine ndinacita mphambvu zonsene, kuti ndingaenda, midzidzi yonsene imwe mukwanise kupikumbukira pinthu penepi.</verse>
				<verse number="16">Ndimo mwene, pinakupangani ife na thangwi ya mphambvu na ya kubwera kwa Mbuya wathu Yezu Kirixtu, sikutowerera pithankano pya ucenjeri wa anthu tayu, mbwenye ife ene ndife amboni adaona na maso mphambvu zace za mbiri.</verse>
				<verse number="17">Iye asimbwa pontho apaswa mbiri idabuluka kuna Mulungu Baba, pakupangwa kwace na fala ya Mbiri Ikulu mbilonga kuti: “Uyu ndi Mwana wanga wakufunika, ananditsandzaisa.”</verse>
				<verse number="18">Ife ene, taibva fala eneyi idabuluka kudzulu, pikhali ife na iye pabodzi pa phiri ya Mulungu.</verse>
				<verse number="19">Tenepa, tisanyindira kakamwe fala ya maporofeta, pontho imwe munacita pyadidi mungaibvesera, thangwi ndi ninga nyale inagaka pa mbuto ya cidima mpaka kunja kuca, pontho mpaka nthondowa ya macibese ingabalwa muntima mwanu.</verse>
				<verse number="20">Cakutoma dziwani kuti nkhabe ciporofeta cibodzi cidalembwa m'Bukhu ya Mulungu, cidabulukira pa udziwisi wa munthu. ,</verse>
				<verse number="21">thangwi nkhabe ciporofeta cibodzi cidadza na kufuna kwa munthu, mbwenye anthu. akhaphatwa na Nzimu Wakucena, mbakhalonga pya Mulungu.</verse>
			</chapter>
			<chapter number="2">
				<verse number="1">Ninga pa ntsiku zidapita kwaoneka maporofeta a uthambi pakati pa mbumba Izarayeli, tenepa pakati panu panaonekambo apfundzisi a uthambi. Anapitisa n'cibiso-biso pipfundzo pya uthambi pyakufudza, mbafikira kukhonda Mbuya wawo wa nkulu adaaombola, na mwansanga iwo ene mbataika.</verse>
				<verse number="2">Anthu azinji anadza katowerera macitiro awo a manyadzo, pontho, na thangwi yawo, njira yakulungama inaxoliwa.</verse>
				<verse number="3">Na kusirira kwawo mpfuma, apfundzisi enewa anakudyerani manja na mafala awo a uthambi. Kutongwa kwawo kwamala kale, pontho kuphiwa kwawo kuli dhuzi.</verse>
				<verse number="4">Thangwi Mulungu hadaalekerera maanju adadawa tayu, mbwenye aaponya mu infernu, aamanga mbaaikha mu djenje ya cidima cikulu. , toera akoyerwe ntsiku ya kutongwa.</verse>
				<verse number="5">Iye hadailekerera dziko ya kale tayu, mudadzesa Iye madzi makulu kuna mbumba ire ya kuipa ntima, mbwenye akoya Nowa nyakumwaza mphangwa zakulungama, pontho na anthu anomwe.</verse>
				<verse number="6">Pontho aitongera kuifudza mizinda ya Sodhoma na Gomora, mbaipisa kudza dotha, kupangisa pire pinafuna kudza kacitika kuna anyakuipa mitima.</verse>
				<verse number="7">Mbwenye apulumusa Loti mamuna wakulungama, akhatsukwala na pyakuzuda pikhacita anthu akusowa ntemo.</verse>
				<verse number="8">Thangwi mukhakhala iye pakati pawo, mamuna unowu wakulungama, ntsiku zonsene ntima wace ukhamupha na pyakuipa pikhabva iye na pikhaona iye.</verse>
				<verse number="9">Na tenepo, tisaona kuti Mbuya asadziwa kuombola pa kuleserwa ale anamulambira, pontho asasiya mu nyatwa ale anacita kuipa mpaka ntsiku ya kutongwa,</verse>
				<verse number="10">maka-maka kuna ale anatowerera pyakuipa pinafuna nyama, mbapwaza utongi. Ndi anthu anyamalango, anyakugaya, nkhabe gopa kuxola atongi a mbiri.</verse>
				<verse number="11">Mbwenye maanju, akulu pa utongi na pa mphambvu, nkhabe kuapasa thangwi peno kuaxola pamaso pa Mbuya.</verse>
				<verse number="12">Mbwenye iwo, asaxola pinthu pinakhonda iwo kudziwa, pontho akhala ninga pinyama pyakusowa ndzeru, pidacitwa toera kuphatiwa mbapiphiwa. Pa pyonsene ipi, iwo anati aphiwe ninga pinyama pya n'tsanga.</verse>
				<verse number="13">Iwo anabwezerwa pyakuipa na thangwi ya pyakuipa pidacita iwo. Asacita pinthu pyamanyadzo na masikati, mbanyerezera kuti nkhutsandzaya. Mphyakunyanyasa na pyamanyadzo angakhala pabodzi na imwe pa maphwandu anu, mbatsandzaya na macitiro awo a uthambi.</verse>
				<verse number="14">Maso awo adzala na upombo, pontho iwo nkhabe siya kudawa. Asanyengerera anthu adakhonda kutawira mwadidi, pontho mitima yawo yadzowerera kusirira. Ndi anthu a dzedze!</verse>
				<verse number="15">Iwo asiya njira yakulungama, mbapeuka kutowerera njira ya Bhalamu, mwana wa Bheori, adakomerwa na kutambira kobiri toera kucita pyakukhonda kulungama,</verse>
				<verse number="16">mbwenye na thangwi ya kudawisa kwace, asandikwa na buru, cinyama cakukhonda kulonga mbacilonga ninga munthu, mbamalisa udzemwa wa mporofeta.</verse>
				<verse number="17">Amuna enewa ndi ninga micera yakusowa madzi, pontho ndi ninga makole anakwatiwa na conzi ca mphepo. Kuswipa kwa cidima cikulu kwakoyerwa iwo.</verse>
				<verse number="18">Thangwi iwo, na mafala awo akugaya na apezi, asasosesa kusirira pyakuzuda pinafuna nyama, toera kunyengerera napyo anthu ali dhuzi na kukwanisa kuthawa ale anakhala mbadodomesa.</verse>
				<verse number="19">Asaapikirira ufulu, iwo ene mbakhala adzakazi a pinthu pyakuipa, thangwi munthu ndi n'dzakazi wa pire pinankunda.</verse>
				<verse number="20">Na tenepo, ngakhala pakumala kuthawa uipi wa padziko ino na thangwi ya kudziwa kwanu Mbuya wathu na Mpulumusi wathu Yezu Kirixtu, musasiya mbamumangwa napyo, pontho mbapikukundani, makhaliro anu a cincino anatekereratu kakamwe kupiringana akale.</verse>
				<verse number="21">Thangwi pikhali pyadidi kwa iwo mbadakhonda kudziwa njira yakulungama, kupiringana pakumala kuidziwa, mbapasira nkhodolo ntemo wakulungama ukhadapangwa iwo kale.</verse>
				<verse number="22">Pidacitika kuna iwo ndi sawa-sawa na pinalonga nsangani uyu kuti: “Mwanambwa adya matapiko ace pontho.” “Nkhumba yakumala kusambiswa, yabulumunda pontho m'matope.”</verse>
			</chapter>
			<chapter number="3">
				<verse number="1">Abale akufunika, iyi ndi tsamba yaciwiri inakulemberani ine cincino. Pa matsamba mawiri awa, ndisasaka kuti ndikukumbuseni toera kulamusira ndzeru zanu zadidi,</verse>
				<verse number="2">toera imwe mukumbuke mafala adalongwa kale ene na maporofeta a Mulungu, pontho toera mukumbuke matongero a Mbuya, Mpulumusi wathu, ale adakupfundzisani apoxtolo anu.</verse>
				<verse number="3">Pakutoma dziwani kuti ntsiku zakumalisa, anabulukira anyakusingirira mbakusingirirani, pontho mbatowerera kucita pinafuna iwo,</verse>
				<verse number="4">mbalonga tenepa: “Ciri kupi cipikiriro cidacita Iye kuti anabwera pontho? Thangwi kutomera pa kufa kwa ambuya athu, pyonsene piri sawa-sawa ninga pakutoma kwa dziko.”</verse>
				<verse number="5">Mbwenye iwo asaduwala cakhomu kuti na fala ya Mulungu, kutomera kale na kale, kudzulu na pantsi kukhalipo. Mataka apambulwa pa madzi mbacitwa kubulukira pa madzi.</verse>
				<verse number="6">Pontho dziko eneyo ya kale yamala kudyiwa na madzi makulu, mbifudzika.</verse>
				<verse number="7">Na fala ibodzi-bodzi, kudzulu na pantsi kunaona ife cincino kwakoyerwa moto, kwakoyiwa mpaka ntsiku ya kutongwa na ya kufubza kwa anyakuipa mitima.</verse>
				<verse number="8">Mbwenye abale anga akufunika, lekani kuduwala ici: Kuti ntsiku ibodzi kuna Mbuya, ndi ninga pyaka cikwi cibodzi, pontho pyaka cikwi cibodzi, ndi ninga ntsiku ibodzi.</verse>
				<verse number="9">Mbuya nkhabe kudembuka na kucita pire pidapikirira Iye, ninga munanyerezera anthu anango. Mbwenye Iye ana ntsisi na imwe, thangwi nkhabe funa kuti munthu m'bodzi ataike, mbwenye asafuna kuti onsene afikire n'dzidzi wakuchunyuka.</verse>
				<verse number="10">Mphapo Ntsiku ya Mbuya inabwera ninga mbava. Kudzulu kunafudzika na kutitimira kukulu. Pinthu pyonsene pya kudzulu pinamala kufudziwa na kupisa, pontho pantsi pano na pyonsene piri pano, pinapiswa.</verse>
				<verse number="11">Thangwi kufubza kweneku kunafuna kucitwa pinthu pyonsene, imwembo musafunika mukhale tani? Makhaliro anu mbakhale akulungama na akuperekeka kuna Mulungu,</verse>
				<verse number="12">mbamudikhira na kulang'anira Ntsiku ya Mulungu, pontho mbamucita kuti ifike na mwansanga. Ntsiku eneyo, kudzulu kunafudziwa na moto, pontho na pinthu pyonsene piri kudzulu pinamala kunyunguluka na kupisa.</verse>
				<verse number="13">Mbwenye ninga mudapikirira Iye, tisadikhira kudzulu kupsa na pantsi papsa, kule kunagumanika kulungama.</verse>
				<verse number="14">Na tenepo, abale anga akufunika, pa n'dzidzi unadikhira imwe penepi, wangisirani toera mugumaniwe na Iye mu ntendere, mbamusowa madawi na mathangwi.</verse>
				<verse number="15">Dziwani kuti kupirira kwa Mbuya wathu ndi upulumuki kwa anthu, ninga mudakulemberanimbo m'bale wathu wakufunika, Paulu, na udziwisi udampasa Mulungu.</verse>
				<verse number="16">Iye asalemba sawa-sawa m'matsamba ace onsene, mbalonga pinthu penepi. Matsamba ace ana pinthu pinango pyakunentsa kupibvesesa, pinacita kuti anthu akukhonda kudziwa pinthu na akufewa pa kukhulupira asadodomesa, ninga pinacita iwombo na malemba anango a m'Bukhu ya Mulungu, mbataika napyo.</verse>
				<verse number="17">Na tenepo, abale anga akufunika, ninga musadziwa kale, citani mphole gopa munanyengezwa mbamukwekwetwa na pya uthambi pya anthu akusowa ntemo, mbamusiya kunyindira kwanu, mbamugwa.</verse>
				<verse number="18">Mbwenye kulani mwa kukoma ntima kwa Mulungu pa kudziwa Mbuya wathu na Mpulumusi wathu Yezu Kirixtu. Mbiri mbikhale na Iye, cincino na kwenda na kwenda. Ameni!</verse>
			</chapter>
		</book>
		<book number="62">
			<chapter number="1">
				<verse number="1">Pire pikhalipo kutomera pakutoma, pire pidabva ife, pire pidaona ife na maso athu, pire pidadinkhisa ife pontho manja athu mbapiphata, ipi tisapilonga pa thangwi ya Fala ya upulumuki.</verse>
				<verse number="2">Upulumuki unowu wapangizika. Ife tauona, pontho ndi unowu unacitira ife umboni, mbatikupangani upulumuki wakukhonda kumala ukhali na Baba, pontho mbupangizika kuna ife.</verse>
				<verse number="3">Ife tisakupangani pire pidaona ife na pidabva ife, toera muphatanembo na ife. Kuphatana kwathu ndi na Mulungu Baba, pontho na Mwana wace Yezu Kirixtu.</verse>
				<verse number="4">Pontho tisakulemberani pinthu ipi toera kutsandzaya kwathu. kudzadziswe.</verse>
				<verse number="5">Apo mphangwa zidabva ife kuna Kirixtu zinakupangani ife ndi izi: Mulungu ndi cieza. Muna Iye nkhabemo cidima na pang'ono pene.</verse>
				<verse number="6">Na tenepo, tingalonga kuti taphatana na Mulungu khundu inango mbatifamba n'cidima, dziwani kuti tiri kulonga uthambi mbatikhonda kucita pya ndimo mwene.</verse>
				<verse number="7">Mbwenye tingafamba mu cieza, ninga Iye ali mu cieza, ife tonsene taphatana m'bodzi na m'bodzi, pontho ciropa ca Yezu Mwana wa Mulungu, cinatitsuka kudawa konsene.</verse>
				<verse number="8">Tingalonga kuti ife nkhabe kudawa, tiri kunyengezana tekha ene, pontho muna ife nkhabemo pya ndimo mwene.</verse>
				<verse number="9">Mbwenye tingadambula madawi athu kuna Mulungu, Iye ndi wakunyindirika na wakulungama, toera kulekerera madawi athu, na kutitsuka kuipa konsene.</verse>
				<verse number="10">Tingalonga kuti cipo tidzati kudawa, tisalonga kuti Mulungu ndi nyauthambi, pontho mafala ace nkhabemo muna ife.</verse>
			</chapter>
			<chapter number="2">
				<verse number="1">Ananga, ndisakulemberani pinthu ipi toera mukhonde kugwa n'kudawa. Mbwenye munthu m'bodzi angadawa, tinaye munthu wa kutibvunulira patsogolo pana Baba, ndiye Yezu Kirixtu Wakulungama.</verse>
				<verse number="2">Iye ndi ntsembe inafudza madawi athu. Pontho si yakufudza madawi athu basi tayu, mbwenye pontho na madawi a anthu onsene.</verse>
				<verse number="3">Tingabvera matongero ace, tisapangisa kuti tisan'dziwadi Mulungu.</verse>
				<verse number="4">Ule analonga kuti: “Ine ndisan'dziwa,” mbwenye mbakhonda kubvera matongero ace, unowu ndi nyauthambi. Pontho nkhabemo pya ndimo mwene muna iye.</verse>
				<verse number="5">Mbwenye munthu anabvera fala yace, kufuna kwa Mulungu kwadzala muna iye. Na tenepo, tisadziwa kuti tiri muna Iye.</verse>
				<verse number="6">Ule analonga kuti ali kukhala muna Iye, asatongwa kuti afambe ninga Iye.</verse>
				<verse number="7">Anyakufunika, matongero awa anakulemberani ine, si mapsa tayu, mbwenye ndi matongero akale ali na imwe kutomera pakutoma. Ndizo Mphangwa zidabva imwe.</verse>
				<verse number="8">Mbwenye ipi pinakulemberani ine, ndi matongero mapsa. Matongero enewa mba ndimo mwene muna Iye na muna imwe. Thangwi cidima ciri kumala, cieza ca ndimo mwene ciri kuyetimira.</verse>
				<verse number="9">Munthu analonga kuti ali kukhala mu cieza, mbwenye mbaida m'bale wace, unowu adzati kubuluka n'cidima.</verse>
				<verse number="10">Mphapo ule anafuna m'bale wace, unowu ali mu cieza. Na tenepo, muna iye nkhabe cinthu ca kun'gwegwedusa.</verse>
				<verse number="11">Mbwenye ule anakhala mbaida m'bale wace, ali n'cidima, pontho asafamba n'cidima. Na tenepo, nkhabe dziwako kunaenda iye, thangwi cidima campasa uboli-boli.</verse>
				<verse number="12">Ananga, ndisakulemberani ipi thangwi madawi anu alekererwa, na thangwi ya dzina ya Yezu.</verse>
				<verse number="13">Ababa, ndisakulemberani ipi thangwi imwe musan'dziwa Ule akhalipo kale dziko mbidzati kucitwa. Imwe aphale, ndisakulemberani thangwi mwankunda Wakuipa.</verse>
				<verse number="14">Ananga, ndakulemberani thangwi musan'dziwa Baba. Ndakulemberani imwe ababa, thangwi imwe musan'dziwa ule akhalipo kale ene dziko mbidzati kucitwa. Ndakulemberani imwe aphale thangwi imwe ndimwe a mphambvu. Na tenepo, fala ya Mulungu iri muna imwe, pontho mwankunda Wakuipa.</verse>
				<verse number="15">Lekani kufuna dziko, pontho na pinthu piri n'dziko. Thangwi munthu anafuna dziko, kufuna kwa Mulungu Baba nkhabemo muna iye.</verse>
				<verse number="16">Thangwi pyonsene piri pa dziko, ninga pinasirira nyama, pinasirira maso, pontho na kupikuza thangwi ya mpfuma, penepi pidabuluka kuna Baba tayu, mbwenye pyabuluka pa dziko.</verse>
				<verse number="17">Dziko, na pyonsene pire pinasirira iyo, pinamala. Mbwenye ule anacita kufuna kwa Mulungu, anakhala kwenda na kwenda.</verse>
				<verse number="18">Ananga, uno ndi n'dzidzi wakumalisa. Pontho ninga mwapibva kuti nyamalwa wa Kirixtu ali kubwera, apo lero dziwani kuti ali kuoneka azinji anyamalwa a Kirixtu. Na thangwi eneyo, tisadziwa kuti uno ndi n'dzidzi wakumalisa.</verse>
				<verse number="19">Iwo abuluka muna ife, mbwenye akhali andzathudi tayu. Thangwi mbadakhala andzathu, mbadakhala na ife. Mbwenye na thangwi ya kubuluka kwawo, pisapangisa kuti onsene akhali andzathu tayu.</verse>
				<verse number="20">Mbwenye imwe mwadzobza na Mulungu Wakucena, pontho monsene musadziwa.</verse>
				<verse number="21">Siri kukulemberani na thangwi yakukhonda dziwa kwanu pinthu pya ndimo mwene tayu, mbwenye thangwi musapidziwa, pontho thangwi musadziwa kuti pinthu pyonsene pya ndimo mwene nkhabe kubala uthambi.</verse>
				<verse number="22">Mbani nyauthambi? Ndi ule anakhonda kuti Yezu si Kirixtu tayu. Unowu ndiye nyamalwa wa Kirixtu, ule anakhonda Baba na Mwana ene.</verse>
				<verse number="23">Onsene anakhonda Mwana, unowu nkhabembo Baba. Mbwenye ule anamulonga pakweca, unowu ana Baba.</verse>
				<verse number="24">Imwembo koyani m'mitima mwanu pyonsene pidabva imwe kutomera pakutoma. Pire pyonsene pidabva imwe kutomera pakutoma mungakhala napyo m'mitima mwanu, imwe munati mukhalembo pabodzi na Mwana pontho na Baba.</verse>
				<verse number="25">Pidatipikirira Iye ndi ipi: Upulumuki wakukhonda kumala.</verse>
				<verse number="26">Ine ndisakulemberani pinthu ipi, na thangwi ya ale anafuna kukunyengererani.</verse>
				<verse number="27">Pa thangwi yanu, kudzobza kudatambira imwe kuna iye kuli muna imwe, pontho nkhabe funika munthu akupfundziseni. Mbwenye ninga kudzobza kwace kudatambira imwe muna Iye nkhwa ndimo mwene si kwa uthambi tayu, kunakupfundzisani pa thangwi ya pinthu pyonsene. Khalani muna Iye ninga mudakupfundzisirani Iye.</verse>
				<verse number="28">Ananga, cincino khalani muna Kirixtu, toera Iye angapangizika tin'nyindire, tikhonde kupasika manyadzo pamaso pace, pakubwera kwace.</verse>
				<verse number="29">Ngakhala imwe musadziwa kuti Yezu ndi wakulungama, dziwanimbo kuti onsene ale anacita pyakulungama abalwa na Mulungu.</verse>
			</chapter>
			<chapter number="3">
				<verse number="1">Lang'anani kutifuna kukulu kudacita Baba, na kuticita kuti ife ticemerwe ana a Mulungu. Ndimo mwene, ndifedi ana a Mulungu. Ndi thangwi eneyo dziko nkhabe kutidziwa, thangwi iyo nkhabe kun'dziwambo tayu.</verse>
				<verse number="2">Anyakufunika, ife cincino ndife ana a Mulungu, pontho pidzati kudziwika kuti tinadza kakhala tani. Mbwenye tisadziwa kuti Kirixtu angadza kapangizika, ife tinadza kalandana na iye. Thangwi tinadza kamuona kukhala kudacita iye.</verse>
				<verse number="3">Mphapo munthu onsene ana cidikhiro ceneci muna Kirixtu, asatongwa kuti akhale wakucena, ninga Kirixtu ndi wakucena.</verse>
				<verse number="4">Munthu onsene anacita kudawa, anumpha Mwambo wa Mulungu. Ndimo mwene, kudawa ndi kunumpha Mwambo.</verse>
				<verse number="5">Imwe musapidziwa kuti Kirixtu abwera kudza kabulusa madawi athu, pontho muna Iye nkhabe kudawa.</verse>
				<verse number="6">Onsene ale anakhala muna Kirixtu, nkhabe kukhala n'kudawa. Onsene ale anakhala n'kudawa, adzati kumuona, pontho adzati kun'dziwa.</verse>
				<verse number="7">Ananga, lekani kunyengezwa na munthu. Ule anacita pinthu pyakulungama ndi wakulungama, sawa-sawa ninga Kirixtu ndi wakulungama.</verse>
				<verse number="8">Apo ule anakhala mbadawa, unowu ndi munthu wa Sathani. Thangwi Sathani adza mbadawa kutomera kale na kale. Ndi thangwi eneyo Mwana wa Mulungu abwera, toera kufudza mabasa a Sathani.</verse>
				<verse number="9">Onsene adabalwa na Mulungu nkhabe kukhala mbacita kudawa, thangwi mbeu ya Mulungu iri muna iye. Na mwenemu, unowu nkhabe kwanisa kukhala mbacita kudawa, thangwi abalwa na Mulungu.</verse>
				<verse number="10">Na tenepo, tisadziwa mbani ana a Mulungu, peno mbani ana a Sathani. Onsene ale anakhonda kucita pinthu pyakulungama, na onsene anakhonda funa m'bale wace, hadabuluka kuna Mulungu tayu.</verse>
				<verse number="11">Izi ndizo mphangwa zidabva imwe kutomera pakutoma kuti: Tifunane m'bodzi na m'bodzi.</verse>
				<verse number="12">Mbatilekeni kukhala ninga Kainu, munthu wa Sathani, adapha m'bale wace. Apo thangwi yanji iye apha m'bale wace? Amupha thangwi mabasa ace akhali akuipa, mbwenye mabasa a m'bale wace akhali akulungama.</verse>
				<verse number="13">Abale anga, lekani kudzudzumika mungazondiwa na dziko.</verse>
				<verse number="14">Tisadziwa kuti ife tabuluka pa kufa, mbwenye cincino tapulumuka thangwi tisafuna abale athu. Mphapo ule anakhonda funa m'bale wace, ali n'kufa.</verse>
				<verse number="15">Munthu onsene anazonda m'bale wace ndi phanga. Pontho imwe musadziwa kuti phanga nkhabe upulumuki wakukhonda kumala muna iye.</verse>
				<verse number="16">Na tenepo, ife tisadziwa ndi ninji kufunana: Yezu Kirixtu apereka moyo wace na thangwi yathu. Na tenepo, ife tisatongwambo kupereka moyo wathu na thangwi ya abale athu.</verse>
				<verse number="17">Munthu wakupfuma pa dziko ino mbaona m'bale wace ali kucherenga mbakhonda kum'bvera ntsisi, munthu unowu analonga kuti asafuna Mulungu?</verse>
				<verse number="18">Ananga, kufunana kwathu mbukuleke kukhala kwa mafala na mulomo basi tayu, mbwenye mbukukhale kwa mabasa na mwa ndimo mwene.</verse>
				<verse number="19">Na tenepo, tinadziwa kuti ife ndife a ndimo mwene, pontho tinakhurudzisa ntima wathu patsogolo pana Mulungu,</verse>
				<verse number="20">ntima wathu ungatipanga kuti tadawa. Mulungu ndi nkulu kakamwe kupita ntima wathu, pontho asadziwa pinthu pyonsene.</verse>
				<verse number="21">Axamwali anga akufunika, ntima wathu ungakhonda kutipanga kuti tadawa, tina cinyindiro patsogolo pana Mulungu.</verse>
				<verse number="22">Pontho pyonsene pinaphemba ife anatipasa, thangwi tisabvera matongero ace pontho tisacita pinafuna Iye.</verse>
				<verse number="23">Matongero ace ndi awa: Kuti titawire dzina ya Yezu Kirixtu Mwana wace, pontho tifunane m'bodzi na m'bodzi, ninga mudatipangira Iye.</verse>
				<verse number="24">Ule anabvera matongero a Mulungu, asakhala muna Mulungu, Mulungumbo asakhala muna iye. Na tenepo, tisadziwa kuti Iye asakhala muna ife, na thangwi ya Nzimu udatipasa Iye.</verse>
			</chapter>
			<chapter number="4">
				<verse number="1">Anyakufunika, lekani kubvera mizimu yonsene, mbwenye ilang'aniseni mwadidi toera muione ngakhala yabuluka kuna Mulungu. Thangwi maporofeta azinji a uthambi ali kubalalika n'dziko muno.</verse>
				<verse number="2">Nzimu wa Mulungu, imwe munakwanisa kuudzindikira tenepa: Nzimu onsene unalonga kuti Yezu Kirixtu acitika munthu, nzimu unowu wabuluka kuna Mulungu.</verse>
				<verse number="3">Mbwenye nzimu onsene unakhonda kulonga penepi, hudabuluka kuna Mulungu tayu. Unowu ndi nzimu wa nyamalwa wa Kirixtu, ule udabva imwe kuti uli kubwera, apo cincino uli pano pa dziko.</verse>
				<verse number="4">Ananga, imwe ndimwe a Mulungu, pontho mwaikunda mizimu ya uthambi. Thangwi ule ali muna imwe, ana mphambvu kupita ule ali pa dziko.</verse>
				<verse number="5">Iwo abuluka n'dziko. Na thangwi eneyo, pire pinalonga iwo pisabuluka n'dziko, pontho dziko isaabvera.</verse>
				<verse number="6">Ife ndife a Mulungu, onsene ale anadziwa Mulungu asatibvera. Mbwenye ule adakhonda buluka kuna Mulungu, nkhabe kutibvera. Na tenepo, tisakwanisa kudzindikira Nzimu wa ndimo mwene, na nzimu wa uthambi.</verse>
				<verse number="7">Axamwali akufunika, mbatifunaneni m'bodzi na m'bodzi, thangwi kufunana kusabuluka kuna Mulungu. Ule anafuna ndzace, abalwa na Mulungu, pontho asan'dziwa Mulungu.</verse>
				<verse number="8">Mphapo ule anakhonda kufuna ndzace nkhabe kun'dziwa Mulungu, thangwi Mulungu ndi kufunana.</verse>
				<verse number="9">Mulungu apangisa kufuna kwace pakati pathu tenepa: Atuma Mwana wace m'bodzi ekha pa dziko, toera iye aticite kuti tikhale m'maso.</verse>
				<verse number="10">Kufunana kwacitika tenepa: Sife adafuna Mulungu tayu, mbwenye ndiye adatifuna mbatitumira Mwana wace, toera kufudza madawi athu.</verse>
				<verse number="11">Axamwali anga akufunika, na kutifuna kudaticita Mulungu, ifembo tisatongwa tifunane m'bodzi na m'bodzi.</verse>
				<verse number="12">Cipo nkhabe munthu adaona Mulungu. Mphapo tingafunana m'bodzi na m'bodzi, Mulungu anakhala muna ife, pontho kufuna kwace kunadzaliratu kakamwe muna ife.</verse>
				<verse number="13">Ife tisadziwa kuti tiri muna Mulungu, Iyembo ali muna ife, thangwi Iye atipasa Nzimu wace.</verse>
				<verse number="14">Na tenepo, ife tamuona, pontho tisaenda mbatilonga umboni kuti Baba atuma Mwana wace, toera akhale Mpulumusi wa dziko.</verse>
				<verse number="15">Munthu analonga pakweca kuti Yezu ndi Mwana wa Mulungu, munthu unowu Mulungu anakhala muna iye, iyembo anakhala muna Mulungu.</verse>
				<verse number="16">Na tenepo, ife tisadziwa kutifuna kunaticita Mulungu, pontho kutifuna kweneku tisanyindirako. Mulungu ndi kufunana. Onsene anakhala mwa kufunana ali muna Mulungu, pontho Mulungu ali muna iye.</verse>
				<verse number="17">Na tenepo, kufunana kwadzala pakati pathu toera ntsiku ya kutongwa tikhale na kunyindira. Thangwi pa dziko ino ndife sawa-sawa ninga iye.</verse>
				<verse number="18">Pana kufunana nkhabe gumanika kugopa. Pontho kufunana kwakukwana kusamalisa kugopa. Thangwi ale anagopa, asagopa kuthabuswa. Ule anagopa nkhabe kufunana kwakukwana.</verse>
				<verse number="19">Ife tisanfuna, thangwi Iye ndiye adatifuna pakutoma.</verse>
				<verse number="20">Munthu analonga kuti: “Ine ndisafuna Mulungu,” mbwenye mbaida m'bale wace, unowu ndi nyauthambi. Thangwi munthu anakhonda funa m'bale wace anaona iye na maso ace, anacimwana kufuna Mulungu anakhonda kuona iye.</verse>
				<verse number="21">Iye atisiyira matongero awa: Kuti ule anafuna Mulungu, mbafunembo m'bale wace.</verse>
			</chapter>
			<chapter number="5">
				<verse number="1">Munthu onsene anatawira kuti Yezu ndi Kirixtu, unowu abalwa na Mulungu. Pontho munthu onsene anafuna Baba, mbafunembo Mwana wace.</verse>
				<verse number="2">Tingafuna Mulungu mbatibvera matongero ace, penepi ndipyo pinapangisa kuti tisaafuna ana a Mulungu.</verse>
				<verse number="3">Thangwi kufuna Mulungu nkhubvera matongero ace, pontho matongero ace nkhabe lemera.</verse>
				<verse number="4">Thangwi ule anabalwa na Mulungu asakunda dziko. Tisakwanisa kukunda dziko na kukhulupira kwathu.</verse>
				<verse number="5">Ndi ani anakwanisa kukunda dziko? Ndi ule basi anatawira kuti Yezu ndi Mwana wa Mulungu.</verse>
				<verse number="6">Yezu Kirixtu ndi unowu adabwera na madzi na ciropa. Si na madzi basi tayu, mbwenye ndi na madzi na ciropa. Pontho Nzimu Wakucena ndiwo unacita umboni, thangwi Nzimu Wakucena ndi wa ndimo mwene.</verse>
				<verse number="7">Piripo pinthu pitatu pinacita umboni [kudzulu. Baba, Fala na Nzimu Wakucena. Pitatu ipi, pisabverana.</verse>
				<verse number="8">Pontho pitatu ipi, ndipyo pinacita umboni pa dziko. ] Nzimu Wakucena, madzi na ciropa. Pitatu ipi, ndi cinthu cibodzi basi.</verse>
				<verse number="9">Ife tisatawira umboni wa anthu, mbwenye umboni wa Mulungu ndiwo ukulu, thangwi ndi umboni unacitira iye Mwana wace.</verse>
				<verse number="10">Munthu anatawira Mwana wa Mulungu, anawo umboni unowu muntima mwace. Mbwenye ule anakhonda kutawira Mulungu, asacita Mulungu ninga ndi nyauthambi. Thangwi asakhonda umboni udatipasa Mulungu na thangwi ya Mwana wace.</verse>
				<verse number="11">Umboni wa Mulungu ndi uyu: Kuti Mulungu atipasa upulumuki wakukhonda kumala. Upulumuki unowu uli muna Mwana wace.</verse>
				<verse number="12">Ule ana Mwana wa Mulungu, anawo upulumuki. Mbwenye anasowa Mwana wa Mulungu, nkhabe upulumuki.</verse>
				<verse number="13">Ine ndakulemberani pyonsene ipi, toera imwe mudatawira dzina ya Mwana wa Mulungu, mudziwe kuti munawo upulumuki wakukhonda kumala.</verse>
				<verse number="14">Cinyindiro cina ife muna Iye ndi ici: Kuti tingam'phemba cinthu ninga munafunira Iye, Iye asatibva.</verse>
				<verse number="15">Pontho tingadziwa kuti Iye asatibva pa pyonsene pinam'phemba ife, tisadziwa kuti tapasiwa pyonsene pidam'phemba ife.</verse>
				<verse number="16">Munthu anaona m'bale wace mbacita kudawa kunakhonda kubala kufa, mbam'phemberere, Mulungu anampulumusa. Penepi ndisalongera kuna ale kuti kudawa kwawo nkhabe kubala kufa. Thangwi kulipo kudawa kunabala kufa. Siri kulonga enewa tayu. Kuna anthu enewa, lekani kuaphemberera.</verse>
				<verse number="17">Pinthu pyonsene pyakukhonda kulungama ndi kudawa. Mbwenye kulipo kudawa kunakhonda kubala kufa.</verse>
				<verse number="18">Tisadziwa kuti onsene adabalwa na Mulungu nkhabe kukhala n'kudawa, thangwi Mwana wa Mulungu anaakoya. Na tenepo, Sathani nkhabe kuacita kuipa.</verse>
				<verse number="19">Tisadziwa kuti ife ndife a Mulungu, pontho dziko yonsene isatongwa na Sathani.</verse>
				<verse number="20">Tisadziwambo kuti Mwana wa Mulungu abwera, mbatipasa ndzeru toera tidziwe Mulungu wa ndimo mwene. Pontho ife tiri muna Mulungu wa ndimo mwene, muna Mwana wace Yezu Kirixtu. Yezu Kirixtu unowu, ndiyedi Mulungu na upulumuki wakukhonda kumala.</verse>
				<verse number="21">Ananga, citani mphole na alungu apezi.</verse>
			</chapter>
		</book>
		<book number="63">
			<chapter number="1">
				<verse number="1">Ndine nkulu, ndisalemba tsamba iyi kuna mbuya wa nkazi adasankhulwa, na kuna anace anafunikadi na ine mwa ndimo mwene. Sine basi tayu anaafuna, mbwenye asafuniwambo na onsene ale anadziwa pya ndimo mwene,</verse>
				<verse number="2">na thangwi ya undimo mwene uli muna ife, pontho unadza kakhala na ife kwenda na kwenda.</verse>
				<verse number="3">Kukoma ntima, ntsisi na ntendere wa Mulungu Baba na wa Mwana wace Yezu Kirixtu , mbapikhale na ife mwa ndimo mwene na mwakufunana.</verse>
				<verse number="4">Ndakomerwa pikulu kakamwe pidagumana ine anako anango mbafamba mwa ndimo mwene, ninga munalongera matongero adatambira ife kuna Baba.</verse>
				<verse number="5">Cincino ndisakuphembani mbuya wa nkazi, kuti tifunane m'bodzi na m'bodzi. Si kuti ndiri kukulemberani mwambo upsa tayu. Mbwenye matongero enewa ndiwo akhali na ife kutomera pakutoma.</verse>
				<verse number="6">Kufunana ndi uku: Kuti tifambe ninga munalongera matongero ace. Ninga mwaabva kale na kale, matongero ace ndi awa: Kuti mufambe na kufunana kweneku.</verse>
				<verse number="7">Ndimo mwene, alipo anyauthambi azinji asabulukira pa dziko, mbakhonda kuti Yezu Kirixtu acitika munthu. Anthu enewa ndi anyakunyengerera na anyamalwa a Kirixtu.</verse>
				<verse number="8">Citani mphole, gopa munadza kaluza misapu ya basa yathu, mbwenye toera mupaswe m'bairo wanu wamumphu.</verse>
				<verse number="9">Onsene ale anakhonda kukhala mu cipfundzo ca Kirixtu mbwenye mbabuluka kunja, enewa nkhabe Mulungu. Ule anakhala mu cipfundzo ca Kirixtu, ana Baba pontho na Mwana.</verse>
				<verse number="10">Munthu anadza kuna imwe mbakhonda kudza na cipfundzo ceneci, lekani kuntambira pa nyumba panu, pontho lekani kum'mwanyika.</verse>
				<verse number="11">Thangwi ule anam'mwanyika anaphatana na iye pa mabasa ace a kuipa.</verse>
				<verse number="12">Ndina pizinji kuti ndikulembereni, mbwenye sikhafuna kuti ndicite kupilemba pa tsamba tayu. Thangwi ndisadikhira kudza kakuonani, toera ndilonge na imwe nkhope na nkhope, toera kutsandzaya kwathu kudzadziswe.</verse>
				<verse number="13">Ana a mwana-nkazi wako wakusankhulwa, asakuwangisa.</verse>
			</chapter>
		</book>
		<book number="64">
			<chapter number="1">
				<verse number="1">Ndine nkulu, ndisalemba tsamba iyi kuna wakufunika Gayo, unowu anafuna ine mwa ndimo mwene.</verse>
				<verse number="2">Wanga wakufunika, ndisaphembera kuti ukhale manungo akuwanga, pyonsene pikufambire mwadidi, ninga nzimu wako uli mwadidi.</verse>
				<verse number="3">Ndatsandzaya pikulu kakamwe mudatambira ine abale anango mbandipanga na thangwi ya kukhulupira kwako, na kufamba mwa ndimo mwene kunacita iwe.</verse>
				<verse number="4">Nkhabe kutsandzaya kunango kwa ine, kunapiringana kubva kudacita ine kuti ananga ali kufamba mwa ndimo mwene.</verse>
				<verse number="5">Wanga wakufunika, iwe ndiwe wakunyindirika pa pire pinacita iwe kuli abale, iwo mbakhala anthu anyakutama.</verse>
				<verse number="6">Iwo acita umboni pamaso pa abale a gereja, mbalonga pya thangwi ya kukoma ntima kwawo. Mphyadidi uwaphedze kufamba pa ulendo wawo, toera Mulungu atsandzaye napyo.</verse>
				<verse number="7">Thangwi na dzina ya Yezu, iwo abuluka, mbakhonda tawira kuphebza cinthu cibodzi na ale adakhonda kutawira Yezu.</verse>
				<verse number="8">Thangwi tisatongwa tiatambire na ntsisi abale ninga enewa, toera tikhale anthu akuphatana pa kuphata basa ya kumwaza pya ndimo mwene.</verse>
				<verse number="9">Ndalemba tsamba kuna abale a gereja, mbwenye Dhiyoterefi, na kufuna kwace ukulu pa nsoka wawo, akhonda kutitambira.</verse>
				<verse number="10">Na tenepo, ine ndingafika kweneku ndinansandika, na thangwi ya pinacita iye na mafala ace a kuipa anatilongera iye. Mbwenye iye nkhabe komerwa basi na penepi tayu. Abale angafika kweneku iye nkhabe kuatambira. Pontho munthu unango angafuna kuatambira, iye asan'khondesa mpaka kufikira kun'thamangisa pa abale gereja.</verse>
				<verse number="11">Wanga wakufunika, leka towerera pyakuipa, mbwenye towerera pyadidi. Ule anacita pyadidi ndi wa Mulungu, mbwenye ule anacita pyakuipa adzati kuona Mulungu.</verse>
				<verse number="12">Mbwenye Dhemetiru, anthu onsene asansimba. Pyamaso pinaphata iye pisancitira umboni. Na ifeenembo tisancitira umboni. Pontho iwe usadziwa kuti umboni wathu ndi wa ndimo mwene.</verse>
				<verse number="13">Ndikhali na pinthu pizinji pya kufuna kukulembera, mbwenye sinafuna cita kupilemba tayu,</verse>
				<verse number="14">thangwi ndisadikhira kudza kakuona cincino. Na tenepo, tinadza kaceza mwadidi tingadza kaonana nkhope na nkhope.</verse>
				<verse number="15">Ntendere mbukhale na iwe. Axamwali a kuno asakuwangisa. Wangisambo axamwali a kweneko, m'bodzi na m'bodzi.</verse>
			</chapter>
		</book>
		<book number="65">
			<chapter number="1">
				<verse number="1">Ndine Djuda, n'dzakazi wa Yezu Kirixtu. , m'bale wace Tiyago. Ndisalemba tsamba iyi kuna ale adacemerwa, adafuniwa na Mulungu Baba, mbakoiwa muna Yezu Kirixtu.</verse>
				<verse number="2">Ntsisi, ntendere na kufunana mbapinjipe kuna imwe.</verse>
				<verse number="3">Anyakufunika, mukhacita ine mphambvu zonsene toera kukulemberani pa thangwi ya upulumuki wathu uli na ife pabodzi pene, ndanyerezera kuti pikhafunika ndikulembereni cincino toera kukupasani cipapu kuti mugwe nkhondo, kugwera kukhulupira kudanyindirwa mbumba ya Mulungu kabodzi basi.</verse>
				<verse number="4">Thangwi anthu anango akhadamala kulemberwa kale ene kuti akoneswe, apita pakati panu na ucenjeri. Anthu enewa ndi anyakuipa mitima. Iwo aphinduza kukoma ntima kwa Mulungu wathu toera acite pyakuipa pinafuna manungo awo, pontho asakhonda Yezu Kirixtu, Ntongi pontho Mbuya wathu m'bodzi ekha.</verse>
				<verse number="5">Ine ndisadziwa kuti imwe musapidziwa kale pyonsene ipi, mbwenye ndisafuna kukukumbusani kuti Mbuya apulumusa mbumba ibodzi mbaibulusa mu dziko ya Idjipitu. Buluka penepo, apha ale adakhonda kutawira.</verse>
				<verse number="6">Kuna alembo maanju adacimwana kulemedza pidzo pidapaswa iwo, mbwenye mbasiya mbuto yawo, Mulungu ali kuakoya n'cidima, mbaamanga na unyolo kwenda na kwenda, mpaka Ntsiku ikulu ya kutongwa kwawo.</verse>
				<verse number="7">Sawa-sawa na mizinda ya Sodhoma na Gomora, na mizinda ya cifupi na eneyi ikhacita pyalukwali ninga iwo, na pinango pyakuzuda pidakhonda kukhala pyaciunthu, yaoneswa nyatwa ya moto wakukhonda kumala toera kucenjeza anthu.</verse>
				<verse number="8">Sawa-sawambo na iwo, na kunyindira ndoto zawo, asapsipisa manungo awo ene, asakhonda utongi, pontho mbaxola mphambvu za kudzulu.</verse>
				<verse number="9">Mbwenye pa nthonga idacita anju wa nkulu anacemerwa Migeli na Dyabu, na thangwi ya manungo a Mozesi, iye hadalesera kumulongera mafala akuxola tayu, mbwenye ampanga kuti: “Mulungu mbakusandike!”</verse>
				<verse number="10">Mbwenye anthu enewa asaxola pyonsene pire pinakhonda iwo kudziwa. Pontho pinthu pinadziwa iwo na manyerezero akusowa ndzeru ninga pinyama, penepi ndipyo pinaapitisa mu njira yakutaika.</verse>
				<verse number="11">Ana nyatwa anthu enewa! Thangwi akwata njira ya Kainu. Na kufuna kwawo kobiri, iwo agwera mu njira yakuipa ya Bhalamu, pontho mbafudziwa ninga pa cikuti ca Koraa.</verse>
				<verse number="12">Amuna enewa akhala ninga myala yakugopsa m'bara, pa maphwandu a ciubale anacita imwe, mbadya na imwe pabodzi mwakupasa manyadzo. Ndi akumbidzi anakumbizika okha ene, pontho akhala ninga makole akusoweka madzi, mbagwinyiwa na mphepo. Akhala ninga miti yakusowa misapu pa n'dzidzi wakubala misapu, mbifa kawiri, mbiduliwa na michici ene.</verse>
				<verse number="13">Akhala ninga mabimbi akugopsa a m'bara, anabulusa mapobvu a mabasa awo akupasa manyadzo. Akhala ninga nyenyezi zakutaika, zidakoyerwa cidima cikulu ca kwenda na kwenda.</verse>
				<verse number="14">Enoki, munthu wa dzindza yacinomwe kubulukira pa Adhamu, apilonga na ciporofeta pa thangwi yawo kuti: “Lang'anani, Mbuya ali kubwera na pikwi na pikwi pya mbumba yace ,</verse>
				<verse number="15">kudza katonga onsene, mbakonesa anthu. onsene, pa thangwi ya mabasa awo akuipa adacita iwo na kuipa kwawo mitima, pontho pa thangwi ya mafala onsene a magwandu akhamulongera anyakudawa akuipa mitima.”</verse>
				<verse number="16">Anthu enewa asakhala mbadungunya, mbakhonda kukomerwa na cinthu, mbatowera mafuniro awo akuipa. Ndi anthu analonga mafala akupikuza, mbasimba kwakunyengerera nako anango, toera apaswe pinthu.</verse>
				<verse number="17">Mbwenye imwe, anyakufunika, kumbukani mafala akhadalongwa kale ene na apoxtolo a Mbuya wathu Yezu Kirixtu.</verse>
				<verse number="18">Iwo akhakupangani kuti: “Pa midzidzi yakumalisa, anaoneka anyakusingirira anadza katoweza mafuniro awo akuipa.”</verse>
				<verse number="19">Enewa ndiwo anasosa phambulo pakati panu. Pinafuna iwo mphya nyama, pontho iwo nkhabe Nzimu Wakucena.</verse>
				<verse number="20">Mbwenye imwe, anyakufunika, pitirizani na kukula pa cikhulupiro canu ca kuceneswa kakamwe, mbamuphembera mu Nzimu Wakucena.</verse>
				<verse number="21">Khalani mwa kufunana kwa Mulungu, pa midzidzi ino inadikhira imwe ntsisi za Mbuya wathu Yezu Kirixtu, kuti zikukwateni kwenda ku upulumuki wakukhonda kumala.</verse>
				<verse number="22">Khalani na ntsisi na ale anapenula.</verse>
				<verse number="23">Pulumusani anango mbamuabulusa na mphambvu pa moto. Anangombo acitireni ntsisi, mbwenye mucite mphole, pontho mbamuthunda na nguwo zawo zene sidaswipa na macitiro awo a kuipa.</verse>
				<verse number="24">Mulungu, Ule ana mphambvu za kukukoyani kuti muleke kugwa, na za kukupangisani patsogolo pa mbiri yace ninga anthu akusowa midonthi pontho na kutsandzaya kukulu,</verse>
				<verse number="25">kuna Iye Mulungu m'bodzi ekha, Mpulumusi wathu, kubulukira muna Yezu Kirixtu, Mbuya wathu, mbapaswe mbiri, cidzo, mphambvu na utongi, kutomera kale na kale mpaka cincino, na kwenda na kwenda, Ameni.</verse>
			</chapter>
		</book>
		<book number="66">
			<chapter number="1">
				<verse number="1">Cidziwiso ca Yezu Kirixtu , cidapaswa Iye na Mulungu toera adziwise adzakazi ace pire pinafuna kucitika cincino. Iye atuma anju wace toera apidziwise kuna Juwau, n'dzakazi wace,</verse>
				<verse number="2">adacita umboni wa pyonsene pidaona iye, kweneku ndi kubveka kuti: Fala ya Mulungu, na umboni wa Yezu Kirixtu.</verse>
				<verse number="3">Mbatsandzaye ule anaona na ale anabva mafala awa a ciporofeta, pontho mbakoya pinthu pidalembwa mwenemu, thangwi n'dzidzi uli dhuzi.</verse>
				<verse number="4">Ine Juwau, ndiri kulembera magereja manomwe a ku dziko ya Azya. Kukoma ntima kwa Mulungu na ntendere mbapikhale kuna imwe, ku khundu kwa Ule alipo, Ule akhalipo, na Ule anafuna kudza, na kuna mizimu minomwe inagumanika patsogolo pa mpando wace wa umambo,</verse>
				<verse number="5">pontho na ku khundu kwa Yezu Kirixtu, nyamaso wakunyindirika, wakutoma kulamuka pa akufa, pontho nkulu wa amambo a pantsi. Iye asatifuna, pontho atiombola m'madawi mwathu na ciropa cace,</verse>
				<verse number="6">mbaticita umambo na anyantsembe, toera tiphatire basa Mulungu wace na Baba wace. Unowu, mbapaswe mbiri na mphambvu za kwenda na kwenda! Ameni.</verse>
				<verse number="7">Lang'anani, Iye ali kudza m'makole. Anthu onsene anamuona, na ale ene adamulasa. Madzindza onsene a pantsi anati alire na thangwi yace. Tenepa pinacitika! Ameni.</verse>
				<verse number="8">Mulungu Mbuya alonga tenepa: “Ine ndine Alufa na Omega, ” Iye alipo, Iye akhalipo, Iye ndiye anafuna kudza, Ule ana mphambvu zonsene.</verse>
				<verse number="9">Ine Juwau m'bale wanu, pontho ndzanu pa nyatwa mu Umambo na pakupirira muna Yezu, ndikhali pa ntsuwa ya Patimosi, na thangwi ya fala ya Mulungu, pontho na kucitira umboni Yezu.</verse>
				<verse number="10">Pa Ntsiku ya Mbuya, ine ndaphatiwa na Nzimu Wakucena. Ndabva n'nduli mwanga fala ya mphambvu ninga kaluta,</verse>
				<verse number="11">mbikhalonga kuti: “Pinaona iwe pilembe mu bukhu ibodzi, upitumize kuna magereja manomwe a ku Azya: Efesu, Ejimirina, Perigamu, Tiyatira, Saridhi, Filadhelifya na a ku Laudhiseya.”</verse>
				<verse number="12">Ndazungunuka toera ndione ndi ani akhalonga na ine. Mudazungunuka ine, ndaona nyale zinomwe za oro.</verse>
				<verse number="13">Pakati pa nyale zenezo, pakhali m'bodzi “adalandana na mwana wa munthu,” akhadabvala nguwo zace zikhadafika mpaka m'manyalo, mbazimanga na bhande ya oro ncifuwa mwace.</verse>
				<verse number="14">Nsolo wace, na tsisi yace, ikhadacena kakamwe ninga thonje. Maso ace, akhali ninga malirimi a moto.</verse>
				<verse number="15">Myendo yace ikhali ninga nkuwa wakupukutwa, wakusungulwa pa moto wakugaka. Fala yace ikhatitimira ninga madzi makulu.</verse>
				<verse number="16">N'djanja yace ya madyo, akhali na nyenyezi zinomwe. N'kanwa mwace mukhabuluka tarasada yakunozwa khundu na khundu. Nkhope yace ikhagaka ninga dzuwa yakugaka na mphambvu.</verse>
				<verse number="17">Mudamuona ine, ndagwa pa myendo pace ninga munthu wa kufa. Mbwenye iye andisandzika djanja yace ya madyo, mbalonga kuti: “Leka gopa. Ine ndine Wakutoma na Wakumalisa.</verse>
				<verse number="18">Ine ndine ule ali m'maso. Ndikhadafa, mbwenye lang'anani, cincino ndiri m'maso kwenda na kwenda! Pontho ndina pyavi pya kufa na pya dziko ya anyakufa.”</verse>
				<verse number="19">“Lemba mphapo pinthu pidaona iwe, pire pinacitika cincino, na pire pinafuna kudza kacitika kutsogolo.</verse>
				<verse number="20">Nyenyezi zinomwe zire zidaona iwe n'djanja yanga ya madyo, na nyale zinomwe zire za oro, pisalongera ipi: ‘Nyenyezi zinomwe, ndi anju za magereja manomwe, pontho nyale zinomwe, ndi magereja manomwe.’ ”</verse>
			</chapter>
			<chapter number="2">
				<verse number="1">Lemba kuli anju wa abale a gereja ya ku Efesu kuti: “Mafala awa mba ule adaphata nyenyezi zinomwe m'manja mwace a nkono wa madyo, mbakhafamba pakati pa nyale zinomwe za oro.</verse>
				<verse number="2">Ine ndisadziwa pinacita iwe, ndisadziwa basa yako yakuwanga pontho na kuwangisira kwako. Ndisadziwa kuti iwe nkhabe siya kuti anthu acite kuipa. Ndisadziwa kuti waalesera ale analonga kuti ndife apoxtolo, mbakhonda kukhala apoxtolo, pontho mbuadzindikira kuti iwo ndi anyauthambi.</verse>
				<verse number="3">Iwe wawangisira mbupirira pa nyatwa na thangwi ya dzina yanga, mbukhonda kumala mphambvu.</verse>
				<verse number="4">“Mbwenye cidakhonda kukomerwa na ine kwa iwe, ndi ici: Iwe wasiya mafuniro ako akutoma.</verse>
				<verse number="5">Kumbuka ndi papi padagwa iwe! Chunyuka ucite mabasa akhacita iwe pakutoma. Ungakhonda kuchunyuka, ndinakudzera mbandibulusa nyale yako pale pakhakhala iyo.</verse>
				<verse number="6">Mbwenye ciripo cinthu cibodzi cidakomerwa na ine kwa iwe, ndi ici: Iwe usazonda pinacita nsoka wa Nikolau, ninga ine ndisapizondambo.</verse>
				<verse number="7">“Ule ana makutu akubva, mbabve pinalonga Nzimu Wakucena kuna abale a magereja. Anakunda, ndinampasa kuti adye muti wa upulumuki uli m'paraizu ya Mulungu.</verse>
				<verse number="8">“Lemba kuli anju wa abale a Gereja ya ku Ejimirina kuti: “Awa ndiwo mafala a ule Wakutoma na Wakumalisa, akhadafa pontho mbadza kakhala m'maso.</verse>
				<verse number="9">Ndisadziwa nyatwa zako na kucherenga kwako. Mbwenye iwe ndiwe m'pfumi! Ndisadziwa kuxola kunacita ale analonga kuti ndi madjuda iwo mbakhonda kukhala madjuda, mbwenye ndi nyumba za kuphemberera za Sathani.</verse>
				<verse number="10">Leka kugopa nyatwa zinafuna kudza kaona iwe. Lang'anani, Dyabu anati akwate andzanu anango mbaaikha n'kaidi toera kualesera. Imwe munati muone nyatwa pa ntsiku khumi. Khala wakunyindirika mpaka kufa, ine ndinakupasa nthimba ya upulumuki.</verse>
				<verse number="11">“Ule ana makutu akubva, mbabve pinalonga Nzimu Wakucena kuna magereja. Anakunda, cipo anadza kaona pontho kufa kwaciwiri.</verse>
				<verse number="12">“Lemba kuli anju wa abale a Gereja ya ku Perigamu kuti: “Awa ndi mafala a ule ana tarasada yakunozwa khundu na khundu.</verse>
				<verse number="13">Ndisadziwa panakhala iwe, kule kunakhala mpando wa umambo wa Sathani. Mbwenye iwe usakhala mbunyindira dzina yanga, mbukhonda kusiya kundikhulupira mpaka kufikira kuphiwa kwa Antipa, mboni wanga wakunyindirika, ku nzinda unowu unakhala Sathani.</verse>
				<verse number="14">“ Mbwenye pyakuipa ping'ono pidaona ine kuna iwe ndi ipi: Iwe uli na iwo mwenemu anthu anatowerera mapfundzisiro a Bhalamu, ule adapfundzisa Bhalaki kunyengerera ana a Izarayeli kuti adye pyakudya pya kuikhirwa ntsembe madzimunthu, pontho na kuapfundzisa kucita pyalukwali.</verse>
				<verse number="15">Tenepa, unaombo pakati pako ale anatowera mapfundzisiro a nsoka wa Nikolau.</verse>
				<verse number="16">Na tenepo, chunyuka! Ungakhonda kuchunyuka, ine ndinabwera na mwansanga mpaka kuna iwe, pontho ndinagwa na iwo nkhondo na tarasada inabuluka pa mulomo panga.</verse>
				<verse number="17">“ Ule ana makutu akubva, mbabve pinalonga Nzimu Wakucena kuna magereja. Anakunda, ndinampasa manaa adabisiwa. Pontho ndinati ndimpase mwala ubodzi wakucena wakulembwa dzina ipsa, inadziwika basi na ale anaitambira.</verse>
				<verse number="18">“Lemba kuli anju wa abale a Gereja ya ku nzinda wa Tiyatira kuti: “Awa ndi mafala a Mwana wa Mulungu, ana maso ninga malirimi a moto, pontho ana myendo ninga nkuwa wa kuyetimira.</verse>
				<verse number="19">Ine ndisadziwa pinacita iwe, na mafuniro ako, na kukhulupira kwako, na mabasa ako, na kuwangisira kwako, pontho ndisadziwa kuti cincino, iwe usacita pikulu kakamwe kupiringana pakutoma.</verse>
				<verse number="20">“Na tenepo, cakuipa cidaona ine kwa iwe ndi ici: Usasiya Jezebheli, nkazi analonga kuti ndi mporofeta, mbacita kufuna kwace. Na pipfundzo pyace, iye asanyengerera adzakazi anga kuti acite pyalukwali, na kudya pinthu pidaikhirwa ntsembe madzimunthu.</verse>
				<verse number="21">Ine ndampasa n'dzidzi toera achunyuke ulukwali unacita iye, mbwenye iye nkhabe funa kuchunyuka.</verse>
				<verse number="22">Na thangwi eneyi, ndinati ndimpase utenda pontho mbandidzesa nyatwa zikulu kuna ale anacita na iye upombo, male angakhonda kuchunyuka mabasa anacita iye.</verse>
				<verse number="23">Ndinati ndiaphe ana a nkazi unowu. Na tenepo, abale a magereja onsene anati adziwe kuti ine ndine ule anadziwa manyerezero a anthu, na mitima yawo, pontho m'bodzi na m'bodzi ndinam'bwezera ninga mudacita iye.</verse>
				<verse number="24">Na imwe anango ali ku Tiyatira, imwe munakhonda kutowerera mapfundzisiro ace, pontho mbamukhonda kupipfundza pinthu pyakubisala kakamwe pya Sathani, ninga munapilongera iwo, ndisakupangani kuti: Imwe nkhabe kukupasani ntolo unango.</verse>
				<verse number="25">Mbwenye phatisisani mbumuwangisira na pire basi pina imwe, mpaka kubwera kwanga.</verse>
				<verse number="26">“Ule anakunda mbacita kufuna kwanga mpaka pakumalisa, ndinampasa mphambvu za kutonga madziko.</verse>
				<verse number="27">“ ‘ Iye anaatonga na mpsimbo ya utale mbaanyedza ninga asanyedza combo ca dongo.’</verse>
				<verse number="28">“Ine ndinampasa utongi ubodzi-bodzi udapaswa ine na Baba wanga. Pontho ndinampasa nyenyezi ya macibese.</verse>
				<verse number="29">Ule ana makutu akubva, mbabve pinalonga Nzimu Wakucena kuna magereja.”</verse>
			</chapter>
			<chapter number="3">
				<verse number="1">“Lemba kuli anju wa abale a Gereja ya ku Saridhi kuti: “Awa ndiwo mafala a ule ana mizimu minomwe ya Mulungu na nyenyezi zinomwe. Ine ndisadziwa pinacita iwe. Iwe usabvekera kuti uli m'maso, mbwenye ndiwe wakufa.</verse>
				<verse number="2">Khala wakulang'anira! Pasa mphambvu pire pidasala piri dhuzi na kufuna kufa, thangwi ndaona kuti mabasa ako hadalungama tayu pamaso pa Mulungu wanga.</verse>
				<verse number="3">Mphapo kumbuka pidatambira iwe na pidabva iwe, bvera mbuchunyuka. Mbwenye iwe ungakhonda kulang'anira, ine ndinabwera ninga mbava, iwe mbukhonda kudziwa na pang'ono pene ndi n'dzidzi wanji unafuna ine kubwera kuna iwe.</verse>
				<verse number="4">“Mbwenye iwe unawo kweneku ku Saridhi anthu anango pang'ono, adakhonda kuswipisa nguwo zawo. Iwo anati afambe na ine na nguwo zakucena, thangwi ndiwo adakwana kucitirwa penepi.</verse>
				<verse number="5">“Anakunda anati abvazikwembo sawa-sawa nguwo zakucena. Cipo ndinadza kafudza dzina yace mu Bukhu ya Upulumuki, mbwenye ndinampangisa patsogolo pa Baba wanga na pa maanju ace.</verse>
				<verse number="6">Ule ana makutu akubva, mbabve pinalonga Nzimu Wakucena kuna abale a magereja.</verse>
				<verse number="7">“ Lemba kuli anju wa abale a Gereja ya ku Filadhelifya kuti: “Awa ndiwo mafala a ule wakucena na wa ndimo mwene, ana cavi ca Dhavidhi. Cinafungula iye, nkhabe anakwanisa kucifunga, pontho cinafunga iye nkhabe anakwanisa kucifungula.</verse>
				<verse number="8">Ine ndisadziwa pinacita iwe. Lang'ana, ndaikha patsogolo pako nsuwo wakufunguka kuti nkhabe munthu anakwanisa kuufunga. Ndisadziwa kuti iwe mphambvu zako zacepa. Mbwenye wakoya fala yanga, pontho dzina yanga hudaikhonda tayu.</verse>
				<verse number="9">Lang'anani pinafuna cita ine na ale a nyumba ya kuphemberera ya Sathani, analonga kuti ndife madjuda, mbakhonda kukhala madjuda, mbwenye asalonga uthambi. Ndinaacita kuti abwere kudza kalambira pa myendo pako, pontho mbadziwa kuti ine ndakufuna.</verse>
				<verse number="10">Thangwi iwe wakoya fala yanga idakupanga ine kuti uwangisire, inembo ndinakukoya pa n'dzidzi wa kuleserwa unafuna kudza pa dziko yonsene, toera kulesera anthu a pantsi pano.</verse>
				<verse number="11">“Ndinabwera na mwansanga! Koya pire pina iwe, toera paleke kuoneka unango wa kukukwatira nthimba yako.</verse>
				<verse number="12">Ule anakunda, ndinancita chikwa ya nyumba ya ntsembe ya Mulungu wanga, pontho penepo iye nkhabe kudza kabulukabve. Ine ndinadza kamulemba dzina ya Mulungu wanga m'manungo mwace, na ya nzinda wa Mulungu wanga unacemerwa Djerusalema ipsa, unachita buluka kudzulu kuna Mulungu, pontho ndinamulembambo dzina yanga ipsa.</verse>
				<verse number="13">“Ule ana makutu akubva, mbabve pinalonga Nzimu Wakucena kuna abale a magereja.</verse>
				<verse number="14">“Lemba kuli anju wa abale a Gereja ya ku Laudhiseya kuti: “Awa ndiwo mafala a Ameni, ndiye m'mboni wakunyindirika na wa ndimo mwene, mwanacinthu wa pidacitwa na Mulungu.</verse>
				<verse number="15">Ine ndisadziwa pinacita iwe. Iwe siwe wakutonthola, siwe wakupisa. Pikhali pyadidi mbudakhala pyako wakutonthola, peno wakupisa!</verse>
				<verse number="16">Na tenepo, thangwi ndiwe wakupisira pang'ono, nkhabe kupisa maka, pontho nkhabe kutonthola, ndinati ndikutapike pa mulomo panga.</verse>
				<verse number="17">Iwe usalonga kuti: ‘Ndine m'pfumi, ndapasiwa mpfuma, nkhabe cinthu cinasowa ine.’ Nkhabe dzindikira kuti ndiwe wakusowa pyonsene, wakupasa ntsisi, n'cherengi, boli-boli, pontho kuti uli cipezi-pezi.</verse>
				<verse number="18">Na tenepo, ndiri kukulanga kuti ugule na ine oro wakusungulwa na moto toera upfume. Gula nguwo zakucena ubvale, toera ukhonde kuoneka pezi kwakupasa manyadzo, pontho ugule ntombwe wa m'maso udzoze m'maso mwako, toera ukwanise kuona.</verse>
				<verse number="19">“Ine ndisasandika mbandidzudza ale anafuna ine. Na tenepo, wangisira pontho uchunyuke.</verse>
				<verse number="20">Lang'anani! Ine ndiri pa nsuwo, ndiri kugogodza. Munthu anabva fala yanga mbafungula citseko, ine ndinapita n'nyumba mwace, mbandidya pabodzi pene iye na Ine.</verse>
				<verse number="21">“Ule anakunda, ndinansiya kuti akhale na ine pabodzi pa mpando wanga wa umambo, ninga inembo ndakunda mbindikhala pabodzi na Baba wanga pa mpando wace wa umambo.</verse>
				<verse number="22">Ule ana makutu akubva, mbabve pinalonga Nzimu Wakucena kuna magereja.”</verse>
			</chapter>
			<chapter number="4">
				<verse number="1">Pakumala kwa pinthu penepi, ndalang'ana mbindiona kudzulu nsuwo ubodzi wakufunguka! Fala idabva ine pakutoma mbikhalonga ninga kaluta, yandipanga tenepa: “Kwira pano, ine ndinakupangisa pire pinafuna kudza kacitika pakumala kwa pinthu ipi.”</verse>
				<verse number="2">Na mwansanga ndaphatiwa na Nzimu Wakucena, ndalang'ana mbindiona mpando ubodzi wa umambo, kudzulu! Penepo pakhakhala munthu.</verse>
				<verse number="3">Munthu akhakhala pa mpando wa umambo, akhadalandana na mwala wakuyetimira unacemerwa djaxpe, na unango unacemerwa saridhonyo. Mpando wa umambo, ukhadazungulirwa na utazimu wakulandana na mwala wakuyetimira unacemerwa ejimeradha.</verse>
				<verse number="4">Pa mpando unowu wa umambo, n'khundu mwace ukhadazungulirwa na mipando inango ya umambo, makumawiri na minai. Mwenemu mukhadakhaliwa na akulu-akulu makumawiri na anai, akhadabvala nguwo zakucena na nthimba za oro m'misolo mwawo.</verse>
				<verse number="5">Pa mpando wa umambo, pakhabuluka kucetuma na kudhima. Pontho patsogolo pa mpando, pakhagaka nyale zinomwe za moto. Nyale zenezi ndizo Mizimu minomwe ya Mulungu.</verse>
				<verse number="6">Pontho patsogolo pa mpando wa umambo, pakhali na cinthu cakulandana na bara ya vidhuru, mbiciphenekera ninga matalala. Nakati-na-kati, n'khundu mwa mpando wa umambo, mukhadazungulirwa na pinthu pinai pya m'maso, pyakudzala na maso kutsogolo na n'nduli mwene.</verse>
				<verse number="7">Cinthu cakutoma ca m'maso calandana na nkhalamu, caciwiri calandana na n'gombe, cacitatu cikhali na nkhope ninga ya munthu, cacinai calandana na mbalame inacemerwa capungu mbakhamburuka.</verse>
				<verse number="8">Cibodzi na cibodzi pa pinthu penepi, pikhali na mapapido matanthatu, na maso mazinji n'khundu na pantsi pa mapapido. Masiku na masikati nkhabe matama, mbakhalonga tenepa: “Wakucena, Wakucena, Wakucena ndi Mbuya, Mulungu wa mphambvu zonsene, Ule akhalipo, Ule alipo na Ule anafuna kudza.”</verse>
				<verse number="9">Kazinji kene, pinthu pya m'maso mukhapasa ipyo mbiri mbapikhakuza na kupereka takhuta kuna ule anagumanika pa mpando wa umambo, pontho mbakhala m'maso kwenda na kwenda,</verse>
				<verse number="10">akulu-akulu makumawiri na anai asagwa pantsi patsogolo pa ule ali pa mpando wa umambo pontho mbalambira ule ali m'maso kwenda na kwenda. Iwo asabulusa nthimba zawo mu nsolo mbaziyikha patsogolo pa mpando wa umambo, mbalonga tenepa:</verse>
				<verse number="11">“Imwe Mbuya, pontho Mulungu wathu, ndimwe adakwanira kupaswa mbiri, kukuzwa, na mphambvu, thangwi pinthu pyonsene ndimwe mudapicita, pontho na thangwi ya kufuna kwanu ipyo pyaoneka mbapicitika.”</verse>
			</chapter>
			<chapter number="5">
				<verse number="1">Na tenepo, ndaona m'manja a nkono wa madyo a ule ali pa mpando wa umambo, bukhu. ibodzi yakulembwa n'kati na kunja, mbifungwa kanomwe na upula.</verse>
				<verse number="2">Ndaona pontho anju m'bodzi wa mphambvu, mbakhakhuwa na mphambvu zonsene kuti: “Mbani anakwanira kukaula upula na kufungula bukhu?”</verse>
				<verse number="3">Mbwenye nkhabe munthu m'bodzi adaoneka kudzulu peno pantsi pano, peno pantsi pa mataka, adakwanira kufungula bukhu peno kuilang'ana.</verse>
				<verse number="4">Apo ine ndikhalira pikulu, na thangwi yakukhonda kugumanika munthu m'bodzi adakwanira kufungula bukhu na kuilang'ana.</verse>
				<verse number="5">Na tenepo, m'bodzi wa akulu-akulu andipanga tenepa: “Leka kulira! Lang'ana, nkhalamu ya dzindza ya Djudaa, N'chici wa Dhavidhi! Akunda toera afungule bukhu, pontho na kukaula upula udafungwa na iyo kanomwe.”</verse>
				<verse number="6">Pakumala, ndaona Mwana Bira m'bodzi ninga wakufa, mbali dzololo pakati pa mpando wa umambo, mbazungulirwa na pinthu pinai pya m'maso na akulu-akulu. Mwana Bira akhali na nyanga zinomwe na maso manomwe. Penepyo ndipyo Mizimu minomwe ya Mulungu idatumwa pantsi pano ponsene.</verse>
				<verse number="7">Na tenepo, Mwana Bira afendedzera mbatambira bukhu ikhali m'manja a nkono wa madyo a ule akhakhala pa mpando wa umambo.</verse>
				<verse number="8">Mwana Bira pidaitambira iye bukhu, pinthu pinai pya m'maso, na akulu-akulu makumawiri na anai, pyonsene pyagwa pantsi mbipimulambira. Penepo m'bodzi na m'bodzi akhali na bhangwe wace, na ndiko za oro zakudzala na pinthu pyakununkhira pinacemerwa “isensu,” ndipyo pinapangisa miphembero ya mbumba ya Mulungu.</verse>
				<verse number="9">Iwo akhaimba nyimbo ipsa tenepa: “Imwe ndimwe munakwanira kutambira bukhu, na kukaula upula wace. Thangwi mwaphiwa, pontho na ciropa canu mbumugula anthu a madzindza onsene, a malongero onsene, a madziko onsene na a mbumba yonsene, gulira Mulungu.</verse>
				<verse number="10">Imwe mwaacita kuti iwo akhale umambo pontho akhale anyantsembe kuna Mulungu wathu. Pontho iwo anati atonge pantsi pano.”</verse>
				<verse number="11">Na tenepo, ndalang'ana mbandibva fala ya maanju azinji, pikwi na pikwi pyakukhonda kulengeseka. Iwo akhazungulira mpando wa umambo, akhazungulira pinthu pya m'maso na akulu-akulu.</verse>
				<verse number="12">Pontho akhaimba na kugaluza tenepa: “Mwana Bira adaphiwa ndiye anakwanira kutambira mphambvu za utongi, mpfuma, udziwisi, na mphambvu, kulemebza, kupaswa mbiri na kukuzwa!”</verse>
				<verse number="13">Buluka penepo, ndabva pinthu pyonsene pidacitwa kudzulu, pantsi pano, pantsi pa mataka, m'bara, na pyonsene piri mwenemu, pikhalonga tenepa: “Kuna ule adakhala pa mpando wa umambo na kuna Mwana Bira, mbakuzwe, mbasimbwe, mbapaswe mbiri na mphambvu za utongi kwenda na kwenda!”</verse>
				<verse number="14">Pinthu pinai pya m'maso pyalonga tenepa: “Ameni!” Penepo, akulu-akulu agwa pantsi mbamulambira.</verse>
			</chapter>
			<chapter number="6">
				<verse number="1">Ine ndalang'anisa mukhafungula Mwana Bira cidhindo cakutoma pa pidhindo pinomwe. Na tenepo, pa nsoka wa pinthu pinai pya m'maso, ndabva cibodzi mbicilonga na fala ninga ya njazi kuti: “Bwera!”</verse>
				<verse number="2">Ndalang'ana mbindiona patsogolo panga kavalo ibodzi yakucena. Akhaipakira akhali na uta ubodzi, pontho apaswa nthimba ibodzi mbakhafamba ninga munthu wakuwina, na cipapu ca kuwina.</verse>
				<verse number="3">Mudafungula Mwana Bira cidhindo caciwiri, ndabva cinthu cam'maso caciwiri mbicilonga tenepa: “Bwera!”</verse>
				<verse number="4">Penepo pabuluka kavalo inango yakufuira. Mwanaciro kavalo atambira mphambvu ya kubulusa ntendere pa dziko, mbacita kuti anthu aphane okha-okha. Iye apasiwa tarasada ikulu.</verse>
				<verse number="5">Mudafungula Mwana Bira cidhindo cacitatu, ndabva cinthu cam'maso cacitatu mbicilonga tenepa: “Bwera!” Ndalang'ana, mbindiona patsogolo panga kavalo ibodzi yakuswipa. Munthu akhadaipakira akhali na n'dida m'manja mwace.</verse>
				<verse number="6">Ndabva cinthu cakulandana ninga fala pakati pa pinthu pinai pya m'maso, mbicikhalonga tenepa: “Aphate basa ntsiku yamumphu toera kutambira nyamagongwe m'bodzi wa ufa wa tirigu, pontho aphate basa ntsiku yamumphu toera kutambira anyamagongwe atatu a sevadha. Mbwenye leka kupungula mafuta na vinyu.”</verse>
				<verse number="7">Mudafungula Mwana Bira cidhindo cacinai, ndabva fala ya cinthu cacinai pa nsoka wa pinthu pya m'maso mbicilonga tenepa: “Bwera!”</verse>
				<verse number="8">Ndalang'ana mbindiona patsogolo panga kavalo ibodzi ya nsoswe. Ule akhadaipakira akhacemerwa Kufa, pontho dziko ya Anyakufa ikhantowera. Iye apaswa mphambvu za kupha phindi ya cinai ya anthu a padziko na tarasada, na njala, na muliri pontho na pinyama pya n'tsanga pya padziko.</verse>
				<verse number="9">Mwana Bira pidafungula Iye cidhindo cacixanu, ndaona pantsi pa guwa ya ntsembe, mizimu ya ale adaphiwa na thangwi ya kulonga fala ya Mulungu, pontho na umboni wawo udalonga iwo.</verse>
				<verse number="10">Iwo akhakhuwa na mphambvu kuti: “Mpaka lini Mbuya, imwe wakucena na wakunyindirika, munadikhira kutonga anthu a padziko mbumuaonesambo nyatwa thangwi ya ciropa cathu?”</verse>
				<verse number="11">Na tenepo, m'bodzi na m'bodzi wawo atambira nguwo zakucena zakulapha, pontho iwo apangwa kuti adikhire pang'ono mpaka kuti nsoka wa adzakazi andzawo, pontho mbakhala abale awo muna Kirixtu, anafuna kudza kaphiwambo ninga iwo, ukwane.</verse>
				<verse number="12">Ndalag'anisa mukhafungula Mwana Bira cidhindo cacitanthatu. Kwaoneka citeke-teke cikulu. Dzuwa yaswipa ninga nguwo yakuswipa, mwezi onsene mbudza kafuira ninga ciropa.</verse>
				<verse number="13">Pontho nyenyezi za kudzulu zagwa pantsi pano, ninga kugwa kunagwa masambvu mawisi pa kutekenyeswa na mphepo ikulu.</verse>
				<verse number="14">Thambo yakununduka mbipoterezeka ninga mpfumba yakufunyiwa, pontho mapiri onsene na ntsuwa zonsene, zabuluswa pa mbuto zawo.</verse>
				<verse number="15">Na tenepo, amambo a padziko, na atongi, na akulu anyankhondo, na anyakupfuma, na anyamphambvu, na onsene, adzakazi na atumbe, abisala n'dzimba na pakati pa myala ya m'mapiri.</verse>
				<verse number="16">Iwo akhakhuwa kuna mapiri na kuna myala kuti: “Tigwereni pyathu mutibise, tikhonde kuoneka pa nkhope pa ule adakhala pa mpando wa umambo, pontho kuti tithawe kuipirwa kwa Mwana Bira!</verse>
				<verse number="17">Thangwi yafika ntsiku ikulu ya kuchunyuswa kwawo. Pontho mbani anafuna kwanisa kuwangisira?”</verse>
			</chapter>
			<chapter number="7">
				<verse number="1">Pakumala penepyo, ndaona anju zinai ziri dzololo mu nkhomu zinai za dziko, mbiziphata mphepo zinai za dziko, toera kupingiza kuti ikhonde oneka mphepo ibodzi ya kupepesa pa dziko, m'bara peno kupepesa miti inango.</verse>
				<verse number="2">Na tenepo, ndaona anju unango mbakhakwira kumabulukira dzuwa na cidhindo m'manja ca Mulungu wa m'maso. Iye akhuwa pikulu kakamwe kuna anju zinai zire zikhadapaswa mphambvu za kufudza dziko na bara,</verse>
				<verse number="3">mbazipanga tenepa: “Lekani kufudza dziko, peno bara, peno miti, mpaka panamala ife kudhinda nkhope za anyabasa a Mulungu wathu.”</verse>
				<verse number="4">Na tenepo, ndabva kulengeswa kwa ale adadhindwa. Akhali pikwi dzana na makumanai na pinai pya anthu a madzindza onsene a ana a Izarayeli.</verse>
				<verse number="5">Dzindza ya Djudaa, adadhindwa ndi pikwi khumi na piwiri. Dzindza ya Rubheni, pikwi khumi na piwiri. Dzindza ya Gadhi, pikwi khumi na piwiri.</verse>
				<verse number="6">Dzindza ya Aseri, pikwi khumi na piwiri. Dzindza ya Nafitali, pikwi khumi na piwiri. Dzindza ya Manase, pikwi khumi na piwiri.</verse>
				<verse number="7">Dzindza ya Simiyau, pikwi khumi na piwiri. Dzindza ya Levi, pikwi khumi na piwiri. Dzindza ya Isakari, pikwi khumi na piwiri.</verse>
				<verse number="8">Dzindza ya Zebhuloni, pikwi khumi na piwiri. Dzindza ya Zuze, pikwi khumi na piwiri. Dzindza ya Bhenjamini, pikwi khumi na piwiri.</verse>
				<verse number="9">Pakumala penepyo ndalang'ana, mbandiona patsogolo panga mwinji wa anthu a madziko onsene, a madzindza onsene, a mbumba zonsene na a malongero onsene, kuti nkhabe munthu akhakwanisa kualengesa. Akhadalimira patsogolo pa mpando wa umambo, na patsogolo pa Mwana Bira. Iwo akhadabvala nguwo zakucena zakulapha, mbaphata micindu m'manja mwawo.</verse>
				<verse number="10">Iwo akhakhuwa pikulu kakamwe mbalonga tenepa: “Upulumuki ndi wa Mulungu wathu adakhala pa mpando wa umambo, pontho ndi wa Mwana Bira.”</verse>
				<verse number="11">Anju zonsene zikhadalimira mbazizungulira mpando wa umambo, akulu-akulu, na pinthu pinai pya m'maso. Izo zagodama patsogolo pa mpando wa umambo, mbizigwa pantsi na nkhope, mbizilambira Mulungu,</verse>
				<verse number="12">mbizilonga tenepa: “Ameni! Kukuzwa, mbiri, udziwisi, kupereka takhuta, kulemebza, utongi na mphambvu mbapikhale na Mulungu wathu kwenda na kwenda. Ameni!”</verse>
				<verse number="13">Na tenepo, m'bodzi wa akulu-akulu andibvundza tenepa: “Mbani awa adabvala nguwo zakucena zakulapha, pontho abuluka kupi?”</verse>
				<verse number="14">Ine ndatawira tenepa: Mbuya, imwe ndimwe munaadziwa. Iye alonga tenepa: “Awa ndiwo adabuluka ku nyatwa ikulu, afula nguwo zawo zakulapha mbazicenesa mu ciropa ca Mwana Bira.</verse>
				<verse number="15">Na thangwi eneyo, “iwo ali patsogolo pa mpando wa umambo wa Mulungu, mbam'phatira basa masiku na masikati mu nyumba yace ya ntsembe. Pontho ule adakhala pa mpando wa umambo anaakoya mu khumbi yace ya ntsembe.</verse>
				<verse number="16">Cipo anadza kabva pontho njala, cipo anadza kabva pontho nyota. Dzuwa, na kupisa, nkhabe kudza kaathabusa,</verse>
				<verse number="17">thangwi Mwana Bira ali pakati pa mpando wa umambo, anadza kakhala nkumbidzi wawo. Iye anadza kaakumbiza mbaenda na iwo kuna mphuno za madzi a upulumuki. Pontho Mulungu anaapukuta misozi yonsene iri m'maso mwawo.”</verse>
			</chapter>
			<chapter number="8">
				<verse number="1">Mwana Bira pidafungula iye cidhindo cacinomwe, pyonsene pikhakhala kudzulu pyamatama, pa n'dzidzi ung'ono.</verse>
				<verse number="2">Penepo ndaona anju zinomwe mbizidalimira patsogolo pana Mulungu. Izo zapasiwa makaluta manomwe.</verse>
				<verse number="3">Anju unango akhadza na combo cibodzi ca oro cinapisirwa pinthu pya kununkhira pinacemerwa isensu. Iye afendedzera mbalimira dhuzi na guwa ya ntsembe. Pontho iye apasiwa isensu izinji, toera aipereke pabodzi pene na miphembero ya mbumba yonsene ya Mulungu, pa guwa ya ntsembe ya oro, patsogolo pa mpando wa umambo.</verse>
				<verse number="4">Penepo, uchi wa isensu wakwira mpaka kuna Mulungu pabodzi na miphembero ya mbumba ya Mulungu, kubulukira mu combo cikhali m'manja mwa anju.</verse>
				<verse number="5">Na tenepo, anju akwata combo ca pinthu pyakununkhira, mbacidzadza na moto wa pa guwa ya ntsembe, mbauponya pantsi pano. Penepo paoneka kucetuma, kudhima, njazi na citeke-teke.</verse>
				<verse number="6">Na tenepo, anju zinomwe zikhakhala na makaluta manomwe, zatoma kusasanyira toera ziyimbe.</verse>
				<verse number="7">Anju wakutoma aimba kaluta yace. Penepo matalala na moto wakubvungazikana na ciropa, pyaponyiwa pantsi pano. Phindi ibodzi yacitatu ya mataka, na phindi ibodzi yacitatu ya miti, na tsanga yonsene iwisi, pyonsene pyamala kupya.</verse>
				<verse number="8">Anju waciwiri aimba kaluta yace. Penepo, cinthu cinango cakulandana ninga phiri ikulu mbikhagaka moto, caponyiwa m'bara. Phindi ibodzi yacitatu ya bara yacinjika kudza ciropa.</verse>
				<verse number="9">Phindi ibodzi yacitatu ya pinyama pya m'bara, pyafa. Pontho phindi ibodzi yacitatu ya maxitima a m'madzi, amala kufudziwa.</verse>
				<verse number="10">Anju wacitatu aimba kaluta yace. Penepo, yagwa buluka kudzulu nyenyezi ibodzi ikulu ikhapya ninga ntsakali, mbigwera phindi ibodzi yacitatu ya mikulo na ya mphuno za madzi.</verse>
				<verse number="11">Nyenyezi eneyo isacemerwa “Kuwawa. ” Phindi ibodzi yacitatu ya khundu ibodzi ya madzi, adza akuwawa. Na tenepo, anthu azinji amala kufa na thangwi ya kuwawa kwa madzi.</verse>
				<verse number="12">Anju wacinai aimba kaluta yace. Penepo, aphekesa phindi ibodzi yacitatu ya dzuwa, na phindi ibodzi yacitatu ya mwezi, na phindi ibodzi yacitatu ya nyenyezi. Na tenepo, phindi ibodzi yacitatu ya pinthu penepyo pyamala kuswipa. Phindi ibodzi yacitatu ya masikati yathima, sawa-sawambo na phindi ibodzi yacitatu ya cieza ca masiku.</verse>
				<verse number="13">Pikhalang'ana ine, ndabva capungu cikhamburuka kudzulu kakamwe mbicikhalonga na kukhuwa kuti: “Nyatwa, nyatwa, nyatwa kuna ale anakhala pantsi pano, na thangwi ya makaluta anafuna kuimbwa cincino na maanju anango atatu!”</verse>
			</chapter>
			<chapter number="9">
				<verse number="1">Anju wacixanu aimba kaluta yace, mbindiona nyenyezi ikhadagwa pantsi buluka kudzulu. Nyenyezi yapaswa cavi ca kufungula naco djenje yakuzika kakamwe.</verse>
				<verse number="2">Nyenyezi mudafungula iyo djenje yakuzika ire kakamwe, mwenemu mwabuluka uchi ninga wa pa foruno ikulu kakamwe. Dzuwa na kudzulu pyaswipa na uchi ukhabuluka mu djenje eneyi yakuzika kakamwe.</verse>
				<verse number="3">Pa uchi pabuluka anyadzombe mbadza pa dziko, mbapaswa mphambvu ninga za akong'a a padziko.</verse>
				<verse number="4">Iwo apangwa kuti aleke bvunga thongwe ya pantsi pano, aleke kudya masamba anango mawisi peno miti, mbwenye alume ale anthu adasoweka cidhindo ca Mulungu pa nkhope pawo.</verse>
				<verse number="5">Iwo hadapaswa mphambvu za kuapha tayu, mbwenye apaswa mphambvu za kuathabusa pa myezi mixanu. Nyatwa zikhabva iwo, zikhali ninga za kong'a angaluma munthu.</verse>
				<verse number="6">Pa ntsiku zenezo anthu anasaka kufa, mbwenye hanakugumana tayu. Anadza kafuna kuti afe, mbwenye kufa kunaathawa.</verse>
				<verse number="7">Anyadzombe akhakhala ninga makavalo akumala kusasanyirwa kuti aende ku nkhondo. M'misolo mwawo mukhali na pinthu ninga nthimba za oro, pontho nkhope zawo zikhali ninga za anthu.</verse>
				<verse number="8">Tsisi yawo ikhali ninga tsisi ya nkazi, pontho mano awo akhali ninga mano a nkhalamu.</verse>
				<verse number="9">Pa cifuwa pawo akhadabvala cinthu cakugugumira, ninga ca utale. Kulira kwa mapapido awo, kukhabveka ninga makavalo mazinji ali kuthamanga na ngolo zawo kwenda ku nkhondo.</verse>
				<verse number="10">Akhali na micira na mbolera ninga za kong'a, pontho m'micira mwawo mukhali na mphambvu za kuthabusa anthu pa myezi mixanu.</verse>
				<verse number="11">Akhali na mambo wawo m'bodzi, anju wa djenje yakuzika kakamwe, dzina yace nciebhereu ndi Abhadhoni, ncigerego ndi Apoliyoni.</verse>
				<verse number="12">Nyatwa yakutoma yamala, zinango ziwiri zisafuna kudza.</verse>
				<verse number="13">Anju yacitanthatu yaimba kaluta yace, mbandibva fala ikhabuluka mu nkhomu. zinai za pa guwa ya ntsembe ya oro iri patsogolo pana Mulungu.</verse>
				<verse number="14">Fala eneyi yalonga kuna anju m'bodzi-bodzi wacitanthatu akhali na kaluta kuti: “Sudzula anju zinai zidamangirirwa dhuzi na nyandza ikulu ya Eufarati.”</verse>
				<verse number="15">Anju zinai zikhadamala sasanyika, mbizikhadikhira n'dzidzi unowu, ntsiku eneyi, nthanda eneyi na caka ceneci, zasudzulwa toera ziphe phindi ibodzi yacitatu ya anthu.</verse>
				<verse number="16">Nsoka wa anyamakavalo a anyankhondo, ukhali wa pikwi na pikwi pya anyankhondo. Ine ndabva kulengeswa kwawo.</verse>
				<verse number="17">Makavalo na anyamakavalo adaoneswa ine mu Nzimu akhali tenepa: Pinthu pya kugugumira cifuwa pikhadabvala iwo, pikhali pyakufuyira ninga moto, pya bhurumu ninga mwala wakuyetimira unacemerwa jasintu, pontho pya nsoswe ninga inxofiri. Misolo ya makavalo ikhadalandana ninga nsolo wa nkhalamu, pontho n'kanwa mwawo mukhabuluka moto, uchi na inxofiri.</verse>
				<verse number="18">Phindi ibodzi yacitatu ya anthu yafa na nyatwa zenezi zitatu: Nyatwa za moto, nyatwa za uchi, na nyatwa za inxofiri zikhabuluka n'kanwa mwawo.</verse>
				<verse number="19">Mphambvu za makavalo zikhali n'kanwa na kuncira, thangwi micira yawo ikhali ninga nyoka. Ikhali na misolo ikhaluma na iwo anthu.</verse>
				<verse number="20">Anthu anango akhadasala mbakhonda kufa na nyatwa zenezi, hadachunyuka pontho hadasiya kulambira alungu a pezi akhacita iwo na manja awo tayu. Iwo akhathimiza basi kulambira mizimu ya kuipa na madzimunthu a oro, a parata na a nkuwa, a myala na a miti, madzimunthu anakhonda kuona, anakhonda kubva peno kufamba.</verse>
				<verse number="21">Pontho akhonda kuchunyuka uphanga wawo, ufiti wawo, ulukwali wawo, na umbava wawo.</verse>
			</chapter>
			<chapter number="10">
				<verse number="1">Na tenepo, ndaona anju unango wa mphambvu, mbakhachita buluka kudzulu. Iye akhadafinikizwa na khole, pontho padzulu pa nsolo wace pakhali na utazimu. Nkhope yace ikhali ninga dzuwa, myendo yace ikhali ninga mizati ya moto.</verse>
				<verse number="2">Iye akhadaphata bukhu ing'ono m'manja mwace, yakufungulwa. Aikha mwendo wace wa madyo padzulu pa bara, mwendo wace wa bzere kuntunda.</verse>
				<verse number="3">Penepo, akhuwa pikulu ninga kulira kwa nkhalamu. Pidakhuwa iye, njazi zinomwe zatoma kulonga.</verse>
				<verse number="4">Pa n'dzidzi ubodzi ene ukhalonga njazi zinomwe, ine ndikhadasasanyira kuti ndilembe. Mbwenye ndabva fala ya kudzulu mbikhalonga tenepa: “Koya muntima mwako pidalonga njazi zinomwe. Leka kupilemba.”</verse>
				<verse number="5">Na tenepo, anju akhadaona ine mbalimira padzulu pa bara na kuntunda, athukula kudzulu nkono wace wa madyo.</verse>
				<verse number="6">Penepo, iye adumbira na dzina ya Mulungu ule ali m'maso kwenda na kwenda, adacita kudzulu na pantsi, na bara, na pyonsene pinagumanika mwenemu, mbalonga tenepa: “Nkhabe kudza kadembukabve.</verse>
				<verse number="7">Mbwenye pa ntsiku zinafuna kuimba anju wacinomwe kaluta yace, pyakubisala pya Mulungu pinadza kasimbiswa, ninga mudapilongera Iye kuna maporofeta, anyabasa ace.”</verse>
				<verse number="8">Buluka penepo, fala ikhadabva ine mbilonga kudzulu, yalonga pontho na ine tenepa: “Ndoko, kwata bukhu ya Mulungu idafungulwa, iri m'manja mwa anju anagumanika dzololo padzulu pa bara na kuntunda.”</verse>
				<verse number="9">Na tenepo, ndafendedzera anju mbandimphemba kuti andipase bukhu ing'ono ya Mulungu. Penepo, iye andipanga tenepa: “Kwata, uidye! Iyo inawawa m'mimba mwako, mbwenye n'kanwa mwako inatapira ninga uci.”</verse>
				<verse number="10">Ine ndakwata bukhu ing'ono ya Mulungu ikhali m'manja mwa anju, mbandiidya. Iyo ikhanditapirira n'kanwa mwanga ninga uci, mbwenye pakuidya, ndabva kuti m'mimba mwanga muli kuwawa.</verse>
				<verse number="11">Na tenepo, ndapangwa kuti: “Pisafunika kuti iwe ulonge ciporofeta, pa thangwi ya mbumba zizinji, madziko mazinji, malongero mazinji, na amambo azinji.”</verse>
			</chapter>
			<chapter number="11">
				<verse number="1">Ndapaswa ntete ubodzi wakulandana na mpsimbo ya kupima nayo, mbindipangwa tenepa: “Ndoko, pima Nyumba ya Mulungu na guwa ya ntsembe, pontho ulengese anyakulambira ali mwenemu.</verse>
				<verse number="2">Siya khonde yace, leka kuipima, thangwi yapaswa ale adakhonda kukhala madjuda. Iwo anaupwanda nzinda wa Mulungu pa myezi makumanai na miwiri.</verse>
				<verse number="3">Ndinapasa mphambvu kuna amboni anga awiri, mbabvala masakha, kuti alonge ciporofeta, pa cikwi na madzana mawiri na makumatanthatu a ntsiku.”</verse>
				<verse number="4">Amboni enewa ndiyo miti miwiri ya mulivera na nyale ziwiri ziri patsogolo pana Mulungu Mbuya wa dziko yonsene.</verse>
				<verse number="5">Ngakhala alipo anafuna kuacita kuipa, n'kanwa mwawo munabuluka moto mbupisa anyamalwa. Ndi tenepa kufa kunafuna kucita onsene anafuna kuacita kuipa.</verse>
				<verse number="6">Amuna enewa ana mphambvu za kufunga kudzulu kuti madzi akhonde kubvumba pa n'dzidzi unalonga iwo ciporofeta, pontho anakhala na mphambvu za kusanduza madzi mbadza ciropa, na za kuthabusa mataka na nyatwa zonsene, pa midzidzi yonsene inafuna iwo.</verse>
				<verse number="7">Angamala kucita umboni wawo, cinyama cakugopsa cinabuluka mu djenje yakuzika kakamwe mbicienda kamenyana na iwo, mbaakunda pontho mbaapha.</verse>
				<verse number="8">Manungo awo anaponyiwa mu nseu ukulu wa mu nzinda ukulu unacemerwa na dzina ya misanje, Sodhoma na Idjipitu. , pale padakhomerwambo Mbuya wawo pa ntanda.</verse>
				<verse number="9">Manungo awo akhala penepo ntsiku zitatu na hafu, anthu a mbumba zonsene, a madzindza onsene, a malongero onsene, na a madziko onsene anaaona mbaakhondesa kwenda kaikhwa m'masiye.</verse>
				<verse number="10">Anthu a pantsi pano anakomerwa na thangwi ya kufa kwawo mbacita phwandu, mbatumizirana miyoni m'bodzi na m'bodzi, thangwi maporofeta enewa awa awiri akhadathabusa anthu a pantsi pano.</verse>
				<verse number="11">Mbwenye pakumala ntsiku zitatu na hafu, wapita pontho muna iwo nzimu wa upulumuki udabuluka kuna Mulungu, iwo mbalimira, anthu onsene adaaona mbagopa pikulu kakamwe.</verse>
				<verse number="12">Na tenepo, iwo abva fala ya kudzulu mbilonga na mphambvu mbiapanga tenepa: “Kwirani kuno.” Penepo, mukhaalang'ana anyamalwa awo, iwo akwira padzulu pa khole mbaenda kudzulu.</verse>
				<verse number="13">Pa n'dzidzi unowu ene paoneka citeke-teke cikulu kakamwe, phindi ya cikhumi ya nzinda yagwa. Pikwi pinomwe pya anthu pyafa pa citeke-teke ceneci. Adasala m'maso agopa pikulu kakamwe mbapasa mbiri Mulungu wa kudzulu.</verse>
				<verse number="14">Nyatwa yaciwiri yamala. Yacitatu iri kubwera cincino pano.</verse>
				<verse number="15">Anju wacinomwe aliza kaluta yace, kudzulu mbukubveka mafala akhalonga na mphambvu kuti: “Umambo wa padziko wadza kakhala wa Mulungu Mbuya wathu na wa Kirixtu wace, pontho Iye anadza katonga kwenda na kwenda.”</verse>
				<verse number="16">Akulu-akulu makumawiri na anai ale akhakhala nawa-nawa m'mipando mwawo ya umambo patsogolo pana Mulungu, agwa pantsi na nkhope mbalambira Mulungu,</verse>
				<verse number="17">mbalonga tenepa: “Tisapereka takhuta kuna Imwe Mbuya Mulungu wa mphambvu zonsene Imwe ndimwe, pontho mukhali imwe, thangwi mwapangisa mphambvu zanu zikulu, mbamutoma kutonga.</verse>
				<verse number="18">Madziko aipirwa, pontho wafika n'dzidzi wa kuipirwa kwanu. Wafika n'dzidzi wanu wa kutonga anyakufa, na wakupasa muwoni anyabasa anu, maporofeta anu, mbumba yanu, na ale anagopa dzina yanu, akulu na ang'ono ene, pontho ndi n'dzidzi wa kupha ale anafudza dziko.”</verse>
				<verse number="19">Na tenepo, Nyumba ya Mulungu yafungulwa kudzulu, n'kati mwayo mbumuoneka kaxa ya cibverano cace. Penepo paoneka kucetuma, kudhima, njazi, citeke-teke, conzi cikulu na matalala.</verse>
			</chapter>
			<chapter number="12">
				<verse number="1">Caoneka kudzulu cidzindikiro cakudzumisa ninga ici: Nkazi m'bodzi akhadabvala dzuwa, pantsi pa myendo yace pakhali mwezi, munsolo mwace akhadabvala nthimba ya nyenyezi khumi na ziwiri.</verse>
				<verse number="2">Iye akhali na pathupi, mbakhakhuwa na kubva kupha thangwi akhafuna kubala.</verse>
				<verse number="3">Na tenepo, caoneka kudzulu cidzindikiro cinango ninga ici: Nyangumi nkulu wakufuira akhali na misolo minomwe na nyanga khumi. Padzulu pa misolo yace pakhakhala na nthimba zinomwe.</verse>
				<verse number="4">Na ncira wace akhakwewa na iwo phindi ibodzi yacitatu ya nyenyezi za kudzulu, mbaziponya pantsi. Nyangumi aenda kakhala patsogolo pa nkazi akhafuna kubala, toera pa n'dzidzi ukhafuna kubala iye, am'mezere mwana wace.</verse>
				<verse number="5">Nkazi abala mwana-mamuna, anafuna kudza katonga madziko onsene na mpsimbo yace ya utale. Mwana wace adza kakwatwa na mwansanga kwenda kuna Mulungu, pa mpando wace wa umambo.</verse>
				<verse number="6">Nkazi athawira n'thando ku mbuto ikhadasasanyirwa iye na Mulungu, kuti mwenemu akwanise kukoyiwa na kudyesiwa, pa ntsiku cikwi na madzana mawiri na makumatanthatu.</verse>
				<verse number="7">Na tenepo, kwaoneka nkhondo kudzulu. Migeli na anju zace amenya nkhondo na nyangumi. Iyembo nyangumi na anju zace, amenyanambo na Migeli.</verse>
				<verse number="8">Mbwenye nyangumi na anju zace zikhali na mphambvu zakukwana tayu. Na tenepo, aluza mbuto yawo kudzulu.</verse>
				<verse number="9">Nyangumi wa nkulu ataiwa kunja. Iye ndiyo nyoka ya kale inacemerwa Dyabu peno Sathani, inanyengerera dziko yonsene. Iye na anju zace ataiwa pantsi pano.</verse>
				<verse number="10">Na tenepo, ndabva fala ikulu ya kudzulu mbikhalonga tenepa: “Cincino wabwera upulumuki, mphambvu na umambo wa Mulungu wathu, pontho na mphambvu za utongi za Kirixtu wace, thangwi ataiwa kunja nyakupambazira abale athu, ule akhaapambazira patsogolo pana Mulungu wathu, masiku na masikati.</verse>
				<verse number="11">Iwo akunda nyangumi na ciropa ca Mwana Bira pontho na fala ya umboni idacita iwo. Atawira kufa mbakhonda kutsalakana moyo wawo.</verse>
				<verse number="12">Na tenepo, tsandzayani imwe kudzulu na onsene anakhala kweneko! Mbwenye nyatwa ntsanu imwe mataka na bara, thangwi Dyabu achita mpaka kuna imwe! Iye aipirwa pikulu kakamwe, thangwi asadziwa kuti kuna iye zasala ntsiku pang'ono.”</verse>
				<verse number="13">Nyangumi pidaona iye kuti ndaponyiwa pantsi pano, atoma kufambira n'nduli nkazi akhadabala mwana-mamuna.</verse>
				<verse number="14">Penepo nkazi apaswa mapapido mawiri a capungu cikulu, toera amburuke na iwo kwenda n'thando, ku mbuto ikhadasasanyirwa iye. Mwenemu ndimo mukhafuna kudyeswa iye pa pyaka pitatu na hafu. , kutali na nyoka.</verse>
				<verse number="15">Na tenepo, nyoka yabulusa madzi n'kanwa mwace mbaenda n'nduli mwa nkazi ninga nyandza, toera nkazi akwatiwe na ngulula ya madzi.</verse>
				<verse number="16">Mbwenye mataka aphedza nkazi, mbafungula mulomo mbameza nyandza ikhadabuluka n'kanwa mwa nyangumi.</verse>
				<verse number="17">Nyangumi aipirwa na nkazi, mbabuluka kwenda kamenya nkhondo na adasala a dzindza ya nkazi, ale anabvera matongero a Mulungu, pontho mbakhala dzololo pa umboni wa Yezu.</verse>
				<verse number="18">Na tenepo, nyangumi alimira pa checa ya m'bara.</verse>
			</chapter>
			<chapter number="13">
				<verse number="1">Ndaona cinyama cakugopsa mbicikhabuluka m'bara. Cikhali na nyanga khumi, misolo minomwe, na nthimba khumi padzulu pa nyanga zace, pontho pa nsolo ubodzi na ubodzi, pakhali na dzina ya kuxola Mulungu.</verse>
				<verse number="2">Cinyama cakugopsa cidaona ine, cikhadalandana na nyalugwe, mbwenye myendo yace ikhadalandana na cinyama cinacemerwa urusu, mulomo wace ninga wa nkhalamu. Nyangumi apereka mphambvu zace, mpando wace wa umambo, na utongi wace ukulu kuna cinyama cakugopsa.</verse>
				<verse number="3">Nsolo ubodzi wa cinyama ceneci cakugopsa, ukhali ninga ukhadaphekeswa kwa kufa, mbwenye cironda cace cikhadapola. Dziko yonsene yadzumatirwa napyo, mbitowera cinyama cakugopsa.</verse>
				<verse number="4">Alambira nyangumi thangwi akhadapereka utongi wace kuna cinyama cakugopsa, pontho mbalambirambo cinyama cakugopsa, mbalonga tenepa: “Mbani ana mphambvu ninga cinyama cakugopsa ici? Mbani anakwanisa menyana naco?”</verse>
				<verse number="5">Cinyama cakugopsa capaswa mulomo toera kulonga mafala akupikuza na akuxola Mulungu, pontho toera atonge pa myezi makumanai na miwiri.</verse>
				<verse number="6">Ico catoma kuxola Mulungu na kuxola dzina yace, pontho na kuxola khumbi ya ntsembe ya Mulungu, na ale ali kudzulu.</verse>
				<verse number="7">Capaswa mphambvu za kumenyana na mbumba ya Mulungu na za kuikunda. Capaswa mphambvu za kutonga madzindza onsene, mbumba zonsene, malongero onsene na madziko onsene.</verse>
				<verse number="8">Anthu onsene a pantsi pano anacilambira cinyama ceneci cakugopsa, ale onsene adakhonda kulembwa madzina awo mu Bukhu ya Upulumuki ya Mwana Bira adaphiwa, kutomera pakutoma kwa dziko.</verse>
				<verse number="9">Ule ana makutu akubva mbabve.</verse>
				<verse number="10">Ngakhala alipo anatongwa kutapatwa, anati atapatwe. Ngakhala alipo anatongwa kufa na tarasada, anati afe na tarasada. Ndi n'dzidzi wa phinga na wa cikhulupiro kuna mbumba ya Mulungu.</verse>
				<verse number="11">Na tenepo, ndaona cinyama cinango cakugopsa cikhabuluka pantsi, cikhali na nyanga ziwiri ninga Mwana Bira, mbwenye cikhalonga ninga nyangumi.</verse>
				<verse number="12">Cikhacita utongi onsene wa cinyama cakugopsa cakutoma na dzina yaco, mbacikakamiza dziko na anthu ace kuti alambire cinyama cakugopsa cakutoma, cire cikhadaphekeswa mbicikhafuna kufa, mbiciwangiswa pontho.</verse>
				<verse number="13">Cikhacita pidzindikiro pikulu, mpaka kufikira kugwisa moto buluka kudzulu kudza pantsi, pamaso pa anthu onsene.</verse>
				<verse number="14">Na thangwi ya pidzindikiro pidasiyiwa iye kuti acite na dzina ya cinyama cakugopsa, ico canyengerera anthu a pantsi pano, mbaapanga kuti acite dzimunthu ibodzi toera kupasa mbiri cinyama cakugopsa cikhadaphekeswa na tarasada, mbwenye mbicidza kapulumuka.</verse>
				<verse number="15">Capaswa mphambvu za kupasa muya dzimunthu ya cinyama cakugopsa cakutoma, mpaka mbicifikira kwanisa kulonga, pontho na kucita kuti onsene anakhonda kulambira dzimunthu aphiwe.</verse>
				<verse number="16">Pontho akakamiza onsene, akulu na ang'ono, apfumi na anyakucherenga, adzakazi na atumbe, kuti atambire cidzindikiro m'manja a nkono wadidi peno pa nkhope,</verse>
				<verse number="17">toera onsene angakhonda kukhala na cidzindikiro ca dzina ya cinyama ceneci cakugopsa, peno mangasi malemba adalembwa na dzina yace, acimwane kugula na kugulisa.</verse>
				<verse number="18">Uyu ndi n'dzidzi wa udziwisi. Ule ana ndzeru, mbachulule ndi mangasi malemba a cinyama cakugopsa, thangwi ndi malengesero a munthu. Ntengo wace ndi madzana matanthatu, na makumatanthatu na pitanthatu.</verse>
			</chapter>
			<chapter number="14">
				<verse number="1">Na tenepo, ndalang'ana, mbandiona patsogolo panga pakhali na Mwana Bira akhadalimira pa phiri ya Siyau, pabodzi na anthu akukwana pikwi dzana na makumanai na pinai, akhadamala kulembwa pa nkhope dzina yace na dzina ya Baba wace.</verse>
				<verse number="2">Ndabva kutitimira kudzulu ninga kutitimira kwa madzi makulu, pontho ninga kulira kukulu kwa njazi. Dungu idabva ine ikhali ninga ya anyabhangwe mbakhaimba mabhangwe awo.</verse>
				<verse number="3">Iwo akhaimba nyimbo ipsa patsogolo pa mpando wa umambo, na pa pinyama pinai pya m'maso, na pa akulu-akulu. Nkhabe m'bodzi akhakwanisa kuiyimba nyimbo eneyi. Akhaikwanisa kuiyimba ndi pikwi dzana na makumanai na pinai basi pya anthu ale akhadaguliwa pa dziko.</verse>
				<verse number="4">Awa ndiwo ale anthu adathunda pyalukwali, thangwi cipo adzati pita m'mabonde, pontho asatowera Mwana Bira monsene munaenda Iye. Aguliwa pa nsoka wa anthu ninga ntsembe yakutoma kuna Mulungu na kuna Mwana Bira.</verse>
				<verse number="5">Nkhabe uthambi ubodzi udabuluka pa mulomo pawo, ndi anthu akulungama.</verse>
				<verse number="6">Na tenepo, ndaona anju unango mbakhamburuka kudzulu kakamwe. Iye akhali na Mphangwa Zadidi za kwenda na kwenda toera azimwaze kuna anthu a pantsi pano, kuna dziko yonsene, madzindza onsene, malongero na mbumba yonsene.</verse>
				<verse number="7">Anju alonga na mphambvu kuti: “Gopani Mulungu pontho mumpase mbiri, thangwi wafika n'dzidzi wa kutonga kwace. Lambirani ule adacita kudzulu na pantsi, na bara, pontho na mphuno za madzi.”</verse>
				<verse number="8">Anju waciwiri antowera mbalonga tenepa: “Agwa! Agwa Bhabhilonya wa nkulu, adamwesa madziko onsene vinyu ya ulukwali wace ukulu!”</verse>
				<verse number="9">Anju wacitatu aatowererambo mbalonga na kugaluza kuti: “Ule analambira cinyama cakugopsa na dzimunthu yace, pontho mbaikhwa cidzindikiro cace m'manja peno pa nkhope,</verse>
				<verse number="10">unowu anamwambo vinyu ya kuipirwa kwa Mulungu, idakhutulwa n'ndiko mwace ya kuipirwa mbikhonda kubvungazwa. Pontho anadza kathabuswa na moto wa inxofiri, pamaso pa anju a Mulungu na pamaso pa Mwana Bira.</verse>
				<verse number="11">Pontho uchi wa nyatwa za anthu enewa, unakwira kwenda na kwenda. Kuna onsene analambira cinyama cakugopsa na dzimunthu yace, na kuna ule adatambira cidzindikiro ca dzina yace, masiku na masikati nkhabe kupuma.”</verse>
				<verse number="12">Ndi n'dzidzi wa phinga ya mbumba ya Mulungu inabvera matongero a Mulungu, pontho mbikhala yakunyindira Yezu.</verse>
				<verse number="13">Na tenepo, ndabva fala ya kudzulu mbilonga tenepa: “Lemba: Mbatsandzaye anyakufa, anafa muna Mbuya kutomera cincino kwenda kutsogolo.” Nzimu Wakucena walonga kuti: “Ande, iwo anadza kapuma kuneta kwawo, thangwi mabasa awo anaatowera.”</verse>
				<verse number="14">Ndalang'ana, mbandiona patsogolo panga pakhali na khole yakucena, padzulu pa khole pakhali na munthu nawa “wakulandana na mwana wa munthu.” Iye akhali na nthimba ibodzi ya oro mu nsolo, na sekeya yakunozwa m'manja.</verse>
				<verse number="15">Na tenepo, anju unango abuluka mu Nyumba ya Mulungu mbakhuwa na mphambvu kuna ule akhali padzulu pa khole kuti: “Kwata sekeya yako ubvune, thangwi n'dzidzi wa kubvuna wakwana, pontho phoso yatokota pa dziko.”</verse>
				<verse number="16">Na tenepo, ule akhakhala padzulu pa khole atoma kuceka na sekeya yace, pantsi pano mbapabvuniwa.</verse>
				<verse number="17">Anju unango abuluka mu Nyumba ya Mulungu ya kudzulu. Iye akhakhalambo na sekeya ibodzi yakunozwa.</verse>
				<verse number="18">Abulukira pontho pa guwa ya ntsembe anju unango akhali na mphambvu za kutonga moto, mbakhuwa na mphambvu khuwira ule akhali na sekeya yakunozwa, mbalonga tenepa: “Kwata sekeya yako yakunozwa ugwande ngala za mauva a miti yonsene ya mauva a pantsi pano, thangwi mauva awo amala tokota.”</verse>
				<verse number="19">Anju akhali na sekeya yakunozwa, atoma kubvuna na sekeya yace pantsi pano, agumanya mauva mbaaponya mu mbuto ikulu yakukamulira mauva a kuipirwa kwa Mulungu.</verse>
				<verse number="20">Mauva akamulwa mu mbuto yakukamulirwa mauva kunja kwa nzinda, mwenemu mbumubuluka ciropa mpaka kufika pa mulomo wa kavalo, pa nsindzo wakukwana madzana matatu, anacemerwa makilometuru. ncizungu.</verse>
			</chapter>
			<chapter number="15">
				<verse number="1">Ndaona kudzulu cidzindikiro cinango cikulu cakudzumisa. Cikhali anju zinomwe, pabodzi na nyatwa zinomwe zakumalisira. Thangwi na nyatwa zenezi ndiko kuipirwa kwakumalisira kwa Mulungu.</verse>
				<verse number="2">Ndaona pontho cinthu cinango cakulandana na bara ya vidhuru yakubvungazika na moto. N'khundu-n'khundu mwa bara, ndaonambo mbadalimira dzololo, ale akhadakunda cinyama cakugopsa na dzimunthu yace, na malengesero a malemba a dzina yace. Iwo anyakukunda akhakhala na mabhangwe, akhadapaswa iwo na Mulungu,</verse>
				<verse number="3">pontho iwo akhaimba nyimbo ya Mozesi, n'dzakazi wa Mulungu, na nyimbo ya Mwana Bira tenepa: “Mabasa anu ndi makulu pontho ndi akudzumisa, Mbuya, Mulungu wa mphambvu zonsene. Njira zanu ndi zakulungama na za ndimo mwene, Imwe Mambo wa madziko.</verse>
				<verse number="4">Mbani anakhonda kukugopani Imwe Mbuya? Mbani anakhonda kupasa mbiri dzina yanu? Thangwi ndimwe basi wakulungama. Madziko onsene anabwera patsogolo panu mbakulambirani, thangwi mabasa anu akulungama apangizika.”</verse>
				<verse number="5">Pakumala penepyo, ndalang'ana mbandiona mbuto yakucena ya nyumba ya ntsembe ya Mulungu ikhacita umboni, yafunguka kudzulu.</verse>
				<verse number="6">Zabuluka mu nyumba ya ntsembe ya Mulungu, anju zinomwe zikhakhala na nyatwa zinomwe. Izo zikhadabvala nguwo zakucena mbiziyetimira. Pontho akhadabvala mabhande a oro ncifuwa mwawo.</verse>
				<verse number="7">Na tenepo, pa pinthu pinai pya m'maso, cibodzi cabulusa ndiko zinomwe za oro zakudzala na kuipirwa kwa Mulungu wa m'maso kwenda na kwenda, mbazipasa anju zinomwe.</verse>
				<verse number="8">Mbuto yakucena ya Nyumba ya Mulungu, yadzala na uchi wa mbiri ya Mulungu na wa mphambvu zace. Pontho nkhabe munthu akhakwanisa kupita mwenemu, mpaka kumala nyatwa zinomwe zikhakhala na anju zinomwe.</verse>
			</chapter>
			<chapter number="16">
				<verse number="1">Na tenepo, ndabva fala ikhabuluka mu Nyumba ya Mulungu mbilonga na mphambvu kuna anju zinomwe kuti: “Ndokoni mukhakhutule pantsi kuipirwa kwa Mulungu kuli n'ndiko zinomwe za oro.”</verse>
				<verse number="2">Anju wakutoma aenda, akhutula ndiko yace ya oro pa dziko, ale akhali na cidzindikiro ca cinyama cakugopsa pontho mbalambira dzimunthu yace, aphatwa na pironda pya diro pya kupha pikulu pyene.</verse>
				<verse number="3">Anju waciwiri akhutula ndiko yace m'bara, madzi mbasanduzika kudza ciropa ninga ca munthu wakuphiwa, pinyama pyonsene pikhakhala m'bara mbipimala kufa.</verse>
				<verse number="4">Anju wacitatu akhutula ndiko yace mu nyandza na m'mphuno za madzi, madzi mbasanduzika kudza ciropa.</verse>
				<verse number="5">Na tenepo, ine ndabva anju akhali na mphambvu za kukunda madzi, mbalonga tenepa: “Imwe ndimwe wakulungama, Imwe Wakucena, mulipo cincino pontho mukhalipo na kale ene, thangwi mwapitonga pinthu ipi.</verse>
				<verse number="6">Thangwi iwo amwaza ciropa ca mbumba ya Mulungu na ca maporofeta ako. Na thangwi eneyo, Imwembo mwaapasa ciropa toera amwe, Iwo asatambira pire pidaakwanira.”</verse>
				<verse number="7">Ndabva pontho fala ikhabuluka pa guwa ya ntsembe mbikhalonga tenepa: “Ande Mbuya Mulungu wa mphambvu zonsene, kutonga kwanu ndi kwa ndimo mwene pontho ndi kwakulungama.”</verse>
				<verse number="8">Anju wacinai akhutula ndiko yace pa dzuwa, na tenepo dzuwa yapaswa mphambvu za kupisa anthu.</verse>
				<verse number="9">Anthu apya na kupisa kukulu, mbaxola dzina ya Mulungu ana mphambvu za kukunda muliri unowu, mbwenye iwo akhonda kuchunyuka, pontho akhonda kupasa mbiri Mulungu.</verse>
				<verse number="10">Anju wacixanu, ndiko yace aikhutulira pa mpando wa umambo wa cinyama cakugopsa, umambo wace mbukhala n'cidima, mbakhaluma malirimi awo na thangwi ya kubva kupha kukhabva iwo.</verse>
				<verse number="11">Iwo akhaxola Mulungu wa kudzulu na thangwi ya kubva kupha kwawo, pontho na thangwi ya pironda pyawo, mbwenye akhonda kuchunyuka mabasa awo akhacita iwo.</verse>
				<verse number="12">Anju wacitanthatu akhutulira ndiko yace mu nyandza ikulu inacemerwa Eufarati, madzi a nyandza mbauma, toera kusasanyira njira ya amambo a kumabulukira dzuwa.</verse>
				<verse number="13">Na tenepo, ndaona pa mulomo pa nyangumi, na pa mulomo wa cinyama cakugopsa, na pa mulomo wa mporofeta wa uthambi, mbapakhabuluka mizimu mitatu ya kuipa idalandana na mathesi.</verse>
				<verse number="14">Ndi mizimu ya kuipa inacita pirengo. Iyo isaenda muna amambo a dziko yonsene toera aagumanye pa nkhondo ya ntsiku ikulu ya Mulungu wa mphambvu zonsene.</verse>
				<verse number="15">“Lang'anani. Ine ndinabwera ninga mbava! Mbatsandzaye ule analang'anira, mbakoya nguwo zace toera akhonde kufamba cipezi-pezi, mbapasika manyadzo pamaso pa anthu.”</verse>
				<verse number="16">Na tenepo, iyo yagumanya amambo pa mbuto inacemerwa Arimadjedoni nciebhereu.</verse>
				<verse number="17">Anju wacinomwe akhutula ndiko yace cidzulu-dzulu. Na tenepo, mu Nyumba ya Mulungu mwabveka fala ikhabuluka ku mpando wa umambo mbikhalonga na mphambvu kuti: “Pyamala!”</verse>
				<verse number="18">Penepo paoneka kucetuma, kudhima, njazi na citeke-teke cikulu. Kutomera pa n'dzidzi udaikhwa anthu pantsi pano, cipo cidzati kuoneka citeke-teke cikulu ninga ceneci.</verse>
				<verse number="19">Nzinda ukulu wagawika mapindi matatu, pontho mizinda ya m'madziko yamala kugomoka. Mulungu akumbukira Bhabhilonya wa nkulu, mbampasa ndiko ya vinyu ya kuipirwa kwace kukulu.</verse>
				<verse number="20">Ntsuwa zonsene zasoweka, pontho mapiri onsene asoweka.</verse>
				<verse number="21">Myala mikulu ya matalala akulemera makilu. makumanai mwala ubodzi, yagwa buluka kudzulu gwera anthu. Iwo axola Mulungu na thangwi ya nyatwa ya matalala, thangwi nyatwa yace ikhali yakugopsa pikulu kakamwe.</verse>
			</chapter>
			<chapter number="17">
				<verse number="1">Pa anju zinomwe, ibodzi yawo ikhakhala na ndiko zinomwe, yandifendedzera mbandipanga tenepa: “Bwera ndikupangize kuthabuswa kunafuna citwa nkazi wa lukwali ikulu, ule ali nawa padzulu pa madzi mazinji.</verse>
				<verse number="2">Amambo a pantsi pano acita lukwali na nkazi unowu. Anthu a pantsi pano aledzera na vinyu ya ulukwali yace.”</verse>
				<verse number="3">Na tenepo, anju andikwata mu Nzimu Wakucena kwenda n'thando. Mwenemu ndaona nkazi m'bodzi adapakira cinyama cakugopsa cakufuyira, mbadzala na kulembwa madzina akuxola. Pontho iye akhali na misolo minomwe na nyanga khumi.</verse>
				<verse number="4">Nkazi akhadabvala nguwo ya bhurumu na ya kufuira, pontho mbabvala pinthu pyakubalikisa pya oro, pya myala yakubalika ya ntengo ukulu, na myala inango inacemerwa perola. M'manja mwace akhali na ndiko ya oro, yakudzala na pinthu pyakunyanyasa na pyakuipa pya lukwali yace.</verse>
				<verse number="5">Pa nkhope pace, pakhadalembwa dzina ibodzi ya misanje inalonga tenepa: BHABHILONYA WA NKULU. MAI WA ANYALUKWALI, NA WA PYAKUNYANYASA PINACITWA PANTSI PANO.</verse>
				<verse number="6">Na tenepo, ndaona nkazi akhadaledzera na ciropa ca mbumba ya Mulungu na ca anthu akhacitira umboni Yezu. Pidamuona ine, ndadzumatirwa pikulu.</verse>
				<verse number="7">Mphapo anju andipanga kuti: “Thangwi yanji iwe usadzumatirwa? Ine ndinati ndikuchululire pinthu pyakubisala pya nkazi uyu, na pya cinyama cakugopsa cidapakira iye, cinamisolo minomwe na nyanga khumi.</verse>
				<verse number="8">Cinyama cakugopsa cidaona iwe, cikhalipo kale ene mbwenye cincino nkhabebve. Ico ciri kufuna buluka n'djenje yakuzika kakamwe kwenda njira yakutaika. Anthu a pantsi pano, adacita kuti cipo madzina awo adzati kulembwa m'Bukhu ya Upulumuki kutomera padacitwa dziko, anadza kadzumatirwa na kuciona cinyama cakugopsa. Thangwi cikhalipo, cincino nkhabebve. Mbwenye cinati cibwere pontho.</verse>
				<verse number="9">“Pano pasafunika ndzeru za udziwisi. Misolo minomwe, nkhulongera pimapiri pinomwe pidakhalira nkazi.</verse>
				<verse number="10">Pontho ndi amambo anomwe. Axanu awo amala kugwa. M'bodzi na lero ali m'maso, unango adzati kubulukira. Mbwenye angabulukira, anati akhale ntsiku pang'ono basi.</verse>
				<verse number="11">Cinyama cakugopsa cire, cikhalipo kale ene mbwenye cincino nkhabebve, ndi mambo wacisere. Pontho ndi m'bodzi wacinomwe, mbwenye ali kwenda kataika.</verse>
				<verse number="12">“Nyanga khumi zidaona iwe, ndi amambo khumi, kuti adzati kutambira umambo. Mbwenye pa n'dzidzi ubodzi, anati atambire mphambvu za utongi ninga amambo, pabodzi na cinyama cakugopsa.</verse>
				<verse number="13">Iwo asanyerezera cibodzi cene, cakubulusa mphambvu za utongi wawo, mbaupasa cinyama cakugopsa.</verse>
				<verse number="14">Iwo anati agwe nkhondo na Mwana Bira, mbwenye Mwana Bira anaakunda, thangwi Iye ndi Mbuya wa ambuya, Mambo wa amambo. Pontho pabodzi na Iye, ale adacemerwa, anyakusankhulwa na anyakunyindira, anakundambo.”</verse>
				<verse number="15">Na tenepo, anju andipanga pontho mbalonga tenepa: “Madzi adaona iwe, pale padakhala nawa nkazi wa lukwali, nkhulongera mbumba, mwinji wa anthu, madziko na malongero.</verse>
				<verse number="16">Cinyama cakugopsa na nyanga khumi zidaona iwe, pyonsene pinati pizonde nkazi wa lukwali. Iwo anati ankwatire pinthu pyonsene mbansiya cipezi-pezi, anadya nyama yace, pontho mbaipisa na moto.</verse>
				<verse number="17">Thangwi Mulungu aikha m'mitima mwawo, kufuna kwa kucita pire pinafuna Iye. Mbaakwata kuti iwo atawire kubulusa mphambvu zawo za utongi azipase cinyama cakugopsa, mpaka Mafala a Mulungu asimbiswe.</verse>
				<verse number="18">Nkazi adaona iwe, ndi nzinda ukulu unatonga amambo a pantsi pano.”</verse>
			</chapter>
			<chapter number="18">
				<verse number="1">Pakumala penepyo, ndaona anju unango mbakhachita buluka kudzulu. Akhali na mphambvu zikulu za utongi, pantsi ponsene mbapamwinikirwa na cieza cace.</verse>
				<verse number="2">Na tenepo, anju akhuwa na mphambvu mbalonga tenepa: “Agwa! Agwa Bhabhilonya wa nkulu! Adza kakhala nyumba ya mizimu ya kuipa, dzimba ya mizimu yonsene ya kuipa, dzimba ya mbalame zonsene zinakhondeswa na mwambo na ya pyakunyanyasa,</verse>
				<verse number="3">thangwi madziko onsene amwa vinyu ya ulukwali wace ukulu. Amambo a padziko acita na iye lukwali. Anyamalonda a pantsi pano apfuma na upfumi wace ukulu kakamwe.”</verse>
				<verse number="4">Na tenepo, ndabva fala inango kudzulu mbilonga tenepa: “Bulukani pana iye imwe mbumba yanga, kuti mukhonde kukhala nanthu pa madawi ace, toera nyatwa zinafuna kun'gwera zikhonde kukuphatani!</verse>
				<verse number="5">Thangwi madawi a Bhabhilonya asandzikirana mpaka fika kudzulu, pontho Mulungu akumbuka upandu wace.</verse>
				<verse number="6">M'bwezereni pibodzi-bodzi, sawa-sawa. Mulipeni kawiri na pire pidacita iye. N'ndiko mudathatanyira iye pyakumwa, n'thatanyireni ipitirize kuwanga kawiri.</verse>
				<verse number="7">Mpaseni nyatwa na kutsukwala kukulu, sawa-sawa ninga mbiri na upfumi ukhali na iye. Muntima mwace iye akhagaya mbalonga kuti: ‘Ndiri nawa ninga mambo wankazi. Sine nkazi wakuferwa na mamuna, pontho cipo ndinadza katsukwala.’</verse>
				<verse number="8">Na thangwi eneyo, pa ntsiku ibodzi basi, nyatwa zace zinan'gwera ninga izi: Kufa, kutsukwala, na njala. Iye anapiswa na moto, thangwi wa mphambvu ndi Mbuya Mulungu anantonga.”</verse>
				<verse number="9">“Amambo a pantsi pano adacita na iye pyalukwali pyace, mbafambisa na iwo pabodzi mpfuma zawo, angaona uchi wa kupiswa kwace, anamulira mbatsukwala.</verse>
				<verse number="10">Na kugopa thangwi ya kuthabuka kwace, anakhala kutali mbakhuwa tenepa: “Mama ine! Nzinda ukulu! Bhabhilonya, nzinda wa mphambvu! Pa n'dzidzi ubodzi basi kwafika kuthabuswa kwako!”</verse>
				<verse number="11">Anyamalonda a pantsi pano analira pikulu kakamwe na thangwi yace, thangwi nkhabebve unango anafuna gula malonda ako ninga awa:</verse>
				<verse number="12">A oro, a parata, a myala yakufunika ya ntengo ukulu, na myala inacemerwa perola. A nguwo zawo za ntengo ukulu ninga: za linyu, za ropa, za seda na zakufuira. Malonda a miti inacemerwa sedhro, a pinthu pyakucitwa na nyanga za ndzou, miti ya ntengo ukulu, na pyakucitwa na safuli. Malonda a pinthu pya utale, na pyakucitwa na myala yakubalika.</verse>
				<verse number="13">Mafuta akununkhira a miti inacemerwa kanela, na a pinango pyakugwadira, a isensu, a mira na a pyakununkhira. A vinyu, a mafuta a oliva, a ufa wakunerika, tirigu, ng'ombe na a mabira. A makavalo na ngolo zawo, a adzakazi pontho na manungo a anthu.</verse>
				<verse number="14">Iwo analonga tenepa: “Misapu yakutokota ikhafuna iwe maka yakumalira! Upfumi wako onsene na mbiri yako pyakumalira, nkhabe kudza kapionabve.”</verse>
				<verse number="15">Anyamalonda a pinthu penepi, adapfumiswa na iye, anati akhale kutali na kugopa nyatwa zinaoneswa iye, pontho analira pikulu kakamwe,</verse>
				<verse number="16">mbakhuwa tenepa: “ ‘Mama ine! Nzinda ukulu ukhadabvala nguwo za linyu, za kufuirira, za ropa na pinthu pya oro, myala ya kuyetimira, na myala yakufunika ya ntengo ukulu!</verse>
				<verse number="17">Pa n'dzidzi ubodzi basi, upfumi wace ukulu onsene wamala fudziwa!’ “Atsogoleri akulu a xitima ya m'madzi, na anthu anyaulendo akhadapakira mwenemu, na anyabasa a xitima ya m'madzi, na onsene anaphata basa m'bara, anati akhale kutali.</verse>
				<verse number="18">Mudaona iwo uchi wa kupiswa kwace, akhuwa mbalonga kuti: ‘Ndi nzinda upi pontho udalandana na nzinda uxu ukulu?’</verse>
				<verse number="19">Iwo akhaponya pfumbi mu nsolo mwawo, mbakhakhuwa na kulira pikulu kakamwe kuti: “ ‘Mama ine! Nzinda ukulu! Na thangwi ya kupfuma kwawo, onsene akhali na xitima zawo m'bara, apfuma mwenemu! Pa n'dzidzi ubodzi basi, iwo wamala fudzika.</verse>
				<verse number="20">Tsandzayani imwe kudzulu, na pire pidacitirwa nzinda! Tsandzayani imwe Mbumba ya Mulungu, apoxtolo, na maporofeta! Mulungu autonga nzinda. Aubwezera pire pidacita iwo kuna imwe.’ ”</verse>
				<verse number="21">Na tenepo, anju m'bodzi wa mphambvu athukula mwala ubodzi, udakula ninga mwala wa libwe ikulu. Auponya m'bara mbalonga tenepa: “Na mwansanga, na mphambvu ninga iyi, unati ugwisiwe pantsi nzinda ukulu wa Bhabhilonya, pontho na lini unadza kaoneka pontho.</verse>
				<verse number="22">N'kati mwawo, na lini munadza kabveka pontho kulira kwa mabhangwe, kwa anyakuimba, kulira kwa pitoliro na kwa anyakuimba kaluta. N'kati mwa nzinda, na lini munadza kagumanika pontho mesiri m'bodzi wa kudziwa sasanya cinthu. N'kati mwawo, na lini munadza kabveka pontho kulira kwa mpheyo ya libwe.</verse>
				<verse number="23">N'kati mwawo, na lini munadza kaoneka pontho cieza ca nyale. Na lini mwenemu munadza kabveka pontho fala ya mwali wa mamuna na ya mwali wankazi. Anyamalonda ako akhali akulu a padziko. Madziko onsene amala kunyengererwa na ufiti wako.</verse>
				<verse number="24">Mwenemu mwagumanika ciropa ca maporofeta na ca mbumba ya Mulungu, pontho na ciropa ca onsene adaphiwa pantsi pano.”</verse>
			</chapter>
			<chapter number="19">
				<verse number="1">Pakumala pinthu penepyo, ndabva ninga kutitimira kukulu kudzulu kwa mwinji wa anthu, mbakhakhuwa tenepa: “Aleluya! Kupulumuswa, mbiri, na mphambvu mphya Mulungu wathu,</verse>
				<verse number="2">thangwi kutonga kwace ndi kwa ndimo mwene pontho ndi kwakulungama. Iye athabusa nkazi wa lukwali ikulu akhanyengerera dziko na pya ulukwali pyace. Iye amulongosa ciropa cidagwisa iye na manja ace kuna anyabasa ace.”</verse>
				<verse number="3">Mbumba yathimiza pontho kukhuwa tenepa: “Aleluya! Uchi unabuluka kuna iye, unakwira kwenda na kwenda.”</verse>
				<verse number="4">Akulu-akulu makumawiri na anai, na pinthu pinai pya m'maso, agwa pantsi mbalambira Mulungu akhakhala pa mpando wa umambo, mbakhuwa tenepa: “Ameni, Aleluya!”</verse>
				<verse number="5">Pa mpando wa umambo pabuluka fala ikhalonga tenepa: “Kuzani Mulungu wathu imwe anyabasa ace onsene, imwe munan'gopa, akulu na ang'ono!”</verse>
				<verse number="6">Na tenepo, ndabva pinthu pyakulandana ninga kutitimira kwa mwinji ukulu wa anthu, ninga kutitimira kwa madzi makulu na kulira kukulu kwa njazi, mbikhalonga tenepa: “Aleluya! Thangwi anatonga ndi Mbuya Mulungu wathu, ana mphambvu zonsene.</verse>
				<verse number="7">Mbatitsandzayeni! Tendeni tisekere, pontho mbatimpasa mbiri! Thangwi wakwana n'dzidzi wa kuti Mwana Bira acite banja, pontho mwali wankazi amala sasanyira.</verse>
				<verse number="8">Iye apaswa nguwo zakucena mbiziyetimira toera abvale.” Nguwo zenezi zakucena mbiziyetimira, ndi mabasa akulungama a mbumba ya Mulungu.</verse>
				<verse number="9">Anju andipanga tenepa: “Lemba kuti: Mbatsandzaye adacemerwa ku phwandu ya banja ya Mwana Bira!” Mbathimiza pontho kulonga kuti: “Awa ndi mafala a ndimo mwene a Mulungu.”</verse>
				<verse number="10">Na tenepo, ndagwa pa myendo pace toera ndimulambire, mbwenye iye andipanga tenepa: “Leka cita penepi! Ndine nyabasa ninga iwe, pontho ninga abale ako anakoya umboni wa Yezu. Lambira Mulungu! Thangwi umboni wa Yezu ndi nzimu wa ciporofeta. ”</verse>
				<verse number="11">Ndaona thambo yafunguka, pontho patsogolo panga pakhali na kavalo ibodzi yakucena, nyakuipakira asacemerwa Wakunyindirika na wa Ndimo Mwene. Iye asatonga mbacita nkhondo mwakulungama.</verse>
				<verse number="12">Maso ace ndi ninga malirimi a moto, mu nsolo mwace muna nthimba zizinji, pontho Iye alembwa dzina ibodzi kuti nkhabe unango anaidziwa, anaidziwa ndiye basi.</verse>
				<verse number="13">Abvala nkumi wakumala kukhwazwa na ciropa, pontho dzina yace ndi Fala ya Mulungu.</verse>
				<verse number="14">Anyankhondo azinji a kudzulu akhantowera. Akhadabvala nguwo za linyu zakucena kakamwe, mbakhafamba na makavalo akucena.</verse>
				<verse number="15">N'kanwa mwace, musabuluka tarasada yakunozwa inafuna kuthabusa na iye madziko. “Iye anaatonga na mpsimbo ya utale” pontho anaponda mu mbuto yakukamulirwa vinyu ya kuipirwa kukulu kwa Mulungu wa mphambvu zonsene.</verse>
				<verse number="16">Pa nguwo yace ya nkumi, n'khundu mwa nchafu, palembwa dzina iyi: MAMBO WA AMAMBO NA MBUYA WA AMBUYA.</verse>
				<verse number="17">Ndaona anju m'bodzi ali dzololo pa dzuwa, mbakhakhuwa kuna mbalame zonsene zikhamburuka kudzulu kakamwe kuti: “Bwerani, gumanyiKhanani mudze ku phwandu ikulu ya Mulungu,</verse>
				<verse number="18">toera mudze kadya nyama ya amambo, ya akulu aanyankhondo na ya anyamphambvu, nyama ya makavalo na ya anyamakavalo ace, nyama za onsene - adzakazi na atumbe, akulu na ang'ono.”</verse>
				<verse number="19">Pontho, ndaona cinyama cire cakugopsa na amambo a padziko, na anyankhondo awo amala gumanyikana toera acite nkhondo na ule adapakira pa kavalo, na anyankhondo ace.</verse>
				<verse number="20">Mbwenye cinyama cakugopsa camangwa, pabodzi na mporofeta wa uthambi akhadacita pirengo na dzina yace, pikhanyengeza na iye ale akhadatambira cidzindikiro ca cinyama cakugopsa pontho mbalambira dzimunthu yace. Mu uwiri mwawo aponyiwa a m'maso n'thawala ya moto unagaka na inxofiri.</verse>
				<verse number="21">Adasala aphiwa na tarasada ikhabuluka pa mulomo wa ule adapakira pa kavalo, mbalame zonsene mbizikhuta na nyama za anthu adafa.</verse>
			</chapter>
			<chapter number="20">
				<verse number="1">Ndaona anju m'bodzi mbakhachita kudzulu, mbakhadza na cavi ca djenje yakuzika kakamwe m'manja mwace, na unyolo ubodzi ukulu.</verse>
				<verse number="2">Iye am'manga nyangumi, nyoka ya kale, Dyabu, Sathani, mbam'manga na unyolo pa pyaka cikwi cibodzi.</verse>
				<verse number="3">Buluka penepo, anju amponya n'djenje yakuzika kakamwe mbanfungira, pontho mbaikha cidhindo toera akhonde kunyengeza madziko a pantsi pano, mpaka kumala pyaka cikwi cibodzi. Pakumala penepyo, pisafunika kuti iye asudzulwe pa n'dzidzi ung'ono.</verse>
				<verse number="4">Penepo ndaona mipando ya utongi ikhadakhalira ale akhadapaswa mphambvu za kutonga. Ndaona mizimu ya anthu adagwandwa misolo na thangwi yakucitira umboni Yezu, pontho na thangwi ya fala ya Mulungu. Iwo akhadakhonda kucilambira cinyama cakugopsa, na dzimunthu yace ene. Pontho iwo akhadakhonda kutambira cidzindikiro pa nkhope peno m'manja. Na tenepo, iwo alamuka pa kufa mbatonga pabodzi na Kirixtu pa pyaka cikwi cibodzi.</verse>
				<verse number="5">Anyakufa anango acimwana kulamuka pa kufa, mpaka kukwana pyaka cikwi cibodzi. Uku ndi kulamuka pa kufa kwakutoma.</verse>
				<verse number="6">Akutsandzaya na akucena ndi ale ali na anthu pa kulamuka pa kufa kwakutoma! Kufa kwaciwiri nkhabe mphambvu kuna iwo. Pontho iwo anati akhale anyantsembe a Mulungu na a Kirixtu, mbatonga pabodzi na Iye pa pyaka cikwi cibodzi.</verse>
				<verse number="7">Pingamala pyaka cikwi cibodzi, Sathani anasudzulwa mbabuluswa n'kaidi.</verse>
				<verse number="8">Pontho anabuluka toera kunyengerera madziko anagumanika m'makhundu manai a pantsi, anacemerwa Gogi na Magogi, kuti aagumanye amenye nkhondo. Mwinji wawo ndi ninga checa ya m'bara.</verse>
				<verse number="9">Mwinji unowu wamwazika pantsi pano ponsene, pontho mbuzungulira nsasa wa mbumba ya Mulungu, nzinda wakufunika. Mbwenye wabwera moto wa kudzulu mbupha mwinji onsene.</verse>
				<verse number="10">Dyabu, ule akhaanyengerera, aponyiwa n'thawala ya moto unagaka na inxofiri, mule mukhadaponyiwa cinyama cakugopsa na mporofeta wa uthambi. Mwenemu iwo anati athabuswe masiku na masikati, kwenda na kwenda.</verse>
				<verse number="11">Pakumala, ndaona mpando ubodzi ukulu wakucena wa umambo, na Ule akhaukhalira. Mataka na thambo pyamala kun'thawa pamaso pace, mbapikhonda kugumana mbuto.</verse>
				<verse number="12">Ndaonambo pontho anthu a kufa akulu na ang'ono, mbadalimira patsogolo pa mpando wa umambo. Penepo mabukhu afungulwa. Bukhu inango ya Upulumuki yafungulwambo. Anyakufa atoma kutongwa na pire pikhadacita iwo, ninga mudalemberwa ipyo m'mabukhu.</verse>
				<verse number="13">Bara yapereka anyakufa akhali na iye mwenemu. Kufa na dziko ya anyakufa apereka anyakufa akhali na iwo mwenemu, m'bodzi na m'bodzi mbatongwa na pire pikhadacita iye.</verse>
				<verse number="14">Na tenepo, kufa na dziko ya anyakufa pyaponyiwa n'thawala ya moto. N'thawala ya moto ndiko kufa kwaciwiri.</verse>
				<verse number="15">Ale adakhonda kulembwa madzina awo m'Bukhu ya Upulumuki, aponyiwa n'thawala ya moto.</verse>
			</chapter>
			<chapter number="21">
				<verse number="1">Na tenepo, ndaona kudzulu kupsa na pantsi papsa, thangwi kudzulu kwakutoma na pantsi pakutoma pakhadamala, pontho bara ikhalipobve tayu.</verse>
				<verse number="2">Ndaona Nzinda wakucena, Djerusalema ipsa, mbukhachita buluka kudzulu kuna Mulungu, mbudamala sasanyika ninga mwali wa nkazi wakumala bvazikwa, kuti aonane na mamuna wace.</verse>
				<verse number="3">Penepo, ndabva fala ikulu ikhabuluka ku mpando wa umambo, mbikhalonga na mphambvu kuti: “Cincino khumbi ya ntsembe ya Mulungu iri na anthu! Mulungu anakhala na iwo. Iwo anakhala mbumba yace. Iye ene Mulungu anadza kakhala na iwo [pontho anadza kakhala Mulungu wawo. ]</verse>
				<verse number="4">Iye anapukuta misozi yonsene ya m'maso mwawo. Kufa, kutsukwala, kulira peno kubva kupha, nkhabe kudza kaonekabve, thangwi pinthu pya kale pyamala.”</verse>
				<verse number="5">Ule akhakhala nawa pa mpando wa umambo alonga tenepa: “Lang'anani, ndisacita pinthu pyonsene papsa!” Mbathimiza pontho na kulonga kuti: “Pilembe ipi, thangwi mafala awa mba ndimo mwene na akunyindirika.”</verse>
				<verse number="6">Andipanga pontho tenepa: “Pyamala kucitwa. Ine ndine Alufa na Omega, ndine Wakutoma na Wakumalisa. Kuna ule ana nyota, Ine ndinadza kampasa pezi mbamwa mphuno ya madzi a upulumuki.</verse>
				<verse number="7">Anakunda, anadza kakhala mwanacinthu unthaka wa pyonsene ipi, pontho Ine ndinadza kakhala Mulungu wace, iye anadza kakhala mwana wanga.</verse>
				<verse number="8">Mbwenye anyakugopa, anyakukhonda kutawira, anyakucita pyakunyanyasa, mapanga, anyalukwali, anyaufiti, anyakulambira madzimunthu, na onsene anyauthambi, mbuto yawo inadza kakhala n'thawala ya moto unagaka na inxofiri. Uku ndi kufa kwaciwiri.”</verse>
				<verse number="9">M'bodzi wa anju zinomwe zire, zikhali na ndiko zinomwe zakudzala na nyatwa zinomwe zakumalisa, andifendedzera mbandipanga tenepa: “Bwera, ine ndinakupangisa mwali wankazi, nkazace Mwana Bira.”</verse>
				<verse number="10">Iye andikwata mu Nzimu mpaka pa phiri ikulu yakulapha, mbandipangisa Djerusalema, Nzinda wa Mulungu, mbukhachita buluka kudzulu kuna Mulungu.</verse>
				<verse number="11">Nzinda ukhayetimira na mbiri ya Mulungu. Kuyetimira kwace kukhali ninga kwa mwala wakubalika, ninga kwa mwala wa djaxpe, wakuphenekera ninga matalala.</verse>
				<verse number="12">Ukhali na mpanda ukulu wakulapha, na misuwo mikulu khumi na miwiri, pontho pakhali na anju khumi na ziwiri, m'bodzi na m'bodzi mbakhalimira pa nsuwo wace. M'misuwo mukhadalembwa madzina a madzindza khumi na mawiri a ana a Izarayeli.</verse>
				<verse number="13">Ku mabulukira dzuwa, kukhali na misuwo mikulu mitatu. Ku khundu ya kubangwe, kukhali na misuwo mitatu. Ku madokera dzuwa, kukhali na misuwo mitatu na ku khundu ya mbalu kukhali na misuwo mitatu.</verse>
				<verse number="14">Mpanda wa nzinda ukhadamangwa padzulu pa myala khumi na miwiri. Pa mwala ubodzi na ubodzi, pakhadalembwa dzina ibodzi ya apoxtolo khumi na awiri a Mwana Bira.</verse>
				<verse number="15">Anju akhalonga na ine akhali na mpsimbo ibodzi ya kupima nayo, yakucitwa na oro, toera kupima nayo nzinda, misuwo yace mikulu, na mipanda yace.</verse>
				<verse number="16">Nzinda ukhali na makhundu manai. Ulaphi wace na ugugumi wace ukhali sawa-sawa. Iye aupima nzinda na mpsimbo yace. Ulaphi wace ukhali wa pikwi piwiri na madzana mawiri anacemerwa makilometuru ncizungu. Ugugumi wace na cengo cace, pikhali sawa-sawa na ulaphi wace.</verse>
				<verse number="17">Iye apimambo mpanda, mbukwana meturu makumatanthatu na zixanu. Anju akhapima na mapimiro a anthu.</verse>
				<verse number="18">Mpanda ukhadacitwa na myala yakubalika inacemerwa djaxpe, pontho nzinda ukhali wa oro wakukhonda kubvungazwa, mbulandana na vidhuru yakucena.</verse>
				<verse number="19">Myala ikhatsidzikira mipanda ya nzinda ikhadabalikiswa na myala yakubalika yakusiyana-siyana. Mwala wakutsidzikira wakutoma ukhadabalikiswa na myala inacemerwa djaxpe. Mwala wakutsidzikira waciwiri ukhadabalikiswa na myala ya safira. Wacitatu ukhadabalikiswa na myala ya kalisedhonya. Wacinai ukhadabalikiswa na ejimiradha.</verse>
				<verse number="20">Mwala wakutsidzikira wacixanu ukhadabalikiswa na myala ya saridhonyo, wacitanthatu na myala ya saridhyo, wacinomwe na myala ya kirizolito. Mwala wakutsidzikira wacisere ukhadabalikiswa na myala ya bherilo, wacipfemba na myala ya topazyo, wacikhumi na ya kirizoparazo. Wacikhumi na ubodzi ukhadabalikiswa na myala ya jasintu, wacikhumi na miwiri ukhadabalikiswa na myala ya ametixta.</verse>
				<verse number="21">Misuwo mikulu khumi na miwiri, ikhali ya myala yakubalika inacemerwa perola. Nsuwo ubodzi na ubodzi, ukhadacitwa na mwala ubodzi basi. Nseu ukulu kakamwe wa nzinda, ukhali wa oro wakukhonda kubvungazwa, wakuphenekera ninga vidhuru.</verse>
				<verse number="22">Mu nzinda sidaonamo Nyumba ya Mulungu tayu, thangwi Mbuya Mulungu wa mphambvu zonsene na Mwana Bira, ndiwo Nyumba yawo ya Mulungu.</verse>
				<verse number="23">Nzinda nkhabe funika kuti umwanikwe na dzuwa peno na mwezi, thangwi cieza ca Mulungu cinaumwanika, pontho Mwana Bira ndi nyale yawo.</verse>
				<verse number="24">Mbumba zinadza kafamba n'cieza ca nzinda, pontho amambo a pantsi pano anaudzesera mbiri yawo.</verse>
				<verse number="25">Misuwo mikulu ya nzinda nkhabe kudza kafungwabve ntsiku zonsene, thangwi mwenemu nkhabe kudza kaonekabve masiku.</verse>
				<verse number="26">Madziko anadza kaulemedza na kuupasa mbiri.</verse>
				<verse number="27">Mwenemu cipo munadza kapita cinthu cakukhonda kuceneswa, peno kupita unango anacita pyakunyanyasa peno pyauthambi. Mbwenye anafuna pita mwenemu ndi ale basi a kuti madzina awo alembwa mu Bukhu ya Upulumuki ya Mwana Bira.</verse>
			</chapter>
			<chapter number="22">
				<verse number="1">Na tenepo, anju andipangisa nyandza ya madzi a upulumuki akuphenekera ninga vidhuru, mbakhawewa buluka ku mpando wa Umambo wa Mulungu na wa Mwana Bira,</verse>
				<verse number="2">pakati pa nseu ukulu wa mu nzinda. Ntunda na ntunda wa nyandza, kukhali na muti wa upulumuki, ukhabala misapu khumi na kawiri pa caka, kabodzi pa nthanda. Masamba ace ana basa ya kukondza mbumba.</verse>
				<verse number="3">Nkhabe kudza kaonekabve dzedze. Mpando wa Umambo wa Mulungu na wa Mwana Bira unati ukhale mu nzinda, pontho anyabasa ace anam'phatira.</verse>
				<verse number="4">Iwo anadza kamuona nkhope yace, pontho dzina yace inadza kalembwa pa nkhope pawo.</verse>
				<verse number="5">Nkhabe kudza kaonekabve masiku. Cieza ca nyale peno ca dzuwa iwo nkhabe kudza kacifuna pontho, thangwi Mulungu Mbuya anaamwinika, pontho iwo anadza katonga kwenda na kwenda.</verse>
				<verse number="6">Anju andipanga tenepa: “Mafala awa mba ndimo mwene pontho mbakunyindirika. Mbuya, Mulungu wa mizimu ya maporofeta, atuma anju wace toera kupangisa kuna anyabasa ace pinthu pinafuna kucitika cincino.”</verse>
				<verse number="7">“Lang'anani! Ine ndinabwera cincino! Mbatsandzaye ule anakoya mafala awa akuoneswa mu Nzimu a m'bukhu iyi.”</verse>
				<verse number="8">Ine Juwau, ndine adabva pinthu penepi, pontho adapyona. Mudapibva ine mbindipyona, ndagwa pa myendo ya anju adandipangisa pyonsene pire, toera kumulambira.</verse>
				<verse number="9">Mbwenye iye andipanga tenepa: “Leka cita penepi! Ndine nyabasa ninga iwe na abale ako, ninga maporofeta pontho ninga ale anakoya mafala a m'bukhu iyi. Lambira Mulungu!”</verse>
				<verse number="10">Na tenepo, iye andipanga tenepa: “Leka kuabisa mafala a ciporofeta ali m'bukhu iyi, thangwi n'dzidzi uli dhuzi.</verse>
				<verse number="11">Nyakukhonda kulungama, mbanyanye kucita pyakukhonda kulungama. Ule anacita pinthu pyakuipa, mbanyanye na kupicita. Wakulungama, mbanyanye na kucita kulungama kwace. Ule wakucena, mbanyanye kupicenesa.”</verse>
				<verse number="12">“Lang'anani! Ine ndinabwera cincino! Pontho ndinabwera na m'bairo wanga kudza kapasa m'bodzi na m'bodzi, pire pinakwanirana na pidacita iye.</verse>
				<verse number="13">Ine ndine Alufa na Omega, Wakutoma na Wakumalisa, Wapatsogolo na Wan'nduli.</verse>
				<verse number="14">“Mbatsandzaye ale anafula nguwo zawo [mu ciropa ca Mwana Bira,] toera iwo atawirirwe kudya muti wa upulumuki, pontho akwanise kupita mu nzinda na pa nsuwo.</verse>
				<verse number="15">Anafuna sala kunja ndi anambwa, analodza, anacita pyalukwali, mapanga, analambira alungu a pezi, na onsene anafuna pontho mbacita pyauthambi.</verse>
				<verse number="16">“Ine Yezu, ndatuma anju wanga kuti adze kalonge umboni kuna imwe pa thangwi ya magereja. Ine ndine N'chici pontho ndine wa Dzindza ya Dhavidhi, Nyenyezi Yakuyetimira ya Macibese.”</verse>
				<verse number="17">Nzimu na mwali wankazi asalonga tenepa: “Bwera!” Na munthu onsene anabva mbalonge tenepa: “Bwera!” Ana nyota, mbabwere. Pontho ule anafuna, mbamwe madzi a pezi a upulumuki.</verse>
				<verse number="18">Ndisacenjeza kuna onsene anabva mafala a ciporofeta ali mu bukhu iyi kuti: “Munthu angathimizira cinthu mu bukhu iyi, Mulungu anan'thimizirambo nyatwa zidalembwa mu bukhu eneyi.</verse>
				<verse number="19">Ule anabulusa fala ya ciporofeta ya m'bukhu iyi, Mulungu anam'bulusambo phindi yace ya muti wa upulumuki, na mu Nzinda wa Mulungu udalembwa mu bukhu iyi.”</verse>
				<verse number="20">Ule anacita umboni wa pinthu penepi, asalonga tenepa: “Ande, ndinabwera cincino!” Ameni. Bwerani Mbuya Yezu!</verse>
				<verse number="21">Kukoma ntima kwa Mbuya Yezu mbakukhale na onsene.</verse>
			</chapter>
		</book>
	</testament>
</bible>