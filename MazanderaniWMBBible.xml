<?xml version="1.0" encoding="UTF-8"?>
<bible translation="Mazanderani WMB (کتاب مقدس به زبان مازندرانی - گویش غربی)" link="https://www.bible.com/bible/4202/MAT.7.WMB" status="@ 2024 Korpu Company">
	<testament name="New">
		<book number="40">
			<chapter number="1">
				<verse number="1">عیسی مَسیحی شَجَرِه نامِه داوودِ پادشاهی نَسلی جا، ابراهیمِ پیغمبری نَسلی جا:</verse>
				<verse number="2">ابراهیم، اِسحاقی پیر وِه، اِسحاق، یعقوبی پیر و یعقوب، یَهودا و وی بِرارِنی پیر وِه.</verse>
				<verse number="3">یَهودا، فِرِص و زِراحی پیر و وِشونی مار تامار وِه. فِرِص، حِصرونی پیر و حِصرون، رامی پیر وِه.</verse>
				<verse number="4">رام، عَمینادابی پیر و عَمیناداب، نَحشونی پیر و نَحشون، سَلمونی پیر وِه.</verse>
				<verse number="5">سَلمون، بوعَزی پیر، و وی مار راحاب وِه، بوعَز، عوبیدی پیر و وی مار روت وِه. عوبید، یَسایی پیر</verse>
				<verse number="6">و یَسا، داوودِ پادشاهی پیر وِه. داوود، سِلِیمونی پیر اوریایی زَنایی جا وِه.</verse>
				<verse number="7">سِلِیمون، رِحُبعامی پیر و رِحُبعام، اَبیّایی پیر و اَبیّا، آسافی پیر وِه.</verse>
				<verse number="8">آساف، یَهوشافاطی پیر و یَهوشافاط، یورامی پیر و یورام، عُزّیایی پیر وِه.</verse>
				<verse number="9">عُزّیا، یوتامی پیر و یوتام، آحازی پیر و آحاز، حِزِقیایی پیر وِه.</verse>
				<verse number="10">حِزِقیا، مَنَسِه ای پیر و مَنَسِه، آمونی پیر و آمون، یوشیایی پیر وِه.</verse>
				<verse number="11">یوشیا، یِکُنیا و وی بِرارِنی پیر وِه. هَین دورِه یَهودیِن بابِلی سِه تَبعید بَوِنِه.</verse>
				<verse number="12">بعد از هینگِه یَهودیِن بابِلی سِه تَبعید بَوِنِه: یِكُنیا، شِئَلتیئیلی پیر وِه و شِئَلتیئیل، زِروبابِلی پیر وِه.</verse>
				<verse number="13">زِروبابِل، اَبیهودی پیر و اَبیهود، اِلیاقیمی پیر و اِلیاقیم، عازوری پیر وِه.</verse>
				<verse number="14">عازور، صادوقی پیر و صادوق، اَخیمی پیر و اَخیم، اِلیودی پیر وِه.</verse>
				<verse number="15">اِلیود، اِلعازاری پیر و اِلعازار، مَتّانی پیر و مَتّان، یَعقوبی پیر وِه.</verse>
				<verse number="16">یَعقوب، یوسِفی پیر و یوسِف، مَریمی شی وِه، مریم عیسای مِلَقَّب به مَسیحِ دِنیا بیاردِه.</verse>
				<verse number="17">پس دِشتِه نَسلیشون، ابراهیمی جا تا داوود چاردَه نَسل و داوودی جا تا یَهودیِنی تَبعید بابِلی سِه چاردَه نَسل و تَبعیدی دورِه تا عیسی مَسیح چاردَه نَسل وِه.</verse>
				<verse number="18">عیسی مَسیحی دِنیا بیموئَن اَتی وِه: وی مار مریم گه یوسِفی نِشون دَر بیمو وِه، پِش از هونگه شی ای خِنِه بورِه، روح القُدُسی جا حامِلِه بَوِه.</verse>
				<verse number="19">از اوجِه گه یوسِف صالِح مَردی وِه و نَخوایسِه مریمِ مَردِنی پِش رِسوا هاکِنِه، بَنا بَیتِه یَواشَک ویجا سیوا بَوو.</verse>
				<verse number="20">یوسِف حَلا هَین فِکری دِلِه دَوِه گه خِداوندی یَتِه از فِرِشتگون خُویی دِلِه وِرِه ظاهِر بَوِه و بُتِه: «اِی یوسِف داوودی ریکا، هَینی جا نَترس گه مریمِ شی زَنا هاکِنی، چون اونچی وی اِشکَمی دِلِه دَرِه روح القُدُسی جا هَسِّه، هَمون خِدایی روح.</verse>
				<verse number="21">وی یَتِه ریکا دِنیا اُرنِه و تو وی اِسمِ عیسی اِلنی، چون وی شی قومِ وِشونی گِناهِنی جا نِجات دِنِه.»</verse>
				<verse number="22">دِشتِه هَینِن اِتِّفاق دَکِتِه تا اونچی گه خِداوند اشعیای پِیغَمبِری زِوونی جا بُت وِه اَنجام بَرِسِه گه:</verse>
				<verse number="23">«یَتِه اَذَب کیجا حامِلِه وونِه، یَتِه ریکا زِینِه گه وِرِه عِمانوئیل گِنِنِه،» گه وی مَعنی خِدا اَمِه هَمرا هَسِّه.</verse>
				<verse number="24">یوسِف خُویی جا ویشار بَوِه و هَمونجور گه خِداوندی فِرِشتِه وِرِه دَستور هادا وِه هاکِردِه و مریمِ به زَنی بَیتِه.</verse>
				<verse number="25">ولی تا وختی مریم شی ریکارِه دِنیا نیاردِه، وی هَمرا وَرفِس نَوِه و وَچِه ای اِسمِ عیسی بِشتِه.</verse>
			</chapter>
			<chapter number="2">
				<verse number="1">عیسی هیرودیسِ پادشاهی حِکمرونی ای دورِه بیت لِحِمی شهری دِلِه یَهودیه ای مَنطقِه ای جا دِنیا بیمو، بعد از وی دِنیا بیموئَن سِتاره شِناسِن مَشرِق زَمینی جا اورشلیمی سِه بیمونِه</verse>
				<verse number="2">و گِتِنِه: «هون زِلاغ وَچِه گه یَهودی پادشاهِ کِجِه دَرِه؟ چون وی سِتارِه رِه مَشرِقی جا بَئیمی و وی پَرَسِشی سِه بیمومی.»</verse>
				<verse number="3">وختی هیرودیسِ پادشاه هَینِه بِشنُسِه خِیلی پَریشون بَوِه و دِشتِه اورشلیمی مَردِن هَم وی هَمرا پَریشون بَوِنِه.</verse>
				<verse number="4">هیرودیس، مَعبَدی گَت گَتِه کاهنِن و مَلِّمِنی گه مَردِنِ تورات تعلیم داوِنِه رِه یَجا جَم هاکِردِه و وِشونی جا بَپُرسیِه: «مَسیحِ موعود کِجِه وِنِه دِنیا بیئِه؟»</verse>
				<verse number="5">وِشون هیرودیسی جِواب بُتِنِه: «یَهودیه ای بیت لِحِمی دِلِه، چون میکای پِیغَمبَری طریق مِقَدّسِ نوشته هایی دِلِه اَتی بَنوِشت بَوِه:</verse>
				<verse number="6">«”اِی بیت‌لِحِم، یَهودایی مِلکی دِلِه، تو اَصلا یَهودایی دییَر حاکِمِنی جا كَمتَر نیئی، چون تیجا یَتِه حاکِم ظِهور کِنِّه گه می قوم اسرائیلِ رَهبَری کِنِّه.“»</verse>
				<verse number="7">اَزما هیرودیس یَواشَک عالِمینِ سِتارِه شِناسِ شی حضور بَخونِسِه و وِشونی جا بَپُرسیِه هون سِتارِه کِی ظاهِر بَوِه.</verse>
				<verse number="8">اَزما وِشونِه بیت‌لِحِمی سِه راهی هاکِردِه و بُتِه: «بورین و خِب هون وَچِه ای دِمال بَگِردین و هَمینگِه وِرِه بَنگیتِنی مِنِه خَوَر هادین تا مِنَم بیئِم و وِرِه پَرَسِش هاکِنَم.»</verse>
				<verse number="9">وِشون بعد از هَینگه پادِشاهی گَبِ بِشنُسِنِه راه دَکِتِنِه و هون سِتارِه ای گه وی دَر بیموئَنِ بَئیوِنِه، وِشونی پِشاپِش شیِه تا سَرآخَر اوجِه گه وَچِه دَوِه هِرِسا.</verse>
				<verse number="10">وختی سِتارِه رِه بَئینِه خِیلی خِشال بَوِنِه.</verse>
				<verse number="11">پَس هون خِنِه ای دِلِه بوردِنِه، وَچِه رِه وی مار مریمی هَمرا بَئینِه و زِنی بَزونِه و وِرِه پَرَسِش هاکِردِنِه. اَزما شی صِنِخیشونِه وا هاکِردِنِه و طِلا و عطریجات وِرِه هَدیِه هادانِه.</verse>
				<verse number="12">چون خُویی دِلِه وِشونِه گوشزَد بَوِه وِه گه هیرودیسی وَر نَگِردِن، یَت دییَر راهی جا شی زادگاهی سِه دَگِرِسِنِه.</verse>
				<verse number="13">بعد از هینگِه عالِمینِ سِتارِه شِناس بوردِنِه، خِداوندی یَتِه از فِرِشتگون خُویی دِلِه یوسِفِ ظاهِر بَوِه و بُتِه: «پِرِس، وَچِه و وی مارِ بَئیر و هَمین اَمشو مِصری سِه فِرار هاکِن و تا وختی گه تِرِه نُتِمِه اوجِه بَمون، چون هیرودیس نِنِه وَچِه رِه بَنگیرِه و وِرِه بَکوشِه.»</verse>
				<verse number="14">پَس یوسِف پِرِسا و مار و زِلاغ وَچِه رِه بَیتِه و هَمون شُو مِصری سِه راه دَکِتِه،</verse>
				<verse number="15">و تا هیرودیسی بَمِردَنی موقِه اوجِه بَمونِسِه. هَمون گَبی گه خِداوَند هوشعِ پِیغَمبَری زِوونی جا بُت وِه اَنجام بَرِسیِه: «شی ریکارِه مِصری جا شی کَفا بَخونِسِمِه.»</verse>
				<verse number="16">وختی هیرودیس سَریساب بَوِه عالِمینِ سِتارِه شِناس وِرِه گول بَزونِه، خِیلی عَصبانی بَوِه و طِبقِ تاریخی گه سِتارِه شِناسِنی جا خَوَردار بَوِه وِه، آدَم بَرِسانیِه دِشتِه ریکا وَچِه ایشونِه گه دِ سال و دِ سال کَمتر وِنِه رِه، بیت‌لِحِم و دِشتِه هون مَنطقِه ای دِلِه بَکوشِن.</verse>
				<verse number="17">هَین کاری هَمرا هون گَبی گه اِرمیای پِیغَمبَر بَزو وِه، اَنجام بَرِسیِه:</verse>
				<verse number="18">«رامَه ای جا یَتِه صِدا گوش رَسِنِه، بِرمِه و موری ای صِدا. راحیل شی وَچیلِه ای سِه بِرمِه کِنِّه و نَخواینِه آروم بَوو، چون وِشون دِ دَنیوِنِه.»</verse>
				<verse number="19">ولی وختی هیرودیس بَمِردِه، خِداوندی یَتِه از فِرِشتگون مِصری دِلِه یوسفی خُویی دِلِه ظاهِر بَوِه،</verse>
				<verse number="20">وِرِه بُتِه: «پِرِس، وَچِه و وی مارِه بَئیر و اسرائیلی مِلکی دِلِه بور، چون اونانیگِه خوایسِنِه وَچِه رِه بَکوشِن، بَمِردِنِه.»</verse>
				<verse number="21">پَس یوسِف پِرِسا، وَچِه و وی مارِ بَیتِه و اسرائیلی مِلکی دِلِه بوردِه.</verse>
				<verse number="22">ولی وختی بِشنُسِه گه آركِلائوس شی پیر هیرودیسی جا، یَهودیِه ای دِلِه پادشاه بَوِه، بَتِرسیِه اوجِه بورِه، چون خُویی دِلِه وِرِه بُتِنِه جَلیلی مَنطَقِه ای سِه بورِه.</verse>
				<verse number="23">یوسِف بوردِه و یَتِه شهری دِلِه گه وی اِسم ناصِرِه وِه زندِگی هاکِردِه. هَینجوری هون پِشگویی گه پِیغَمبَرِن هاکِرد وِنِه اَنجام بَرِسیِه گه: وی ’ناصِری‘ بَخونِس وونِه.</verse>
			</chapter>
			<chapter number="3">
				<verse number="1">هون روزا یَحیای تَعمید‌ دَهَندِه یَهودیِه ای صَحرایی دِلِه ایمو و تعلیم داوِه،</verse>
				<verse number="2">گِتِه: «توبِه هاکِنین، چون آسِمونی پادشاهی گه خِدا وی حاکِمِ نَزیکِ!»</verse>
				<verse number="3">یحیی هونیِه گه اِشعَیای پِیغَمبِر وی خَوَری گِنِه: «یَتِه مَردی صَحرایی دِلِه داد زَنِّه: ”خِداوندی راه رِه آمادِه هاکِنین! و وی مَسیرِ هَموار هاکِنین!“‌»</verse>
				<verse number="4">یَحیایی جِمِه شِتِری پَشم وِه و چَرمی قِیش شی کَمَر وَسِّه و وی خِراک واش پِرِن و صَحرایی عَسل وِه.</verse>
				<verse number="5">مَردِن، اورشلیم و دِشتِه یَهودیِه و اُردُن روخِنِه ای گوشِه کِناری جا وی وَر ایمونِه</verse>
				<verse number="6">و شی گِناهِنِ اِعتراف کِردِنِه و اُردُن روخِنِه ای دِلِه ویجا غِسلِ تَعمید گیتِنِه.</verse>
				<verse number="7">وختی یحیی بَئیِه خِیلی از عِلَمای فِرقِه فَریسی و عِلَمای فِرقِه صَدوقی تَعمید بَیتَنی سِه بیمونِه، وِشونِه بُتِه: «اِی ماریشون! کی شِمارِ گوشزَد هاکِردِه تا هون غضَبی گه دِ اِنِه ای جا، دَربورین؟</verse>
				<verse number="8">پَس کارایی گه توبِه ای لایقِ رِه اَنجام هادین.</verse>
				<verse number="9">هَین فِکری دِلِه دَنیووئین گه ”یَتِه پیر ابراهیمی تَرا دارِنی.“ دِنّین گه خِدا بَتِنِّه هَین سَنگایی جا ابراهیمی سِه وَچِه خَلق هاکِنِه.</verse>
				<verse number="10">حتّی اَلَن هَم تور داری ریشِه ای سَر دَرِه و هر داری گه خِبِ مَحصول نیارِه، بَوِری و تَشی دِلِه دیم بَدا وونِه.</verse>
				<verse number="11">«مِن شِمارِ اُوئی هَمرا تَعمید دِمِه، ولی هونیگه بعد از مِن اِنِه میجا قویتَر هَسِّه و مِن حتّی لایِقِ هَین کار نیمِه گه وی کُوشِ وی لینگی وَر جِفت هاکِنِم. وی شِمارِ روح القُدُس و تَشی هَمرا تَعمید دِنِه.</verse>
				<verse number="12">وی شی چَنگَکِ شی دَس دارنِه و شی خَرمَن جارِه پاک کِنِّه. گَنِّمِ اَمباری دِلِه جَم کِنِّه و کَمِلِ اون تَشی دِلِه گه اَصلاً دَکوشانی نَوونِه سوجانِّه.»</verse>
				<verse number="13">بعد از اون، عیسی جَلیلی شهری جا اُردُن روخِنِه ای سِه یَحیایی وَر بیمو تا ویجا تَعمید بَیرِه.</verse>
				<verse number="14">یحیی تَقَلّا هاکِردِه وی هَین کاری دَمِ بَیرِه و وِرِه بُتِه: «تو می وَر اِنی؟ مِن احتیاج دارمِه تیجا تَعمید بَیرِم.»</verse>
				<verse number="15">ولی عیسی وی جِواب بُتِه: «بِل اَلَن هَینجور بَوو، چون اَمِسِه هَینجور دِرِسِ گه دِشتِه شَریعَتی حِکم اَنجام بَرِسِه.» اَزما یحیی قَبول هاکِردِه.</verse>
				<verse number="16">عیسی بَعدِ تَعمید دَرجا اُوئی جا دیرگا بیمو. اَزما آسِمون وا بَوِه و وی خِدایی روحِ بَئیِه گه یَتِه کِتَری تَرا جِر بیمو و وی سَر هِنیشتِه.</verse>
				<verse number="17">اَزما یَتِه صِدا آسِمونی جا بِشنُس بَوِه گه گِتِه: «هَین می جانِ ریکائِه گه ویجا خِشالمِه.»</verse>
			</chapter>
			<chapter number="4">
				<verse number="1">اَزما روح القُدُس، عیسی رِه صَحرایی دِلِه بَوِردِه تا اِبلیس وِرِه وَسوَسِه هاکِنِه.</verse>
				<verse number="2">عیسی چهل شُو و چِهل روز روزِه بَیتِه و سَرآخَر وَشنی بَوِه.</verse>
				<verse number="3">اونوَخت وَسوَسِه گَر وِرِه نَزیک بَوِه و بُتِه: «اگه تو خِدایی ریکا هَسّی، هَین سَنگیشونِ بُو نون بَوو.»</verse>
				<verse number="4">عیسی وی جِواب بُتِه: «توراتی دِلِه بَنوِشت بَوِه: «”اِنسون فَقَط نونی هَمرا زینِّه نیِه، بَلگی هر کَلامی گه خِدایی دِهِنی جا دیرگا اِنِه.“»</verse>
				<verse number="5">اَزما اِبلیس وِرِه مِقَدّسِ شهری دِلِه بَوِردِه و یَهودِینی گَتِه مَعبَدی تِک بِشتِه</verse>
				<verse number="6">و وِرِه بُتِه: «اگه تو خِدایی ریکا هَسّی، شِرِه ایجِه ای جا جِر اِنگِن، چون مزامیری کیتابی دِلِه بَنوِشت بَوِه: «”خِدا شی فِرشتِگونِ دَستور دِنِه و وِشون تِرِه شی دَسی سَر گیرِنِه تا نَکِنِه تی لینگ سَنگی کَش بَخارِه.“»</verse>
				<verse number="7">عیسی جِواب هادا: «هَین هَم توراتی دِلِه بَنوِشت بَوِه گه: «”خِداوَند شی خِدارِه آزمود نَکِن.“»</verse>
				<verse number="8">یَکَش دییَر، اِبلیس وِرِه گَتِه کوهی سَر بَوِردِه و دِشتِه دِنیایی مَملِکتی شِکوهِ وِرِه هَم هادا</verse>
				<verse number="9">و عیسی رِه بُتِه: «اگه می پِش زِنی بَزنی و مِنِه پَرَسِش هاکِنی، دِشتِه هَینِن تِنی وونِه.»</verse>
				<verse number="10">عیسی اِبلیسِ بُتِه: «دور بَواش اِی شِیطان! توراتی دِلِه بَنوِشت بَوِه: «”خِداوَند، شی خِدارِه وِنِه پَرَسِش هاکِنی و فَقَط وِرِه خِدمَت هاکِنی.“»</verse>
				<verse number="11">اَزما اِبلیس عیسی رِه وِل هاکِردِه و فِرشتِگون بیمونِه و وِرِه خِدمَت هاکِردِنِه.</verse>
				<verse number="12">وختی عیسی بِشنُسِه یحیی رِه هماسینِه، جَلیلی سِه بوردِه.</verse>
				<verse number="13">و ناصِره ای شَهری دِلِه نَمونِسِه، بَلگی كَفَرناحوم بوردِه و اوجِه زندِگی هاکِردِه. کَفَرناحوم جَلیلی دَریایی وَر و زِبولون و نَفتالی ای مَنطقِه ای دِلِه وِه.</verse>
				<verse number="14">هَین كاری هَمرا اِشعَیای پِیغَمبری گَب اَنجام بَرِسیِه گه بُت وِه:</verse>
				<verse number="15">«زِبولونی مِلک و نَفتالی ای مِلک، گه دَریایی راهی سَر و اُردُنی اون دَس دَرِنی، جَلیلِ مِلَتها،</verse>
				<verse number="16">قومی گه زِلِمادی دِلِه دَوِنِه، یَتِه گَتِه نور بَئینِه، و وِشون گه مِلک و مرگی سایه ای دِلِه دَوِنِه، وِشونی سِه روشِنایی بَتابِسِه.»</verse>
				<verse number="17">عیسی اَزون روز تعلیم هادائَنِ شِرو هاکِردِه و گِتِه: «توبِه هاکِنین، چون آسِمونی پادشاهی گه خِدا وی حاکِمِ نَزیکِ!»</verse>
				<verse number="18">وختی عیسی جَلیلی دَریالُو قَدَم زووِه، بَئیِه دِتا بِرار یَعنی شَمعونِ مِلَقَّب به پِطرُس و وی بِرار آندریاس، دَریایی دِلِه تور دیم دِنِنِه، چون وِشون مائیگیر وِنِه.</verse>
				<verse number="19">عیسی وِشونِه بُتِه: «می دِمال بیئِین تا شِمارِ مَردِنی صیّاد هاکِنِم.»</verse>
				<verse number="20">اون دِتا بِرار شی تورِ دَرجا بِشتِنِه و وی دِمال بوردِنِه.</verse>
				<verse number="21">عیسی اَقَدّی پِشتَر بوردِه و دِتا بِرارِ دییَر یَعنی یعقوب، زِبِدی ای ریکا و وی بِرار یوحنا رِه بَئیِه گه شی پیر زِبِدی ای هَمرا لوتکایی دِلِه نیشت وِنِه و دِ شی تورِ دِرِس کِردِنِه. عیسی وِشونِه هَم بُتِه می دِمال بیئِین،</verse>
				<verse number="22">وِشون دَرجا لوتکا و شی پیرِ وِل هاکِردنِه و وی دِمال بوردِنِه.</verse>
				<verse number="23">عیسی دِشتِه جَلیلی دِلِه گِرِسِه و یَهودیِنی عِبادَتگاهی دِلِه تعلیم داوِه و خِدایی پادشاهی رِه اِعلام کِردِه و مَردِنی مَرَض و ناخِشی رِه شَفا داوِه.</verse>
				<verse number="24">عیسایی شِهرَت دِشتِه سوریه ای دِلِه دَپیتِه و دِشتِه اونانیگه هر جور دَرد و مَرَضی دِچار وِنِه، و اونانیگه دِوبَزِه وِنِه و غَشگری داشتِنِه، و چِلِّخیشونِه وی وَر اُردِنِه و وی اونانِه شَفا داوِه.</verse>
				<verse number="25">یَتِخِیلی اِزدحام جَلیلی شَهر و دِكاپولیسی مَنطَقِه ای جا و اورشلیمی شَهر و یَهودیِه ای مَنطَقِه ای جا و اُردُن روخِنِه ای اون دَسی جا عیسایی دِمال راه دَکِتِنِه.</verse>
			</chapter>
			<chapter number="5">
				<verse number="1">وختی عیسی هون هَمه اِزدِحامِ بَئیِه، کوهِ لُو بوردِه و اوجِه هِنیشتِه، اَزما وی شاگِردِن وی وَر بیمونِه.</verse>
				<verse number="2">عیسی گَب بَزوئَنِ شِرو هاکِردِه و وِشونِه تعلیم هادا و بُتِه:</verse>
				<verse number="3">«خِش بِحالِ اونانیگه روحی دِلِه فَقیرِنِه، چون آسِمونی پادشاهی گه خِدا وی حاکِمِ وِشونی هَسِّه.</verse>
				<verse number="4">«خِش بِحالِ ماتَم بَزِئیشون، چون وِشون تَسَلّی گیرِنِه.</verse>
				<verse number="5">«خِش بِحالِ فروتَنِن، چون وِشون دِنیارِه صاحاب وونِنِه.</verse>
				<verse number="6">«خِش بِحالِ اونانیگه وَشنی و تَشنیِه هَینِنِه، تا خِدایی جا صالِح بِشمارس بَوون، چون وِشون سِئر وونِنِه.</verse>
				<verse number="7">«خِش بِحالِ رَحمینیشون، چون وِشون رَحم وینِنِه.</verse>
				<verse number="8">«خِش بِحالِ اونانیگه وِشونی دِل پاکِ، چون وِشون خِدارِه وینِنِه.</verse>
				<verse number="9">«خِش بِحالِ اونانیگه آشتی هادائَنی دِمال دَرِنِه، چون وِشون خِدایی ریکا بَخونِس وونِنِه.</verse>
				<verse number="10">«خِش بِحالِ اونانیگه صالِح بَمونِسَنی سِه ظِلم وینِنِه، چون آسِمونی پادشاهی گه خِدا وی حاکِمِ وِشونی هَسِّه.</verse>
				<verse number="11">«خِشال ووئین، اگه می خاطری شِمارِ بی حِرمتی کِنِنِه و ظِلم رَسانِنِه و شِمارِ ناحَق تِهمَت زَنِنِه.</verse>
				<verse number="12">خِشال ووئین و خِیلی شادی هاکِنین چون آسِمونی دِلِه شِمِه اَجر زیادِ. چون پِیغَمبَرِنی گه شِمِه جا پِشتر دَوِنِه رِه هَم هَینجور ظِلم رَسانینِه.</verse>
				<verse number="13">«شِما دِنیایی نِمَکِنی. ولی اگه نِمَک شی مِزِه رِه از دَس هادِه، چِتی بِشِنِه اونِه یَکَش دییَر شور هاکِنیم؟ دِ فایدِه ای نارنِه، بِجِز اونگه دیرگا بَشِنی بَوو و مَردِن اونِه لینگِ لُو هیرَن.</verse>
				<verse number="14">«شِما دِنیایی نورِنی. نِشِنِه کوهی سَری بَسات بَوِه شَهرِه، قایِم هاکِردَن.</verse>
				<verse number="15">هیچکی لَمپا روشِن نَکِنِه گه اونِه سَرپوشی بِن بِلِه، بَلگی اونِه لَمپایی پایه ای سَر اِلنِه تا اونانیگه خِنِه ای دِلِه دَرِنِه رِه روشِنایی هادِه.</verse>
				<verse number="16">هَمینجور، بِلین شِمِه نور مَردِنی پِش بَتابِه تا شِمِه خِبِ کارارِ بَوینِن و شِمِه پیرِ گه آسِمونی دِلِه دَرِه رِه پَرَسِش هاکِنن.</verse>
				<verse number="17">«فِکر نَکِنین گه مِن بیمومِه تا تورات و پِیغَمبَرِنی بَنوِشتِ باطِل هاکِنِم. نیمومِه تا باطِل هاکِنم، بَلگی تا اَنجام هادَم.</verse>
				<verse number="18">چون حَیقَتاً شِمارِ گِمِه تا آسِمون و زَمین شی جایی سَر دَرِنِه، هیچ حَرف یا یَتِه نِختِه توراتی جا از بِین نَشونِه تا اینکه دِشتِه اون اَنجام بَوو.</verse>
				<verse number="19">پَس هر وَخت هر کی حتّی شَریعَتی کِچیکتَرین اَحکامِ بِشکِنِه و دیگَرونِ هَم هَینجور تعلیم هادِه، آسِمونی پادشاهی ای دِلِه کَمتَرین بِشمارِس وونِه. ولی هر کی شَریعَتی احکامِ بِجا بیارِه و دیگَرونِ هَم هَینجور تعلیم هادِه، آسِمونی پادشاهی ای دِلِه گَتِه بَخونِس وونِه.</verse>
				<verse number="20">چون شِمارِ گِمِه تا شِمِه صالِح ووئَن توراتی مَلِّمِن و عِلَمای فِرقِه فَریسی ای صالِح ووئَنی جا ویشتَر نَووئِه، آسِمونی پادشاهی ای دِلِه نَشونِنی.</verse>
				<verse number="21">«بِشنُسِنی مَردِنی گه قدیم زندگی کِردِنِه رِه بُت وِنِه: ”قَتل نَکِن و هر کی قَتل هاکِنِه مِجازات وونِه.“</verse>
				<verse number="22">ولی مِن شِمارِ گِمِه هر کی شی بِراری سِه خَشم بَیرِه مِجازات وونِه، و هر کی شی بِرارِ توهین هاکِنِه وِرِه مَحکَمِه کَشانِنِه و اگه وِرِه بُئِه بی عَقل، جَهِنِمی تَشی مِستَحَق وونِه.</verse>
				<verse number="23">پَس اگه شی قِروونی رِه، قِروونگاه بَوِری و اوجِه تی یاد دَکِفِه تی بِرار تیجا شاکیِه،</verse>
				<verse number="24">شی قِروونی رِه قِروونگاهی پِش بِل و اوَّل بور و شی بِراری هَمرا آشتی هاکِن و اَزما دَگِرد و شی قِروونی رِه پیشکَش هاکِن.</verse>
				<verse number="25">«شی شاکی ای هَمرا حَلا وختی مَحکَمِه ای راهی دِلِه دَری زود آشتی هاکِن، وَاِلّا اون شاکی تِرِه قاضی ای دَس دِنِه و قاضی تِرِه نِگَهوونی دَس دِنِه و زیندونی دِلِه کَفِنی.</verse>
				<verse number="26">حَیقَتاً شِمارِ گِمِه اگه تا آخَرین قَرَنِ نَدی، آزاد نَوونی.</verse>
				<verse number="27">«بِشنُسِنی گه بُتِنِه: ”زِنا نَکِن.“</verse>
				<verse number="28">ولی مِن شِمارِ گِمِه، اگه کَسی یَتِه زَنارِه شَهوَتی سَر هارشِه، شی دِلی دِلِه وی هَمرا زِنا هاکِردِه.</verse>
				<verse number="29">پَس اگه تی راسِ چِش باعِث وونِه گِناهی دِلِه دَکِفی، اونِه دَر بیار و دیم بَدِه؛ چون تیسِه بِهتَرِ یَتِه گِلی شی تَنِ از دَس هادی تا هَینگِه دِشتِه شی تَنی هَمرا جَهِنِمی دِلِه دیم بَدا بَووئی.</verse>
				<verse number="30">اگه تی راسِ دَس باعث وونِه گِناهی دِلِه دَکِفی، اونِه بَورین و دیم بَدِه؛ چون تیسِه بِهتَرِ یَتِه گِلی شی تَنِ از دَس هادی تا هَینگِه دِشتِه شی تَنی هَمرا جَهِنِمی دِلِه دیم بَدا بَووئی.</verse>
				<verse number="31">«هَمینجور بُتِنِه: ”هر مَردی شی زَنارِه طَلاق هادِه، وِنِه یَتِه طَلاق نامِه وِرِه هادِه.“</verse>
				<verse number="32">ولی مِن شِمارِ گِمِه، هر کی شی زَنارِه غیر از زِنا هاکِردَن طَلاق هادِه، وِرِه به زِناگَری کَشانِّه و هر کی طَلاق هادا زَنایی هَمرا عَروسی هاکِنِه، زِنا کِنِّه.</verse>
				<verse number="33">«هَمینجور بِشنُسِنی مَردِنی گه قدیم زندگی کِردِنِه رِه بُت وِنِه: ”دِردِرو قَسم نَخار و هر قَسَمی گه خِداوندی سِه بَخاردی رِه بِجا بیار.“</verse>
				<verse number="34">ولی مِن شِمارِ گِمِه، اَصلاً قَسَم نَخار، نا آسِمونِ چون خِدایی تَختِ،</verse>
				<verse number="35">نا زَمینِ چون خِدایی لینگ بِنیئِه، نا اورشلیمِ چون اون گَتِه پادشاهی شَهرِ</verse>
				<verse number="36">و نا شی سَرِ، چون حتّی نَتِنّی یَتِه تیم شی می رِه سیو یا اِسبی هاکِنی.</verse>
				<verse number="37">شِمِه گَب فَقط اَرِه یا نا ووئِه. ویشتَر ازین شَریری جائِه.</verse>
				<verse number="38">«بِشنُسِنی گه بُتِنِه: ”چِش چِشی عَوَض و دَنِّن دَنِّنی عَوَض.“</verse>
				<verse number="39">ولی مِن شِمارِ گِمِه، بَدِ آدَمی روبِرو نِسّین، و هر کی تی راسِ دیمِ چَک بَزو، شی اون وَری دیمِ هَم وی سَمت دَگِردان.</verse>
				<verse number="40">اگه کسی خواینِه تِرِه مَحکَمِه ای سِه بَکِشانِّه و تی جِمِه رِه تیجا بَیرِه، شی قَوا رِه هَم وِرِه هادِه.</verse>
				<verse number="41">هر وَخت کَسی تِرِه زور هاکِردِه یَک کیلومتر وی هَمرا راه بوری، دِ کیلومتر وی هَمرا بور.</verse>
				<verse number="42">هر کی تیجا یَچی خواینِه، بِبَخش و هر کی تیجا دَسی قَرض خواینِه، شی دیمِ نَگِردان.</verse>
				<verse number="43">«بِشنُسِنی بُتِنِه: ”شی هَمسادِه رِه دوس دار و شی دِشمَنی جا بیزار واش.“</verse>
				<verse number="44">ولی مِن شِمارِ گِمِه شی دِشمَنِنِ دوس دارین و اونانیگه شِمارِ ظِلم رَسانِنِه، وِشونی سِه دِعای خِیر هاکِنین.</verse>
				<verse number="45">تا شی آسِمونی پیری وَچِه بَووئین، چون وی شی آفتابِ بَدِ آدَمِن و خِبِ آدَمِنی سَر تابانِّه و شی وارِشِ عادِلِ آدَمِن و ظالِمِ آدَمِنی سَر وارانِّه.</verse>
				<verse number="46">اگه فقط اونانیگه شِمارِ دوس دارِنِه رِه دوس دارین، چی اَجری دارِنی؟ مَگِه حتّی خراجگیرِن هَم هَین كارِ نَکِنِنِه؟</verse>
				<verse number="47">اگه فقط شی رَفِقِنِ سَلام هاکِنین، بَقیِه ای جا چی كارِ ویشتَری اَنجام هادانی؟ مَگِه حتّی بی دینِن هَم هَین كارِ نَکِنِنِه؟</verse>
				<verse number="48">پَس شِما وِنِه كامِل ووئین هَمونجور گه شِمِه آسِمونی پیر كامِل هَسِّه.</verse>
			</chapter>
			<chapter number="6">
				<verse number="1">شِمِه حَواس دَوو شی خِبِ اعمالِ مَردِنی چِشی وَر هَین نِیَّتی هَمرا اَنجام نَدین گه بَوینِن و شِمِه جا تَعریف هاکِنِن، چون اَزما اَجری شی پیری وَر گه آسِمونی دِلِه دَرِه، نارِنی.</verse>
				<verse number="2">«پَس هر وَخت یَتِه مِحتاجِ کِمَک کِنِنی اونِه ساز و کِرنایی هَمرا جار نَزِنین، اونجور گه دُروئِن یَهودیِنی عِبادَتگاه و کَرِ کوچِه ای دِلِه کِنِنِه تا بَقیِه وِشونی جا تَعریف هاکِنِن. حَیقَتاً شِمارِ گِمِه وِشون شی اَجرِ بَیتِنِه!</verse>
				<verse number="3">ولی تو هر وَخت صَدقِه دِنی، نِل تی چَپِ دَس اونچی ای جا گه تی راسِ دَس کِنِّه خَوَردار بَوو.</verse>
				<verse number="4">تا تی کِمَک جاهادا بَمونِّه و تی آسِمونی پیر گه جاهادا چیرِه وینِّه، تِرِه اَجر دِنِه.</verse>
				<verse number="5">«وختی دِعا کِنّی دُروئِنی تَرا نَواش. وِشون دوس دارِنِه یَهودیِنی عبادتگاه و کَرِ کوچِه ای سَر هِرِسِن و دِعا هاکِنِن تا مَردِن وِشونِه بَوینِن. حَیقَتاً شِمارِ گِمِه وِشون شی اَجرِ بَیتِنِه.</verse>
				<verse number="6">هر وَخت تو دِعا کِنّی شی اِتاقی دِلِه بور و دَرِ دَوِن و شی نَئی پیری وَر دِعا هاکِن، تی آسمونی پیر گه دِشتِه جاهادا چیرِه وینِّه، تِرِه اَجر دِنِه.</verse>
				<verse number="7">«وختی دِعا کِنّی، بِت پَرَسِنی تَرا هِی بی مَعنی وِرد نُو؛ وِشون گِمون کِنِنِه زیادِ بُتنی هَمرا وِشونی دِعا بِشنُس وونِه.</verse>
				<verse number="8">پَس وِشونی تَرا نَووئین، چون شِمِه آسِمونی پیر شِمِه اِحتیاجِ پِش از اونگِه ویجا بَخواین دِنِّه.</verse>
				<verse number="9">«پَس شِما هَینجور دِعا هاکِنین: «اِی اَمِه پیر گه آسِمونی دِلِه دَری، تی اِسم مِقَدَّس ووئِه.</verse>
				<verse number="10">تی پادشاهی بیئِه. تی خواسِّه هَمونجور گه آسِمونی دِلِه اِجرا وونِه، زَمینی سَر هَم اِجرا بَوو.</verse>
				<verse number="11">اَمِه هر روزِ نونِ اَمرِز اَمارِه هادِه.</verse>
				<verse number="12">اَمِه خَطاها رِه بِبَخش، هَمونجور گه اَما هَم تی تَرا اونانیگه اَمارِه خَطا هاکِردِنِه رِه بِبَخشیمی.</verse>
				<verse number="13">اَمارِه آزمودی دِلِه نیار، بَلگی اَمارِه شِیطانی جا رَهایی هادِه،</verse>
				<verse number="14">«چون اگه شِما مَردِنی خَطارِه بِبَخشین، شِمِه آسِمونی پیر هَم شِمارِ بَخشِنِه.</verse>
				<verse number="15">ولی اگه شِما مَردِنی خَطارِه نِبَخشین، شِمِه آسِمونی پیر هَم شِمِه خَطارِه نِبَخشِنِه.</verse>
				<verse number="16">«وختی روزِه گیرنی، دُروئِنی تَرا شِرِه بیزِن نَکِن. وِشون شی قیافِه رِه عَوَض کِنِنِه تا شی روزِه داری رِه مَردِنی دید بیارِن. حیقَتاً شِمارِ گِمِه وِشون شی اَجرِ بَیتِنِه!</verse>
				<verse number="17">ولی تو وختی روزِه گیرنی، شی کَلِّه ای می رِه روغَن بَزِن و شی دیمِ بَشور،</verse>
				<verse number="18">تا مَردِن نِفَهمِن تو روزِه دارنی، بَلگی فقط تی پیر گه پِنهونِه اونِه دِنِّه، پیری گه هیچی وی دیدی جا قایِم نیِه، تِرِه اَجر دِنِه.</verse>
				<verse number="19">«شی گَنجیشونِه زَمینی سَر اَمبار نَکِنین، جایی گه لِمِک و زَنگ وِرِه از بِین وَرنِه و جایی گه دِزّیشون اِنِنِه و گَنجِ دِزِّنِنِه.</verse>
				<verse number="20">بَلگی شی گَنجیشونِه آسمونی دِلِه اَمبار هاکِنین، جایی گه نا لِمِک زَنِّه، نا زَنگ وِرِه از بِین وَرنِه. جایی گه دِزّیشون نیِنِنِه و نَدِزِّنِنِه.</verse>
				<verse number="21">چون هر جا تی گَنج دَرِه، تی دِل هَم اوجِه دَرِه.</verse>
				<verse number="22">«چِش تَنی چِراغِ. اگه تی چِش خار ووئِه، دِشتِه تی وِجود روشِنِه،</verse>
				<verse number="23">ولی اگه تی چِش بَد ووئِه، دِشته تی وجود تاریکی ای جا پِرِ. پَس اگه هون نوری گه تی دِلِه دَرِه تاریکیه، هون چی گَتِ تاریکی ایِه!</verse>
				<verse number="24">«هیچکی نَتِنِّه دِتا اَربابِ خِدَمت هاکِنِه، چون یا اَوَّلی ای جا وِرِه بَد اِنِه و دِوّمی رِه دوس دارنِه، و یا اوَّلی رِه وَفادارِ و دِوّمی رِه کِچیک اِشمارنِه. شِما نَتِنِّنی هَم خِدایی غِلام ووئین و هَم پولی غِلام.</verse>
				<verse number="25">«پس شِمارِ گِمِه، شی زندگی ای سِه نِگَرون نَووئین، گه چی بَخارین و چی بَنوشین، و نا شی تَنی سِه گه چی دَکِنین، چون زندِگی خِراکی جا و تَن جِمِه ای جا بااِرزِشتَرِه.</verse>
				<verse number="26">پَرندِه هارِه هارشین، وِشون نا کارِنِه، نا تاشِنِنِه و نا اَمباری دِلِه کِپا کِنِنِه، با هَین وجود شِمِه آسِمونی پیر وِشونی روزی رِه دِنِه. مَگِه شِمِه اِرزِش وِشونی جا ویشتَر نیِه؟</verse>
				<verse number="27">کِدیم یَتِه از شِما بَتِنِّه نِگَرونی ای هَمرا یَه ساعَت شی عِمرِ اِضاف هاکِنِه؟</verse>
				<verse number="28">«چه جِمِه ای سِه نِگَرونِنی؟ صَحرایی سوسَنیشونِه هارشین و بَوینین چِتی لُو کَشِنِنِه؛ وِشون نا زَحمَت کَشِنِنِه و نا بافِنِنِه.</verse>
				<verse number="29">ولی شِمارِ گِمِه حتّی سِلِیمونِ پادشاه هَم هون هَمه شِکوهی هَمرا یَتِه از وِشونی تَرا بَزَک نَوِه.</verse>
				<verse number="30">پَس اگه خِدا صحرایی واشِ گه اَمرِز دَرِه و فَردا تَنیری دِلِه بَشِنی وونِه، هَینجور قَشَنگ کِنِّه، شِمارِ، اِی سِس ایمونیشون، خِیلی بِهتَر نَپوشانِّه؟</verse>
				<verse number="31">«پَس نِگَرون نَووئین و نُئین گه چی بَخاریم یا چی بَنوشیم یا چی دَکِنیم؟</verse>
				<verse number="32">چون هَین دِنیایی دِشتِه قوم هَین چیایی دِمال دَرِنِه، ولی شِمِه آسِمونی پیر دِنِّه گه شِما دِشتِه هَین چیارِه اِحتیاج دارِنی.</verse>
				<verse number="33">پس شِما پِش از هر چی خِدایی پادشاهی ای بَرقراری ای سِه و اَنجامِ وی خواسِّه تَقَلّا هاکِنین؛ اَزما دِشتِه هَین چیا شِمارِ هادا وونِه.</verse>
				<verse number="34">پَس فَردایی نِگَرون نَووئین؛ چون فَردا شی نِگَرونی رِه دارنِه. اَمرِزی مِشکِلات اَمرِزی سِه وَسِّه.</verse>
			</chapter>
			<chapter number="7">
				<verse number="1">«کَس دییَرِ قِضاوَت نَکِنین تا شِمارِ قِضاوَت نَکِنِن.</verse>
				<verse number="2">هَمونجور گه شِما کَس دییَرِ قِضاوَت کِنِنی، شِه شِمارِ هَم قِضاوَت کِنِنِه. هر مَنَّری هَمرا هادین، هَمون مَنَّری هَمرا عَوَض گیرِنی.</verse>
				<verse number="3">چه کَمِل ذِرِّه گه تی بِراری چِشی دِلِه دَرِه رِه وینّی، ولی گَتِه چویی گه شی چِشی دِلِه دارنی رِه نَوینّی؟</verse>
				<verse number="4">یا چِتی جِرأت کِنّی شی بِرارِه بُئی: ”اِجازه هادِه کَمِل ذِرِّه رِه تی چِشی جا دیرگا بیارِم،“ اِسا شِه یَتِه گَتِه چو شی چِشی دِلِه دارنی.</verse>
				<verse number="5">اِی دُرو، اوَّل هون گَتِه چو رِه شی چِشی جا دیرگا بیار؛ اَزما بِهتَر وینّی تا کَمِل ذِرِّه رِه شی بِراری چِشی جا دیرگا بیاری.</verse>
				<verse number="6">اونچی گه مِقَدّسِ رِه سَگیشونِ نَدین و شی مِرواری رِه خی ایشونی پِش نَشِنین. نَکِنِه اونِنِ لینگِ لُو بَیرَن و دَگِردَن شِمارِ بِل بَزِنَن.</verse>
				<verse number="7">«بَخواین گه شِمارِ هادا وونِه. بَگِردین، گه اَنگیرِنی. دَر بَزِنین، گه دَر شِمِه رو پِی وونِه.</verse>
				<verse number="8">چون هر کی بَخواد، گیرنِه و هر کی بَگِردِه، اَنگیرنِه و هر کی دَر بَزِنِه، دَر ویسِه پِی وونِه.</verse>
				<verse number="9">شِمِه میِن کسی دَرِه وختی وی ریکا ویجا نون بَخواد، وِرِه سَنگ هادِه؟</verse>
				<verse number="10">و یا وختی مائی خواینِه وِرِه مار هادِه؟</verse>
				<verse number="11">پَس اگه شِما گه اَنّی بَدِنی، دِنِّنی چِتی شی وَچیلِه رِه خِبِ چی هادین، پس چَنّی ویشتَر شِمِه آسِمونی پیر خِبِ چیارِه هر کی گه بَخواد دِنِه.</verse>
				<verse number="12">دیگَرونی هَمرا هَمونجور رَفتار هاکِنین گه خواینِنی شِمِه هَمرا رَفتار هاکِنِن. هَینِه، دِشتِه تورات و پیغَمبَرِنی بَنوِشت.</verse>
				<verse number="13">«تَنگِ دَری جا دِلِه بورین، چون دَری گه کِما و راهی گه گِشادِ مَرگی سِه خَتم وونِه و اونانیگه هَین راهی جا شونِنِه خِیلینِه.</verse>
				<verse number="14">چون هون دَر تَنگِه و راهی گه زندگی ای سِه خَتم وونِه سَختِ و اونانیگه اونِه اَنگیرِنِه کَمِنِه.</verse>
				<verse number="15">«دِردِرو پیغَمبَرِنی جا دوری هاکِنین گه گِسَنی جِمِه ای دِلِه شِمِه وَر اِنِنِه، ولی شی باطِنی دِلِه دَرَندِه وِرگِنِه.</verse>
				<verse number="16">اونانِه وِشونی میوِه ای جا اِشناسِنِنی. مَگِه وونِه لَم تَلی جا اَنگور و کَنگَری جا اَنجیل بَچیئَن؟</verse>
				<verse number="17">هَینجور، سالِمِ دار خِبِ میوه اُرنِه و آفَت بَزِه دار بَدِ میوه.</verse>
				<verse number="18">سالِمِ دار نَتِنِّه بَدِ میوه بیارِه و آفت بَزِه دار نَتِنِّه خِبِ میوه بیارِه.</verse>
				<verse number="19">داری گه خِبِ میوه نیارِه، اونِه وِرینِنِه و تَشی دِلِه دیم دِنِنِه.</verse>
				<verse number="20">پَس شِما اونانِه وِشونی میوه ای جا اِشناسِنِنی.</verse>
				<verse number="21">«نا هر کی گه مِنِه 'خِداوند، خِداوند' بُئِه آسِمونی پادشاهی ای دِلِه شونِه، بَلگی فقط اونی شونِه گه می پیری خواسِّه گه آسِمونی دِلِه دَرِه رِه اَنجام بَرِسانِه.</verse>
				<verse number="22">داوَری روز خِیلیا مِنِه گِنِنِه: ”خِداوندا، خِداوندا، مَگِه اَما تی اِسمی هَمرا نَبِوَّت نَکِردِمی؟ مَگِه تی اِسمی هَمرا دِویشونِ دیرگا نَکِردِمی؟ مَگِه تی اِسمی هَمرا گَت گَتِه کار نَکِردِمی؟“</verse>
				<verse number="23">اَزما وِشونِه گِمِه: ”مِن اَصلاً شِمارِ نِشناسِمِه. میجا دور بَووئین، اِی بَدکارِن.“</verse>
				<verse number="24">«پَس هر کی می گَبِ اِشنُنِه و اونِنِه عَمل کِنِّه، یَتِه عَقلدارِ مَردی ای تَرائِه گه شی خِنِه رِه سَنگی سَر بَساتِه.</verse>
				<verse number="25">وارِش بَوارِسِه، لاهوار سَردَری بیمو و وا بَزو و هون خِنِه رِه فِشار بیاردِه، ولی هون خِنِه لی نَخاردِه چون وی کِرسی سَنگی سَر دَوِه.</verse>
				<verse number="26">«ولی هر کی می گَبِ بِشنُئِه و اونِنِه عمل نَکِنِه، یَتِه بی عَقلِ مَردی ای تَرائِه گه شی خِنِه رِه شِنی سَر بَساتِه.</verse>
				<verse number="27">وارِش بَوارِسِه، لاهوار سَردَری بیمو و وا بَزو و هون خِنِه رِه فِشار بیاردِه، هون خِنِه لی بَخاردِه و چی خَرابی ای وِه!»</verse>
				<verse number="28">وختی عیسی شی گَبِ تُوم هاکِردِه، مَردِن وی تعلیم هادائَنی جا بِهت هاکِردِنِه،</verse>
				<verse number="29">چون وی وِشونِه توراتی مَلِّمِنی تَرا تعلیم نَداوِه، بَلگی یَنفری تَرا تعلیم داوِه گه صاحابِ قدرَتِ.</verse>
			</chapter>
			<chapter number="8">
				<verse number="1">وختی عیسی كوهی جا جِر بیمو، یَتِخِیلی اِزدِحام وی دِمال راه دَکِتِنِه.</verse>
				<verse number="2">هَمون موقِه یَتِه جُذامی وِرِه نَزیک بَوِه، وی پِش زِنی بَزو و بُتِه: «اِی آقا، اگه بَخوای بَتِنّی مِنِه شَفا هادی.»</verse>
				<verse number="3">عیسی شی دَسِ دِراز هاکِردِه و وی سَر دَس بِشتِه و بُتِه: «خوایمِه، شَفا بَئیر!» دَرجا هون مَردی شی جُذامی جا شَفا بَیتِه.</verse>
				<verse number="4">اَزما عیسی وِرِه بُتِه: «هیچکَسی وَر هیچی نُو، بَلگی بور و شِرِه مَعبَدی كاهِنِ هَم هادِه و شی شَفایی خاطری قِروونی ای گه موسی حِکم هاکِرد وِه رِه هادِه تا وِشونِه ثابت بَوو گه تو شَفا بَیتی.»</verse>
				<verse number="5">وختی عیسی کَفَرناحومی دِلِه بوردِه، یَتِه رومی اَفسَر وی وَر بیمو و خواهِشی هَمرا</verse>
				<verse number="6">وِرِه بُتِه: «اِی آقا، می نوکَر چِلِّخ بَوِه خِنِه ای دِلِه دیم بَخاردِ و بدجور درد کَشِنِه.»</verse>
				<verse number="7">عیسی وِرِه بُتِه: «مِن اِمِه و وِرِه شَفا دِمِه.»</verse>
				<verse number="8">ولی هون اَفسَر عیسایی جِواب بُتِه: «اِی آقا، مِن اونی لایق نیمِه تو می خِنِه ای سَخفی بِن بیئی. فَقط بُو و می نوکَر شَفا گیرنِه.</verse>
				<verse number="9">چون مِن شِه مأمورمِه و شی دَسِ بِن سَربازِنی دارمِه. وختی یَتِه رِه گِمِه ”بور،“ شونِه و یَت دییَرِ گِمِه ”بِرِه،“ اِنِه. وختی شی نوکَرِ گِمِه: ”هَین كارِ هاکِن“ کِنِّه.»</verse>
				<verse number="10">وختی عیسی هَین گَبِ بِشنُسِه بِهت هاکِردِه و مَردِنی گه وی دِمال بیمو وِنِه رِه بُتِه: «حَیقَتاً شِمارِ گِمِه، مِن هَینجور ایمونی اسرائیلی قومی دِلِه هَم نَئیمِه.</verse>
				<verse number="11">شِمارِ گِمِه خِیلیا شَرق و غَربی جا اِنِنِه، آسِمونی پادشاهی ای دِلِه ابراهیم و اِسحاق و یَعقوبی هَمرا یَتِه سِفره ای سَر نیشِنِنِه.</verse>
				<verse number="12">ولی وَچیلِه ای گه آسِمونی پادشاهی ای سِه هَسِّنِه دیرگا تاریکی ای دِلِه دیم بَدا وونِنِه، اوجِه گه بِرمِه دَرِه و دَنِّن تَرسی جا هیکَش خارنِه.»</verse>
				<verse number="13">اَزما عیسی هون اَفسَرِ بُتِه: «بور! طِبقِ تی ایمون تِرِه هادا وونِه.» هَمون دَم وی نوکَر شَفا بَیتِه.</verse>
				<verse number="14">وختی عیسی پِطرُسی خِنِه ای دِلِه بوردِه، پِطرُسی زَن مارِ بَئیِه گه لایی دِلِه بَفِتِه و تُوو دارنِه.</verse>
				<verse number="15">عیسی وی دَسِ بَیتِه و وی تُوو قطع بَوِه. پِرِسا عیسی رِه پَذیرایی هاکِردِه.</verse>
				<verse number="16">هَمون شُو یَتِخِیلی از دِوبَزِئیشونِ عیسی وَر بیاردِنِه و وی یَتِه كَلمِه ای هَمرا دِویشونِ دیرگا کِردِه و دِشتِه دَردمَندیشونِه شَفا داوِه،</verse>
				<verse number="17">تا اِشعَیای پیغمبری پِشگویی حَیقَت بَرِسِه گه بُت وِه: «وی اَمِه دَردارِ بَیتِه و اَمِه مَرَضِ دوش بَکِشیِه.»</verse>
				<verse number="18">عیسی اِزدِحامی گه وی دُور جَم بَوِنِه رِه بَئیِه و شی شاگِردِنِ دَستور هادا «دَریایی اون دَس بورِن.»</verse>
				<verse number="19">یَتِه از توراتی مَلِّمِن پِش بیمو و بُتِه: «اِی اِسّا، هر جا بوری تی دِمال اِمِه.»</verse>
				<verse number="20">عیسی وی جِواب بُتِه: «شالیشون شیسِه کِلی و پَرندِه ایشون شیسِه لونِه دارِنِه، ولی اِنسونی ریکا هیچ جا نارنِه شی سَرِ بِلِ.»</verse>
				<verse number="21">یَت دییَر از وی شاگِردِن وِرِه بُتِه: «اِی آقا، اِجازه هادِه بورِم و بعد از هَینگه می پیر بَمِردِه و وِرِه دَفن هاکِردِمِه تی دِمال بیئِم.»</verse>
				<verse number="22">عیسی جِواب هادا: «می دِمال بِرِه و بِل مِردِگون شی مِردِگونِ دَفن هاکِنِن.»</verse>
				<verse number="23">عیسی لوتکا سِوار بَوِه و وی شاگِردِن هَم وی دِمال بوردِنِه.</verse>
				<verse number="24">ناخوَکی دَریارِه گَتِه طوفان بَیتِه، کِلاک اَنّی گَت وِه گه دِ لوتکا رِه غَرق کِردِه، ولی عیسی خُویی دِلِه دَوِه.</verse>
				<verse number="25">پَس شاگِردِن بیمونِه و وِرِه ویشار هاکِردِنِه و بُتِنِه: «اِی آقا، اَمارِه نِجات هادِه؛ اَما دِ هَلاک وومی!»</verse>
				<verse number="26">عیسی وِشونِه بُتِه: «اِی سِس ایمونیشون، چه اَنّی تَرسِنِنی؟» اَزما پِرِسا وا و دَریارِه تَشَر بَزو و دَریا کامِلاََ آروم بَوِه.</verse>
				<verse number="27">شاگِردِن اونچی ای جا گه اِتِّفاق دَکِتِه بِهت هاکِردِنِه و بُتِنِه: «هَین چیجور آدَمیِه، حتّی وا و دَریا هَم ویجا اطاعت کِنِنِه!»</verse>
				<verse number="28">وختی عیسی دَریایی اون دَس جَدَریانی مِلکی سِه بَرِسیه، دِتا دِوبَزِه قَبرِستونی ای جا دیرگا بیمونِه و وی هَمرا چِش به چِش بَوِنِه. وِشون اَنّی خَطرناک وِنِه گه هیچکَس جِرأت ناشتِه اوجِه رِه گِذَر هاکِنِه.</verse>
				<verse number="29">هون دِ نَفر دادی هَمرا بُتِنِه: «اِی خِدایی ریکا، اَمِه هَمرا چیكار دارنی؟ ایجِه بیموئی تا اَمارِه پِش از وَختِ قَرار زَجر هادی؟»</verse>
				<verse number="30">یَذِرِه هون وَرتَر یَتِه گَتِه رَمِه خی دِ غذا خاردِنِه.</verse>
				<verse number="31">دِویشون اِلتِماسی هَمرا عیسی رِه بُتِنِه: «اگه خواینی اَمارِه دیرگا بَرِمانی، اَمارِه هون خی رَمِه ای دِلِه بَرِسان.»</verse>
				<verse number="32">عیسی وِشونِه بُتِه: «بورین!» پس وِشون دیرگا بیمونِه و خی ایشونی دِلِه بوردِنِه. ناخوَکی دِشتِه هون رَمِه کِتی سَری جا دَریایی دِلِه یورِش بَوِردِنِه و اُوئی دِلِه هَلاک بَوِنِه.</verse>
				<verse number="33">خی گالِشن فِرار هاکِردِنِه، شَهری دِلِه بوردِنِه و دِشتِه داستان و عَلَل خِصوص دِوبَزِئیشونی جریانِ مَردِنی سِه بُتِنِه.</verse>
				<verse number="34">شَهری دِشتِه مَردِن عیسایی بَئیَنی سِه دیرگا بیمونِه و وختی وِرِه بَئینِه ویجا اِلتِماس هاکِردِنِه هون منطَقِه ای جا بورِه.</verse>
			</chapter>
			<chapter number="9">
				<verse number="1">عیسی لوتکا سِوار بَوِه و دَریایی جا رَد بَوِه و شی شَهری سِه بیمو.</verse>
				<verse number="2">اوجِه چَن نَفَر یَتِه چِلِّخِ مَردی گه لایی دِلِه دِراز بَکِشی وِه رِه وی وَر بیاردِنِه. وختی عیسی وِشونی ایمونِ بَئیِه، هون چِلِّخِ بُتِه: «می ریکا، تی دِل قِرص ووئِه؛ تی گِناهِن بیامِرزی بَوِه!»</verse>
				<verse number="3">دَرجا، چَن نَفَر از توراتی مَلِّمِن شی وَر بُتِنِه: «هَین مَردی کِفر گِنِه.»</verse>
				<verse number="4">عیسی گه دِنِّسِه وِشونی دِلی دِلِه چی گِذِرنِه بُتِه: «چه شی دِلی دِلِه پَلیدِ فِکر دارِنی؟</verse>
				<verse number="5">کِدیم آسون تَرِه: هَینگه بُئی ”تی گِناهِن بیامِرزی بَوِه،“ یا هَینگه بُئی ”پِرِس و راه بور؟“</verse>
				<verse number="6">ولی تا دِنّین اِنسونی ریکا هَین قدرَتِ دارنِه گه زَمینی سَر گِناهِنِ بیامِرزِه.» اَزما هون چِلِّخِ بُتِه: «پِرِس، شی لارِه جَم هاکِن و شِی خِنِه بور.»</verse>
				<verse number="7">هون مَردی پِرِسا و شی خِنِه بوردِه.</verse>
				<verse number="8">مَردِن وختی هَین مُعجِزِه رِه بَئینِه، بَترِسینِه و خِدارِه شِکر هاکِردِنِه گه هَینجور قِدرتی آدَمِنِ هادا.</verse>
				<verse number="9">عیسی اوجِه رِه بِگذِشتِه و راهی دِلِه یَتِه مَردی گه وی اِسم مَتّی وِه رِه بَئیِه گه خَراجگیرِ دَکِّه ای دِلِه نیشت وِه. عیسی وِرِه بُتِه: «می دِمال بِرِه!» مَتّی پِرِسا و وی دِمال بوردِه.</verse>
				<verse number="10">روزی گه عیسی مَتّی ای خِنِه ای دِلِه سِفرِه ای سَر نیشت وِه یَتِخِیلی خراجگیرِن و گِناهکارِن بیمونِه و عیسی و وی شاگِردِنی هَمرا یَتِه سِفرِه ای سَر هِنیشتِنِه.</verse>
				<verse number="11">وختی عِلَمای فِرقِه فَریسی هَینِه بَئینِه، عیسایی شاگِردِنِ بُتِنِه: «چه شِمِه اِسّا خراجگیرِن و گِناهکارِنی هَمرا غَذا خارنِه؟»</verse>
				<verse number="12">عیسی وِشونی گَبِ بِشنُسِه و بُتِه: «مَریضِنِنِ گه طَبیب احتیاج دارِنِه، نا سالِمِ آدَمِن.</verse>
				<verse number="13">بورین و خِدایی هَین کَلامی مَعنی رِه بِفَهمین ”مِن رَحمت خوایمِه نا قِروونی.“ چون مِن نیمومِه تا صالِحِنِ دعوت هاکِنَم، بَلگی بیمومِه تا گِناهکارِنِ دعوت هاکِنِم.»</verse>
				<verse number="14">یحیایی شاگِردِن عیسایی وَر بیمونِه و بُتِنِه: «چه اَما و عِلَمای فَریسی روزِه گیرمی ولی تی شاگِردِن روزِه نَئیرِنِه؟»</verse>
				<verse number="15">عیسی وِشونِه بُتِه: «اِنتِظار دارِنی زِمایی رَفیقِن اون موقِه گه زِما وِشونی هَمرا دَرِه ماتَم بَیرِن؟ موقِه ای اِنِه گه زِما وِشونی جا بَئیت وونِه؛ اون موقِه روزِه گیرِنِه.</verse>
				<verse number="16">«هیچکی اُو نَشی و نُو چِلوارِه پیتِه جِمِه ای کَش پینَک نَزِنِّه. اگه هَینجور هاکِنِه، پینَک جِمِه ای جا بَکّنی وونِه، نُو چِلوار پیتِه جِمِه ای جا سیوا وونِه و هون گِلی قَبلَنی جا بَدتر وونِه.</verse>
				<verse number="17">تازِه شَرابِ هَم پیتِ پوسی خیکیشونی دِلِه نَریزِنِنِه، اگه بَریزِن پوسی خیکیشون تِرکِنِه و شراب دیرگا ریزِنِه و پوسی خیکیشون از بیِن شونِنِه. تازِه شَرابِ نُو پوسی خیکیشونی دِلِه ریزِنِنِه تا هَم شراب و هَم پوسی خیکیشون سالِم بَمونِن.»</verse>
				<verse number="18">عیسی حَلا دِ گَب زووِه گه یَتِه از یَهودیِنی رَئیس وی وَر بیمو و زِنی بَزو و بُتِه: «می کیجا هَمین اَلَن بَمِردِه. ولی دِمِّه اگه تو بیئِی و وی سَر دَس بِلی وی زینِّه وونِه.»</verse>
				<verse number="19">عیسی پِرِسا و وی هَمرا بوردِه و وی شاگِردِن هَم وی دِمال راه دَکِتِنِه.</verse>
				<verse number="20">هَمون موقِه، یَتِه زَنا گه دِوازدَه سال خونریزی داشتِه عیسایی دِمال سَر بیمو و وی قَوایی تِکِ دَس هاکِردِه.</verse>
				<verse number="21">چون شی وَر گِتِه: «اگه فقط بَتِنِّم وی قَوارِه دَس هاکِنِم، شَفا گیرمِه.»</verse>
				<verse number="22">عیسی دَگِرِسِه هون زَنارِه هارشیِه و بُتِه: «می کیجا نَتِرس، تی ایمون تِرِه شَفا هادا.» هَمون دَم وی شَفا بَیتِه.</verse>
				<verse number="23">وختی عیسی هون رَئیسی خِنِه بَرِسیِه و نوحِه خونیشون و مَردِنی شیوَن و زاری رِه بَئیِه،</verse>
				<verse number="24">بُتِه: «دیرگا بورین. هَین کیجا نَمِردِه بَلگی بَفِتِه.» ولی وِشون فقط وی سَر بَخِنِسِنِه.</verse>
				<verse number="25">وختی عیسی مَردِنِ دیرگا هاکِردِه، اِتاقی دِلِه بوردِه کیجایی دَسِ بَیتِه و کیجا پِرِسا.</verse>
				<verse number="26">هَین اِتِّفاقی خَوَر دِشتِه هون مَنطَقِه ای دِلِه دَپیتِه.</verse>
				<verse number="27">وختی عیسی اوجِه رِه دِ شیوِه، دِتا کور وی دِمال بوردِنِه و داد زووِنِه: «اِی داوودی ریکا، اَمارِه رَحم هاکِن!»</verse>
				<verse number="28">وختی عیسی خِنِه ای دِلِه بوردِه، هون دِ نَفر وی وَر بیمونِه. عیسی وِشونِه بُتِه: «ایمون دارِنی گه مِن بَتِمِّه هَین کارِ اَنجام هادِم؟» وِشون بُتِنِه: «اَرِه آقا!»</verse>
				<verse number="29">پَس عیسی وِشونی چِشِ دَس بَکِشیِه و بُتِه: «طِبقِ شِمِه ایمون شِمِنِه اَنجام بَوو.»</verse>
				<verse number="30">و وِشونی چِش وا بَوِه. عیسی وِشونِه هِشدار هادا و بُتِه: «مواظِب ووئین هیچکی هَین جریانی جا خَوَردار نَوو.»</verse>
				<verse number="31">ولی هَمین گه خِنِه ای جا دیرگا بوردِنِه، عیسایی اَوازِه رِه دِشتِه هون مَنطَقِه ای دِلِه پَخش هاکِردِنِه.</verse>
				<verse number="32">وختی گه هون دِ نَفر دیرگا شیوِنِه، یَنَفَرِ عیسایی وَر بیاردِنِه گه لال وِه، چون دِوبَزِه وِه.</verse>
				<verse number="33">عیسی دِوِ ویجا دیرگا هاکِردِه و وی زِوون وا بَوِه. مَردِن هَین مُعجِزِه ای جا خِیلی بِهت هاکِردِنِه، بُتِنِه: «تا اَلَن اسرائیلی قومی دِلِه هیچ وخت هَمچین چیزی بَئی نَوِه!»</verse>
				<verse number="34">ولی عِلَمای فِرقِه فَریسی بُتِنِه: «وی دِویشونِه، دِوی رَئیسی کِمَکی هَمرا دیرگا کِنِّه.»</verse>
				<verse number="35">عیسی دِشتِه شَهر و دِهیشونی دِلِه گِرِسِه و یَهودیِه ای عبادتگاهی دِلِه تعلیم داوِه و خِدایی پادشاهی ای مِژدِه رِه اِعلام کِردِه و هر جور ناخِشی و مَرَضِ شَفا داوِه.</verse>
				<verse number="36">وختی عیسی اَنّی اِزدِحامِ بَئیِه وی دِل وِشونی سِه بَسوتِه، چون وِشون بی چَپونِ گِسَنی تَرا پَریشون و وا بَمونِس وِنِه.</verse>
				<verse number="37">پَس شی شاگِردِنِ بُتِه: «مَحصول زیادِ و كارگَر کَم.</verse>
				<verse number="38">پس، شِما وِنِه صاب مَحصولی جا دَرخواس هاکِنین شی مَحصولی جَم هاکِردَنی سِه کارگَرِنی بَرِسانِّه.»</verse>
			</chapter>
			<chapter number="10">
				<verse number="1">عیسی شی دِوازدِه شاگِردِ شی کَفا بَخونِسِه و وِشونِه اِقتدار هادا تا پَلیدِ اَرواحِ دیرگا هاکِنِن و هر جور ناخِشی و مَرَضِ شَفا هادِن.</verse>
				<verse number="2">هَین هون دِوازدَه رَسولی اِسمِ: اوَّل شَمعون گه وِرِه پِطرُس هَم گِتِنِه و وی بِرار آندریاس، یَعقوب زِبِدی ریکا و وی بِرار یوحَنا،</verse>
				<verse number="3">فیلیپُس و بَرتولما، توما و مَتّای خراجگیر، یَعقوب حَلفایی ریکا و تَدّای،</verse>
				<verse number="4">وَطن پَرستِ شَمعون و یَهودای اَسخَریوطی گه عیسی رِه دِشمَنی دَس تَسلیم هاکِردِه.</verse>
				<verse number="5">عیسی هَین دِوازدِه شاگِردِ بَرِسانیِه و وِشونِه بُتِه: «غیرِیَهودی مِلکی دِلِه نَشوئین و سامریِنی هیچکِدیم از شَهرایی دِلِه لینگ نِلین.</verse>
				<verse number="6">بَلگی اِسرائیلی قومی گِم بَوِه گِسَنیشونی وَر بورین</verse>
				<verse number="7">و راهی دِلِه جار بَزِنین و بُئین، آسِمونی پادشاهی گه خِدا وی حاکِمِ نَزیکِ.</verse>
				<verse number="8">مَریضِنِ شَفا هادین، مِردِگونِ زینِّه هاکِنین، جُذامیِنِ شَفا هادین و دِویشونِ دیرگا هاکِنین. مِفت بَنگیتِنی، مِفت هَم هادین.</verse>
				<verse number="9">سَفری سِه طِلا و نِقرِه و مِرس شی هَمرا نَوِرین.</verse>
				<verse number="10">کِلوار یا اِضافی جِمِه و کُوش و دَسِ چو نَیرین؛ چون كارگَر مِستَحَقِ شی مِزِّ.</verse>
				<verse number="11">هر شَهر و دِهی گه دِلِه شونِنی، یَنَفَری دِمال بَگِردین گه لایق ووئِه و تا وختی گه اوجِه دَرِنی وی خِنِه بَمونین.</verse>
				<verse number="12">وختی یَتِه خِنِه ای دِلِه شونِنی ”سَلام هاکِنین.“</verse>
				<verse number="13">اگه هون خِنِه لایِق ووئِه، شِمِه سَلام وی سَر مونِّه، ولی اگه لایق نَووئِه، شِمِه سَلام شِمارِ گِردنِه.</verse>
				<verse number="14">اگه هر کی شِمارِ قَبول نَکِردِه و اونچی گِنِنی رِه گوش نَدا، وختی گه هون خِنِه یا هون شَهری جا شونِنی، هونی گَرد و خاکِ شی لینگی جا هِلاکِنین.</verse>
				<verse number="15">حَیقَتاً شِمارِ گِمِه، قیامتِ روز، سُدوم و غُمورَّه ای شَهری وَضع گه خِدا تَشی هَمرا وِرِه از بِین بَوِردِه، هون شَهری جا خِبتَرِ.</verse>
				<verse number="16">«گوش هادین، مِن شِمارِ گِسَنیشونی تَرا وِرگیشونی دِلِه رَسامِّه. شِما وِنِه ماری تَرا باهوش و کِتَری تَرا بی آزار ووئین.</verse>
				<verse number="17">شِمِه حواس مَردِنِ ووئِه، چون وِشون شِمارِ مَحکَمِه ای تَحویل دِنِنِه و شِمارِ شی عِبادتگاهی دِلِه فَلَک وَنِنِه و شَلّاق زَنِنِه.</verse>
				<verse number="18">شِمارِ می خاطری فَرموندارِن و پادشاهِنی وَر وَرِنِه تا وِشون و غیرِیَهودیِنی وَر گِواهی هادین.</verse>
				<verse number="19">وختی شِمارِ هماسِنِنِه، نِگَرون نَووئین گه چی و چِتی بُئین. چون هون موقِه اونچی وِنِه بُئین شِمارِ هادا وونِه.</verse>
				<verse number="20">چون اونیگه گَب زَنِّه شِما نینی، بَلگی شِمِه آسِمونی پیری روحِ گه شِمِه جا گَب زَنِّه.</verse>
				<verse number="21">«بِرار، بِرار و پیر، وَچِه رِه مَرگی تَسلیم کِنِّه. وَچیلِه شی پیر و ماری علِیه اِرِسِنِنِه و وِشونِه مَرگی تَسلیم کِنِنِه.</verse>
				<verse number="22">دِشتِه مَردِن می اِسمی خاطری شِمِه جا بیزار وونِنِه. ولی هر کی تا آخَر دَووم بیارِه و بَمونِّه، نِجات گیرنِه.</verse>
				<verse number="23">هر وَخت شِمارِ یَتِه شَهری دِلِه ظِلم بَرِسانینِه یَت دییَر شَهری سِه پَناه بَوِرین. چون حَیقَتاً شِمارِ گِمِه، پِش از هونگه اِسرائیلی دِشتِه شَهرارِ بورین، اِنسونی ریکا اِنِه.</verse>
				<verse number="24">«شاگِرد شی مَلِّمی جا سَرتَر نیِه و نوکَر شی اَربابی جا سَرتر نیِه.</verse>
				<verse number="25">شاگِرد شی مَلِّمی تَرا بَوو ویسِه وَسِّه و نوکَر شی اَربابی تَرا. اگه خِنِه ای اَربابِ بِعِلزِبول گه اِبلیسِه بَخونِن، چَنّی ویشتَر وی اَهلِ خِنِه رِه توهین کِنِنِه؟</verse>
				<verse number="26">«پَس وِشونی جا نَتِرسین. هر چی دَپیت ووئِه بَرمَلا وونِه و هر چی جاهادا ووئِه مَعلوم وونِه.</verse>
				<verse number="27">اونچی رِه مِن زِلِمادی دِلِه شِمارِ گِمِه، وِنِه روشِنایی دِلِه اِعلام هاکِنین و اونچی رِه یَواشکی اِشنُنِنی، وِنِه خِنِه ای بومی سَر جار بَزِنین.</verse>
				<verse number="28">اونانی جا گه تَنِ کِشِنِنِه ولی نَتِنِّنِه روحِ بَکوشِن، نَتِرسین. اونی جا بَتِرسین گه بَتِنِّه تَن و روح هر دِتارِه جَهِنِمی دِلِه هَلاک هاکِنِه.</verse>
				<verse number="29">مَگِه دِتا میچکا یَشاهی بَروت نَوونِه؟ با هَین وجود، بی اِجازهِ شِمِه آسِمونی پیر حَتّی یَتِه از هونِن زَمینی سَر دیم نَخارنِه.</verse>
				<verse number="30">حتّی دِشتِه شِمِه سَری می بِشمارِسِه.</verse>
				<verse number="31">پَس نَتِرسین؛ شِما هِزارِن میچکائی جا خِیلی بااِرزِشتَرِنی.</verse>
				<verse number="32">«پَس هر کی مَردِنی وَر شِرِه میجا دِنِّه، مِن هَم شی آسِمونی پیری وَر وِرِه شیجا دِمِّه.</verse>
				<verse number="33">ولی هر کی مَردِنی وَر بُئِه مِنِه نِشناسِنِه، مِنَم شی آسِمونی پیری وَر گِمِه وِرِه نِشناسِمِه.</verse>
				<verse number="34">«گِمون نَکِنین بیمومِه تا آشتی زَمینی سَر بیارِم. نیمومِه تا آشتی بیارِم، بَلگی شَمشیر بیارِم!</verse>
				<verse number="35">مِن بیمومِه تا: «”ریکا و پیری میِن، کیجا و مار، عروس و شی ماری میِن نِفاق دیم بَدِم.</verse>
				<verse number="36">هر کَسی دِشمَنِن، شِه وی اَهلِ خِنِه هَسِّه.“</verse>
				<verse number="37">«هر کی شی پیر و مارِ میجا ویشتَر دوس دارِه، می لایِق نیِه و هر کی شی کیجا یا ریکارِه میجا ویشتَر دوس دارِه، می لایِق نیِه.</verse>
				<verse number="38">هر کی شی صَلیبِ نَئیرِه و میسِه آمادِه بَمردَن نَوو و هَمینجوری می دِمال بیِه، می لایِق نیِه.</verse>
				<verse number="39">هر کی فَقَط شی زندگی ای فِکر ووئِه اونِه از دَس دِنِه؛ ولی هر کی می خاطری شی زندگی رِه از دَس هادِه، وی زندگی دَر اَمان مونِّه.</verse>
				<verse number="40">«هر کی شِمارِ قَبول هاکِنِه، مِنِه قَبول هاکِردِه و هر کی مِنِه قَبول هاکِنِه، می بَرِسانی رِه قَبول هاکِردِه.</verse>
				<verse number="41">هر کی پِیغَمبَرِ هَینی خاطری گه پِیغَمبَرِ قَبول هاکِنِه، یَتِه پِیغَمبَری اَجرِ بِدَس اُرنِه، و هر کی یَتِه صالِح آدَمی رِه هَینی خاطری گه صالِحِ قَبول هاکِنِه، یَتِه صالِحی اَجرِ گیرنِه.</verse>
				<verse number="42">و هر کی یَتِه اَزین کِچیکِنِ هَینی خاطری گه می شاگِردِ حَتّی یَتِه پیالِه بَچا اُو هادِه، به هیچ وَجه شی اَجرِ از دَس نَدِنِه.»</verse>
			</chapter>
			<chapter number="11">
				<verse number="1">وختی عیسی هَین دَستورارِه شی دِوازِه شاگِردِ هادا، اوجِه رِه بوردِه تا وِشونی شَهرایی دِلِه تعلیم هادِه و موعظِه هاکِنِه.</verse>
				<verse number="2">وختی یحیی زیندونی دِلِه مَسیحی کارایی جا خَوَردار بَوِه، شی شاگِردِنی طریقی جا ویسِه پِیغِم بَرِسانیِه</verse>
				<verse number="3">تا عیسایی جا بَپُرسِن: «تو هَمونی هَسّی گه قَرارِ بیِه، یا اَما یَنَفر دییَری اِنتظارِ بَکِشیم؟»</verse>
				<verse number="4">عیسی وی جِواب بُتِه: «بورین و هر اونچی اِشنُنِنی و وینِنی رِه یحیی رِه بُئین،</verse>
				<verse number="5">کورِن وینِنِه، شَلِن راه کَفِنِنِه، جُذامیِن شَفا گیرِنِه، غولیشون اِشنُنِنِه، مِردِه ایشون زینِّه وونِنِه و فَقیرِنِه خَوَرِخِش هادا وونِه.</verse>
				<verse number="6">خِش بِحالِ اونیگه می خَوَری شَک نَکِنِه.»</verse>
				<verse number="7">وختی یَحیایی شاگِردِن اوجِه ای جا شیوِنِه، عیسی، یحیایی خَوَری هونِنی هَمرا گه اوجِه دَوِنِه گَب بَزوئَنِ شِرو هاکِردِه و بُتِه: «چی ای بَئیَنی سِه صَحرایی دِلِه بوردِنی؟ لَلِه ای بَئیَنی سِه بوردِنی گه هر وایی جا لَرزِنِه؟</verse>
				<verse number="8">پَس چی ای بَئیَنی سِه بوردِنی؟ یَتِه مَردی ای بَئیَنی سِه گه گِرونِ جِمِه دَکِرد وِه؟ اونیگه گِرونِ جِمِه کِنِّه وی جا پادشاهِنی کاخی دِلِه هَسِّه.</verse>
				<verse number="9">پَس چی ای بَئیَنی سِه بوردِنی؟ یَتِه پِیغَمبَر؟ اَرِه، شِمارِ گِمِه وی یَتِه پِیغَمبَری جا هَم سَرتَرِه.</verse>
				<verse number="10">یَحیی هَمونیِه گه مَلاکی ای پِیغمبری کیتابی دِلِه وی خَوَری بَنوِشت بَوِه: «”هَینِه می پِیغِم آوَر گه وِرِه تیجا پِشتر رَسامِّه، و وی پِشاپِش، راه رِه تی بیموئَنی سِه هَموار کِنِّه.“</verse>
				<verse number="11">حَیقَتاً شِمارِ گِمِه گه هیچکی یحیایِ تَعمید دَهَندِه ای جا گَت تَر ماری جا بَزا نَوِه، با هَین وجود، هونیگه آسِمونی پادشاهی ای دِلِه هَمه ای جا کِچیکتَرِه، ویجا گَت تَرِه.</verse>
				<verse number="12">یحیایی تَعمید‌ دَهندِه ای دورِه تا اَلَن، آسِمونی پادشاهی گه خِدا وی حاکِمِ ظِلمی بِن دَوِه، قِدّارِ مَردِن هجوم اُرِنِه وِرِه بِزور صاحِب بَوون.</verse>
				<verse number="13">دِشتِه پِیغَمبَرِن و تورات تا یحیی پِشگویی هاکِردِنِه.</verse>
				<verse number="14">اگه هَینِنِه قَبول دارِنی وِنِه دِنّین گه یحیی هَمون ایلیائِه گه قَرار وِه بیئِه.</verse>
				<verse number="15">هر کی گوشِ شِنَوا دارنِه، بِشنُئِه.</verse>
				<verse number="16">«اِسا بُئین هَین دورِه ای مَردِنِ به چی تَشبیه هاکِنِم؟ وِشون وَچیلِه ای تَرانِه گه کَر و کوچِه ای دِلِه نیشِنِنِه و شی رَفیقِنِ داد کِنِنِه و گِنِنِه:</verse>
				<verse number="17">«”شِمِنِه لَلِ وا بَزومی، سَما نَکِردِنی، شِمِنِه مَرثیِه بَخونِسِمی، بِرمِه نَکِردِنی.“</verse>
				<verse number="18">چون یحیی بیمو نا خاردِه و نا نوش کِردِه هَمه گِتِنِه: وی ”دِو دارنِه.“</verse>
				<verse number="19">اِنسونی ریکا بیمو هَم خاردِه و هَم نوش کِردِه، مَردِن گِنِنِه: ”هارشین، وی شِکَم پیس و شَراب خارِه آدمِ، و خراجگیرِن و گِناهکارِنی رَفِقِ.“ با هَین وجود، حِکمَتی اعمالِ گه حِکمَتی دِرِسی رِه ثابت کِنِّه.»</verse>
				<verse number="20">اَزما عیسی هون شَهرایی خَوَری گَب بَزو گه ویشتَرین مُعجِزِه هارِه اوجِه اَنجام هادا وِه، هون شَهرایی مَردِنِ هَینی خاطری گه توبِه نَکِرد وِنِه توبیخ هاکِردِه،</verse>
				<verse number="21">بُتِه: «وای بَر تو، اِی خورازینی شَهر! وای بَر تو، اِی بیت‌صِیدایی شهر! اگه مُعجِزایی گه شِمِه دِلِه اَنجام بَوِه صور و صیدونی شهرایی دِلِه اَنجام وونِسِه، خِیلی پِش اَزین پِلاس‌ کِردِنِه و سَر تیل دَوَس توبِه کِردِنِه.</verse>
				<verse number="22">ولی شِمارِ گِمِه قیامتِ روز صور و صیدونی سِه ویشتَر قابِلِ تَحَمِلِ تا شِمِسِه.</verse>
				<verse number="23">ولی تو اِی كَفرناحومی شهر، فِکر کِنّی تا آسِمون سَر کَشِنی؟ جَهِنِمی دِلِه سَرنِگون وونی. چون اگه مُعجِزایی گه تی دِلِه اَنجام بَوِه سُدومی دِلِه اَنجام وونِسِه، اون شَهر تا اَمرِز بِجا مونِّسِه.</verse>
				<verse number="24">ولی دِن قیامتِ روز سدومی شهری سِه ویشتَر قابِل تَحَمِلِ تا تیسِه.»</verse>
				<verse number="25">اَزما عیسی شی گَبِ اِدامِه هادا، بُتِه: «اِی پیر، اِی آسِمون و زَمینی خِداوند، تِرِه شِکر گِمِه گه هَین چیزارِ عاقِلِن و حَکیمِنی جا قایِم هاکِردی و کِچیک وَچِیلِه ای سِه ظاهِر بَساتی.</verse>
				<verse number="26">اَرِه، اِی پیر، تی خواسِّه گه مِحَبَتی جا پِرِ هَینجور وِه.</verse>
				<verse number="27">«می پیر هَمه چیرِه مِنِه بِسپارِسِه و هیچکی بِجِز پیر، ریکارِه نِشناسِنِه و هیچکی پیرِ نِشناسِنِه بِجِز ریکا و اونانیگه ریکا بَخواد پیرِ وِشونِه بِشناسانِه.</verse>
				<verse number="28">«می وَر بیئِین، اِی اونانیگه زَحمَت کَشِنِنی و شِمِه کِلوار سَنگینِه، مِن شِمارِ آرامِش دِمِه.</verse>
				<verse number="29">می جِدِ گِردَن بَیرین و میجا تعلیم بَیرین، چون مِن آروم و فروتَنمِه، و شِمِه جان آرامِش گیرنِه.</verse>
				<verse number="30">چون می جِد آسون و می بار سَبِکِ.»</verse>
			</chapter>
			<chapter number="12">
				<verse number="1">وختی عیسی مِقَدّسِ شنبه ای دِلِه گَنِّم جاری جا گِذَر کِردِه، وی شاگِردِن وَشنی وِنِه و شِرو هاکِردنِ گَنِّم خوشِه رِه بَچیَن و شی دَسی دِلِه بَسُسِنِه و بَخاردِنِه.</verse>
				<verse number="2">ولی عِلَمای فِرقِه فَریسی وختی هَینِه بَئینِه وِرِه بُتِنِه: «هارِش، تی شاگِردِن كاری کِنِنِه گه مِقَدّسِ شَنبِه ای روز جایز نیِه.»</verse>
				<verse number="3">عیسی وِشونِه بُتِه: «مَگِه نَخونِسِنی داوود و وی یارِن وختی وَشنی وِنِه چی هاکِردِنِه؟</verse>
				<verse number="4">چِتی وی خِدایی خِنِه ای دِلِه بوردِه و تَقدیس بَوِه نونیشونِه بَخاردِه، در حالیگه هون نونیشونی بَخاردَن هَم ویسِه و هَم وی یارِنی سِه مَمنوع وِه، فقط معبدی کاهنِن اجازه داشتِنِه هونِه بَخارِن.</verse>
				<verse number="5">مَگِه توراتی دِلِه نَخونِسِنی گه مَعبَدی کاهنِن با هَینگه شَنبِه روز، یَهودیِنی مَعبَدی دِلِه، مِقَدّسِ شنبه ای حِکمِ اِشکِنِنِه تَقصیرکار نینِه؟</verse>
				<verse number="6">شمارِ گِمِه یَنَفَر معبدی جا گَت تَر هَیجِه دَرِه.</verse>
				<verse number="7">اگِه شِما هَین جِملِه ای معنی رِه دِنِسِنی گه گِنِه: ”رَحمت خوایمِه نا قِروونی،“بی گِناهیشونِه مَحکوم نَکِردِنی.</verse>
				<verse number="8">چون اِنسونی ریکا مقَدَّسِ شنبه ای صاب اِختیارِه.»</verse>
				<verse number="9">عیسی اوجِه رِه تَرک هاکِردِه و وِشونی عِبادتگاهی دِلِه بوردِه.</verse>
				<verse number="10">یَتِه مَردی اوجِه دَوِه گه وی یَتِه دَس چِلِّخ وِه. وِشون عیسایی جا بَپُرسینِه: شَنبِه روز شَفا هادائَن جایزِ؟» اَلبَته وِشونی نیَّت هَین وِه گه یَتِه ویهومِه وی مِتِهَم هاکِردَنی سِه بَنگیرِن.</verse>
				<verse number="11">عیسی وِشونِه بُتِه: «کِدیم یَتِه از شِما اگِه وی گِسَن مِقَدّسِ شَنبِه چاهی دِلِه دَکِفِه نَشونِه وِرِه دیرگا بیارِه. مَگِه هون گِسَنِ نَئیرِنی و چاهی جا دیرگا نیارِنی؟</verse>
				<verse number="12">چَنّی ویشتَر آدَمی گِسَنی جا بااِرزِشتَرِ، پَس خِبِ کاری اَنجام هادائَن مِقَدّسِ شَنبِه ای دِلِه جایزِ.»</verse>
				<verse number="13">اَزما عیسی هون مَردی رِه بُتِه: «شی دَسِ دِراز هاکِن!» وی شی دَسِ دِراز هاکِردِه و وی دَس شَفا بَیتِه و وی هون یَتِه دَسی تَرا خار بَوِه.</verse>
				<verse number="14">ولی عِلَمای فِرقِه فَریسی عِبادَتگاهی جا دیرگا بوردِنِه و عیسایی بَکوشتَنی سِه دَسیسِه دَچینِه.</verse>
				<verse number="15">وختی عیسی وِشونی نَخشِه ای جا خَوَردار بَوِه، اوجِه ای جا بوردِه. یَتِخِیلی اِزدِحام وی دِمال بوردِنِه و وی دِشتِه مَریضِنِ شَفا هادا</verse>
				<verse number="16">و وِشونِه دَستور هادا گه وی خَوَری هیچ کَسی هَمرا گَب نَزِنِن.</verse>
				<verse number="17">هَین اِتِّفاق دَکِتِه تا اِشعَیای پِیغَمَبری پِشگویی حَیقَت بَرِسِه گه بُتِه:</verse>
				<verse number="18">« هَینِه می خادِم گه وِرِه انتِخاب هاکِردِمِه، وی می عَزیزِ گه می جان ویجا راضیِه. شی روحِ وی سَر اِلمِه تا قومیشونِه عِدالَتی هَمرا داوَری هاکِنِه.</verse>
				<verse number="19">وی هیچکَسی هَمرا دَعوا نَکِنِه و داد نَزنِه، هیچکی وی اَوازِ کوچه ای دِلِه نِشنُنِه.</verse>
				<verse number="20">وَلِ لَلِه رِه نِشکِنِه و نیم سوزِ فیتیلِه رِه نَکوشانِّه، هَین کارارِ کِنِه تا عِدالَتِ بَرقَرار هاکِنِه.</verse>
				<verse number="21">وی اِسم دِشتِه قومی سِه مایِه اِمیدِ.»</verse>
				<verse number="22">اَزما مَردِن یَتِه دِوبَزِه رِه عیسایی وَر بیاردِنِه گه لال و کور وِه، عیسی وِرِه شَفا هادا هونجور گه گَب بَزو و بَئیِه.</verse>
				<verse number="23">مَردِن بِهت هاکِردنِه بُتِنِه: «وونِه هَین مَردی هَمون مَسیحِ موعود ووئِه گه قَرارِ داوودِ پادشاهی نَسلی جا بیِه؟»</verse>
				<verse number="24">ولی وختی عِلَمای فَریسی هَینِه بِشنُسِنِه بُتِنِه: «هَین مَردی دِویشونِه بِعِلزِبولی کِمکی هَمرا گه دِویشونی رَئیسِ دیرگا کِنِّه!»</verse>
				<verse number="25">عیسی وِشونی خیالی جا باخَوَر بَوِه و وِشونِه بُتِه: «هر مَملِکَتی شی علِیه رَسَد بَوو، از بِین شونِه، و هر شَهر یا خِنِه ای شی علِیه رَسَد بَوو، دَووم نیارنِه.</verse>
				<verse number="26">اگه شِیطان، شِیطانِ دیرگا هاکِنِه شی علِیه رَسَد وونِه، پس چِتی وی حِکومَت بِجا بَمونِّه؟</verse>
				<verse number="27">اگه مِن بِعِلزِبولی کمکی هَمرا، دِویشونِه دیرگا کِمِّه، شِمِه شاگِردِن کِنی کِمَکی هَمرا وِشونِه دیرگا کِنِنِه؟ پس وِشون شِه شِمارِ قِضاوَت کِنِنِه.</verse>
				<verse number="28">ولی اگه مِن خِدایی روحی قِوَّتی هَمرا دِویشونِه دیرگا کِمِّه، هَین نِشون دِنِه خِدایی پادشاهی شِمارِ بَرِسیِه.</verse>
				<verse number="29">یا چِتی یَنَفَر بَتِنِّه یَتِه قِدّارِ مَردی ای خِنِه ای دِلِه گه شیطان ووئِه بورِه و وی مال و مَنالِ تاراج هاکِنِه، غیر از هونگه اوَّل وی دَس و لینگِ دَوِنِّه. اونوَختِ گه وی خِنِه رِه غارت کِنِّه.</verse>
				<verse number="30">«هر کی می هَمرا دَنیِه، می علِیه، و هر کی می هَمرا جَم نَکِنِه، تار و مار ساجِنِه.</verse>
				<verse number="31">پَس شمارِ گِمِه هر جور گِناه یا کِفری گه آدَمی هاکِرد وو بیامِرزی وونِه، غیر از هَینگه روح القُدُسی علِیه کِفر بُئِه، هَین کِفر بیامِرزی نَوونِه.</verse>
				<verse number="32">هر کی اِنسونی ریکایی علِیه گَبی بَزِنِه، بیامِرزی وونِه، ولی هر کی روح القُدُسی علِیه گَب بَزِنِه، اصلاََ بیامِرزی نَوونِه، نا هَین دورِه و نا هُون دورِه ای دِلِه.</verse>
				<verse number="33">«اگه خِبِ میوِه خواینِنی، شِمِه دار وِنِه خار ووئِه. بَدِ دار بَدِ میوِه اُرنِه. چون دارِ وی میوه ای جا اِشناسِنِنِه.</verse>
				<verse number="34">اِی اَفعی زادِگون، شِما گه شَریرِ آدَمِن هَسِّنی چِتی بَتِنِّنی خِبِ گَب بَزِنین؟ چون زِوون اونچی ای جا گه دِلِ پِر کِنِّه گَب زَنِّه.</verse>
				<verse number="35">خارِ مَردی شی دِلی خِبِ اَمباری جا خِبی بار اُرنِه و بَدِ مَردی شی دِلی بَدِ اَمباری جا بَدی بار اُرنِه.</verse>
				<verse number="36">«شِمارِ گِمِه بازخواسِ روزی دِلِه دِشتِه مَردِن وِنِه هر مِفتِ گَبی گه بَزونِه رِه جِواب هادِن.</verse>
				<verse number="37">چون طِبقِ شی گَب یا تبرَئِه وونِنی و یا مَحکوم.»</verse>
				<verse number="38">اَزما چَن تَن از توراتی مَلِّمِن و عِلَمای فَریسی عیسی رِه بُتِنِه: «اِی اِسّا، خوایمی تیجا یَتِه نِشونِه بَوینیم.»</verse>
				<verse number="39">ولی عیسی جِواب هادا: «زِناکار و شریرِ قوم یَتِه نِشونِه خواینِنِه، ولی تَنیا نِشونی گه وِشونِه هادا وونِه، یونسِ پِیغَمبَری نِشونِه.</verse>
				<verse number="40">هَمونجور گه یونس سِه شُو و سِه روز یَتِه گَتِه مائی ای اِشکَمی دِلِه بَمونِس وِه، اِنسونی ریکا هَم سِه شُو و سِه روز زَمینی دِلی دِلِه مونِّه.</verse>
				<verse number="41">داوَری ای روز نینوایی مَردِن هَین نَسلی هَمرا اِرِسِنِنِه و هَین نَسلِ مَحکوم کِنِنِه، چون نینوایی مَردِن وختی یونسی سِخَنوَری رِه بِشنُسِنِه توبِه هاکِردِنِه. هونیگه اَلَن هَیجِه دَرِه، یونسی جا گَت تَرِه.</verse>
				<verse number="42">جِنوبی مَلَکِه داوَری روز اِرِسِنِه و هَین نَسلی مَردِنِ مَحکوم کِنِّه، چون وی دِنیایی هون وَری جا بیمو تا سِلِیمونِ پادشاهی حِکمَتِ بِشنُئِه. هونیگه اَلَن هَیجِه دَرِه، سِلِیمونی جا گَت تَرِه.</verse>
				<verse number="43">«وختی پَلیدِ روح یَنَفَری جا دیرگا اِنِه، بی اُو جایی دِلِه گِردِنِه تا یَتِه جا اِستراحتی سِه بَنگیرِه. ولی نَنگیرنِه.</verse>
				<verse number="44">اون موقِه گِنِه: ”هون خِنِه ای گه ویجا بیمومِه، گِردِمِه.“ پَس گِردِنِه و هون خِنِه رِه خالی و ساجِه بَزِه و تَمیز هاکِرد وینِّه،</verse>
				<verse number="45">اَزما شونِه و هفت تا روح شیجا بَدتَرِ جَم کِنِّه و اُرنِه، وِشون هَمه اِنِنِه و اوجِه ساکِن وونِنِه، سَرآخَر هون آدَم اَوَّلی جا هَم بَدتَر وونِه. هَین بَلا هَین بَدِ نَسلی سَر هَم اِنِه.»</verse>
				<verse number="46">هَمون موقِه گه عیسی مَردِنی هَمرا دِ گَب زووِه، وی مار و وی بِرارِن بیمونِه و دیرگا اِسّاوِنِه، خوایسِنِه وی هَمرا گَب بَزِنِن.</verse>
				<verse number="47">یَنَفَر عیسی رِه بُتِه: «تی مار و تی بِرارِن دیرگا اِسّانِه و خواینِنِه تی هَمرا گَب بَزِنِن.»</verse>
				<verse number="48">عیسی بُتِه: «می مار کیِه؟ می بِرارِن کینِه؟»</verse>
				<verse number="49">شی دَسی هَمرا شاگِردِن اِشارِه هاکِردِه و بُتِه: «می مار و بِرارِن هَینِنِنِه.</verse>
				<verse number="50">هر کی می آسِمونی پیری خواسِّه رِه اَنجام هادِه، وی، می بِرار و خاخِر و مارِ.»</verse>
			</chapter>
			<chapter number="13">
				<verse number="1">هَمون روز عیسی خِنِه ای جا دیرگا بوردِه و دریالُو هِنیشتِه.</verse>
				<verse number="2">ولی اَنّی اِزدِحام وِرِه دُور هاکِردِنِه گه یَتِه لوتکا سِوار بَوِه و وی دِلِه هِنیشتِه، در حالی گه مَردِن دریالُو اِسّاوِنِه.</verse>
				<verse number="3">اَزما عیسی چیزای زیادی رِه مَثَلی هَمرا وِشونی سِه گَب بَزو و بُتِه: «یَتِه بَرزِگَر تیم بَپاشیئَنی سِه زَمی سَر بوردِه.</verse>
				<verse number="4">وختی تیم پاشیِه، اَقَدّی راهی دِلِه دَکِتِنِه و پَرندِه ها بیمونِه و اونِنِه بَخاردِنِه.</verse>
				<verse number="5">اَقَدّی دییَر سَنگ لاخِ زَمی ای دِلِه دیم بَخاردِنِه گه زیاد گِل ناشتِه، پَس زود سَر بَکِشینِه، چون اوجِه ای گِل جَل نَوِه.</verse>
				<verse number="6">ولی وختی خِرشید دَر بیمو، دِشت بَسوتِه و خِشک بَوِه، چون بِنِه نَوِس وِنِه.</verse>
				<verse number="7">اَقَدّی لَم تَلی ای دِلِه دیم بَخاردِنِه و لَم تَلی ایشون سَر بَکِشینِه و اونِنِه خَفِه هاکِردِنِه.</verse>
				<verse number="8">ولی بَقیِه تیمیشون خِبِ گِلی دِلِه دیم بَخاردِنِه و بار بیاردِنِه: بَعضی صَد، بَعضی شَصت و بَعضی سی بالینِه.</verse>
				<verse number="9">هر کی گوشِ شِنوا دارنِه، بِشنُئِه.»</verse>
				<verse number="10">اَزما شاگِردِن عیسایی وَر بیمونِه و ویجا بَپُرسینِه: «چه هَین مَردِنی هَمرا با مَثَل گَب زَنّی؟»</verse>
				<verse number="11">عیسی جِواب هادا: «آسِمونی پادشاهی ای رازی بِفَهمِسَن شِمارِ هادا بَوِه، ولی وِشونِه هادا نَوِه.</verse>
				<verse number="12">چون هونیگه دارنِه رِه ویشتَر هادا وونِه تا فِراوونی دارِه، و اونی جا گه نارنِه حَتّی اونچی گه دارنِه هَم بَئیت وونِه.</verse>
				<verse number="13">هَینِسه مِن وِشونی هَمرا با مَثَل گَب زَمِّه، چون: «اِشِنِنِه، ولی نَوینِنِه، گوش دِنِنِه، ولی نِشنُنِنِه و نِفَهمِنِنِه.</verse>
				<verse number="14">حَیقَتاً اِشعَیای پیغَمبَری پِشگویی وِشونی خَوَری اَنجام بَرِسیِه گه گِنِه: «”شی گوشی هَمرا اِشنُنِنی، ولی هیچ وَخت نِفَهمِنِنی، شی چِشی هَمرا وینِنی، ولی هیچ وَخت دَرک نَکِنِنی.</verse>
				<verse number="15">چون هَین قومی دِل سَنگ بَوِه، وِشونی گوش سَتَل بَوِه و شی چِشِ دَوِسِنِه؛ تا نَکِنِه شی چِشی هَمرا بَوینِن و شی گوشی هَمرا بِشنُئِن و شی دِلی دِلِه بِفَهمِن و دَگِردَن و مِن وِشونِه شَفا هادِم.“</verse>
				<verse number="16">«ولی خِش بِحالِ شِمِه چِش گه وینِّه و شِمِه گوش گه اِشنُنِه.</verse>
				<verse number="17">حَیقَتاً شِمارِ گِمِه، یَتِخِیلی از پِیغَمبَرِن و صالِحِن مِشتاق وِنِه اونچی شِما وینِنی رِه بَوینَن و نَئینِه، اونچی شِما اِشنُنِنی رِه بِشنُئِن و نِشنُسِنِه.</verse>
				<verse number="18">«پَس شِما بَرزِگَری مَثَلی مَعنی رِه بِشنُئین:</verse>
				<verse number="19">وختی یَنَفَر آسِمونی پادشاهی ای کَلامِ اِشنُنِه و اونِه نِفَهمِنِه، شِیطان اِنِه و اونچی وی دِلی دِلِه دَکاشت بَوِه رِه، تَپ زَنِّه گیرنِه. هَین هَمون تیمیِه گه راهی دِلِه دَکاشت بَوِه.</verse>
				<verse number="20">تیمی گه سَنگ لاخِ زَمی ای دِلِه دیم بَخاردِه، کَسیِه گه کَلامِ اِشنُنِه و دَرجا اونِه خِشالی ای هَمرا قَبول کِنِّه.</verse>
				<verse number="21">ولی چون بِنِه نارنِه فقط یَذِرِه دَووم اُرنِه. وختی کَلامی خاطری اَذیَت و آزار وینِّه، شی ایمونی جا گِردِنِه.</verse>
				<verse number="22">تیمی گه لَم تَلی ای دِلِه دَکاشت بَوِه، کَسیِه گه کَلامِ اِشنُنِه، ولی چون وی دِل دِنیارِه دَوَسِّه و وی چِش مال و مَنالی دِمال دَرِه، هَینِن کَلامِ خَفِه کِنِنِه و بار نیارنِه.</verse>
				<verse number="23">ولی تیمی گه خِبِ زَمی ای دِلِه دَکاشت بَوِه، کَسیِه گه کَلامِ اِشنُنِه و اونِه فَهمِنِه. وی حَیقَتاً باروَر وونِه و صَد، شَصت یا سی بالینِه بار اُرنِه.»</verse>
				<verse number="24">عیسی یَت دییَر مَثَلِ هَم وِشونی سِه بیاردِه: «آسِمونی پادشاهی یَتِه مَردی رِه مونِّه گه شی زَمی ای دِلِه خِبِ تیم بَشِنیِه.</verse>
				<verse number="25">ولی وختی وی خادِمِن خُویی دِلِه دَوِنِه، وی دِشمَن بیمو گَنِّمی دِلِه تَلِ واشی تیمِ بَپاشیِه و بوردِه.</verse>
				<verse number="26">وختی گَنِّم سَر بَکِشیِه، تَلِ واش هَم وی هَمرا سَر بَکِشیِه.</verse>
				<verse number="27">خادِمِن شی اَربابی وَر بیمونِه و بُتِنِه: ”اَرباب، مَگِه تیمی گه تو شی زَمی ای دِلِه دَکاشتی خِب نَوِه؟ پَس تَلِ واشِن کِجِه دَری بیمونِه؟“</verse>
				<verse number="28">اَرباب، خادِمِنِ بُتِه: ”یَتِه دِشمَن هَین کارِ هاکِردِه.“ اَزما خادِمِن وِرِه بُتِنِه: ”خواینی بوریم تَلِ واشیشونِه جَم هاکِنیم؟“</verse>
				<verse number="29">اَرباب بُتِه: ”نا هَین کارِ نَکِنین، چون ممکِنِه تَلِ واشی بَکِّنیَنی موقِه گَنِّم هَم بِنِه ای جا بَکِّنی بَوو.</verse>
				<verse number="30">بِلین تا دِرُویی موقِه هر دِتا هَمدیری هَمرا لُو بَکِشِن؛ دِرُویی موقِه دِرُوگَریشونِه گِمِه اَوَّل تَلِ واشیشونِه دَسِه هاکِنِن و بَسوجانیَنی سِه بِلِّن، ولی گَنِّمیشونِه کَندوجی دِلِه اَمبار هاکِنِن.“‌»</verse>
				<verse number="31">عیسی یَکَش دییَر یَتِه مَثَل وِشونی سِه بیاردِه و بُتِه: «آسِمونی پادشاهی خَردَلی تیمِ مونِّه گه یَنَفَر وِرِه بَیتِه و شی زَمی ای دِلِه دَکاشتِه.</verse>
				<verse number="32">با هَینگه خَردَلی تیم دِشتِه تیمیشونی جا کِچیکتَرِ، بعد از هَینگه سَر کَشِنِه دِشتِه باغی گیاهِنی جا گَت تَر و داری اَنّا وونِه، جوریگه پَرندِه ایشون اِنِنِه و وی شاخِه بالی سَر کِلی ساجِنِنِه.»</verse>
				<verse number="33">عیسی وِشونی سِه یَت دییَر مَثَل بیاردِه و بُتِه: «آسِمونی پادشاهی هِتی خَمیرمایه ای تَرائِه گه یَتِه زَنا اونِه گیرنِه سِه تا مَنَّر آردی هَمرا قاطی کِنِّه تا دِشتِه خمیر وَر بیِه.»</verse>
				<verse number="34">عیسی دِشتِه هَین چیارِه اِزدِحامی سِه مَثَلی هَمرا بُتِه و حَیقَتاً هَم بِدونِ مَثَل هیچی وِشونِه نُتِه.</verse>
				<verse number="35">هَین اِتِّفاق دَکِتِه تا پِیغَمبَری گَب اَنجام بَرِسِه گه گِنِه: «مِن با مَثَل شِمِه هَمرا گَب زَمِّه. و اونچی گه از شِرو خِلقَتِ دِنیا جاهادا بَمونِّسِه رِه گِمِه.»</verse>
				<verse number="36">اَزما عیسی اِزدِحامِ تَرک هاکِردِه و خِنِه بوردِه، اونوَخت وی شاگِردِن وی وَر بیمونِه و بُتِنِه: «تَلِ واشی مَثَلِ اَمِنِه توضی هادِه.»</verse>
				<verse number="37">عیسی وِشونِه بُتِه: «اونیگه خِبِ تیم زَمی ای دِلِه کارنِه، اِنسونی ریکائِه.</verse>
				<verse number="38">زَمی سَر هَین دِنیائِه. خِبِ تیم، آسِمونی پادشاهی ای ریک ریکانِه. تَلِ واشیشون، هون شَریری ریک ریکانِه؛</verse>
				<verse number="39">هون دِشمَن گه تَلِ واشی تیمِ دَکاشتِه، اِبلیسِه. دِرُوای موقِه، آخَرِ زَمونِه و دِروگَریشون فِرِشتِگونِنِه.</verse>
				<verse number="40">هَمونجور گه تَلِ واشیشونِه جَم کِنِنِه و تَشی دِلِه سوجانِنِه، آخَرِ زَمون هَم هَمینجور وونِه.</verse>
				<verse number="41">اِنسونی ریکا شی فِرشتِگونِه رَسّانِه و فِرِشتگون آسِمونی پادشاهی ای دِلِه هر کی گه باعِثِ گِناه وونِه و هر کی گه قانونِ اِشکانِّه رِه یَجا جَم کِنِّه</verse>
				<verse number="42">و وِشونِه تَشی کورِه ای دِلِه دیم دِنِه، اوجِه گه بِرمِه دَرِه و دَنِّن تَرسی جا هیکَش خارنِه.</verse>
				<verse number="43">اَزما صالِحِن شی پیری پادشاهی ای دِلِه خِرشیدی تَرا خواینِه بِدِرَخشِن. هر کی گوشِ شِنوا دارنِه، بِشنُئِه.</verse>
				<verse number="44">«آسِمونی پادشاهی جاهادا گَنجی رِه مونِّه گه یَتِه زَمینی دِلِه دَرِه و یَنَفَر وِرِه اَنگیرنِه، هَموجِه وی سَرِ پوشانِّه و خِشالی ای جا شونِه اونچی گه دارنِه رِه روشِنِه و هون زَمینِ خَرینِّه.</verse>
				<verse number="45">«اَی هَم آسِمونی پادشاهی یَتِه تاجِرِ مونِّه گه بااِرزِشِ مِرواری ای دِمال دَوِه.</verse>
				<verse number="46">وختی بااِرزِشِ مِرواری رِه بَنگیتِه، بوردِه و اونچی گه داشتِه رِه بَروتِه و هون مِرواری رِه بَخریِه.</verse>
				<verse number="47">«اَی هَم آسِمونی پادشاهی یَتِه تورِ مونِّه گه دَریایی دِلِه دیم بَدا وونِه و هَمه جور مائی وی دِلِه دَرِه.</verse>
				<verse number="48">وختی گه تور مائی ای جا مَشت وونِه، مائیگیرِن اونِه دَریایی جا لُو کَشِنِنِه. اَزما نیشِنِنِه خِبِ مائی ایشونِه سیوا کِنِنِه و زَمبیلی دِلِه اِلِنِه، ولی بَدِ مائی ایشونِه دیم دِنِنِه.</verse>
				<verse number="49">آخَرِ زَمون هَم هَینجور وونِه. فِرشتِگون اِنِنِه صالحِنِ بَدِ آدَمِنی جا سیوا کِنِنِه</verse>
				<verse number="50">و وِشونِه تَشی کورِه ای دِلِه دیم دِنِنِه، اوجِه گه بِرمِه دَرِه و دَنِّن تَرسی جا هیکَش خارنِه.»</verse>
				<verse number="51">عیسی بُتِه: «دِشتِه هَین چیارِه بِفَهمِسِنی؟» شاگِردِن بُتِنِه: «اَرِه.»</verse>
				<verse number="52">عیسی وِشونِه بُتِه: «پَس، هر شریعتی مَلِّمِ گه آسِمونی پادشاهی ای خَوَری تعلیم بَئیت وو، هِتی صاب خِنِه ای رِه مونِّه گه شی صِنِخی جا نُو و پیتِ چیا دیرگا اُرنِه.»</verse>
				<verse number="53">وختی عیسی هَین مَثَلیشونِ تُوم هاکِردِه اوجِه ای جا بوردِه.</verse>
				<verse number="54">شی شَهری دِلِه بیمو و وِشونی عِبادَتگاهی دِلِه مَردِنِ تعلیم هادا، جوریگه مَردِن بِهت هاکِردِنِه و بُتِنِه: «هَین مَردی کِجِه دَری حِکمَت و مُعجِزاتی قِدرَتِ بِدَس بیاردِه؟</verse>
				<verse number="55">مَگِه وی نَجّاری ریکا نیِه؟ مَگِه وی ماری اِسم مریم نیِه؟ مَگِه وی بِرارِن یَعقوب و یوسِف و شَمعون و یَهودا نینِه؟</verse>
				<verse number="56">مَگِه دِشتِه وی خاخِرِن هَیجِه اَمِه میِن زندگی نَکِنِنِه؟ پَس هَین چیارِه کِجِه دَری یاد بَیتِه؟»</verse>
				<verse number="57">هَینِسه عیسایی جا نارحَت بَوِنِه. ولی عیسی وِشونِه بُتِه: «یَتِه پِیغَمبَر همه‌ جا اِحتِرام دارنِه بِجز شی زادگاه و شی خِنِوادِه ای وَر!»</verse>
				<verse number="58">عیسی وِشونی بی ایمونی ای خاطری اوجِه زیاد مُعجِزِه نَکِردِه.</verse>
			</chapter>
			<chapter number="14">
				<verse number="1">وختی عیسایی اَوازِه هیرودیسِ پادشاهی گوش بَرِسیِه،</verse>
				<verse number="2">وی شی نوکَرِنِ بُتِه: «هَین مَردی هَمون یحیای تَعمید‌ دَهَندِئِه گه مِردِگونی جا پِرِسا و هَینِسه بَتِنِّه هَین مُعجِزاتِ هاکِنِه.»</verse>
				<verse number="3">چون هیرودیس، هیرودیایی خاطری گه وی بِرار فیلیپُسی زَنا وِه، یحیی رِه بَیتِه و وی دَس و لینگِ دَوِسِّه و وِرِه زیندونی دِلِه دیم بَدا.</verse>
				<verse number="4">چون یحیی هیرودیسِ بُت وِه:«حَلال نیِه هَین زَنایی هَمرا دَووئی.»</verse>
				<verse number="5">هیرودیس خوایسِه یَحیی رِه بَکوشِه، ولی مَردِنی جا تَرسیِه، چون مَردِن یَحیی رِه پِیغَمبَر دِنِسِنِه.</verse>
				<verse number="6">ولی وختی هیرودیسی زاد روز بَرِسیِه، هیرودیایی کیجا مِهمونِنی پِش سَما هاکِردِه و هیرودیس اَنّی وی سَمایی جا خِشال بَوِه</verse>
				<verse number="7">گه قَسَم بَخاردِه هر چی کیجا بَخواد وِرِه هادِه.</verse>
				<verse number="8">مار کیجارِه اَنتِریک هاکِردِه گه بُئِه: «یحیای تَعمید‌ دَهَندِه ای کَلِّه رِه یَتِه مَجیمِه ای دِلِه مِنِه هادِه.»</verse>
				<verse number="9">پادِشاه نارحَت بَوِه، ولی شی قَسَمی خاطری و شی مِهمونِنی اِحترامی سِه دَستور هادا گه وی خواسِّه بَرآوَردِه بَوو.</verse>
				<verse number="10">پس آدَم بَرِسانیِه زیندونی دِلِه یَحیایی کَلِّه رِه وی تَنی جا سیوا هاکِردِنِه</verse>
				<verse number="11">و یَحیی ای کَلِّه رِه یَتِه مَجیمِه ای دِلِه بیاردِنِه کیجارِه هادانِه و وی هَم اونِه شی ماری وَر بَوِردِه.</verse>
				<verse number="12">یحیایی شاگِردِن بیمونِه وی جَسَد بَوِردِنِه و دَفن هاکِردِنِه، اَزما بوردِنِه عیسی رِه خَوَر هادانِه.</verse>
				<verse number="13">وختی عیسی هَین خَوَرِ بِشنُسِه، شِه تَنیایی لوتکا سِوار بَوِه و یَتِه خَلوَتِ جا بوردِه. ولی وختی مَردِن خَوَردار بَوِنِه، شی شَهری جا پیادِه وی دِمال بوردِنِه.</verse>
				<verse number="14">هَمینگه عیسی لوتکایی جا پیادِه بَوِه یَتِخِیلی اِزدِحامِ بَئیِه، وی دِل وِشونِه بَسوتِه و وِشونی میِنی مَریضِنِ شَفا هادا.</verse>
				<verse number="15">غِروب دَم، شاگِردِن عیسایی وَر بیمونِه بُتِنِه: «هَیجِه بَرَهوتِه و روزَم دِ تُوم وونِه. پَس اِزدِحامِ بَرِسان دِهاتی دِلِه بورِن و شِنِه خِراک بَخرینِن.»</verse>
				<verse number="16">ولی عیسی وِشونِه بُتِه: «لازِم نیِه مَردِن بورِن. شِما شِه وِشونِه خِراک هادین.»</verse>
				<verse number="17">شاگِردِن بُتِنِه: «‌اَما فقط پَنج نون و دِتا مائی دارمی.»</verse>
				<verse number="18">عیسی بُتِه: «اونِنِه هَیجِه می وَر بیارین.»</verse>
				<verse number="19">اَزما مَردِنِ بُتِه واشی سَر هِنیشِن. اَزما پَنج تا نون و دِتا مائی رِه بَیتِه آسِمونِ هارشیِه و خِدارِه شِکر هاکِردِه. اَزما نونیشونِه گِلی هاکِردِه و شاگِردِنِه هادا. شاگِردِن هَم اونانِه مَردِنِ هادانِه.</verse>
				<verse number="20">هَمه بَخاردِنِه و سِئر بَوِنِه، وختی نون تیکِه ایشونِه جَم هاکِردِنِه دِوازِه تا زَمبیل پِر بَوِه.</verse>
				<verse number="21">بِجِز زَناکِنِن و وَچیلِه پنج هِزار تا مَرد اوجِه غَذا بَخاردِنِه.</verse>
				<verse number="22">عیسی دَرجا شی شاگِردِنِه بُتِه لوتکا سِوار بَوون تا ویجا پِشتر دَریایی اون دَس بورِن. ولی شِه هَموجِه بَمونِسِه تا مَردِنِ راهی هاکِنِه.</verse>
				<verse number="23">عیسی بعد از هَینگه مَردِنِ بَرِسانیِه، شِه کوهی سَر بوردِه تا تَنیایی دِعا هاکِنِه. شُو بَرِسیِه و وی اوجِه تَنیا وِه.</verse>
				<verse number="24">اون موقِه، لوتکا دَریالُویی جا خِیلی دور بَوِه وِه و کِلاک دَکِت وِه، چون بَرعکسِ وا زووِه.</verse>
				<verse number="25">حدودِ ساعَتِ چارِ صِبح، عیسی هَمونجور گه اُوئی سَر راه شیوِه وِشونِه نَزیک بَوِه.</verse>
				<verse number="26">وختی شاگِردِن عیسی رِه بَئینِه اُوئی سَر راه شونِه، بَتِرسینِه، بُتِنِه: «هَین شَبَحِ»، و تَرسی جا داد بَزونِه.</verse>
				<verse number="27">عیسی دَرجا وِشونِه بُتِه: «شِمِه دِل قِرص ووئِه. ‌مِنِمِه، نَتِرسین!»</verse>
				<verse number="28">پِطرُس بُتِه: «آقا، اگه تویی مِنِه بُو تا اُوئی سَر تی وَر بیئِم.»</verse>
				<verse number="29">عیسی بُتِه: «بِرِه!» اَزما ‌پِطرُس لوتکایی جا جِر بیمو و اُوئی سَر عیسایی سَمت راه دَکِتِه.</verse>
				<verse number="30">ولی وختی کِلاکِ بَئیِه، ‌بَتِرسیِه و هَمونجور گه اُوئی دِلِه جِر شیِه شول هادا: «آقا، مِنِه نِجات هادِه!»</verse>
				<verse number="31">عیسی دَرجا شی دَسِ دِراز هاکِردِه و وِرِه بَیتِه و بُتِه: «اِی کَم ایمون، چه شَک هاکِردی؟»</verse>
				<verse number="32">وختی لوتکارِه سِوار بَوِنِه، وا هِرِسا.</verse>
				<verse number="33">و اونانیگه لوتکایی دِلِه دَوِنِه عیسایی لینگی پِش دیم بَخاردِنِه، بُتِنِه: «حَیقَتاً تو خِدایی ریکائی!»</verse>
				<verse number="34">وِشون دَریایی جا گِذَر هاکِردِنِه و جِنیسارِتی مِلکی دِلِه بَرِسینِه.</verse>
				<verse number="35">اوجِه ای مَردِن عیسی رِه بِشناسینِه و کَسایی رِه دِشتِه هون مَنطَقِه ای سِه بَرِسانینِه تا مَریضِنِ عیسایی وَر بیارِن.</verse>
				<verse number="36">وِشون ویجا خواهِش هاکِردِنِه فقط اِجازِه هادِه تا وی قَوایی تِکِ دَس بَزِنِن، و هر کی اونِه دَس کِردِه، شَفا گیتِه.</verse>
			</chapter>
			<chapter number="15">
				<verse number="1">اَزما عِلَمای فِرقِه فَریسی و توراتی مَلِّمِن اورشلیمی جا عیسایی وَر بیمونِه و بُتِنِه:</verse>
				<verse number="2">«چه تی شاگِردِن اَمِه مَشایِخی رَسم و رُسومِ نَدید گیرِنِه؟ وِشون پِش از هَینگه غَذا بَخارِن شی دَسِ نَشورِنِه!»</verse>
				<verse number="3">عیسی وِشونِه جِواب هادا: «چه شِما شِه، هَینی خاطری گه شی رَسم و رُسومِ حِفظ هاکِنین خِدایی حِکمِ نَدید گیرِنی؟</verse>
				<verse number="4">چون خِدا دَستور هادا: ”شی پیر و مارِ اِحتِرام بِل،“ و ”هر کی شی پیر و مارِ ناسِزا بُئِه، حتماََ وِنِه وِرِه بَکوشتَن.“</verse>
				<verse number="5">ولی شِما گِنِنی اگه کَسی شی پیر و مارِ بُئِه: ”کِمَکی گه وِسِه شِمارِ هاکِنِم، خِدایی کاری سِه وَقف هاکِردِمِه،“</verse>
				<verse number="6">در هَین صورَت، دِ وِرِه واجِب نیِه شی پیرِ کِمَک هاکِنِه. هَینجوری شِما خِدایی کَلامِ شی رَسم و رُسومی سِه نَدید بَیتِنی.</verse>
				<verse number="7">اِی دُروئِن! اِشعیای پِیغمبر چَنّی خِب شِمِه خَوَری پِشگویی هاکِردِه، اون موقِه گه بُتِه:</verse>
				<verse number="8">«”هَین قوم شی زِوونی هَمرا مِنِه حِرمَت اِلِنِه، ولی وِشونی دِل میجا دورِ.</verse>
				<verse number="9">وِشون بیخِدی مِنِه پَرَسِش کِنِنِه و وِشونی تَعلیم فقط آدَمی ای حِکمِ.“»</verse>
				<verse number="10">اَزما عیسی مَردِنِ شی حضور بَخونِسِه و بُتِه: «می گَبِ گوش هادین و بِفَهمین.</verse>
				<verse number="11">اونچی آدَمی دِهِنی جا جِر شونِه وِرِه نَجِس نَکِنِّه، بَلگی اونچی آدَمی دِهِنی جا دیرگا اِنِه، هونِه گه آدَمی رِه نَجِس کِنِّه.»</verse>
				<verse number="12">اَزما شاگِردِن عیسایی وَر بیمونِه و بُتِنِه: «دِنّی عِلَمای فَریسی وختی تی هَین گَبِ بِشنُسِنِه نارحَت بَوِنِه؟»</verse>
				<verse number="13">عیسی جِواب هادا: «هر نَهالی گه می آسِمونی پیر نَکاشت وو، بِنِه ای جا بَکِّنی وونِه.</verse>
				<verse number="14">وِشونِه کار نارین. وِشون راه بَلَدایی هَسِّنِه گه شِه کورِنِه. و اگه یَتِه کور یَت دییَر کوری عَصاکَش بَوو، هر دِتا چاهی دِلِه دیم خارِنِه.»</verse>
				<verse number="15">پِطرُس وِرِه بُتِه: «هَین مَثَلِ اَمِسِه توضی هادِه.»</verse>
				<verse number="16">عیسی جِواب هادا: «شِما هَم حَلا دَرک نَکِنِنی؟</verse>
				<verse number="17">مَگِه نَئونِنی هر چی آدَمی دِهِنی جا جِر بورِه وی اِشکَمی دِلِه شونِه و دَفع وونِه؟</verse>
				<verse number="18">ولی اونچی گه دِهِنی جا دیرگا اِنِه، دِلی جا سَرچِشمِه گیرنِه و هَین اون چیِه گه آدَمی رِه نَجِس کِنِّه.</verse>
				<verse number="19">چون پلیدِ خیال، قَتل، زِنا، فاسِقی، دِزّی، دِردِرو شَهادت و تِهمَت، دِلی جا سَرچِشمِه گیرنِه.</verse>
				<verse number="20">هَینِن آدَمی رِه نَجِس کِنِنِه، ولی نَشوردِه دَسی هَمرا غَذا بَخاردَن هیچکی رِه نَجِس نَکِنِّه!»</verse>
				<verse number="21">عیسی اوجِه رِه تَرک هاکِردِه و صور و صیدونی مَنطَقِه ای دِلِه بوردِه.</verse>
				<verse number="22">یَتِه کَنعانی زَنا گه هون مَنطَقِه ای دِلِه زندگی کِردِه، عیسایی وَر بیمو و دادی هَمرا بُتِه: «اِی آقا، اِی داوودی ریکا، مِنِه رَحم هاکِن! می کیجا بَدجور دِوبَزِه بَوِه.»</verse>
				<verse number="23">ولی عیسی هیچ جِوابی نَدا، تا هَینگه شاگِردِن پِش بیمونِه و عیسایی جا خواهِش هاکِردِنِه، بُتِنِه: «وِرِه مِرخَص هاکِن بورِه، چون دِ داد و هَواری هَمرا اَمِه دِمال سَر اِنِه.»</verse>
				<verse number="24">عیسی بُتِه: «مِن فَقَط اِسرائیلی قومی گِم بَوِه گِسَنِشونی سِه بَرِسانی بَوِمِه.»</verse>
				<verse number="25">ولی هون زَنا پِش بیمو و عیسایی لینگی وَر زِنی بَزو و بُتِه: «اِی آقا، مِنِه کِمَک هاکِن!»</verse>
				<verse number="26">عیسی جِواب هادا: «دِرِس نیِه نونِ وَچیلِه ای دَس بَیریم و سَگیشونی پِش دیم بَدیم.»</verse>
				<verse number="27">ولی هون زَنا بُتِه: «دِرِسِ آقا، ولی حتّی سَگیشون هَم نون تیکِه ای گه شی اَربابی سِفرِه ای جا کَلِنِه رِه، خارِنِه!»</verse>
				<verse number="28">اَزما عیسی بُتِه: «اِی زَن، تی ایمون خِیلی زیادِه! تی خواسِّه بَراوَردِه بَوِه!» هَمون دَم وی کیجا شَفا بَیتِه.</verse>
				<verse number="29">عیسی اوجِه ای جا راه دَکِتِه و جَلیلی دَریایی وَر بیمو. اوجِه یَتِه کِتی ای سَر بوردِه و هِنیشتِه.</verse>
				<verse number="30">یَتِخِیلی اِزدِحام عیسایی وَر بیمونِه و شی هَمرا شَلِن، کورِن، چِلِّخِن و لالیشون و خِیلی دییَر مَریضِنِ هَم بیاردِنِه عیسایی لینگی پِش بِشتِنِه و وی وِشونِه شَفا هادا.</verse>
				<verse number="31">مَردِن وختی بَئینِه لالِن گَب زَنِنِه، چِلِّخِن خار بَوِنِه، شَلِن راه شونِنِه و کورِن وینِنِه، بِهت هاکِردِنِه و اِسرائیلی خِدارِه حَمد بُتِنِه.</verse>
				<verse number="32">عیسی شاگِردِنِه شی حِضور بَخونِسِه و بُتِه: «می دِل هَین مَردِنی سِه سوجِنِه. اَلَن سِه روزِ می هَمرا دَرِنِه و دِ هیچی بَخاردَنی سِه نارِنِه. مِن نَخوایمِه وِشونِه وَشنی راهی هاکِنَم، چون اِمکان دارنِه راه دِلِه ضَعف هاکِنِن.»</verse>
				<verse number="33">شاگِردِن بُتِنِه: «کِجِه دَری بَتِّمی صَحرایی دِلِه هَین گَتِه اِزدِحامی سِه نون تَیِّه هاکِنیم؟»</verse>
				<verse number="34">عیسی بُتِه: «چَن تا نون دارِنی؟» جِواب هادانِه: «هفت تا نون و چَن تا کِچیکِ مائی.»</verse>
				<verse number="35">عیسی مَردِنِ بُتِه بِنِه ای سَر هِنیشِن.</verse>
				<verse number="36">اَزما هَفت تا نون و چَن تا مائی رِه بَیتِه و بعد از شِکر هاکِردَن اونِنِه گِلی هاکِردِه و شی شاگِردِنِه هادا و شاگِردِن اونِنِه اِزدِحامِ هادانِه.</verse>
				<verse number="37">هَمه بَخاردِنِه و سِئر بَوِنِه، وی شاگِردِن هَفتا زَمبیل پِر نون تیکِه جَم هاکِردِنِه.</verse>
				<verse number="38">اونانیگه اوجِه غَذا بَخاردِنِه، بِجِز زناکِنِن و وَچیلِه، چار هِزار تا مَرد وِنِه.</verse>
				<verse number="39">بعد از هونگه عیسی مَردِنِ مِرخَص هاکِردِه، لوتکا سِوار بَوِه و مَجَدانی مَنطَقِه ای سِه بوردِه.</verse>
			</chapter>
			<chapter number="16">
				<verse number="1">عِلَمای فِرقِه فَریسی و عِلَمای فِرقِه صَدوقی عیسایی وَر بیمونِه تا وِرِه آزمود هاکِنِن. عیسایی جا بَخوایسِنِه تا یَتِه آسِمونی نِشونِه وِشونی سِه بیارِه.</verse>
				<verse number="2">عیسی وِشونِه بُتِه: چِتی شِما خِب بَتِنِّنی هَوارِه پِشوینی هاکِنین «اگه پِنِماز، ”آسِمون سِرخ ووئِه، گِنِنِی فَردا هَوا خِبِ،“</verse>
				<verse number="3">و اگه صِبِ دَم ”آسِمون سِرخ و بَئیت ووئِه، گِنِنی وارِش خواینِه بَوارِه.“ چِتی هَین چیارِه دِنِّنی ولی نَتِنِّنی زَمونِه ای نِشونِه هارِه دَرک هاکِنین!</verse>
				<verse number="4">هَین زِنا کار و شریرِ نَسل نِشونِه خواینِنِه، ولی نِشونِه ای وِشونِه هادا نَوونِه بِجز یونِسی پِیغَمبَری نِشونِه.» عیسی هَینِه بُتِه و وِشونی جا سیوا بَوِه.</verse>
				<verse number="5">وختی شاگِردِن دَریایی اون دَس بَرِسینِه یاد هاکِردِنِه شی هَمرا نون بَیرِن.</verse>
				<verse number="6">عیسی وِشونِه بُتِه: «مِواظِب ووئین و عِلَمای فَریسی و صَدوقی ای خَمیرمایه ای جا دوری هاکِنین.»</verse>
				<verse number="7">شاگِردِن شی وَر گَب زووِنِه و گِتِنِه: «‌چون اَما شی هَمرا نون نیاردِمی وی هَینجور گِنِه.»</verse>
				<verse number="8">عیسی وِشونی فِکرِ بَخونِسِه و بُتِه: «اِی سِس ایمونیشون، چه اَنّی غِرصِه خارِنی شی هَمرا نون نیاردِنی؟</verse>
				<verse number="9">حَلا هَم نِفَهمِنِنی؟ یاد هاکِردِنی چِتی پَنج تا نونی هَمرا پَنج هِزار نَفَرِ سِئر هاکِردِمِه؟ هون روز چَن تا زَمبیل خِردِه چیا جَم هاکِردِنی؟</verse>
				<verse number="10">یا شی یادی جا بَوِردِنی یَکَش دییَر هَفتا نونی هَمرا چار هِزار نَفَرِ سِئر هاکِردِمِه؟ چَن تا زَمبیل خِردِه چیا جَم هاکِردِنی؟</verse>
				<verse number="11">چه نَتِنِّنی بِفَهمین گه مِن شِمِه هَمرا نونی خَوَری گَب نَزومِه؟ مِن فَقط بُتِمِه عِلَمای فَریسی و صَدوقیِنی خَمیرمایه ای جا دوری هاکِنین.»</verse>
				<verse number="12">اَزما شاگِردِن بِفَهمِسِنِه عیسی فَریسین و صَدوقیِنی تعلیم هادائَنی خَوَری هِشدار دِنِه، نا نونی خَمیرمایه ای جا.</verse>
				<verse number="13">وختی عیسی فیلیپی قیصریه ای مَنطقِه ای سِه بَرِسیِه، شی شاگِردِنی جا بَپُرسیِه: «مَردِن اِنسونی ریکا رِه کی دِنِنِه؟»</verse>
				<verse number="14">شاگِردِن بُتِنِه: «بعضیا گِنِنِه یَحیای تَعمید‌ دَهندِه ای. بعضی دییَر گِنِنِه ایلیای پِیغَمبَری و بعضیا گِنِنِه اِرمیای پِیغَمبَر یا یَتِه از پِیغَمبَرِنی.»</verse>
				<verse number="15">عیسی وِشونه بُتِه: «ولی شِما گِنِنی مِن کیمِه؟»</verse>
				<verse number="16">شَمعونِ پِطرُس جِواب هادا: «تو مَسیحِ موعودی، زینِّه خِدایی ریکائی!»</verse>
				<verse number="17">عیسی شَمعونی جِواب بُتِه: «اِی شَمعون، یونایی ریکا، خِش بِحالِ تو، چون تو هَینِه آدَمی جا یاد نَیتی، بَلگی می آسِمونی پیر اونِه تِنِه آشکار هاکِردِه.</verse>
				<verse number="18">و تِرِه گِمِه تو پِطرُسی، یَعنی ”کِر،“ و مِن هَین کِری سَر شی کلیسارِه بَنا کِمِّه، هیچ وَخت جَهِنِمی قِدرَت نَتِنِّه وِرِه از بِین بَوِرِه.</verse>
				<verse number="19">آسِمونی پادشاهی ای کِلی ایشونِه تِرِه دِمِه. اونچی رِه گه تو زَمینی دِلِه دَوِنّی، آسِمونی دِلِه دَوَس وونِه و هر چیرِه زَمینی سَر وا هاکِنی، آسِمونی دِلِه وا وونِه.»</verse>
				<verse number="20">اَزما عیسی شی شاگِردِنِه قَدِغَن هاکِردِه هیچکَسی وَر نُئِن وی مَسیحِ موعودِ.</verse>
				<verse number="21">اَزون بعد عیسی شی شاگِردِنِه گِتِه گه وی اورشَلیمی سِه شونِه، اوجِه مَشایخ و مَعبَدی گَت گَتِه کاهنِن و توراتی مَلِّمِن وِرِه آزار دِنِنِه و کِشِنِنِه، ولی گِتِه سِوِّمین روز زینِّه وونِه.</verse>
				<verse number="22">پِطرُس عیسی رِه یَتِه گوشِه بَکِشیِه و اِعتِراضی هَمرا وِرِه بُتِه: «خِدا نَکِنِه آقا! هَین اِتِّفاق هیچ وَخت تِنِه نَکِفِنِه.»</verse>
				<verse number="23">عیسی دَگِرِسِه پِطرُسِ بُتِه: «دور بَواش اِی شِیطان! تو می راهی دَمِ گیرنی و تی فِکر و خیال آدَمی ای جائِه، نا خِدایی جا.»</verse>
				<verse number="24">اَزما عیسی شی شاگِردِنِه بُتِه: «هر کی بَخواد می دِمالرو ووئِه، وِنِه شی جانی جا بِگذِرِه و شی صَلیبِ بَیرِه و می دِمال بیِه.</verse>
				<verse number="25">چون هر کی بَخواد شی جانِ دارِه، اونِه از دَس دِنِه، ولی هر کی شی جانِ میسِه فِدا هاکِنِه، اونِه اَی بِدَس اُرنِه.</verse>
				<verse number="26">آدَمی سِه چه نَفعی دارنِه دِشتِه دِنیارِه دارِه، ولی شی جانِ از دَس هادِه؟ چون وی دِ هیچ قِیمَتی نَتِنِّه شی جانِ پَس هایرِه.</verse>
				<verse number="27">«چون اِنسونی ریکا شی پیری جَلالی هَمرا فِرِشتِگونی هَمرا اِنِه و اَزما هر کسِ طِبقِ وی اَعمال عَوَض دِنِه.</verse>
				<verse number="28">حَیقَتاً شِمار گِمِه، بَعضی از هَینِن گه اَلَن ایجِه اِسّانِه تا اِنسونی ریکارِه شی پادشاهی ای دِلِه نَوینِن گه اِنِه، نَمیرِنِه.»</verse>
			</chapter>
			<chapter number="17">
				<verse number="1">شِش روز بعد، عیسی، پِطرُس و یَعقوب و وی بِرار یوحَنا رِه بَیتِه و وِشونِه یَتِه بِلَنِ کوهی سَر بَوِردِه تا اوجِه تَنیا ووئِن.</verse>
				<verse number="2">اوجِه، وِشونی وَر، عیسایی دیم دِگَرگون بَوِه. وی دیم خِرشیدی تَرا نورانی و وی جِمِه نوری تَرا اِسبی بَوِه.</verse>
				<verse number="3">هَمون موقِه، شاگِردِن موسی و ایلیای پِیغَمبرِ بَئینِه گه عیسایی هَمرا گَب زووِنِه.</verse>
				<verse number="4">پِطرُس عیسی رِه بُتِه: «اِی آقا، چَنّی خِبِ اَما ایجِه دَرِمی. اگه بَخوای مِن سِه تا سایِوون ساجِمِه، یَتِه تِنِه، یَتِه موسی و یَتِه هَم ایلیایی سِه.»</verse>
				<verse number="5">پِطرُسی گَب حَلا تُوم نَوِه وِه، یَتِه پِر نورِ اَبر وِشونی سَری وَر سایه دیم بَدا و یَتِه چِمِر اَبری جا بِشنُس بَوِه گِتِه: «هَین می عَزیزِ ریکائِه گه ویجا راضیمِه، وی گَبِ گوش هاکِنین!»</verse>
				<verse number="6">وختی شاگِردِن هَین چِمِرِ بِشنُسِنِه، دیمی هَمرا بِنِه ای سَر دَکِتِنِه و بَتِرسینِه.</verse>
				<verse number="7">عیسی بیمو وِشونی سَر دَس بِشتِه و بُتِه: «پِرِسین و نَتِرسین!»</verse>
				<verse number="8">وختی شاگِردِن شی چِشِ وا هاکِردِنِه، بِجز عیسی کَس دییَرِ نَئینِه.</verse>
				<verse number="9">اون موقِه گه كوهی جا جِر ایمونِه، عیسی وِشونِه دَستور هادا: «اونچی گه بَئینی رِه هیچکَسی وَر نُئین، تا اون روز گه اِنسونی ریکا مِردِگونی جا پِرِسِه.»</verse>
				<verse number="10">شاگِردِن عیسایی جا بَپُرسینِه: «پَس چه توراتی مَلِّمِن گِنِنِه اوَّل وِنِه ایلیای پِیغَمبَر بیِه؟»</verse>
				<verse number="11">عیسی جِواب هادا: «ایلیا اِنِه و هَمه چیرِه دِرِس کِنِّه.</verse>
				<verse number="12">ولی مِن شِمارِ گِمِه ایلیا بیمو و وِشون وِرِه نِشناسینِه و هر چی خوایسِنِه وی هَمرا هاکِردِنِه. اِنسونی ریکا هَم وِنِه هَینجور وِشونی دَسی جا زَجر بَوینِه.»</verse>
				<verse number="13">اَزما شاگِردِن بِفَهمِسِنِه گه عیسایی مَنظور یحیای تَعمید‌ دَهندِه هَسِّه.</verse>
				<verse number="14">وختی عیسی و وی شاگِردن مَردِنی وَر دَگِرِسِنِه، یَتِه مَردی عیسایی وَر بیمو و وی پِش زِنی بَزو بُتِه:</verse>
				<verse number="15">«اِی آقا، می ریکارِه رَحم هاکِن. وی غَشگری دارنِه و بَدجور عَذاب کَشِنِه. اونجور گه چَن کَش شِرِه اُو و تَشی دِلِه دیم بَدا.</verse>
				<verse number="16">وِرِه تی شاگِردِنی وَر بیاردِمِه، ولی نَتِنِسِنِه وِرِه شَفا هادِن.»</verse>
				<verse number="17">عیسی بُتِه: «اِی مِنحَرِف و بی ایمونِ قوم، تا كِی وِنِه شِمِه هَمرا دَووئم و تا کِی شِمارِ تَحَمِل هاکِنَم؟ ریکارِه می وَر بیارین.»</verse>
				<verse number="18">عیسی دِوِ تَشَر بَزو، دِو ریکائی جا دیرگا بوردِه و وی هَمون دَم شَفا بَیتِه.</verse>
				<verse number="19">اَزما شاگِردِن عیسایی وَر بیمونِه و خَلوتی دِلِه ویجا بَپُرسینِه: «چه اَما نَتِنِسِمی هون دِوِ دیرگا هاکِنیم؟»</verse>
				<verse number="20">عیسی بُتِه: «چون شِمِه ایمون کَمِ. حَیقَتاً شِمارِ گِمِه، اگه یَتِه خَردَلی تیمی اَنّا ایمون دارین، بَتِّنِنی هَین كوهِ بُئین گه ”از ایجِه به اوجِه جابِجا بَوون“ و جابِجا وونِه و هیچ کاری شِمِنِه مَحال نیئه.[</verse>
				<verse number="21">ولی هَین جور دِو بِجِز دِعا و روزِه دیرگا نَشونِه.]»</verse>
				<verse number="22">هون موقِه گه جَلیلی مَنطَقِه ای دِلِه دَوِنِه، عیسی وِشونِه بُتِه: «اِنسونی ریکا مَردِنی دَس تَسلیم وونِه.</verse>
				<verse number="23">وِشون وِرِه کِشِنِنِه و وی سِوّمین روز زینِّه وونِه.» شاگِردِن خِیلی پَریشون بَوِنِه.</verse>
				<verse number="24">وختی عیسی و وی شاگِردِن كَفرناحومی شَهری سِه بَرِسینِه، اونانیگه یَهودیِنی مَعبَدی مالیاتِ جَم کِردِنِه، پِطرُسی وَر بیمونِه و بُتِنِه: «شِمِه اِسّا مَعبَدی مالیاتِ نَخواینِه هادِه؟ مَعبَدی مالیات ”دِ دِرهَم“ وِه گه دِ روز کارگَری دَسمِزی اَنّا وِه.»</verse>
				<verse number="25">پِطرُس بُتِه: «اَلبَته گه دِنِه!» وختی پِطرُس خِنِه بوردِه، حَلا هیچی نُت وِه گه عیسی وِرِه بُتِه: «اِی شَمعون چی فِکر کِنّی، هَین دِنیایی پادشاهِن کِنی جا باج و خَراج گیرِنِه؟ شی وَچیلِه ای جا یا غَریبِه ای جا؟»</verse>
				<verse number="26">پِطرُس بُتِه: «غَریبِه ای جا.» عیسی وِرِه بُتِه: «پس وَچیلِه مِعافِنِه!</verse>
				<verse number="27">ولی هَینسِه گه وِشونِه نَرِنجانیم، دَریالُو بور و قَرماق دیم بَدِه. اَوَّلین مائی رِه گه بَیتی، وی دِهِنِ وا هاکِن. یَتِه سِکِّه چار دِرهَمی اَنگیرنی. هون سِکِّه رِه بَئیر و می مالیات و شی مالیتی جا وِشونِه هادِه.»</verse>
			</chapter>
			<chapter number="18">
				<verse number="1">اَزما شاگِردِن عیسایی وَر بیمونِه و ویجا بَپُرسینِه: «کی آسمونی پادشاهی ای دِلِه هَمه ای جا گَت تَرِ؟»</verse>
				<verse number="2">عیسی یَتِه وَچِه رِه داد هاکِردِه و ویجا بَخوایسِه شاگِردِنی میِن هِرِسِه.</verse>
				<verse number="3">و بُتِه: «حَیقَتاً شِمارِ گِمِه، تا عوَض نَووئین و کِچیک وَچیلِه ای تَرا نَووئین، نَتِنِّنی هیچ وَخت آسمونی پادشاهی ای دِلِه بورین.</verse>
				<verse number="4">هر کی شِرِه هَین کِچیک وَچِه ای تَرا کِچیک هاکِنِه، آسمونی پادشاهی ای دِلِه گَت تَرین وونِه.</verse>
				<verse number="5">هر کی هَینجور وَچِه رِه می اِسمی خاطری قَبول هاکِنِه، مِنِه قَبول هاکِردِه.</verse>
				<verse number="6">«ولی هر کی باعِث بَوو یَتِه از هَین کِچیکِن گه مِنِه ایمون دارِنِه گِناه دَکِفِه، وِنِه بِهتَر وِه شی گِردَن آسیو سَنگ وَسِّه و شِرِه دَریایی جَلِ جایی دِلِه غَرق کِردِه!</verse>
				<verse number="7">وای بَر هَین دِنیا گه آدَمی رِه گِناهی سِه وَسوَسِه کِنِّه. چون وَسوَسِه هَمِش دَرِه، ولی وای بِحالِ کَسی گه وَسوَسِه ای باعث بونی وونِه!</verse>
				<verse number="8">«اگه تی دَس یا لینگ تِرِه گِناه کشانِّه، اونِه بَورین و دیم بَدِه، چون تیسِه بِهتَرِ گه شَل یا چِلِّخ اَبَدی زندگی ای دِلِه بوری تا هَینگه دَس و لینگی هَمرا اَبَدی تَشی دِلِه دیم بَدا بَووئی.</verse>
				<verse number="9">و اگه تی چِش تِرِه گِناه کَشانِّه، اونِه دَر بیار و دیم بَدِه، چون تیسِه بِهتَرِ یَتِه چِشی هَمرا اَبَدی زندگی ای دِلِه بوری، تا هَینگه دِتا چِشی هَمرا جَهِنِمی تَشی دِلِه دیم بَدا بَووئی.</verse>
				<verse number="10">«هیچ وَخت هَین کِچیک وَچیلِه ایشونِه کِچیک نِشمارین. چون شِمارِ گِمِه وِشونی فِرِشتِگون آسِمونی دِلِه هَمِش می آسِمونی پیری دیمِ وینِنِه.[</verse>
				<verse number="11">چون اِنسونی ریکا بیمو تا گِم بَوِه ایشونِه نِجات هادِه.]</verse>
				<verse number="12">چی گِمون کِنِنی؟ اگه یَتِه مَردی صد تا گِسَن دارِه و یَتِه از هونِن گِم بَوو، تی نَظَر هون نَوَد و نِه گِسَنِ دییَرِ کوهی دِلِه وِل نَکِنِّه و گِم بَوِه گِسَنی دِمال نَشونِه؟</verse>
				<verse number="13">اَرِه شِمارِ گِمِه اگه اونِه بَنگیرِه، هون یَتِه گِسَنی سِه ویشَتر خِشال وونِه تا هون نَوَد و نِه گِسَنی سِه گه گِم نَوِنِه.</verse>
				<verse number="14">می آسِمونی پیری خواسِّه هَین نیِه گه حَتّی یَتِه از هَین کِچیکِن هَلاک بَوون.</verse>
				<verse number="15">«اگه تی بِرار تِرِه گِناه هاکِردِه، وی وَر بور و خَلوَتِ جایی دِلِه وی خَطارِه وِرِه گوشزَد هاکِن. اگه تی گَبِ گوش هاکِردِه، اَی هَم شی بِرارِ بَنگیتی؛</verse>
				<verse number="16">ولی اگه تی گَبِ گوش نَدا، یَتِه دِ نَفر دییَرِ شی هَمرا بَوِر تا هر اِتهامی، دِ سِه تا شاهِدی گِواهی ای هَمرا ثابِت بَوو.</verse>
				<verse number="17">اگه حاضِر نَوِه وِشونی گَبِ بِشنُئِه، كلیسایی گوش بَرِسان، و اگه حاضِر نَوِه حَتّی كلیسایی گَبِ قَبول هاکِنِه، اَزما وی هَمرا یَتِه اَجنَبی یا خراجگیری تَرا رَفتار هاکِن.</verse>
				<verse number="18">«حَیقَتاً شِمارِ گِمِه، هر چی زَمینی دِلِه دَوِنّین، آسِمونی دِلِه هَم دَوَس وونِه؛ و هر چی زَمینی دِلِه وا هاکِنین، آسِمونی دِلِه هَم وا وونِه.</verse>
				<verse number="19">هَینَم شِمارِ گِمِه اگه دِ نفر از شِما زَمینی سَر اونچی ای خَوَری گه خِدایی جا خواینِنی یَکدِل ووئین، می آسِمونی پیر اونِه شِمارِ دِنِه.</verse>
				<verse number="20">چون هر جا دِ یا سِه نَفر می اِسمی هَمرا جَم بَوون، مِن اوجِه وِشونی میِن دَرمِه.»</verse>
				<verse number="21">اَزما پِطرُس عیسایی وَر بیمو و ویجا بَپُرسیِه: «آقا، بِراری گه مِنِه بَدی کِنِّه رِه چَن کَش وِنِه بِبَخشِم؟ هَفت کَش؟»</verse>
				<verse number="22">عیسی وِرِه بُتِه: «نُمِه هَفت کَش، بَلگی هَفتاد تا هَفت کَش.</verse>
				<verse number="23">چون آسمونی پادشاهی یَتِه پادشاهی تَرائِه گه تَصمیم بَیتِه شی نوکَرِنی هَمرا حِساب کِتاب هاکِنِه.</verse>
				<verse number="24">پس وختی حِساب کِتابِ شِرو هاکِردِه، یَنَفَرِ وی وَر بیاردِنِه گه اَنّی پادشاه رِه بِدِهکار وِه گه حتّی اگه دِ هِزار سال پادشاهی سِه کار کِردِه اَی هَم نَتِنِسِه شی بِدِهی رِه پَس هادِه.</verse>
				<verse number="25">و چون نَتِنِسِه شی قَرضِ هادِه، اَرباب دَستور هادا وِرِه و وی زَن و وَچیلِه و دِشتِه وی دار و نَداری هَمرا بَروشِن تا شی طَلَبِ هایرِه.</verse>
				<verse number="26">ولی هون نوکَر اَربابی لینگی پِش زِنی بَزو و خواهِشی هَمرا بُتِه: ”مِنِه مِهلَت هادِه، دِشتِه شی قَرضِ تِرِه دِمِه.“</verse>
				<verse number="27">اَربابی دِل وِنِه بَسوتِه و وِرِه وِل هاکِردِه و وی قَرضِ بِبَخشیِه.</verse>
				<verse number="28">«ولی وختی هَمین نوکَر دِ دیرگا شیئِه، یَتِه از شی هَمکارِنِه بَئیِه صَد دینار گه سِه ماه کارگری دَسمِزی اَنّا وِه وِرِه بِدِهکار وِه. پَس وِرِه هماسیِه و وی گَلی ای بِنِه جِق هادا و بُتِه:”شی قَرضِ پَس هادِه!“</verse>
				<verse number="29">وی هَمکار وی لینگی پِش زِنی بَزو و خواهِشی هَمرا بُتِه: ”مِنِه مِهلَت هادِه؛ دِشتِه شی قَرضِ تِرِه دِمِه.“</verse>
				<verse number="30">ولی وی قَبول نَکِردِه، و هون مَردی رِه زیندونی دِلِه دیم بَدا تا شی بِدِهی رِه هادِه.</verse>
				<verse number="31">وختی بَقیِه نوکَرِن هَین جریانِ بَئینِه خِیلی نارحَت بَوِنِه، شی اَربابی وَر بوردِنِه و دِشتِه ماجَرارِه ویسِه بُتِنِه.</verse>
				<verse number="32">اَزما اَرباب هون نوکَرِ شی کَفا بَخونِسِه و وِرِه بُتِه: ”اِی شَرورِ نوکَر، مَگِه مِن تی خواهِش تَمَنّایی سِه دِشتِه تی قَرضِ نِبَخشیمِه؟</verse>
				<verse number="33">مَگِه نِسِه هَمونجور گه مِن تِرِه رَحم هاکِردِمِه، تو هَم شی هَمکارِ رَحم کِردی؟“</verse>
				<verse number="34">اَرباب اَنّی تِرشِ تیلِن بَوِه گه وِرِه زیندونی دِلِه دیم بَدا تا شِکَنجِه بَوو و دِشتِه شی قَرضِ هادِه.</verse>
				<verse number="35">هَمینجور هَم می پیر گه آسمونی دِلِه دَرِه هَین بَلارِه شِمِه سَر اُرنِه، اگه شِما هَم شی بِرارِ دِلی جا نِبَخشین.»</verse>
			</chapter>
			<chapter number="19">
				<verse number="1">وختی عیسی شی گَبِ تُوم هاکِردِه، جَلیلی جا بوردِه و اُردُن روخِنِه ای اون دَسی جا یَهودیِه ای مَنطَقِه ای دِلِه بوردِه.</verse>
				<verse number="2">اِزدِحام وی دِمال راه دَکِتِنِه و عیسی وِشونِه اوجِه شَفا هادا.</verse>
				<verse number="3">عِلَمای فِرقِه فَریسی عیسایی وَر بیمونِه تا وِرِه آزمود هاکِنِن. وِشون بُتِنِه: «یَتِه مَردی بَتِنِّه بی دَلیل شی زَنارِه طَلاق هادِه؟»</verse>
				<verse number="4">عیسی وِشونِه بُتِه: «مَگِه نَخونِسِنی اونیگه وِشونِه خَلق هاکِرده از اَوَّل ”وِشونِه زَنا مَردی بَساتِه“،</verse>
				<verse number="5">عیسی بُتِه: ”هَینِسه مَرد شی پیر و ماری جا سیوا وونِه، شی زَنارِه چَسبِنِه و اون دِتا یَتَن وونِنِه“؟</verse>
				<verse number="6">پس وِشون دِ دِتَن نینِه بَلگی یَتَن هَسِّنِه. پَس اونچی گه خِدا هیکَش جِفت هاکِردِه رِه آدَم نِنِه سیوا هاکِنِه.»</verse>
				<verse number="7">وِشون عیسی رِه بُتِنِه: «پَس چه موسای پیغمبر بُتِه مَرد بَتِنِّه شی زَنارِه طَلاق نامِه هادِه و ورِه وِل هاکِنِه؟»</verse>
				<verse number="8">عیسی وِشونِه بُتِه: «شِمِه سَنگدِلی ای سِه وِه موسی اِجازِه هادا شی زَنارِه طَلاق هادین. ولی از اَوَّل هَینجور نَوِه.</verse>
				<verse number="9">شِمارِ گِمِه هر کی شی زَنارِه هر دَلیلی بِجِز زِنا طَلاق هادِه و یَت دییَر زَن بَوِرِه، زِنا هاکِردِه.»</verse>
				<verse number="10">شاگِردِن وِرِه بُتِنِه: «اگه مَردی وَضع نِسبَت به شی زَنا هَینجورِه، پس زَن نَوِردَن بِهتَرِ!»</verse>
				<verse number="11">عیسی وِشونِه بُتِه: «هَمه هَین کَلامِ نَتِنِّنِه قَبول هاکِنِن، مَگَر اونانیگه وِشونِه عَطا بَوِه وو.</verse>
				<verse number="12">چون بَعضی خواجِنِه و شی ماری اِشکَمی جا هَینجور دِنیا بیمونِه، و بَعضی دییَر هَم دَرِنِه گه مَردِن وِشونِه خواجِه هاکِردِنِه، و بَعضیا شِه شِرِه خواجِه هاکِردِنِه، چون آسِمونی پادشاهی ای سِه زَن بَوِرَدنی جا چِش پوشی کِنِنِه تا خِدمَت هاکِنِن. هر کی بَتِنِّه هَینِه قَبول هاکِنِه، بِل قَبول هاکِنِه.»</verse>
				<verse number="13">اَزما مَردِن کِچیک وَچیلِه رِه عیسایی وَر بیاردِنِه تا وی شی دَسِ وِشونی سَر بِلِ و وِشونی سِه دِعا هاکِنِه. ولی شاگِردِن مَردِنِ هَین کاری سِه تَشَر بَزونِه و وِشونی دَمِ بَیتِنِه.</verse>
				<verse number="14">ولی عیسی بُتِه: «بِلین کِچیک وَچیلِه ایشون می وَر بیئِن وِشونی دَمِ نَیرین، چون اونانیگه هَین وَچیلِه ای تَرا ووئِن بَتِنِّنِه آسِمونی پادشاهی ای دِلِه بیئِن.»</verse>
				<verse number="15">عیسی شی دَسِ وَچیلِه ای سَر بِشتِه و وِشونِه بَرکت هادا و اوجِه ای جا بوردِه.</verse>
				<verse number="16">یَتِه روز یَتِه مَردی عیسایی وَر بیمو و بُتِه: «اِسّا، چی خِبِ كاری وِنِه هاکِنِم تا بَتِنِّم اَبَدی زندِگی رِه بِدَس بیارِم؟»</verse>
				<verse number="17">عیسی وِرِه بُتِه: «چه اونچی ای خَوَری گه خِبِ میجا سوال کِنّی؟ تنیا خِدائه گه خِبِ. اگه خواینی اَبَدی زندِگی ای دِلِه بوری، خِدایی حِکمِ بِجا بیار.»</verse>
				<verse number="18">هون مَردی عیسی ای جا بَپُرسیه: «کِدیم حِکم؟» عیسی بُتِه: «”قَتل نَکِن، زِنا نَکِن، دِزّی نَکِن، دِردِرو گِواهی نَدِه،</verse>
				<verse number="19">شی پیر و مارِ اِحتِرام بِل، و ”شی هَمسادِه رِه شی تَرا دوس دار.»</verse>
				<verse number="20">هون مَردی عیسی رِه بُتِه: «مِن دِشتِه هَینِنِه اَنجام هادامِه؛ دِ چی کَم دارمِه؟»</verse>
				<verse number="21">عیسی وِرِه بُتِه: «اگه خواینی كامِل بَووئی، بور هر چی دارنی رِه بَروش و وی پولِ فَقیرِنِه هادِه گه آسِمونی دِلِه گنج دارنی. اَزما بِرِه و مِنِه پِیرَوی هاکِن.»</verse>
				<verse number="22">وختی هون مَردی هَینِه بِشنُسِه وِرِه غِرصِه بَیتِه و اوجِه ای جا بوردِه، چون خِیلی پولدار وِه.</verse>
				<verse number="23">اَزما عیسی شی شاگِردِنِه بُتِه: «حَیقَتاً شِمارِ گِمِه، پولدارِنی بوردَن آسِمونی پادشاهی ای دِلِه خِیلی سَختِه.</verse>
				<verse number="24">اَی هَم شِمارِ گِمِه، شِتِری رَد بَووئَن دَرزِنی وِهری جا آسون تَر از پولداری بوردَن خِدایی پادشاهی ای دِلِئه.»</verse>
				<verse number="25">شاگِردِن هَین گَبی جا بِهت هاکِردِنِه و بُتِنِه: «پَس كی بَتِنِّه نِجات بَیرِه؟»</verse>
				<verse number="26">عیسی وِشونِه هارشیِه و بُتِه: «هَین کار آدَمی سِه مَحالِ، ولی خِدایی سِه هَمه چی مُمکِنِه.»</verse>
				<verse number="27">پِطرُس بُتِه: «چی اَمِه گیر اِنِه، اَمایی گه هَمه چی ای جا دَس بَکِشیمی و تی دِمال بیمومی؟»</verse>
				<verse number="28">عیسی وِشونِه بُتِه: «حَیقَتاً شِمارِ گِمه، اون تازِه دِنیایی دِلِه وختی اِنسونی ریکا شی پادشاهی ای تَختی سَر هِنیشِه، شِما هَم گه می دِمالرو وِنی دِوازِه تَختی سَر نیشِنِنی و اِسرائیلی دِوازِه قَبیلِه رِه داوَری کِنِنی.</verse>
				<verse number="29">هر کی می اِسمی خاطری شی خِنِه، بِرارِن و خاخِرِن، پیر و مار، وَچیلِه و شی مِلکِ دَس بَیتِه، صَد بالینِه گیرنِه و اَبَدی زندِگی رِه بِدَس اُرنِه.</verse>
				<verse number="30">ولی خِیلیا گه اَوَّلینِنِه، آخَرین وونِنِه و اونانیگه آخَرینِنِه، اَوَّلین!</verse>
			</chapter>
			<chapter number="20">
				<verse number="1">«آسِمونی پادشاهی صاب باغی رِه مونِّه گه صِبِ دَم خِنِه ای جا دیرگا بوردِه تا شی اَنگور باغی سِه کارگَر بَیرِه.</verse>
				<verse number="2">وی کارگَرِنی هَمرا طِی هاکِردِه هر کِدیمِ یَتِه دینار گه یَتِه روزی دَسمِز وِه، هادِه. اَزما وِشونِه کار هاکِردَنی سِه اَنگور باغی سَر بَرِسانیِه.</verse>
				<verse number="3">صِب ساعتِ نِه اَی هَم دیرگا بوردِه و بَئیِه چَن نَفَر شَهری مِیدونی سَر بیکار اِسّانِه.</verse>
				<verse number="4">وِشونِه بُتِه: ”شِما هَم می اَنگور باغی سَر بورین، هر چی شِمِه حَقِ شِمارِ دِمِه.“</verse>
				<verse number="5">پس وِشون هَم بوردِنِه. اَی هَم ظِهری موقِه حِدودِ ساعتِ سِه بعد از ظِهر دیرگا بوردِه و اَتی هاکِردِه.</verse>
				<verse number="6">وی اَی هَم ساعت پَنجِ بعد از ظِهر دیرگا بوردِه و چَن نَفَرِ بَئیِه بیکارِنِه، بُتِه: ”چه دِشتِه روز هیجِه بیکار اِسّانی؟“</verse>
				<verse number="7">وِشون جِواب هادانِه: ”هیچکی اَمارِه كار نَدا.“ صاب باغ وِشونِه بُتِه: ”شِما هَم می اَنگور باغی سَر بورین.“</verse>
				<verse number="8">«غِروب دَم، صاب باغ شی سَرکارگَرِ بُتِه: ”کارگَرِنِه داد هاکِن وِشونی دَسمِزِ وِشونِه هادِه، از آخَر شِرو هاکِن بِرِو اَوَّل.“</verse>
				<verse number="9">اونانیگه ساعتِ پَنج بعد از ظِهر شی کارِ شِرو هاکِرد وِنِه هر کِدیم یَتِه دینار بَیتِنِه.</verse>
				<verse number="10">اون کارگَرِنی گه اَوَّل بیمو وِنِه خیال هاکِردِنِه ویشتَر مِز گیرِنِه، ولی وِشون هَم هر کِدیم یَتِه دینار بَیتِنِه.</verse>
				<verse number="11">وختی شی دَسمِزِ بَیتِنِه غِرغِر هاکِردِنِه و صاب باغِ بُتِنِه:</verse>
				<verse number="12">”هَینِن گه سَرآخَر بیمونِه و یَه ساعَت کار هاکِردِنِه، وِشونِه اَمِه هَمرا گه دِشتِه روز آفتابی بِن جان بَکِّنیمی ای اَنّا دَسمِز هادایی!“</verse>
				<verse number="13">ولی صاب باغ یَتِه از وِشونِه جِواب هادا و بُتِه: ”اِی رَفِق، مِن گُو تِرِه بَدی نَکِردِمِه. مَگِه قَبول نَکِردی یَتِه دیناری سِه کار هاکِنی؟</verse>
				<verse number="14">پَس شی حَقِ بَئیر و بور! می دِل خواینِه هَین آخرین کارگَرِ هَم تی اَنّا دَسمِز هادِم.</verse>
				<verse number="15">مَگِه مِن حَق نارمِه اونجور می دِل خواینِه شی مالی هَمرا هاکِنِم؟ چِش نارنی می دَسِ دِل بازی رِه بَوینی؟“</verse>
				<verse number="16">«اَرِه، هَینجورِ گه اونانیگه آخَرِنِه، اَوَّل وونِنِه و اونانیگه اَوَّلِنِه، آخَر.»</verse>
				<verse number="17">اورشَلیمی راهی دِلِه عیسی شی دِوازِه شاگِردِ کِنار بَکِشیِه و وِشونِه بُتِه:</verse>
				<verse number="18">«اَما دِ اورشلیمی سِه شومی، اورشَلیمی دِلِه اِنسونی ریکا رِه هَماسِنِنِه و مَعبَدی گَت گَتِه کاهنِن و توراتی مَلِّمِنی دَس دِنِنِه و وِشون اِنسونی ریکارِه مرگی مَحکوم کِنِنِه</verse>
				<verse number="19">وِشون اِنسونی ریکارِه بِت پَرَسِ قومی دَس تَحویل دِنِنِه. وِشون اونِه مِزاق چینِنِه، شَلّاق زَنِنِه و صَلیب کَشِنِنِه. و وی سِوّمین روز زینِّه وونِه.»</verse>
				<verse number="20">زِبِدی ای ریک ریکایی مار، شی دِتا ریکایی هَمرا عیسایی وَر بیمو، وی پِش زِنی بَزو و ویجا بَخوایسِه ویسِه یَکاری هاکِنِه.</verse>
				<verse number="21">عیسی وِرِه بُتِه: «چی خواینی؟» وِشونی مار بُتِه: «بُو شی پادشاهی ای دِلِه اِجازِه دِنی می یَتِه ریکا تی راسِ دَس و اون یَتّا تی چَپِ دَس هِنیشِن.»</verse>
				<verse number="22">عیسی بُتِه: «شِما نَئونِنی چی خواینِنی، شما بَتِنِّنی جامی رِه گه مِن بِزودی نوشِمِه رِه بَنوشین؟» وِشون جِواب هادانِه: «اَرِه، بَتِمّی.»</verse>
				<verse number="23">عیسی وِشونِه بُتِه: «دِرِسِ شِما می جامی جا نوشِنِنی، ولی مِن هَین اِختیارِ نارمِه گه بُئِم کی می راسِ دَس و چَپِ دَسی وَر نیشِنِه، هَین جاها اونانیسِئِه گه می آسِمونی پیر وِشونی سِه حاضِر هاکِردِه.»</verse>
				<verse number="24">وختی دَه شاگردِ دییَر هَینِه بِشنُسِنِه، هون دِتا بِراری سِه داغ هاکِردِنِه.</verse>
				<verse number="25">ولی عیسی دِشتِه شاگِردِنِه شی کفا بَخونِسِه و بُتِه: «شِما دِنِنی دییَر قومی حِکمرونِن مَردنی سِه حِکمرونی کِنِنِه و رَئیسِن اونانیگه شی دَسِ بِن دارِنِه رِه زور گِنِنِه.</verse>
				<verse number="26">ولی شِمِه میِن هَینجور نَووئِه. هر کی خواینِه شِمِه میِن گَت تَر ووئِه، وِنِه شِمِه نوکَر ووئِه.</verse>
				<verse number="27">و هر کی خواینِه شِمِه میِن اَوَّل ووئِه، وِنِه شِمِه نوکَر ووئِه.</verse>
				<verse number="28">حتّی اِنسونی ریکا هَم نیمو تا وِرِه خِدمَت هاکِنِن، بَلگی بیمو خِدمَت هاکِنِه و شی جانِ خِیلیایی نِجاتی سِه فِدا هاکِنِه.</verse>
				<verse number="29">وختی عیسی و وی شاگِردِن اَریحایی شهری جا شیوِنِه، یَتِخِیلی اِزدِحام وی دِمال راه دَکِتِنِه.</verse>
				<verse number="30">راهی دِلِه دِتا کورِ مَردی نیشت وِنِه. وختی بِشنُسِنِه عیسی اوجِه رِه گِذَر کِنِّه، داد بَزونِه: «اِی آقا، داوودی ریکا، اَمارِه رَحم هاکِن!»</verse>
				<verse number="31">مَردِن وِشونِه تَشَر بَزونِه و بُتِنِه ساکِت ووئین. ولی وِشون شی اَوازِ بِلَن و بِلَن تَر کِردِنِه گِتِنِه: «اِی آقا، داوودی ریکا، اَمارِه رَحم هاکِن!»</verse>
				<verse number="32">عیسی هِرِسا و هون دِتا مَردی رِه شی کفا بَخونِسِه و بُتِه: «چی خواینِنی شِمِنِه هاکِنِم؟»</verse>
				<verse number="33">وِشون بُتِنِه: «اِی آقا، خوایمی اَمِه چِش سو دَکِفِه.»</verse>
				<verse number="34">عیسایی دِل وِشونی سِه بَسوتِه و شی دَسِ وِشونی چِشی سَر بِشتِه. دَرجا وِشونی چِش شَفا بَیتِه و بَتِنِّسِنِه بَوینِن. اَزما عیسایی دِمال سَر بوردِنِه.</verse>
			</chapter>
			<chapter number="21">
				<verse number="1">وختی عیسی و وی شاگِردِن اورشَلیمی نَزیکی بَرِسینِه، و بیت‌فاجی ای دِه گه زیتونی كوهی دِلِه وِه بیمونِه، عیسی شی شاگِردِنی جا دِ نَفرِ دِهی دِلِه بَرِسانیِه.</verse>
				<verse number="2">وِشونِه بُتِه: «دِهی گه شِمِه پِش دَرِه رِه دِلِه بورین، هَمتی دِلِه بوردِنی یَتِه خَر و وی کِرِّه رِه دَوَس وینِنی، اونِنِه باز هاکِنین و می وَر بیارین.</verse>
				<verse number="3">اگه كَسی شِمارِ یَچی بُتِه، بُئین: ”خِداوَند وِشونِه احتیاج دارنِه،“ اَزما وی اِجازِه دِنِه اونِنِه بیارین.»</verse>
				<verse number="4">هَین کاری هَمرا پِیغَمبَری پِشگویی اَنجام بَرِسیِه گه گِنِه:</verse>
				<verse number="5">صَهیونی کیجارِه بُئین: «”هَین تی پادِشاهِ، فروتنی ای هَمرا خَری سَر سِوارِ و اِنِه خَر کِرِّه ای سَر سِوارِ و اِنِه.“‌»</verse>
				<verse number="6">هون دِتا شاگِرد بوردِنِه و اونچی عیسی بُت وِه رِه هاکِردِنِه.</verse>
				<verse number="7">وِشون خَر و کِرِّه رِه بیاردِنِه و اَزما شی قَوارِ اونِنی پِشت دیم بَدانِه و عیسی سِوار بَوِه.</verse>
				<verse number="8">یَتِخِیلی اِزدِحام هَم شی قَوارِ راهی دِلِه پَهن هاکِردِنِه و یَسِری هَم داری شاخ و وَلگِ وِرینِسِنِه و راهی دِلِه پَهن کِردِنِه.</verse>
				<verse number="9">اَزما جَماعَتی گه پِش پِش شینِه و اونانیگه دِمال سَر ایمونِه داد زووِنِه گِتِنِه: «نِجات هادِه داوودی ریکا! مِوارَکِ اونیگه خِداوندی اِسمی هَمرا اِنِه! آسِمونی جا نِجات هادِه!»</verse>
				<verse number="10">هَمتی گه عیسی اورشَلیمی دِلِه بوردِه، دِشتِه شَهری مَردِن به وَجد بیمونِه. مَردِن پُرسیوِنِه: «هَین کیِه؟»</verse>
				<verse number="11">جَماعَت جِواب داوِنِه: «هَین عیسای پِیغَمبَرِ گه ناصره ای جَلیلی جا بیمو.»</verse>
				<verse number="12">عیسی مَعبَدی کَناپِشی دِلِه بوردِه و دِشتِه اونِنی گه داد و سِتَد کِردِنِه رِه دیرگا هاکِردِه. وی صَرّافِنی میز و کِتَر روشِنی صَندَلی رِه لی هادا.</verse>
				<verse number="13">عیسی وِشونِه بُتِه: «مِقَدّسِ نِوشته هایی دِلِه بَنوِشت بَوِه: ”می خِنِه دِعا خِنِه بَخونِس وونِه،“ ولی شِما اونِه ’دِزِّ کِلی‘ هاکِردِنی.»</verse>
				<verse number="14">کورِن و شَلِن مَعبَدی دِلِه وی وَر بیمونِه و وی وِشونِه شَفا هادا.</verse>
				<verse number="15">وختی گَت گَتِه کاهنِن و توراتی مَلِّمِن عیسایی مُعجِزاتِ بَئینِه و بِشنُسِنِه گه وَچیلِه مَعبَدی دِلِه داد زَنِنِه: «نِجات هادِه داوودی ریکا.» تِرشِ تیلن بَوِنِه.</verse>
				<verse number="16">پس عیسی رِه بُتِنِه: «اِشنُنی هَین وَچیلِه چی گِنِنِه؟» عیسی وِشونی جِواب بُتِه: «اَرِه اِشنُمِه! مَگِه شِما مزامیری کیتابِ نَخونِسِی؟ اوجِه بَنوِشت بَوِه گه حتّی کِچیک وَچیلِه و زِلاغ وَچیلِه ایشون هَم شی زِوونی هَمرا وِرِه حَمد و ثَنا کِنِنِه.</verse>
				<verse number="17">اَزما عیسی وِشونِه تَرک هاکِردِه و شَهری جا دیرگا بوردِه و بیت‌عنیایی سِه بَرِسیِه و شُو رِه اوجِه سَر هاکِردِه.</verse>
				<verse number="18">فَردا صِب، وختی عیسی خوایسِه اورشَلیمی سِه دَگِردِه راهی دِلِه وِرِه وَشنی بَوِه.</verse>
				<verse number="19">جادِه ای وَر یَتِه اَنجیل دار بَئیِه و وی سَمت بوردِه تا ویجا اَنجیل بَچینِه. ولی بِجِز وَلگ هیچی هون داری سَر دَنیوِه. پَس هون دارِ بُتِه: «دِ هیچ وَخت تیجا مَحصول به بار نیِه.» هون دار دَرجا خِشک هایتِه.</verse>
				<verse number="20">وختی شاگِردِن اونِه بَئینِه بِهت هاکِردنِه و عیسی رِه بُتِنِه: «چِتی هَین اَنجیل دار دَرجا خِشک هایتِه؟»</verse>
				<verse number="21">عیسی وِشونِه بُتِه: «حَیقَتاً شِمارِ گِمِه اگه ایمون دارین و شَک نَکِنین نا فقط هَین کار، بَلگی هَین کاری جا گَت تَرم بَتِنِّنی اَنجام هادین. حتّی بَتِنِّنی هَین کوهِ دَستور هادین شی جایی سَر بَکِّنی بَوو و دریایی دِلِه دیم بَخارِه و هَینجور وونِه.</verse>
				<verse number="22">هر چی دِعایی دِلِه بَخواین، بِدَس اُرِنی به شَرطی گه ایمون دارین.»</verse>
				<verse number="23">عیسی مَعبَدی دِلِه بوردِه و شِرو هاکِردِه مَردِنِ تعلیم هادائَن. گَت گَتِه کاهنِن و قومی مَشایخ وی وَر بیمونِه، بُتِنِه: «به چه حَقی هَین کارارِ کِنّی؟ کی هَین اختیارِ تِرِه هادا؟»</verse>
				<verse number="24">عیسی وِشونِه بُتِه: «مِن هَم شِمِه جا یَتِه سوال کِمِّه، اگه اونِه جِواب هادین مِن هَم شِمارِ گِمِه به چه حَقی هَین کارارِ کِمِّه.</verse>
				<verse number="25">یحیایی تَعمید کِجِه دَری وِه؟ خِدایی جا یا آدَمی جا؟» وِشون هَمدیَری هَمرا مَشوِرَت هاکِردِنِه بُتِنِه: «اگه بُئیم خِدایی جا وِه، اَمارِه گِنِه پس چه وی گَبِ باوَر نَکِردِنی؟</verse>
				<verse number="26">و اگه بُئیم آدَمی جا وِه، مَردِنی جا تَرسِمی، چون هَمه یحیی رِه پِیغَمبَر دِنِّنِه.»</verse>
				<verse number="27">پس عیسایی جِواب بُتِنِه: «اَما نَئومی.» عیسی وِشونِه بُتِه: «پَس مِن هَم شِمارِ نُمِه به چه حَقی هَین کارارِ کِمِّه.»</verse>
				<verse number="28">«شِمِه نَظَر چیِه؟ یَتِه مَردی دِتا ریکا داشتِه. وی شی اوَّلی ریکائی وَر بوردِه و بُتِه: ”می ریکا، اَمرِز می اَنگور باغی سَر بور و اوجِه كار هاکِن.“</verse>
				<verse number="29">هون ریکا جِواب هادا: مِن ”نَشومِه،“ ولی اَزما وی رَه دَگِرِسِه و بوردِه.</verse>
				<verse number="30">پیر شی اون یَتِه ریکائی وَر بوردِه و هَمینِه وِرِه بُتِه. ریکا جِواب هادا: ”شُومِه آقا،“ ولی نَشیِه.</verse>
				<verse number="31">شِمِه نَظَر کِدیم ریکا شی پیری خواسِّه رِه بِجا بیاردِه؟» وِشون بُتِنِه: «اوَّلی.» عیسی وِشونِه بُتِه: «حَیقَتاً شِمارِ گِمِه گه خراجگیرن و فاحِشِه ایشون شِمِه جا پِشتر خِدایی پادشاهی ای دِلِه شونِنِه.</verse>
				<verse number="32">یحیی بیمو تا صالِح زندگی هاکِردَنی راهِ شِمارِ هَم هادِه، و شِما وی گَبِ باوَر نَکِردِنی. ولی خراجگیرِن و فاحِشِه ایشون وی گَبِ باوَر هاکِردِنِه. و شِما با هَینگه هَینِنِه بَئینی شِمِه رَه نَگِرِسِه و باوَر نَکِردِنی.»</verse>
				<verse number="33">«یَت دییَر مَثَلِ گوش هادین: یَتِه مِلک دار اَنگور باغی بَساتِه و وی دورِوَرِ چَپَر بَکِشیِه و یَتِه حوض اَنگوری لِه هاکِردَنی سِه و یَتِه نِپار دیدبونی ای سِه بَساتِه، اَزما باغِ چَن تا باغوونِ اِجارِه هادا و شِه مِسافِرَت بوردِه.</verse>
				<verse number="34">اونوَخت گه اَنگوری بَچیَنی موقِه بَرِسیِه، صاب باغ شی نوکَرِنِ باغوونِنی وَر بَرِسانیِه تا وی مَحصولِ تَحویل بَیرِن.</verse>
				<verse number="35">ولی باغوونِن وی نوکَرِنِ بَیتِنِه، یَتِه رِه بَکتِنینِه و یَت دییَرِ بَکوشتِنِه و اون یَتّا رِه سَنگسار هاکِردِنِه.</verse>
				<verse number="36">صاب باغ یَکَش دییَر نوکَرِنِ ویشتَری رِه وِشونی وَر بَرِسانیِه، ولی باغوونِن وِشونی هَمرا هَم هَمونجور رفتار هاکِردِنِه.</verse>
				<verse number="37">سَرآخَر شی ریکارِه باغوونِنی وَر بَرِسانیِه و شی هَمرا بُتِه: ”وِشون می ریکائی اِحتِرامِ دارِنِه.“</verse>
				<verse number="38">ولی وختی گه باغوونِن ریکارِه بَئینِه هَمدیَرِ بُتِنِه: ”وی هَین باغی وارِثِ. بیئِین وِرِه بَکوشیم و وی اِرثِ صاحاب بَووئیم.“</verse>
				<verse number="39">پَس وِرِه بَیتِنِه و اَنگور باغی جا دیرگا دیم بَدانِه و وِرِه بَکوشتِنِه.</verse>
				<verse number="40">اِسا شِمِه نَظَر، صاب باغ بیئِه باغوونِنی هَمرا چی کِنِّه؟»</verse>
				<verse number="41">جِواب هادانِه: «وِشونِه بَدَترین وَضعی هَمرا کِشِنِه و اَنگور باغِ باغوونِنِ دییَرِ اِجارِه دِنِه تا وی مَحصولی سَهمِ وی فَصلی موقِه وِرِه هادِن.»</verse>
				<verse number="42">اَزما عیسی وِشونِه بُتِه: «مَگِه تا اَلَن مزامیری کیتابی دِلِه نَخونِسِنی گه: ”هَمون سَنگی گه بَنّائیشون وِرِه دیم بَدانِه، بَنایی اصلیترین سَنگ بَوِه. خِداوَندَم اَتی هاکِردِه و اَمِه نَظَر عَجیب اِنِه.“</verse>
				<verse number="43">«پَس شِمارِ گِمِه خِدایی پادشاهی شِمِه جا بَئیت و قومی رِه هادا وونِه گه باغی کارِ بَرِسِن و وی مَحصولِ هادِن.[</verse>
				<verse number="44">هر كی هَین سَنگی سَر دیم بَخارِه گِل گِلی وونِه و هر وَخت هَین سَنگ یَنَفَری سَر دیم بَخارِه، وِرِه لِه کِنِّه.]»</verse>
				<verse number="45">وختی گَت گَتِه کاهنِن و عِلَمای فِرقِه فَریسی عیسایی مَثَلِ بِشنُسِنِه، بِفَهمِسِنِه گه عیسی وِشونی خَوَری گَب زَنِّه.</verse>
				<verse number="46">پس وِشون یَتِه راهی دِمال گِرِسِنِه تا عیسی رِه هماسَن، ولی مَردِنی جا تَرسیوِنِه، چون مَردِن عیسی رِه پِیغَمبَر دِنِّسِنِه.</verse>
			</chapter>
			<chapter number="22">
				<verse number="1">عیسی اَی مَثَلی هَمرا وِشونی سِه گَب بَزو، بُتِه:</verse>
				<verse number="2">«آسِمونی پادشاهی گه خِدا وی حاکِمِ یَتِه پادشاه رِه مونِّه گه شی ریکائی عروسی ای سِه یَتِه گَتِه جَشن بَیتِه.</verse>
				<verse number="3">وی شی نوکَرِنِ بَرِسانیِه تا دَعوَت بَوِه ایشونِه بُئِه جَشنی سِه بیئِین، ولی وِشون نَخوایسِنِه بیئِن.</verse>
				<verse number="4">پادشاه نوکَرِنِ دییَری رِه بَرِسانیِه و بُتِه: ”دَعوت بَوِه ایشونِه بُئین شُومِ حاضِر هاکِردِمِه، مِن شی پَروا بَوِه تِشک و تِشکِلِه ایشونِه سَر بَوریمِه و هَمه چی حاضِرِ. پس عروسی ای جَشنی سِه بیئِین.“</verse>
				<verse number="5">ولی وِشون اِعتنا نَکِردِنِه و هر کِدیم شی کاری پِی بوردِنِه. یَتِه شی زَمینی سَر بوردِه و یَت دییَر شی كَسب و کاسِبی ای دِمال.</verse>
				<verse number="6">بَقیِه هَم پادشاهی نوکَرِنِ بَیتِنِه و بی حِرمتی هاکِردِنِه و وِشونِه بَکوشتِنِه.</verse>
				<verse number="7">پادشاه عَصبانی بَوِه، شی سَربازِنِ بَرِسانیِه و قاتِلِنِ بَکوشتِه و وِشونی شَهرِ تَش بَکِشیِه.</verse>
				<verse number="8">اَزما شی نوکَرِنِ بُتِه: ”عروسی ای جَشن آمادِئِه، ولی اونانیگه دَعوَت هاکِرد وِمِه لیاقت ناشتِنِه جَشنی سِه بیئِن.</verse>
				<verse number="9">پَس کَر و کوچِه ای دِلِه بورین و هر کی رِه بَنگیتِنی عروسی دَعوَت هاکِنین.“</verse>
				<verse number="10">هون نوکَرِن کَر و کوچِه ای دِلِه بوردِنِه هر کی رِه بَنگیتِنِه، چی خِب و چی بَد شی هَمرا بیاردِنِه و عروسی مِنزِل مِهمونِنی جا مَشت بَوِه.</verse>
				<verse number="11">«ولی وختی پادشاه مِهمونِنی بَئیَنی سِه دِلِه بیمو، یَتِه مَردی رِه بَئیِه گه عروسی جِمِه شی تَن ناشتِه.</verse>
				<verse number="12">پادشاه وِرِه بُتِه: ”اِی رَفِق، چِتی بِدونِ هَینگه عروسی ای جِمِه رِه دَکِنی هَیجِه بیموئی؟“ ولی هون مَردی هیچ جِوابی ناشتِه.</verse>
				<verse number="13">اَزما پادشاه شی نوکَرِنِ بُتِه: ”وی دَس و لینگِ دَوِنّین و وِرِه دیرگا زِلِمادی دِلِه دیم بَدین، اوجِه گه بِرمِه هاکِردَن دَرِه و دَنِّن تَرسی جا هیکَش خارنِه.“</verse>
				<verse number="14">چون دَعوَت بَوِه ایشون زیادِنِه، ولی اِنتِخاب بَوِه ایشون کَمِنِه.»</verse>
				<verse number="15">اَزما عِلَمای فِرقِه فَریسی دیرگا بوردِنِه و مَشوِرَت هاکِردِنِه گه چِتی عیسی رِه شِه وی گَبی هَمرا تَلِه دیم بَدِن.</verse>
				<verse number="16">وِشون شی شاگِردِنِه هیرودیسی هَوادارِنی هَمرا عیسایی وَر بَرِسانینِه و بُتِنِه: «اِسّا، اَما دِمّی تو راسگو مَردی ای و خِدایی راهِ دِرِسی ای هَمرا یاد دِنی، تیسِه مِهِم نیِه مَردِن چی گِنِنِه، چون ظاهری گولِ نَخارنی.</verse>
				<verse number="17">پَس شی نَظَرِ اَمارِه بُو؛ رومی امپراطورِ مالیات هادائَن دِرِسِ یا نا؟»</verse>
				<verse number="18">ولی عیسی گه دِنِسِه وِشون چی نَخشِه ای بَکِشینِه، بُتِه: «اِی دُروئیشون، چه مِنِه آزمود کِنِنی؟</verse>
				<verse number="19">سِکِّه‌ای گه اونی هَمرا شی مالیاتِ دِنِنی رِه مِنِه هَم هادین.» وِشون یَتِه سِکِّه یَه دیناری وِرِه هادانِه.</verse>
				<verse number="20">عیسی وِشونِه بُتِه: «هَین سِکِّه ای نَقش و نِگار کِنیِه؟»</verse>
				<verse number="21">وِشون جِواب هادانِه: «قیصریِه.» عیسی بُتِه: «پَس قِیصَری مالِ قیصَرِ هادین و خِدایی مالِ خِدارِه هادین.»</verse>
				<verse number="22">وِشون وی جِوابی جا هاج و واج بَمونِسِنِه و عیسی رِه تَنیا بِشتِنِه و بوردِنِه.</verse>
				<verse number="23">هَمون روز عِلَمای فِرقِه صَدوقی گه مِعتَقِد وِنِه مِردِگون دِوارِه زینِّه نَوونِنِه، عیسایی وَر بیمونِه</verse>
				<verse number="24">و ویجا بَپرسینِه: «اِی اِسّا، موسای پِیغمبر بُت وِه اگه یَتِه مَردی بی وَچِه بَمیرِه، وی بِرار وِنِه وی زَنایی هَمرا عروسی هاکِنِه تا ویجا شی بِراری سِه نَسلی بِجا بِلِه.</verse>
				<verse number="25">اَمِه میِن هفت تا بِرار دَوِنِه. اوَّلین بِرار عروسی هاکِردِه و پِش از اونگه وَچِه دار بَوو بَمِردِه و شی زَنارِه شی دِوِّمی بِراری سِه بِشتِه.</verse>
				<verse number="26">دِوِّمی و سِوِّمی، تا هَفتِمی بِرار هَم هَین وَضع دِچار بَوِنِه.</verse>
				<verse number="27">هون زَنا هَم بعد از هَمه بَمِردِه.</verse>
				<verse number="28">اِسا، قیامَتِ روز، وی کِدیم بِراری زَنا وونِه، چون هر هَفتا بِرار وی هَمرا عروسی هاکِرد وِنِه؟»</verse>
				<verse number="29">عیسی جِواب هادا: «شِما اِشتِباه کِنِنی، چون نا مقَدَّسِ نِوِشته هایی جا دِنِنی و نا خِدایی قِوَّتِی جا!</verse>
				<verse number="30">قیامَتِ روز هیچکی نا زَن گیرنِه و نا شی کِنِّه، بَلگی هَمه آسِمونی فِرِشتِگونی تَرا وونِنِه.</verse>
				<verse number="31">ولی مِردِگونی زینِّه بَووئَنی خَوَری، مَگِه توراتی دِلِه نَخونِسِنی خِدا شِمارِ چی بُتِه؟</verse>
				<verse number="32">گه ”مِن ابراهیمی خِدا، اِسحاقی خدا و یَعقوبی خِدامِه.“ خِدا مِردِگونی خِدا نیِه، بَلگی زینِّه ایشونی خِدائِه.»</verse>
				<verse number="33">وختی مَردِن هَینِه بِشنُسِنِه، عیسایی تعلیم هادائَنی جا بِهت هاکِردِنِه.</verse>
				<verse number="34">ولی وختی عِلَمای فِرقِه فَریسی بِشنُسِنِه گه عیسی چِتی شی جِوابی هَمرا صَدوقینی دِهِنِ دَوِسِّه، عیسایی دُور جَم بَوِنِه.</verse>
				<verse number="35">یَتِه از وِشون گه وَکیل وِه هَین نیَّتی هَمرا گه عیسی رِه آزمود هاکِنِه ویجا سوال هاکِردِه:</verse>
				<verse number="36">«اِی اِسّا، شریعتی گَت تَرین حِکم کِدیمِه؟»</verse>
				<verse number="37">عیسی وِشونِه بُتِه: «”خِداوَند، شی خِدارِه دِشتِه شی دِل و دِشتِه شی جان و دِشتِه شی فِکری هَمرا دوس دار.“</verse>
				<verse number="38">هَین اَوَّلین و گَت تَرین حِکمِ.</verse>
				<verse number="39">دِوِّمین حِکم هَم اَوَّلین حِکمی تَرا مِهمِه: ”شی هَمسادِ رِه شی تَرا دوس دار.“</verse>
				<verse number="40">دِشتِه موسایی شَریعَت و پِیغَمبَرِنی بَنوِشت هَین دِتا حِکمی سَر خِلاصِه بَوِه.»</verse>
				<verse number="41">عیسی هون موقِه گه عِلَمای فَریسی وی دُور و وَر اِسّاوِنِه، وِشونی جا بَپُرسیِه:</verse>
				<verse number="42">«شِمِه نَظَر مسیحِ موعودی خَوَری چیِه؟ وی کِنی ریکائِه؟» وِشون جِواب هادانِه: «داوودِ پادشاهی ریکائِه.»</verse>
				<verse number="43">عیسی وِشونِه بُتِه: «پَس چِتی داوود خِدایی وَحی هَمرا، مَسیحِ خِداوَند خُونِّه؟ چون داوود گِنِه:</verse>
				<verse number="44">«”خِداوند می خِداوَندِ بُتِه: می راسِ دَسی وَر هِنیش تا وختی گه تی دِشمَنِنِ تی لینگی بِن دیم بَدِم.“</verse>
				<verse number="45">اگه داوود وِرِه خِداوَند خُونِّه، پس چِتی وی بَتِنِّه داوودی ریکا ووئِه؟»</verse>
				<verse number="46">هیچکِدیم جِوابی ناشتِنِه هادِن، بعد اَزون هَم دِ کسی جِرأت نَکِردِه ویجا سوالی بَپُرسِه.</verse>
			</chapter>
			<chapter number="23">
				<verse number="1">اَزما عیسی مَردِن و شی شاگِردِنِه بُتِه:</verse>
				<verse number="2">«توراتی مَلِّمِن و عِلَمای فِرقِه فَریسی موسای پِیغمبری تَختی سَر نیشتِنِه.</verse>
				<verse number="3">هر چی شِمارِ گِنِنِه گوش هاکِنین و بِجا بیارین؛ ولی وِشونی کاری جا سَرمَخش نَیرین! چون اونچی رِه گه شِه تعلیم دِنِنِه، شِه اَنجام نَدِنِنِه.</verse>
				<verse number="4">وِشون دینی اَحکامِ یَتِه سَنگینِ باری تَرا گه نِشِنِه وِرِه جابِجا هاکِردَن مَردِنی دوش اِلِنِه، ولی شِه حاضِر نینِه حَتّی شی یَتِه اَنگیسِ هَم باری بِن بِلِن.</verse>
				<verse number="5">هر کاری کِنِنِه هَینِسِئِه گه مَردِن وِشونِه بَوینِن: چون وِشون شی آیِه دونِه گَت تَر کِنِنِه، شی بال و سالی کَش وَنِنِه و شی قَوایی بِنِ گِشادتَر گیرِنِه.</verse>
				<verse number="6">وِشون دوس دارِنِه مِجلِسی دِلِه بالا کَلِسی هِنیشَن و یَهودی عِبادتگاهی دِلِه خِبتَرین جارِه دارِن</verse>
				<verse number="7">و مَردِن کوچِه و بازاری دِلِه وِشونِه سَلام هادَن و وِشونِه ’اِسّا‘ داد هاکِنَن.</verse>
				<verse number="8">ولی نِلین شِمارِ ’اِسّا‘ بُئِن، چون شِما فقط یَتِه اِسّا دارِنی و شِما هَمدیَری هَمرا بِرارِنی.</verse>
				<verse number="9">زَمینی سَر هیچکسِ ’پیر‘ نُئین، چون فَقط شِما یَتِه پیر دارِنی گه آسِمونی دِلِه دَرِه.</verse>
				<verse number="10">نِلین شِمارِ ’مَلِّم‘ بُئِن، چون شِما یَتِه مَلِّم دارِنی گه مَسیحِ.</verse>
				<verse number="11">اون کَس شِمِه دِلِه هَمه ای جا گَت تَرِ، گه هَمه ای نوکَر ووئِه.</verse>
				<verse number="12">چون هر کی شِرِه گَت تَر جِلوِه هادِه، کِچیک وونِه، و هر کی گه شِرِه فروتَن هاکِنِه، سَربِلَن وونِه.</verse>
				<verse number="13">«وای بِحالِ شِما اِی توراتی مَلِّمِن و عِلَمای فَریسی دُرو! شِما آسِمونی پادشاهی ای دَرِ مَردِنی رو وَنِّنی، نا شِه دِلِه شونِنی نا اِلِنی اونِنی گه راهی دِلِه دَرِنِه هَم دِلِه بورِن. [</verse>
				<verse number="14">«وای بِحالِ شِما اِی توراتی مَلِّمِن و عِلَمای فَریسی دُرو! از طَرَفی شِما بیوِه زَناکِنِنی مالِ غارَت کِنِنی و از طَرفی دییَر ظاهر سازی ای سِه شی دِعارِه دِرازتَر کِنِنی. هَینِسه، شِمِه مِکافات خِیلی سَخت تَرِ.]</verse>
				<verse number="15">«وای بِحالِ شِما اِی توراتی مَلِّمِن و عِلَمای فَریسی دُرو! شِما دَریا و خِشکی ای جا گِذَر کِنِنی تا کَسی رِه بَنگیرین گه شِمِه دینِ قَبول هاکِنِه. وختی هَم مِوَفَق بَوِنی وِرِه دِ برابر شی جا بَدتَر، جَهِنِمی ریکا ساجِنِنی.</verse>
				<verse number="16">«وای بِحالِ شِما اِی رانِمایِنی گه شِه کورِنی، گِنِنی: ”اگه کَسی مَعبَدِ قَسَم بَخارِه اِشکال نارنِه، ولی اگه مَعبَدی طِلائیشونِه قَسَم بَخارِه، وِنِه شی قَسَمِ عَمَل هاکِنِه.“</verse>
				<verse number="17">اِی نِفَهمِ کورِن! کِدیم گَت تَرِ؟ طِلا یا مَعبَدی گه اون طِلارِه تَقدیس کِنِّه؟</verse>
				<verse number="18">گِنِنی: ”اگه کَسی قِروونگاه رِه قَسَم بَخارِه اِشکال نارنِه، ولی اگه هَدیِه ای گه قِروونگاهی دِلِه دَرِه رِه قَسَم بَخارِه، وِنِه شی قَسَمِ عَمَل هاکِنِه.“</verse>
				<verse number="19">اِی کورِن! کِدیم گَت تَرِ؟ هَدیِه یا قِروونگاهی گه هَدیِه رِه تَقدیس کِنِّه؟</verse>
				<verse number="20">پس، کَسی گه قِروونگاه رِه قَسم خارنِه، قِروونگاه و اونچی گه وی سَر دَرِه رِه قَسَم بَخاردِه.</verse>
				<verse number="21">پس هر کس گه مَعبَدِ قَسَم خارنِه، مَعبَد و خِدایی گه وی دِلِه دَرِه رِه قَسَم بَخاردِه.</verse>
				<verse number="22">و هر کَس گه آسِمونِ قَسَم بَخارِه، خِدایی تَخت و اونیگه اونی سَر نیشِنِه رِه قَسَم بَخاردِه.</verse>
				<verse number="23">«وای بِحالِ شِما اِی توراتی مَلِّمِن و عِلَمای فَریسی دُرو! شِما نَعنا و شیفید و زیرِه رِه دَه به یِک دِنِنی، ولی شریعَتی مِهمتَرین اَحکامِ گه عِدالَت و رَحمَت و اَمانت هَسِّه رِه نَدید گیرِنی. اونانِه وِنِه بِجا بیارین، بدونِ هَینگه هَینِنی اَنجامی دِلِه غِفلَت هاکِنین.</verse>
				<verse number="24">اِی رانِمایِنی گه شِه کورِنی! شِما لَلِ پِرزو کَشِنِنی، ولی شِتِرِ بَل دِنِنی!</verse>
				<verse number="25">«وای بِحالِ شِما اِی توراتی مَلِّمِن و عِلَمای فَریسی دُرو! شِما پِشقاب و پیالِه ای دیرگا وَرِه تَمیز کِنِنی، ولی اونی دِلِه طمع و ناپَرهیزی ای جا پِرِ.</verse>
				<verse number="26">اِی کورِ فَریسی، اوَّل پِشقاب و پیالِه ای دِلِه رِه تَمیز هاکِن گه وی دیرگا هَم تَمیز وونِه.</verse>
				<verse number="27">«وای بِحالِ شِما اِی توراتی مَلِّمِن و عِلَمای فَریسی دُرو! شِما اِسبی قَبریشونِه مونِّنی گه اونِنی نِما قَشَنگِ، ولی اونِنی دِلِه مِردِگونی هَسکا و هَمه جور نَجِسی ای جا پِرِ!</verse>
				<verse number="28">شِما هَم هَمینجور شِرِه به ظاهر مَردِنی وَر صالِح نِشون دِنِنی، ولی شِمِه باطِن دُروئی و شِرارَتی جا پِرِ.</verse>
				<verse number="29">«وای بِحالِ شِما اِی توراتی مَلِّمِن و عِلَمای فَریسی دُرو! شِما پِیغَمبرِنی سِه مَقبرِه ساجِنِنی و صالِحِنی قَبرِ تَزئین کِنِنی</verse>
				<verse number="30">و گِنِنی: ”اگه اَما شِه پیرِنی دورِه دَوِمی، هیچ وَخت پِیغَمبَرِنی بَکوشتَنی سِه وِشونی هَمرا هَمدَسی نَکِردِمی.“</verse>
				<verse number="31">شِما شی هَین گَبی هَمرا گِواهی هادانی گه شِمِه پیرِن پِیغَمبَرِنِ بَکوشتِنِه.</verse>
				<verse number="32">اونچی رِه گه شِمِه پیرِن شِرو هاکِردِنِه، شِما تُوم هاکِنین!</verse>
				<verse number="33">اِی ماریشون، اِی اَفعی زادِگون! چِتی جَهِنِمی مِجازاتی جا دَرشونِنی؟</verse>
				<verse number="34">چون مِن پِیغَمبَرِن و حَکَیمِن و مَلِّمِنِ شِمِنِه رَسامِّه، ولی شِما بَعضیارِه کِشِنِنی و مَصلوب کِنِنی، بَعضیارِه هَم شی عِبادَتگاهایی دِلِه شَلّاق زَنِنی و شَهر به شَهر شونِنی و اونانِه عَذاب دِنِنی.</verse>
				<verse number="35">پس بی گناه مَردِنی خون گه بَریخت بَوِه، از صالِحِ هابیل بَئیر تا زَكریا بَرخیایی ریکا گه وِرِه مَعبَدی دِلِه قِروونگاه و عِبادَتگاهی میِن بَکوشتِنی، شِمِه گِردَن دَرِه.</verse>
				<verse number="36">حَیقَتاً شِمارِ گِمِه، دِشتِه هَین چیا شِمِه سَر اِنِه.</verse>
				<verse number="37">«اِی اورشلیم، اِی اورشلیم، اِی شَهری گه پِیغَمبَرِنِ کِشِنی و رَسولِنِ سَنگسار کِنّی! چَن کَش خوایسِمِه هِتی کِچِ کِرکی تَرا گه شی چینیکائیشونِه شی پَر و بالی بِن گیرنِه تی وَچیلِه رِه جَم هاکِنِم، ولی نَخوایسی!</verse>
				<verse number="38">اِسا شِمِه خِنِه، خَرابِه ای تَرا شِمِنِه بِجا مونِّه!</verse>
				<verse number="39">چون شِمارِ گِمِه بعد اَزین دِ مِنِه نَوینِنی تا روزی گه بُئین: ”مِوارَک ووئِه اونگه خِداوندی اِسمی هَمرا اِنِه.“»</verse>
			</chapter>
			<chapter number="24">
				<verse number="1">وختی عیسی یَهودیِنی مَعبَدی جا دیرگا شیوِه، شاگِردِن وی وَر بیمونِه تا مَعبَدی ساختِمونِنِه وِرِه هَم هادِن.</verse>
				<verse number="2">عیسی وِشونِه بُتِه: «دِشتِه هَین چیزارِه وینِنی؟ حَیقَتاً شِمارِ گِمِه، هیچ سَنگی، سَنگِ سَر نَمونِّه، بَلگی دِشت لی خارنِه.»</verse>
				<verse number="3">وختی عیسی زِیتونی كوهی سَر نیشت وِه، شاگِردِن وی وَر بیمونِه و بُتِنِه: «اَمارِه بُو، هَین چیزا کِی اِتِّفاق کَفِنِه؟ و تی بیموئَن و آخَرِ زَمونی نِشونِه چیِه؟»</verse>
				<verse number="4">عیسی جِواب هادا: «مِواظِب ووئین کَسی شِمارِ از راه به دَر نَکِنِه.</verse>
				<verse number="5">چون خِیلیا می اِسمی هَمرا اِنِنِه و گِنِنِه: ”مِن مَسیحِ موعودِمِه!“ و خِیلیارِه از راه به دَر کِنِنِه.</verse>
				<verse number="6">هَمینجور هَم جَنگی خَوَری اِشنُنِنی و جَنگی خَوَر شِمِه گوش رَسِنِه. ولی هَراسون نَووئین، چون هَینجور اِتِّفاق وِنِه دَکِفِه، ولی آخَرِ زَمونی دورِه حَلا نَرِسیِه.</verse>
				<verse number="7">قوما و مَملِکَتا علِیه هَم اِرِسِنِنِه و قَحطی و زِلزلِه جاهای مِختَلِف اِتِّفاق کَفِنِه.</verse>
				<verse number="8">ولی دِشتِه هَینِن تَنیا شِرو بَزائَنی دَردِ مونِّه.</verse>
				<verse number="9">«اون موقِه شِمارِ دِشمَنِنی تَسلیم کِنِنِه تا شِکَنجِه ای بِن دَووئین و شِمارِ کِشِنِنِه. می اِسمی خاطری دِشتِه قومِن شِمِه جا بیزار وونِنِه.</verse>
				<verse number="10">اون روزا خِیلیا شی ایمونِه از دَس دِنِنِه و هَمدیَرِ دِشمَنی تَسلیم کِنِنِه و هَمدیَری جا بیزار وونِنِه.</verse>
				<verse number="11">خِیلیا اِنِنِه شِرِه پِیغَمبَر جا زَنِنِه و خِیلیارِه از راه به دَر کِنِنِه.</verse>
				<verse number="12">شِرارَت اَنّی زیاد وونِه گه خِیلیایی محِبَت نِسبَت به هَمدیَر سَرد وونِه.</verse>
				<verse number="13">ولی هر کس تا آخَر دَووم بیارِه، نِجات پیدا کِنِّه.</verse>
				<verse number="14">سَرآخَر وختی پادشاهی ای خَوَرِخِش دِشتِه دِنیایی آدَمِنی گوش بَرِسِه و دِشتِه قومیشون اونی جا خَوَردار بَوون، اونوَخت دِنیا به آخر رَسِنِه.</verse>
				<verse number="15">«پس اون وَحشتناکِ چی گه دانیالِ پِیغَمبَر وی خَوَری بَنوِشتِه رِه بَوینین، گه مِقَدّسِ جائی دِلِه بَرپا بَوِه.(اونیگه خونِّه وِرِه حالی بَوو)</verse>
				<verse number="16">اون موقِه هر کس یَهودیِه ای دِلِه دَرِه وِنِه کوهی سَمت دَربورِه.</verse>
				<verse number="17">و هر کی خِنِه ای بومی سَر دَرِه، هیچی ای بَیتَنی سِه جِر نیِه.</verse>
				<verse number="18">هر کی زَمی ای سَر دَرِه، شی قَوایی بَیتَنی سِه خِنِه نَشوئِه.</verse>
				<verse number="19">وای بِحالِ زَناکِنِنی گه هون دورِه حامِلِه هَسِّنِه و اونانیگه وَچِه شیر دِنِنِه!</verse>
				<verse number="20">دِعا هاکِنین گه شِمِه فِراری موقِه زِمِسِنی دِلِه یا مِقَدّسِ شنبِه نَکِفِه.</verse>
				<verse number="21">چون اون موقِه مَردِن اَتی مِصیبَتی دِچار وونِنِه گه دِنیا تا بِحال اونِه نَیِه و هیچ وَخت هَم نَوینِّه.</verse>
				<verse number="22">اگه هون روزا کِتاه نَوونِسِه، هیچ بَشَری جونِ سالِم به دَر نَوِردِه. ولی اِنتِخاب بَوِه ایشونی خاطری هون روزا رِه کِتاه کِنِّه.</verse>
				<verse number="23">«پس اگه کَسی شِمارِ بُئِه، ”هارِشین، مسیحِ موعود ایجِه دَرِه!“ یا ”هارشین اوجِه دَرِه!“ باوَر نَکِنین.</verse>
				<verse number="24">چون خِیلیا اِنِنِه و دِردِرو اِدِّعا کِنِنِه گه اَما مَسیحِ موعود و پِیغَمبَرِمی، و گَت گَتِه مُعجِزِه و کارای عَجیب هَم کِنِنِه تا اگه بَوو حتّی انتخاب بَوِه ایشونِ هَم گِمراه هاکِنِن.</verse>
				<verse number="25">بَوینین، مِن پِشتَر شِمارِ بُتِمِه.</verse>
				<verse number="26">«اگه شِمارِ بُئِن، ”هارشین، وی صَحرایی دِلِه دَرِه،“ اوجِه نَشوئین، و اگه بُئِن، ”هارشین، وی خِنِه ای دِلِه دَرِه،“ باوَر نَکِنین.</verse>
				<verse number="27">هَمونجور گه آسِمونی بَرق شَرقی جا اِنِه و وی نور تا غَرب رَسِنِه، اِنسونی ریکائی بیموئَن هَم هَینجورِ.</verse>
				<verse number="28">هر جا لاش دَوو، لاشخوریشون اوجِه جَم وونِنِه.</verse>
				<verse number="29">«بِلافاصِلِه، بَعدِ اون روزایی مِصیبَت، «”خِرشید تاریک وونِه و ماه دِ سو نَدِنِه؛ سِتارِه ایشون آسِمونی جا جِر کَفِنِنِه، آسِمونِنی سِتونِن لَرزِه کَفِنِنِه.“</verse>
				<verse number="30">سَرآخَر اِنسونی ریکائی بیموئَنی نِشون آسِمونی دِلِه ظاهِر وونِه. اَزما دِشتِه دِنیایی قوم عَزا گیرِنِه و اِنسون ریکارِه وینِنِه گه آسمونی اَبری میِن قِوَّت و گَتِه جَلالی هَمرا اِنِه.</verse>
				<verse number="31">وی شی فِرِشتگونِه گَتِه شیپوری چِمری هَمرا رَسانِّه و وِشون وی اِنتخاب بَوِه ایشونِه دِنیایی چار سوکی جا، آسِمونی هَین سَر تا هُون سَری جا جَم کِنِنِه.</verse>
				<verse number="32">«اِسا، اَنجیل داری جا دَرس بَیرین: هر وَخت وی شاخِه نوچ زَنِّه و وَلگ اُرنِه، فَهمِنِنی تاوِسِن نَزیکِ.</verse>
				<verse number="33">هَمینجور هَم، وختی دِشتِه هَین چیارِه بَوینین، دِنّین گه اِنسونی ریکائی بیموئَن نَزیکِ، بَلگی دَری وَر دَرِه.</verse>
				<verse number="34">حَیقَتاً شِمارِ گِمِه، هَین نَسل تا هَین چیارِه شی چِشی هَمرا نَوینِه، نَمیرنِه.</verse>
				<verse number="35">آسِمون و زَمین از بِین شونِه، ولی می گَب هیچ وَخت از بِین نَشونِه.</verse>
				<verse number="36">«بِجز پیر هیچکی هون روز و ساعتِ نَئونِّه، حتّی ریکا و آسِمونی فِرِشتِگون هَم خَوَردار نینِه.</verse>
				<verse number="37">اِنسونی ریکائی بیموئَن دِرِس نوحی روزگاری تَرا هَسِّه.</verse>
				<verse number="38">روزایِ پِش از کِلاک، مَردِن خاردِنِه و نوش کِردِنِه و زَن وَردِنِه و شی کِردِنِه. تا هَینگه نوح کَشتی ای دِلِه بوردِه</verse>
				<verse number="39">و نَئونِسِنِه چی پیش اِنِه. تا هَینگه کِلاک بیمو و دِشتِه شی هَمرا بَوِردِه. اِنسونی ریکائی بیموئَن هَم هَینجور هَسِّه.</verse>
				<verse number="40">اون موقِه دِتا مَردی ای جا گه زَمی ای سَر دَرِنِه، یَتِه رِه گیرنِه و یَت دییَرِ هَموجِه اِلنِه.</verse>
				<verse number="41">و دِتا زَنایی جا گه هَمدیری هَمرا آسیو کِنِنِه، یَتِه رِه گیرنِه و یَت دییَرِ هَموجِه اِلنِه.</verse>
				<verse number="42">پَس ویشار ووئین، چون نَئونِنی شِمِه خِداوند چه روزی اِنِه.</verse>
				<verse number="43">ولی هَینِه دِنّین اگه صابخِنِه دِنِسِه دِز شُو چی ساعتی اِنِه، ویشار مونِسِه و نِشتِه دِز وی خِنِه رِه بَزِنِه.</verse>
				<verse number="44">پَس شِما هَم حاضِر ووئین، چون اِنسونی ریکا وختی اِنِه گه وی انتظارِ نارِنی.</verse>
				<verse number="45">«پس اون اَمین و عَقلدارِ نوکر کیِه گه وی اَرباب وِرِه شی خِنِه ای سَرپَرَس کِنِّه تا وِشونی خِراکِ سَرِ وَخت هادِه؟</verse>
				<verse number="46">خِش بِحالِ اون نوکَر گه وختی وی اَرباب دَگِردِه، وِرِه وی کاری اَنجام هادائَنی سَر بَوینِه.</verse>
				<verse number="47">حَیقَتاً شِمارِ گِمِه، مِن شی دِشتِه دارایی ای اِختیارِ وِرِه دِمِه.</verse>
				<verse number="48">ولی اگه اون بَدِ نوکَر شی هَمرا بُئِه ”می اَرباب هَین زودیا نیئِنِه،“</verse>
				<verse number="49">و شی هَمکارِنِه اَذیَت و آزار هاکِنِه و عیاشِنی هَمرا بَخارِه و نوش هاکِنِه،</verse>
				<verse number="50">اَزما وی اَرباب، روزی گه وی اِنتظار نارنِه و ساعتی گه وی خَوَر نارنِه، اِنِه.</verse>
				<verse number="51">وِرِه گِل گِلی کِنِّه و دُروئِنی سَرگِذشت گِرِفتار کِنِّه، اوجِه گه بِرمِه هاکِردَن دَرِه و دَنِّن تَرسی جا هیکَش خارنِه.</verse>
			</chapter>
			<chapter number="25">
				<verse number="1">«اون روزا، آسمونی پادشاهی دَه تا اَذَب کیجارِه مونِّه گه شی لَمپارِه بَیتِنِه و زِمایی پِشواز بوردِنِه.</verse>
				<verse number="2">وِشونی جا پنج نفر عَقلدار و پَنج نفر دییَر بی عَقل وِنِه.</verse>
				<verse number="3">بی عَقلِ کیجکیجا شی لَمپارِه بَیتِنِه، ولی روغَن شی هَمرا نَوِردِنِه.</verse>
				<verse number="4">ولی عَقلدارِ کیجکیجا، شی لَمپایی هَمرا پِر بَوِه روغَندون هَم بَوِردِنِه.</verse>
				<verse number="5">چون زِمایی بیموئَن طول بَکِشیِه، وِشونی چِش سَتل بَوِه و وِشونِه خُو بَوِردِه.</verse>
				<verse number="6">نِصفِ شُو یَنَفَر داد زووِه گِتِه: ”زِما دَر اِنِه! وی پِشواز بورین!“</verse>
				<verse number="7">اَزما دِشتِه کیجکیجا پِرِسانِه شی لَمپارِه آمادِه هاکِردِنِه.</verse>
				<verse number="8">بی عَقلِ کیجکیجائیشون عَقلداریشونِه بُتِنِه: ”اَقَدّی شی روغَنِ اَمارِه هادین، چون اَمِه لَمپا دِ دَکوشانی وونِه.“</verse>
				<verse number="9">ولی عَقلدارِ کیجکیجا بُتِنِه: ”نا نَدِمی، چون روغَن هَمه ای سِه وَس نَکِنِه. بورین و دِکِن داری جا شیسِه روغَن بَخرینین.“</verse>
				<verse number="10">ولی اون موقِه گه وِشون روغَن بَخریَنی سِه بورد وِنِه، زِما سَر بَرِسیِه و هون اَذب کیجکیجا گه آمادِه وِنِه، وی هَمرا عروسی ای دِلِه بوردِنِه و دَر دَوَس بَوِه.</verse>
				<verse number="11">اَزما، کیجکیجای دییَر هَم دَگِرِسِنِه بُتِنِه: ”اِی آقا، اِی آقا، دَرِ اَمِسِه پِی هاکِن!“</verse>
				<verse number="12">ولی زِما وِشونِه بُتِه: ”حَیقَتاً شِمارِ گِمِه، مِن شِمارِ نِشناسِمِه.“</verse>
				<verse number="13">پَس ویشار ووئین، چون هون روز و ساعتی جا خَوَر نارِنی.</verse>
				<verse number="14">هَمینجور، آسِمونی پادشاهی یَتِه مَردی رِه مونِّه گه قصدِ سَفر داشتِه. وی شی نوکَرِنِ کَفا بَخونِسِه و شی مِلک و مالِ وِشونی دَس هادا.</verse>
				<verse number="15">هر کِدیمِ وِشونی تَوانی اَنّا هادا، یَتِه رِه صد سال وی دَسمِزی اَنّا، یَتِه رِه چِل سال وی دَسمِزی اَنّا و یَت دییَرِ بیس سال وی دَسمِزی اَنّا هادا. اَزما سَفری سِه راهی بَوِه.</verse>
				<verse number="16">هون مَردی گه شی صد سال دَسمِزی اَنّا بَیت وِه، دَرجا بوردِه و اونی هَمرا تِجارت هاکِردِه و شی اَربابی پولِ دِ برابر هاکِردِه.</verse>
				<verse number="17">هَمینجور اون مَردی گه شی چل سال دَسمِزی اَنّا بَیت وِه، شی اَربابی پولِ دِ برابر هاکِردِه.</verse>
				<verse number="18">ولی هون مَردی گه شی بیس سال دَسمِزی اَنّا بَیت وِه، بوردِه و زَمینِ بَکِّنیِه و شی اَربابی پولِ جا هادا.</verse>
				<verse number="19">«خِیلی زِمن بِگذِشتِه، اَرباب سَفری جا دَگِرِسِه و وِشونی جا حِساب بَخوایسِه.</verse>
				<verse number="20">هون نوکَر گه شی صد سال دَسمِزی اَنّا بَیت وِه، هَمون اَنّا گه سود هاکِرد وِه رِه شی هَمرا بیاردِه و بُتِه: ”اَرباب، مِنِه می صد سال دَسمِزی اَنّا پول هادا وِه ای، وی هَمرا شی صد سال دَسمِزی اَنّا سود هاکِردِمِه.“</verse>
				<verse number="21">وی اَرباب بُتِه: ”آفَرین، اِی باوَفا و خِبِ نوکر! اِسا گه هَین کَمِ پولی دِلِه اَمین وِه ای، پولِ ویشتری تی اختیار اِلمِه. بِرِه شی اَربابی خِشالی ای دِلِه شَریک بَواش!“</verse>
				<verse number="22">هون نوکَری گه شی چل سال دَسمِزی اَنّا بَیت وِه پِش بیمو و بُتِه: ”اَرباب، تو مِنِه می چِل سال دَسمِزی اَنّا هادا وِه ای، بَفِرمِه وی هَمرا شی چِل سال دَسمِزی اَنّا سود هاکِردِمِه.“</verse>
				<verse number="23">وی اَرباب بُتِه: ”آفَرین، اِی باوَفا و خِبِ نوکَر! اِسا گه هَین کَمِ پولی دِلِه اَمین وِه ای، پولِ ویشتَری تی اختیار اِلمِه. بِرِه شی اَربابی خِشالی ای دِلِه شَریک بَواش!“</verse>
				<verse number="24">اَزما هون نوکَر گه شی بیس سال دَسمِزی اَنّا بیت وِه پِش بیمو و بُتِه: ”اَرباب، چون دِنِسِمِه سَختگیرِ مَردی هَسّی، نَکاشتِه دِرُو کِنّی و نَپاشی رِه جَم کِنّی،</verse>
				<verse number="25">بَتِرسیمِه و تی پولِ زَمینی دِلِه جا هادامِه، بَفِرمِه هَین هَم تی پول!“</verse>
				<verse number="26">ولی وی اَرباب بُتِه: ”اِی تمبَل و بَدِ نوکَر! پس تو گه دِنِسی مِن اوجِه ای گه نَکاشتِمِه رِه دِرُو کِمِّه و اوجِه ای گه نَپاشیمِه رِه جَم کِمِّه،</verse>
				<verse number="27">پَس چه می پولِ صَرّافِنِ نَدایی تا وختی سَفری جا گِردِمِه اونِه وی سودی هَمرا پَس هایرِم؟</verse>
				<verse number="28">اون پولِ ویجا هایرین و اونیگه دِویس سال دَسمِزی اَنّا دارنِه هادین.</verse>
				<verse number="29">چون هر کی گه دارنِه رِه، ویشتَر هادا وونِه تا فِراوون دارِه، ولی اونیگه نارنِه، هَمون چی گه دارنِه هَم ویجا بَئیت وونِه.</verse>
				<verse number="30">هَین بی‌فایده نوکَرِ زِلِمادی دِلِه دیم بَدین، اوجِه گه بِرمِه هاکِردَن دَرِه و دَنِّن تَرسی جا هیکَش خارنِه.“</verse>
				<verse number="31">«وختی اِنسونی ریکا شی جَلالی هَمرا دِشتِه فِرشتِگونی هَمرا بیئِه، شی پادشاهی ای تَختی سَر نیشِنِه.</verse>
				<verse number="32">دِشتِه قومیشون وی پِش جَم وونِنِه و وی یَتِه چَپونی تَرا گه گِسَنیشونِه بِزیشونی جا سیوا کِنِّه، مَردِنِ دِ دَسِه رَسد کِنِّه.</verse>
				<verse number="33">گِسَنیشونِه شی راسِ وَر و بِزیشونِه شی چَپِ وَر اِلنِه.</verse>
				<verse number="34">اَزما اونِنی گه وی راسِ وَر دَرِنِه رِه گِنِه: ”بیئِین، اِی کَسایی گه می پیر شِمارِ بركت هادا، پادشاهی ای رِه اِرث بَیرین گه از اَوَّلِ دِنیا شِمِنِه آمادِه بَوِه وِه.</verse>
				<verse number="35">چون وَشنی وِمِه، مِنِه غَذا هادانی، تَشنی وِمِه، مِنِه اُو هادانی، غَریب وِمِه، مِنِه جا هادانی.</verse>
				<verse number="36">لِخت وِمِه، می تَن لیواس دَکِردِنی، مَریض وِمِه، می عیادَت بیمونی، زیندونی دِلِه دَوِمِه، می مِلاقات بیمونی.“</verse>
				<verse number="37">اَزما صالِحِن جِواب دِنِنِه: ”اِی آقا، کِی تِرِه وَشنی بَئیمی و تِرِه غذا هادامی، یا تَشنی بَئیمی و تِرِه اُو هادامی؟</verse>
				<verse number="38">کِی تِرِه غریب بَئیمی و تِرِه جا هادامی، یا تِرِه لِخت بَئیمی و تی تَن لیواس دَکِردِمی؟</verse>
				<verse number="39">کِی تِرِه مَریض یا زِیندونی دِلِه بَئیمی و تی مِلاقات بیمومی؟“</verse>
				<verse number="40">پادشاه وِشونِه گِنِه: ”حَیقَتاً شِمارِ گِمِه، اونچی گه یَتِه می کِچیکترین بِرارِنی سِه هاکِردِنی، میسِه هاکِردِنی.“</verse>
				<verse number="41">«اَزما اونانیگه وی چَپِ وَر دَرِنِه رِه گِنِه: ”اِی مَلعونِن، میجا دور بَووئین و اَبَدی تَشی دِلِه گه اِبلیس و وی فِرِشتگونی سِه آمادِه بَوِه بورین،</verse>
				<verse number="42">چون وَشنی وِمِه، مِنِه غَذا نَدانی، تَشنی وِمِه، مِنِه اُو نَدانی،</verse>
				<verse number="43">غریب وِمِه، مِنِه جا نَدانی، لِخت وِمِه، می تَن لیواس نَکِردِنی. مَریض و زِیندونی وِمِه، می مِلاقات نیمونی.“</verse>
				<verse number="44">وِشون جِواب دِنِنِه: ”اِی آقا، کِی تِرِه وَشنی و تَشنی، غریب و لِخت، مَریض و زِیندونی دِلِه بَئیمی و تِرِه خِدمَت نَکِردِمی؟“</verse>
				<verse number="45">وِشونی جِواب گِنِه: ”حَیقَتاً شِمارِ گِمِه، اونچی گه یَتِه هَین کِچیکِنی سِه نَکِردِنی، دَر حَیقَت میسِه نَکِردِنی.“</verse>
				<verse number="46">پس وِشون اَبَدی مجازاتی دِلِه شونِنِه، ولی صالِحِن اَبَدی زندِگی ای دِلِه.</verse>
			</chapter>
			<chapter number="26">
				<verse number="1">وختی عیسی شی دِشتِه گَبِ تُوم هاکِردِه، شی شاگِردِنِه بُتِه:</verse>
				<verse number="2">«دِنِنی دِ روز دییَر، پِسَخی عید و اِنسونی ریکارِه تَسلیم کِنِنِه تا مَصلوب بَوو.»</verse>
				<verse number="3">پس گَت گَتِه کاهنِن و قومی مَشایخ، قیافایی کاخی دِلِه گه کاهِنِ اَعظم وِه، جَم بَوِنِه.</verse>
				<verse number="4">هَمدیری هَمرا دَسیسِه دَچینِه گه چِتی عیسی رِه حیله ای هَمرا هَماسَن و بَکوشِن.</verse>
				<verse number="5">ولی گِتِنِه: «نا عیدی روز، نَکِنِه مَردِن شورِش هاکِنِن.»</verse>
				<verse number="6">وختی عیسی بِیت‌عنیایی دِلِه شَمعونِ جُذامی ای خِنِه دَوِه،</verse>
				<verse number="7">یَتِه زَنا یَتِه شیشِه سُنبُلِ عطری هَمرا گه خِیلی گِرون وِه عیسایی وَر بیمو، اون موقِه گه وی سِفرِه سَر نیشت وِه، اون زَنا عَطرِ وی کَلِّه ای سَر بَریختِه.</verse>
				<verse number="8">شاگِردِن وختی زَنایی کارِه بَئینِه، تَش بَئیتِنِه و بُتِنِه:</verse>
				<verse number="9">«هَین اِسراف چیسِه هَسِّه؟ اَما بَتِنِسِمی اونِه خِیلی گِرون بَروشیم و وی پولِ نَداریشونِه هادیم.»</verse>
				<verse number="10">عیسی بِفَهمِسِه و وِشونِه بُتِه: «چه هَین زَنارِه رَنجانِنی؟ وی قَشنگِ كار میسِه هاکِردِه.</verse>
				<verse number="11">نَداریشون هَمِش شِمِه هَمرا دَرِنِه، ولی مِن هَمِش شِمِه هَمرا دَنیمِه.</verse>
				<verse number="12">هَین زَنا عَطری بَریختنی هَمرا می تَنی سَر، مِنِه دَفن هاکِردَنی سِه آمادِه هاکِردِه.</verse>
				<verse number="13">حَیقَتاً شِمارِ گِمِه، دِشتِه دِنیایی دِلِه، هر جا گه اِنجیل موعِظِه بَوو، هَین زَنایی کارِ هَم یاد اُرِنِه و گِنِنِه.»</verse>
				<verse number="14">اَزما یَهودای اَسخریوطی گه یَتِه اَزون دِوازِه شاگرد وِه، گَت گَتِه کاهِنِنی وَر بوردِه</verse>
				<verse number="15">و بُتِه: «مِنِه چی دِنِنی اگه عیسی رِه شِمِه تَسلیم هاکِنِم؟» پس وِشون سی تا نِقرِه سِكِّه وِرِه هادانِه.</verse>
				<verse number="16">اَزون وَخت، یَهودا یَتِه فِرصتی دِمال دَوِه تا عیسی رِه تَسلیم هاکِنِه.</verse>
				<verse number="17">فطیری عیدی اوَّلین روز، شاگِردِن عیسایی وَر بیمونِه و بَپُرسینِه: «کِجِه خواینی تیسِه تَیِّه بَوینیم تا پِسَخی شُومِ اوجِه بَخاری؟»</verse>
				<verse number="18">عیسی وِشونِه بُتِه هون شَهری دِلِه فِلانی ای وَر بورین و وِرِه بُئین: «اِسّا گِنِه: ”می وَخت بَرِسیِه. خوایمِه پِسَخی رَسمِ شی شاگِردِنی هَمرا تی خِنِه ای دِلِه بِجا بیارِم.“‌»</verse>
				<verse number="19">شاگِردِن هَمونجور گه عیسی بُت وِه هاکِردِنِه و پِسَخِ تَیِّه بَئینِه.</verse>
				<verse number="20">وختی شُو بَرِسیِه، عیسی شی دِوازِه شاگِردی هَمرا سِفرِه ای سَر هِنیشتِه.</verse>
				<verse number="21">شُوم بَخاردَنی موقِه عیسی بُتِه: «حَیقَتاً شِمارِ گِمِه، یَتِه از شِما مِنِه دِشمَنی تَسلیم کِنِّه.»</verse>
				<verse number="22">شاگِردِن خِیلی نارحَت بَوِنِه و یَتِه یَتّا عیسایی جا بَپُرسینِه: «اِی آقا، هون مِن هَسمِه؟»</verse>
				<verse number="23">عیسی جِواب هادا: «هونگه شی دَسِ می هَمرا کاسِه ای دِلِه اُرنِه، هَمون مِنِه تَسلیم کِنِّه.</verse>
				<verse number="24">اِنسونی ریکا هَمونجور گه وی خَوَری بَنوِشت بَوِه، میرنِه، ولی وای بِحالِ اونیگه انسونی ریکارِه دِشمَنی تَسلیم کِنِّه. ویسِه بِهتَر وِه هیچ وَخت دِنیا نیمو وو.»</verse>
				<verse number="25">اَزما یَهودا، اونیگه خوایسِه وِرِه تَسلیم هاکِنِه، وی جِواب بُتِه: «اِسّا، هون مِن هَسمِه؟» عیسی جِواب هادا: «تو شِه هَینجور گِنی!»</verse>
				<verse number="26">بَخاردَنی مَشغول وِنِه گه عیسی نونِ بَیتِه، بعد از شِکر هاکِردَن گِلی هاکِردِه و شاگِردِنِه هادا و بُتِه: «بَیرین و بَخارین، هَین می تَنِ.»</verse>
				<verse number="27">اَزما پیالِه رِه بَیتِه و بعد از شِکر هاکِردَن اونِه شاگِردِنِه هادا و بُتِه: «شِما هَمه هَین پیالِه ای جا بَنوشین.</verse>
				<verse number="28">هَین می خونِ، عهدی خون، گه خیلیایی سِه بَشِنی وونِه تا خِیلیایی گِناهِن بیامِرزی بَوو.</verse>
				<verse number="29">حَیقَتاً شِمارِ گِمِه بعد اَزین دِ انگوری مَحصولِ نَنوشِمِه تا اون روزی گه شِمِه هَمرا می پیری پادشاهی ای دِلِه اونِه تازِه بَنوشِم.»</verse>
				<verse number="30">بعد از هون یَتِه سرود بَخونِسِنِه و زیتونی کوهی سَمت بوردِنِه.</verse>
				<verse number="31">اَزما عیسی وِشونِه بُتِه: «اَمشو شِما هَمه مِنِه تنیا اِلِنی. چون زَکریای پیغمبری کیتابی دِلِه بَنوِشت بَوِه، «”چَپونِ زَمِّه و رَمِه ای گِسَنِن پَخش و پَلا وونِنِه.“</verse>
				<verse number="32">ولی بعد از هونگه زینِّه بَووم، پِش از شِما جَلیلی سِه شومِه.»</verse>
				<verse number="33">پِطرُس عیسایی جِواب بُتِه: «اگه هَمه تِرِه تَنیا بِلِن، مِن تِرِه هیچ وَخت تنیا نِلمِه.»</verse>
				<verse number="34">عیسی وِرِه بُتِه: «حَیقَتاً تِرِه گِمِه تو هَمین اَمشو، پِش از تَلایی وونگ، مِنِه سِه کَش هَشا کِنّی!»</verse>
				<verse number="35">پِطرُس، عیسی رِه بُتِه: «حتّی اگه لازِم ووئِه تی هَمرا بَمیرِم، تِرِه هَشا نَکِمِّه.» دِشتِه شاگِردِن هَم هَمینِه بُتِنِه.</verse>
				<verse number="36">اَزما عیسی شی شاگِردِنی هَمرا یَجا گه وی اِسم جِتسیمانی وِه بوردِه و وِشونِه بُتِه: «هَیجِه هِنیشین تا مِن بورِم اوجِه دِعا هاکِنِم.»</verse>
				<verse number="37">اَزما پِطرُس و زِبِدی ای دِتا ریکارِه شی هَمرا بَوِردِه، غِرصِه دار و پَریشون بَوِه،</verse>
				<verse number="38">وِشونِه بُتِه: «غِرصِه ای جا دِ میرمِه. هَیجِه بَمونین و می هَمرا ویشار ووئین.»</verse>
				<verse number="39">عیسی اَقَدّی پِشتَر بوردِه و بِنِه ای سَر دَمَر دیم بَخاردِه و دِعا هاکِردِه: «اِی پیر، اگه وونِه هَین پیالِه رِه میجا دور هاکِن، ولی نا می خواسِّه ای سِه، بَلگی تی خواسِّه بَوو.»</verse>
				<verse number="40">اَزما شی اون شاگردِنی وَر دَگِرِسِه و بَئیِه وِشون بَفِتِنِه. پَس پِطرُسِ بُتِه: «نَتِنِسِنی چَن ساعَت می هَمرا ویشار بَمونین؟</verse>
				<verse number="41">ویشار ووئین و دِعا هاکِنین تا ”آزمودی دِلِه“ نَکِفین. حَیقَتاً روح خواینِه، ولی تَن ناتَوانِه.</verse>
				<verse number="42">عیسی یَکَش دییَر بوردِه و دِعا هاکِردِه: «اِی پیر، اگه راهِ دییَری دَنیِه بِجِز هَینگه مِن پیالِه رِه بَنوشَم، پَس تی اِرادِه بَوو.»</verse>
				<verse number="43">عیسی وختی دِوارِه دَگِرِسِه، بَئیِه اَی هَم وِشون بَفِتِنِه، چون وِشونی چِش سَتَل بَوِه وِه.</verse>
				<verse number="44">پَس یَکَش دییَر وِشونِه شی حال بِشتِه و بوردِه، سِوِّمین کَشی سِه هَمون دِعارِه هاکِردِه.</verse>
				<verse number="45">اَزما شاگِردِنی وَر دَگِرِسِه و وِشونِه بُتِه: «خُو و استراحَتِ اَزمایی سِه بِلین. اَلَن وی ساعَت بَرِسیِه گه اِنسونی ریکا گِناهکارِنی دَس تَسلیم بَوو.</verse>
				<verse number="46">پِرِسین بوریم. اَلَن هونیگه خواینِه مِنِه تَسلیم هاکِنِه راهی جا رَسِنِه.»</verse>
				<verse number="47">عیسی حَلا دِ گَب زووِه یَهودا گه یَتِه از وی دِوازِه شاگرد وِه بَرِسیِه. یَهودایی هَمرا یِتِخِیلی اِزدحام گه شَمشیر و دَسِ چو داشتِنِه دَوِنِه گه گَت گتِه کاهنِن و قومی مَشایخی طرفی جا بیمو وِنِه.</verse>
				<verse number="48">اونیگه خوایسِه وِرِه تَسلیم هاکِنِه شی هَمراهِنِه علامَتی هادا و بُت وِه: «هونی رِه گه خِش دِمِه، هَمونِه؛ وِرِه بَئیرین.»</verse>
				<verse number="49">یَهودا دَرجا عیسایی وَر بیمو و بُتِه: «سَلام، اِسّا!» و وِرِه خِش هادا.</verse>
				<verse number="50">عیسی یَهودارِه بُتِه: «اِی رَفِق، هون کاری گه ویسِه بیموئی رِه اَنجام هادِه.» اَزما هون آدَمِن پِش بیمونِه و عیسایی سَر بَریختِنِه و وِرِه هَماسینِه.</verse>
				<verse number="51">هَمون دَم، یَتِه از هونِن گه عیسایی هَمرا دَوِه شی شَمشیرِ بَکِشیِه و یَتِه ضَربِه ای هَمرا کاهِنِ اَعظمی نوکَری گوشِ بَوریِه.</verse>
				<verse number="52">اَزما عیسی وِرِه بُتِه: «شی شَمشیر رِه غَلاف هاکِن. هر کی شَمشیر بَکِشِه، شَمشیری هَمرا بَکوشت وونِه.</verse>
				<verse number="53">مَگِه نَئونِنی مِن بَتِّمِه شی پیری جا بَخوام گه ویشتَر از دِوازِه لَشکَر فِرشتِه رِه می کِمَک بَرِسانِه؟</verse>
				<verse number="54">ولی اگه اَتی هاکِنِم، اون وَخت مِقَدّسِ نِوِشتِه هایی پِشگویی چِتی حَیقَت رَسِنِه؟»</verse>
				<verse number="55">همون موقِه عیسی جَماعَتِ بُتِه: «مَگِه من راهزَنِمِه گه شَمشیر و چویی هَمرا می بَیتَنی سِه بیمونی؟ مِن دِشتِه روز مَعبَدی دِلِه نیشت وِمِه و تعلیم داوِمِه، مِنِه نَیتِنی.</verse>
				<verse number="56">ولی هَین چیا اِتِّفاق دَکِتِه تا پِیغَمبَرِنی بَنوِشت اَنجام بَرِسِه.» اَزما دِشتِه شاگِردِن وِرِه سَرِشتِنِه و دَربوردِنِه.</verse>
				<verse number="57">هونِنی گه عیسی رِه بَئیت وِنِه، وِرِه قیافایی وَر گه کاهِنِ اَعظَم وِه بَوِردِنِه. اوجِه توراتی مَلِّمِن و مَشایخ جَم بَوِه وِنِه.</verse>
				<verse number="58">پِطرُس دورادور عیسایی دِمال شیِه تا کاهِنِ اَعظَمی خِنِه ای کَناپِش بَرِسیِه. پس دِلِه بوردِه و نِگَهوونِنی هَمرا هِنیشتِه تا بَوینِه سَرآخَر چی وونِه.</verse>
				<verse number="59">گَت گَتِه کاهنِن و دِشتِ شورا تَقَلّا کِردِنِه عیسایی علِیه دِردِرو گِواهی بَنگیرِن تا وِرِه بَکوشِن،</verse>
				<verse number="60">هر چَن خِیلیا بوردِنِه دِردِرو گِواهی هادانِه، ولی هیچی عیسایی علِیه نَنگیتِنِه. سرآخر دِ نَفَر پِش بیمونِه</verse>
				<verse number="61">بُتِنِه: «هَین مَردی بُتِه، ”مِن بَتِمِّه خِدایی مَعبَدِ لی هادِم و سِه روزی سَر اَی هَم وِرِه بَساجِم.“‌»</verse>
				<verse number="62">اَزما کاهِنِ اَعظَم پِرِسا و عیسایی جا بَپُرسیِه: «تو هیچی بُتَنی سِه نارنی؟ هَین چیِه تی علِیه گِواهی دِنِنِه؟»</verse>
				<verse number="63">ولی عیسی ساكت بَمونِسِه. کاهِنِ اَعظم وِرِه بُتِه: «تِرِه زینِّه خِدارِه قَسَم دِمِه اَمارِه بُو گه تو مَسیحِ موعود، خِدایی ریکا هَسّی؟»</verse>
				<verse number="64">عیسی جِواب هادا: «تو شِه هَینجور گِنی! شِمارِ گِمِه بعد اَزین اِنسونی ریکارِه وینِنی گه قادرِ خدایی راسِ دَس نیشتِه و آسِمونی اَبریشونی سَر اِنِه.»</verse>
				<verse number="65">اَزما کاهِنِ اَعظم شی جِمِه رِه جِرد هادا و بُتِه: «کِفر بُتِه! دِ چه اِحتیاجی به گِواه دارمی؟ وی کِفرِ بِشنُسِنی،</verse>
				<verse number="66">شِمِه حِکم چیِه؟» وِشون جِواب هادانِه: «وی مرگی مِستَحَقِ!»</verse>
				<verse number="67">اَزما عیسایی دیمی سَر فِلیک بَشِنینِ و وِرِه بَزونِه. بعضیا وِرِه چَک زووِنِه و</verse>
				<verse number="68">گِتِنِه: «اِی مسیح، اگه پِیغَمبَری از غِیب بُو کی تِرِه بَزو.»</verse>
				<verse number="69">ولی پِطرُس خِنِه ای دیرگا دیم کَناپِش نیشت وِه گه یَتِه کِلفَت وی وَر بیمو و بُتِه: «تو هَم عیسای جَلیلی ای هَمرا دَوِه ای!»</verse>
				<verse number="70">ولی پِطرُس هَمه ای پِش هَشا بَکِشیِه و بُتِه: «نَئومِّه چی گِنی!»</verse>
				<verse number="71">اَزماتَر دَری وَر یَت دییَر کِلفَت وِرِه بَئیِه و بُتِه: «هَین مَردی هَم عیسای ناصِری ای هَمرا دَوِه!»</verse>
				<verse number="72">پِطرُس هَین کَش هَم هَشا بَکِشیِه و قَسَم بَخاردِه گه «هَین مَردی رِه مِن نِشناسِمِه.»</verse>
				<verse number="73">اَزماتَر، اِزدِحامی گه اِسّاوِنِه پِش بیمونِه پِطرُسِ بُتِنِه: «شَک نارمی تو هَم یَتِه از هونانی! تی گَب بَزوئَنی جا مَعلومِ جَلیلی هَسّی!»</verse>
				<verse number="74">اونوَخت پِطرُس لَعنت هاکِردَنِ شِرو هاکِردِه و قَسَم بَخاردِه بُتِه: «مِن هَین مَردی رِه اَصلاََ نِشناسِمِه!» هَمون دَم تَلا وونگ هاکِردِه.</verse>
				<verse number="75">اَزما پِطرُس عیسایی گَبِ یاد بیاردِه گه گِتِه: «پِش از هونگه تَلا وونگ هاکِنِه، تو سِه کَش مِنِه هَشا کَشِنی!» اَزما دیرگا بوردِه و زار زار بِرمِه هاکِردِه.</verse>
			</chapter>
			<chapter number="27">
				<verse number="1">وختی صِب بَوِه، گَت گَتِه کاهنِن و قومی مَشایِخ جَم بَوِنِه و مَشوِرَت هاکِردِنِه گه عیسی رِه بَکوشِن.</verse>
				<verse number="2">بعد اَزون عیسی رِه دَس دَوَس بَوِردِنِه، رومی فَرموندار پیلاتُسی تَحویل هادانِه.</verse>
				<verse number="3">یَهودا، همون کسی گه عیسی رِه دِشمنی تسلیم هاکِردِه، وختی بَئیِه عیسی مرگی سِه محکوم بَوِه شی کاری جا پَشیمون بَوِه و سی نِقرِه سِکِّه ای گه بَئیت وِه رِه گَت گَتِه کاهنِن و قومی مَشایخی وَر بَوِردِه تا وِشونِه پَس هادِه، وِشونِه بُتِه:</verse>
				<verse number="4">«مِن گِناه هاکِردِمِه و باعث بَوِمِه یَتِه بی گِناهی خون بَریخت بَوو.» ولی وِشون جِواب هادانِه: «اَمارِه چی ربطی دارنِه؟ شِه دِنّی!»</verse>
				<verse number="5">اَزما یَهودا سِکِّه ایشونِه یَهودیِنی مَعبَدی دِلِه زَمینی سَر بَشِنیِه و دیرگا بوردِه و شِرِه دار بَزو.</verse>
				<verse number="6">گَت گَتِه کاهنِن نِقره سِکِّه ایشونِه زَمینی سَر جَم هاکِردِنِه و بُتِنِه: «جایز نیِه مَعبَدی خَزونِه ای دِلِه هَین سِکِّه ایشونِه بَریزیم، چون خونبَها هَسِّه.»</verse>
				<verse number="7">پس بعد از هَینگه مَشوِرَت هاکِردِنِه، اون پولی هَمرا یَتِه پیلَک ساجی زَمی رِه بَخرینِه تا اونِه غَریبه ایشونی قَبرِستونی هاکِنِن.</verse>
				<verse number="8">هَینِسه هون قَبرِستونی تا اَمرِز ’خونی زَمی‘ شِهرَت دارنِه.</verse>
				<verse number="9">هَینجور بَوِه اِرمیای پِیغَمبَری پِشگویی حَیقَت بَرِسیِه گه گِتِه: «وِشون هون سی نِقرِه سِکِّه رِه بَیتِنِه، یَعنی قِیمَتی رِه گه اسرائیلی قوم ویسِه بِشت وِنِه.</verse>
				<verse number="10">و وی هَمرا پیلَک ساجی زَمی رِه بَخرینِه، هَمونجوری گه خِداوَند مِنِه بُت وِه.»</verse>
				<verse number="11">عیسی رِه رومی فَرموندار پیلاتُسی وَر بیاردِنِه. فَرموندار ویجا بَپُرسیِه: «تو یَهودیِنی پادشاهی؟» عیسی بُتِه: «تو هَینجور بُتی!»</verse>
				<verse number="12">ولی وختی گَت گَتِه کاهنِن و قومی مَشایخ هر چی تِهمَت وِرِه بَزونِه، وی هیچ جِوابی نَدا.</verse>
				<verse number="13">اَزما پیلاتُس ویجا بَپُرسیه: «مَگِه نِشنُنی چَنّی چی تی علِیه گِواهی دِنِنِه؟»</verse>
				<verse number="14">ولی عیسی هیچ جِوابی نَدا، جوریگه فَرموندار بِهت هاکِردِه.</verse>
				<verse number="15">فَرمونداری رَسم هَین وِه گه پِسَخی عیدی موقِه یَتِه زِیندونی رِه مَردِنی مِیلی سِه آزاد هاکِنِه.</verse>
				<verse number="16">هون سالی دِلِه یَتِه مشهورِ زیندونی گه وی اِسم باراباس وِه حَبسی دِلِه دَوِه.</verse>
				<verse number="17">وختی مَردِن جَم بَوِنِه، پیلاتُس وِشونی جا بَپُرسیه: «کِرِ خواینِنی شِمِنِه آزاد هاکِنَم، باراباسِ یا عیسایی گه وِرِه مَسیح گِنِنِه؟»</verse>
				<verse number="18">چون وی دِنِسِه گه یَهودیِن حَسودی ای سَر عیسی رِه وی تَسلیم هاکِردِنِه.</verse>
				<verse number="19">همون موقِه گه پیلاتُس داوری ای تَختی سَر نیشت وِه، وی زَنا وِنِه پِیغِم بَرِسانیِه و بُتِه: «هَین صالِح مَردیِه، وی هَمرا کاری نار، مِن دیشو خُوئی گه وی خَوَری بَئیمِه مِنِه خِیلی بَرِنجانیِه.»</verse>
				<verse number="20">ولی گَت گَتِه کاهنِن و مَشایخ، قومِ قانِع هاکِردِنِه گه پیلاتُسی جا بَخوان باراباسِ آزاد هاکِنِه و عیسی رِه بَکوشِه.</verse>
				<verse number="21">فَرموندار اَی هَم وِشونی جا بَپُرسیِه: «هَین دِتایی جا کدیم یَتّا رِه خواینِنی شِمِنِه آزاد هاکِنِم؟» مَردِن بُتِنِه: «باراباسِ.»</verse>
				<verse number="22">پیلاتُس وِشونِه بُتِه: «پس عیسایی گه وِرِه مَسیح گِنِنی رِه چی هاکِنِم؟» هَمه بُتِنِه: «وِرِه مَصلوب هاکِن!»</verse>
				<verse number="23">پیلاتُس بُتِه: «چه؟ مَگِه چی بَدی ای هاکِردِه؟» ولی وِشون بِلَن تَر بُتِنِه: «وِرِه مَصلوب هاکِن!»</verse>
				<verse number="24">وختی پیلاتُس بَئیِه گه دِ فایدِه ای نارنِه و ممکِنِه شورِش بَوو، اُو بَخوایسِه و مَردِنی چِشی پِش شی دَسِ اُو بَکِشیِه و بُتِه: «هَین مَردی ای خون دِ می گِردَن دَنیِه؛ شِه دِنِّنی!»</verse>
				<verse number="25">دِشتِه مَردِن جِواب هادانِه: «وی خون اَمِه گِردَن و اَمِه وَچیلِه ای گِردَن دَوو!»</verse>
				<verse number="26">اَزما پیلاتُس باراباسِ وِشونی سِه آزاد هاکِردِه و دَستور هادا عیسی رِه شَلّاق بَزِنَن و اَزما وِرِه صَلیبی سَر بَکوشِن.</verse>
				<verse number="27">سَربازِن اوَّل عیسی رِه فَرمونداری کاخی کَناپِش بَوِردِنِه و دِشتِه دییَر سَربازِن هَم وی دُور جَم بَوِنِه.</verse>
				<verse number="28">اَزما وی لیواسِ وی تَنی جا بَکِّنینِه و یَتِه اَرغَوونی قَوا وی دوشی سَر دیم بَدانِه.</verse>
				<verse number="29">تَلی ای جا یَتِه تاج بِبافتِنِه و وی کَلِّه ای سَر بِشتِنِه و یَتِه چو پادشاهی ای نِشونِه ای سِه وی راسِ دَس هادانِه و وی پِش زِنی زووِنِه و مِزاغ چینِسِنِه و گِتِنِه: «سَلام بر یَهودیِنی پادشاه!»</verse>
				<verse number="30">اَزما وی دیمی سَر فِلیک دیم بَدانِه و چو رِه وی دَسی جا گیتِنِه وی کَلِّه ای سَر زووِنِه.</verse>
				<verse number="31">بعد از هَینگه وی مِزاغ بَچیَنی جا خَسِّه بَوِنِه، قَوارِه وی دوشی جا بَیتِنِه، شِه وی لیواسِ وی تَن دَکِردِنِه و وِرِه بَوِردِنِه تا مَصلوب هاکِنِن.</verse>
				<verse number="32">اون موقِه گه دیرگا شیوِنِه، یَتِه مَردی گه وی اِسم شَمعون و قیرَوانی جا وِه رِه، وَر بَخاردِنِه و وِرِه وادار هاکِردِنِه عیسایی صَلیبِ بَوِرِه.</verse>
				<verse number="33">وختی مَحَلی گه وی اِسم جُلجُتا گه وی مَعنی کَلِّه ای کاسِه هَسِّه رِه، بَرِسینِه،</verse>
				<verse number="34">سَربازِن عیسی رِه شَرابی گه زَردابی هَمرا قاطی وِه هادانِه، ولی وختی عیسی اونِه تِک بَزو، نَخاردِه.</verse>
				<verse number="35">سَربازِن بعد از عیسایی مَصلوب هاکِردَن، وی لیواسی رَسد هاکِردَنی سِه قِرعه دیم بَدانِه.</verse>
				<verse number="36">و نِگَهوونی ای سِه اوجِه هِنیشتِنِه.</verse>
				<verse number="37">وی جُرمِ یَتِه لُوحی سَر بَنوِشتِنِه و اونِه وی کَلِّه ای وَر بَچِسبانینِه: «هَین عیسی هَسِّه، یَهودیِنی پادشاه.»</verse>
				<verse number="38">اَزما دِتا راهزَن هَم وی هَمرا مَصلوب هاکِردِنِه، یَتِه وی راسِ وَر و یَت دییَر هَم وی چَپِ وَر.</verse>
				<verse number="39">اونانیگه اوجِه رِه رَد وونِسِنِه شی سَرِ دِکِت داوِنِه و فاشی هَمرا عیسی رِه</verse>
				<verse number="40">گِتِنِه: «تو گه خوایسی مَعبَدِ لی هادی و اونِه سِه روزی سَر از نُو بَساجی، شِرِه نِجات هادِه! اگه خِدایی ریکائی صَلیبی جا جِر بِرِه.»</verse>
				<verse number="41">گَت گَتِه کاهنِن و توراتی مَلِّمِن و قومی مَشایخ وِرِه مِزاغ چینِسِنِه، گِتِنِه:</verse>
				<verse number="42">«کَسای دییَرِ نِجات هادا، ولی شِرِه نَتِنِّه نِجات هادِه! اگه اسرائیلی پادشاه هَسِّه، بِل صَلیبی جا جِر بیئِه تا وِرِه ایمون بیاریم.</verse>
				<verse number="43">مَگه خِدارِه تَوَکِل نَکِردِه، بِل خِدا اگه خواینِه وِرِه نِجات هادِه، چون گِتِه مِن خِدایی ریکامِه!»</verse>
				<verse number="44">هون دِتا راهزَن هَم گه وی هَمرا صَلیبی سَر دَوِنِه وِرِه توهین کِردِنِه.</verse>
				<verse number="45">اون روز از ظِهر تا ساعَتِ سِه بعد از ظِهر زِلِماد ”دِشتِه سَرزَمینِ“ بَیتِه.</verse>
				<verse number="46">نَزیکِ ساعَتِ سِه، عیسی بِلَنِ صِدایی هَمرا داد بَزو بُتِه: «ایلی، ایلی، لَمّا سَبَقتَنی؟» یَعنی «می خِدا، می خِدا، چه مِنِه تنیا بِشتی؟»</verse>
				<verse number="47">بَعضی از هونِنی گه اوجِه اِسّاوِنِه وختی هَینِه بِشنُسِنِه بُتِنِه: «هَین مَردی دِ ایلیای پِیغَمبَرِ داد کِنِّه.»</verse>
				<verse number="48">دَرجا یَتِه از وِشون دُو هاکِردِه و پیتِه جِلِ تِرشِ شَرابی دِلِه بَزو و چویی تِک دَوِسِّه و عیسایی دِهِنی وَر بَوِردِه تا بَنوشِه.</verse>
				<verse number="49">ولی بَقیِه بُتِنِه: «وِرِه کار نارین بِلین بَوینیم ایلیا اِنِه وِرِه نِجات هادِه یا نا؟»</verse>
				<verse number="50">عیسی یَکَش دییَر بِلَنِ داد بَکِشیِه و جان هادا.</verse>
				<verse number="51">هَمون دَم یَهودیِنی مَعبَدی پَردِه سَر تا بِن چاک بَیتِه و دِ تیکِه بَوِه. و زِلزِلِه دَکِتِه و کِریشون چاک بَیتِنِه.</verse>
				<verse number="52">قَبریشون هَم وا بَوِنِه و یَتِخِیلی مِقَدَّسین گه بَمِرد وِنِه، زینِّه بَوِنِه.</verse>
				<verse number="53">وِشون قَبری جا دیرگا بیمونِه و بعد از هَینگه عیسی مَرگی جا زینِّه بَوِه، مِقَدّسِ شهری سِه بوردِنِه و یَتِخِیلی مَردِن وِشونِه بَئینِه.</verse>
				<verse number="54">وختی سَربازِنی فَرموندِه و اونِنی گه وی هَمرا دَوِنِه و عیسایی نِگَهوون وِنِه، هَین زِلزِلِه و دِشتِه اِتِّفاقی گه دَکِت وِه رِه بَئینِه، بَتِرسینِه و بُتِنِه: «حَیقَتاً وی خِدایی ریکا وِه.»</verse>
				<verse number="55">یَتِخِیلی زَناکِنِن هَم اوجِه دَوِنِه گه دیاری هَین اتِّفاقِ وینِسِنِه، هَین زَناکِنِن هَمونانی وِنِه گه جَلیلی جا عیسایی دِمال بیمو وِنِه و وِرِه خِدمَت کِردِنِه.</verse>
				<verse number="56">هونِنی میِن مریم مَجدَلیِّه، مریم یَعقوب و یوسِفی مار، و زِبِدی ای ریک ریکائی مار هَم دَوِنِه.</verse>
				<verse number="57">پِنِماز، یَتِه مال و مَنالدارِ مَردی رامَه ای جا گه وی اِسم یوسِف و عیسایی شاگِرد وِه،</verse>
				<verse number="58">پیلاتُسی وَر بوردِه و ویجا عیسایی جَسَدِ بَخوایسِه. پیلاتُس دَستور هادا جَسَدِ وی تَحویل هادِن.</verse>
				<verse number="59">یوسِف جَسَدِ بَیتِه و یَتِه تَمیزِ کَتونِ کَفَنی دِلِه دَپیتِه.</verse>
				<verse number="60">و یَتِه سَنگی مَقبَرِه ای دِلِه گه تازِه شیسِه بَتاشی وِه بِشتِه. اَزما یَتِه گَتِه سَنگ مقَبره ای پِش غلت هادا و بوردِه.</verse>
				<verse number="61">مریم مَجدَلیِّه و اون یَتّا مریم اوجِه مَقبَرِه ای پِش نیشت وِنِه.</verse>
				<verse number="62">روز بعد، یَعنی بعد از تَیِّه روز، گَت گَتِه کاهنِن و عِلَمای فَریسی پیلاتُسی وَر بوردِنِه و بُتِنِه:</verse>
				<verse number="63">«عالیجناب! اَما شی یاد دارمی گه هون فَریبکار وختی زینِّه وِه گِتِه ”بعد از سِه روز زینِّه وومِه.“</verse>
				<verse number="64">پَس دَستور هادِه تا سِوِّمین روز مَقبَرِه ای جا نِگَهوونی هاکِنِن، نَکِنِه وی شاگِردِن بورِن و جَسَدِ بَدِزِن و مِدَعی بَوون گه وی زینِّه بَوِه، اگه بَتِنِّن هَین کارِ هاکِنِن وَضع از اَوَّل هَم بَدتر وونِه.»</verse>
				<verse number="65">پیلاتُس بُتِه: «شِما شِه نِگَهوون دارِنی. بورین و اونجور گه شِه دِنِنی مِحافِظَت هاکِنین.»</verse>
				<verse number="66">پَس بوردِنِه و مَقبَرِه ای سَنگِ مِهر و موم هاکِردِنِه و نِگَهوونِنی اوجِه بِشتِنِه تا مَقبَرِه ای جا مِحافِظَت هاکِنِن.</verse>
			</chapter>
			<chapter number="28">
				<verse number="1">بعد از مِقَدّسِ شنبِه، هفته ای اوَّلین روز، مریم مَجدَلیِّه و اون یَتّا مَریَم مَقبَرِه ای بَئیَنی سِه بوردِنِه.</verse>
				<verse number="2">ناخوَکی یَتِه گَتِه زِلزِلِه دَکِتِه، خداوندی یَتِه از فِرِشتگون آسِمونی جا جِر بیمو مَقبَرِه ای سمت بوردِه، سَنگِ یَتِه گوشِه غلت هادا و وی سَر هِنیشتِه.</verse>
				<verse number="3">فِرِشته ای دیم آسِمونی بَرقی تَرا سُو زووِه و وی جِمِه وَرفی تَرا اِسبی وِه.</verse>
				<verse number="4">نِگَهوونِن وختی وِرِه بَئینِه تَرسی جا بَلِرزِسِنِه و مِردِه ای تَرا بَوِنِه!</verse>
				<verse number="5">اَزما فِرِشتِه زَناکِنِنِ بُتِه: «نَتِرسین! دِمِّه گه عیسای مَصلوبی دِمال گِردِنِنی.</verse>
				<verse number="6">وی هیجِه دَنیِه، چون هَمونجور گه بُت وِه، زینِّه بَوِه! بیئِین و اوجِه ای گه بَفِت وِه رِه، بَوینین،</verse>
				<verse number="7">اَزما دَرجا بورین و وی شاگِردِنِه بُئین ”وی بعد از بَمِردَن زینِّه بَوِه، شِمِه جا پِشتر جَلیلی سِه شونِه و وِرِه اوجِه وینِنی.“ یاد نَکِنین هَین پِیغِمِ وِشونِه هادین!»</verse>
				<verse number="8">زَناکِنِن تُوشی هَمرا مَقبَرِه ای جا دیرگا بیمونِه، جوریگه هَم تَرسیوِنِه و هَم خِشال وِنِه شاگِردِنی سِراغ بوردِنِه تا فِرِشتِه ای پِیغِمِ وِشونِه هادِن.</verse>
				<verse number="9">ناخوَکی عیسی وِشونی هَمرا چِش به چِش بَوِه و بُتِه: «سَلام بَر شِما!» زَناکِنِن پِش بیمونِه و وی لینگِ هَماسینِه و وِرِه پَرَسِش هاکِردِنِه.</verse>
				<verse number="10">اَزما عیسی وِشونِه بُتِه: «نَتِرسین! بورین و می بِرارِنِ بُئین گه جَلیلی سِه بورِن. اوجِه مِنِه وینِنِه.»</verse>
				<verse number="11">وختی گه زَناکِنِن راهی دِلِه دَوِنِه، نِگَهوونِنی جا چَن نفر شَهری دِلِه بوردِنِه، دِشتِه هَین اِتِّفاقا رِه گَت گَتِه کاهِنِنی سِه بُتِنِه.</verse>
				<verse number="12">وِشون بعد از هَینگه مَشایِخی هَمرا جَم بَوِنِه و مَشوِرت هاکِردِنِه، سَربازِنِ خِیلی پول هادانِه و</verse>
				<verse number="13">بُتِنِه: «وِنِه مَردِنِ بُئین، ”وی شاگِردِن شُوئینِه بیمونِه و اون موقِه گه اَما خُویی دِلِه دَوِمی، وی جَسَدِ بَدِزینِه.“</verse>
				<verse number="14">اگه هَین خَوَر فَرمونداری گوش بَرِسِه، اَما شِه وِرِه راضی کِمّی گه شِمِنِه مُشکِلی پِش نیِه.»</verse>
				<verse number="15">پَس نِگَهوونِن پولِ بَیتِنِه و طِبقِ اونچی گه وِشونِه بُتِه بَوِه وِه عَمَل هاکِردِنِه. و هَین داستان تا اَمرِز یَهودیِنی میِن شایِع هَسِّه.</verse>
				<verse number="16">اَزما هون یازدَه شاگِرد جَلیلی سِه هون کوهی گه عیسی بُت وِه، بوردِنِه.</verse>
				<verse number="17">وختی عیسی رِه اوجِه بَئینِه، وِرِه پَرَسِش هاکِردِنِه. ولی بَعضیا شَک هاکِردِنِه.</verse>
				<verse number="18">اَزما عیسی پِش بیمو و وِشونِه بُتِه: «دِشتِه قِوَّت آسِمونی دِلِه و زَمینی سَر مِنِه هادا بَوِه.</verse>
				<verse number="19">پَس بورین و دِشتِه قومِ شاگِرد بَساجین و وِشونِه به اِسم پیر و ریکا و روح القُدُس غِسلِ تَعمید هادین</verse>
				<verse number="20">و وِشونِه تعلیم هادین گه اونچی شِمارِ دَستور هادامِه رِه، بِجا بیارِن. دِنّین مِن تا آخَرِ زَمون هَمِش شِمِه هَمرا دَرمِه!»</verse>
			</chapter>
		</book>
		<book number="41">
			<chapter number="1">
				<verse number="1">عیسی مسیح، خِدایی ریکایی خَوَرِخِش هَینجور شِرو وونِه.</verse>
				<verse number="2">اِشعیای پیغمبری کیتابی دِلِه بَنوِشت بَوِه: «اِسا مِن شی قاصِدِ تیجا پِشتَر رَسامِّه، وی تی راه رِه آمادِه کِنِّه؛</verse>
				<verse number="3">یَنَفَر صَحرایی دِلِه داد زَنِّه: ”خِداوندی راهِ آمادِه هاکِنین! وی راها رِه هموار هاکِنین.“‌»</verse>
				<verse number="4">پس یحیای تعمید دهنده صَحرایی دِلِه ظاهِر بَوِه، وی مَردِنِ غِسلِ تعمید داوِه و اعلام کِردِه شی گِناهِنی آمِرزِشی سِه توبه هاکِنِن و تعمید بَیرِن.</verse>
				<verse number="5">دِشتِه یَهودیِه ای منطقِه ای مَردِن و دِشتِه اورشلیمی مَردِن یحیایی وَر شیوِنِه و شی گِناهِنِ اِعتراف کِردِنِه و ویجا اُردُن روخِنِه ای دِلِه تَعمید گیتِنِه.</verse>
				<verse number="6">یحیایی جِمِه شِتِری پَشم وِه و چَرمی قِیش شی کَمَر وَسِّه، و واش پِرِن و صَحرایی عَسَلِ خاردِه.</verse>
				<verse number="7">وی موعظه کِردِه و گِتِه: «بعد از مِن، یَنَفَر اِنِه گه میجا قَویتَر و مِن حتّی هَینی لیاقَتِ نارمِه دِلّا بَووم و وی کُوشی بَنِّ وا هاکِنِم.</verse>
				<verse number="8">مِن شِمارِ اُوئی هَمرا تَعمید هادامِه، ولی وی شِمارِ روح القُدُسی هَمرا تَعمید دِنِه.»</verse>
				<verse number="9">هون روزا، عیسی ناصِره ای شَهری جا گه جَلیلی مَنطقه ای دِلِه وِه بیمو و اُردُن روخِنِه ای دِلِه یَحیایی جا تَعمید بَیتِه.</verse>
				<verse number="10">وختی عیسی اُوئی جا دیرگا بیمو، دَرجا بَئیِه آسِمون وا بَوِه و خِدایی روح دِ هِتی کِتَری تَرا وی سَر جِر اِنِه.</verse>
				<verse number="11">و یَتِه چِمِر آسِمونی جا بیمو گه: «تو می عزیزِ ریکائی و مِن تیجا راضیمِه.»</verse>
				<verse number="12">خِدایی روح دَرجا عیسی رِه صَحرایی دِلِه بَوِردِه.</verse>
				<verse number="13">عیسی چِل روز صَحرایی دِلِه دَوِه و شِیطان وِرِه آزمود کِردِه. وی وَحشی حِیوونِنی هَمرا دَوِه و فِرشتِگون وِرِه خِدمَت کِردِنِه.</verse>
				<verse number="14">بعد از هَینگه یَحیی رِه هماسینِه عیسی جَلیلی مَنطقِه ای سِه بوردِه. وی خِدایی خَوَرِخِشِ مِژدِه داوِه</verse>
				<verse number="15">و گِتِه: «وی وَخت بَرِسیِه و خِدایی پادشاهی نَزیکِ. توبِه هاکِنین و هَین خَوَرِخِشِ ایمون بیارین.»</verse>
				<verse number="16">وختی عیسی جَلیلی دَریا لُویی جا رَد وونِسِه، شَمعون و وی بِرار آندریاسِ بَئیِه گه دِ اُوئی دِلِه تور دیم داوِنِه، چون وِشون مائیگیر وِنِه.</verse>
				<verse number="17">عیسی وِشونِه بُتِه: «می دِمال بیئِین و مِن شِمارِ مَردِنی صَیّاد کِمِّه.»</verse>
				<verse number="18">وِشون دَرجا شی توریشونِه بِشتِنِه و عیسایی دِمال راه دَکِتِنِه.</verse>
				<verse number="19">عیسی وختی یَذِرِه پِشتَر بوردِه، یعقوب و وی بِرار یوحنا گه زِبِدی ای ریک ریکا وِنِه رِه بَئیِه. وِشون شی لوتکایی دِلِه دِ شی توریشونِه دِرِس کِردِنِه.</verse>
				<verse number="20">عیسی دَرجا وِشونِه داد هاکِردِه. وِشون هَم شی پیر زِبِدی رِه کارگَرِنی هَمرا لوتکایی دِلِه سَرِشتِنِه و وی دِمال راه دَکِتِنِه.</verse>
				<verse number="21">وِشون کَفَرناحومی شهری سِه بوردِنِه. وختی مِقَدّسِ شَنبِه بَرِسیِه، عیسی دَرجا یَهودیِنی عِبادتگاهی دِلِه بوردِه و دِ تعلیم داوِه.</verse>
				<verse number="22">مَردِن عیسایی تعلیم هادائَنی جا بِهت هاکِردِنِه، چون وی توراتی مَلِّمِنی تَرا تعلیم نَداوِه، بَلگی یَنَفَری تَرا تعلیم داوِه گه قِدرت و اختیار دارنِه.</verse>
				<verse number="23">هَمون موقِه، وِشونی عِبادَتگاهی دِلِه یَتِه مَردی دَوِه گه پلیدِ روح داشتِه. وی شول هادا:</verse>
				<verse number="24">«اِی عیسای ناصری، اَمارِه چیکار دارنی؟ بیموئی اَمارِه نابود هاکِنی؟ دِمِّه کی هَسّی! تو هون خِدایی قِدّوسی!»</verse>
				<verse number="25">ولی عیسی پلیدِ روحِ تَشَر بَزو و بُتِه: «ساکِت واش و ویجا دیرگا بِرِه!»</verse>
				<verse number="26">اَزما پَلیدِ روح هون مَردی رِه بَدجور دِکِت هادا و نَعرِه ای هَمرا ویجا دیرگا بیمو.</verse>
				<verse number="27">دِشتِه مَردِن جوری تَجِّب هاکِرد وِنِه گه هَمدیری جا پُرسینِه: «هَین دِ چیِه؟ یَتِه جدیدِ تعلیم قِدرت و اختیاری هَمرا! وی حتّی پَلیدِ اَرواحِ هَم دَستور دِنِه و اونان ویجا اطاعَت کِنِنِه.»</verse>
				<verse number="28">پس خِیلی نِگذِشتِه گه عیسایی اَوازِه دِشتِه جَلیلی مَنطقه ای دِلِه دَپیتِه.</verse>
				<verse number="29">عیسی تا یَهودیِنی عبادَتگاهی جا دیرگا بیمو، یعقوب و یوحنایی هَمرا شَمعون و آندریاسی خِنِه بوردِه.</verse>
				<verse number="30">شَمعونی زَن مار تُوو داشتِه و لایی دِلِه دَوِه. وِشون دَرجا عیسی رِه وی حالی جا باخَوَر هاکِردِنِه.</verse>
				<verse number="31">عیسی اون زَنایی سَری وَر بوردِه و وی دَسِ بَیتِه و وِرِه پِرِسانیِه. وی تُوو قطع بَوِه و وِشونی جا پَذیرایی هاکِردِه.</verse>
				<verse number="32">پِنِماز، بعد از هَینگه آفتاب غِروب هاکِردِه، مَردِن دِشتِه مَریضِن و دِوبَزِئیشونِه عیسایی وَر بیاردِنِه.</verse>
				<verse number="33">شَهری دِشتی مَردِن، هَمه هون خِنِه ای دَری پِش جَم بَوِه وِنِه!</verse>
				<verse number="34">عیسی خِیلیا گه جورواجور مَریضی داشتِنِه رِه، شَفا هادا و یَتِخِیلی دِوا رِه هَم دِوبَزِئیشونی جا دیرگا هاکِردِه. وی نِشتِه دِویشون هیچ گَبی بَزِنِن، چون عیسی رِه اِشناسینِه.</verse>
				<verse number="35">صِبِ دَم گه حَلا هَوا تاریک وِه، عیسی پِرِسا و خِنِه ای جا دیرگا بوردِه. وی یَتِه خَلوتِ جا بوردِه و اوجِه دِعا هاکِردِه.</verse>
				<verse number="36">شَمعون و وی هَمراهِن عیسایی دِمال گِرِسِنِه.</verse>
				<verse number="37">وختی عیسی رِه بَنگیتِنِه، وِرِه بُتِنِه: «هَمه تی دِمال گِردِنِنِه!»</verse>
				<verse number="38">عیسی وِشونِه بُتِه: «بیئِین هَین دور و وَری شهرایی دِلِه بوریم تا اوجِه هَم تعلیم هادِم، چون هَینِسه بیمومِه.»</verse>
				<verse number="39">پس عیسی راه دَکِتِه و دِشتِه جَلیلی مَنطقه ای دِلِه بوردِه. وی وِشونی عبادتگاهایی دِلِه تعلیم داوِه و دِویشونِه دیرگا کِردِه.</verse>
				<verse number="40">یَتِه جُذامی مَردی عیسایی وَر بیمو، زِنی بَزو و آجِز نالی ای هَمرا بُتِه: «اگه بَخوای، بَتِنّی مِنِه شَفا هادی.»</verse>
				<verse number="41">عیسایی دِل اون مَردی ای سِه بَسوتِه و شی دَسِ دِراز هاکِردِه، وی سَر دَس بِشتِه و بُتِه: «خوایمِه، شَفا بَئیر!»</verse>
				<verse number="42">دَرجا، وی جُذام خِب بَوِه و شَفا بَیتِه.</verse>
				<verse number="43">عیسی اون مَردی رِه دَرجا مِرخَص هاکِردِه و وِرِه سِفارِش هاکِردِه</verse>
				<verse number="44">و بُتِه: «تی حَواس دَوو هَین جَریانِ هیچکَسی وَر نُئی؛ بَلگی بور و شِرِه مَعبَدی کاهِنِ هَم هادِه و شی شَفایی خاطری، قِروونی ای گه موسی دَستور هادا وِه رِه، پیشکَش هاکِن تا وِشونِه ثابِت بَوو گه تو شَفا بَیتی.»</verse>
				<verse number="45">ولی اون مَردی دیرگا بوردِه، هَمه جا هَین جَریانی گَبِ بَزو و اونی خَوَرِ پَخش هاکِردِه. هَینِسه عیسی دِ نَتِنِّسِه عَلَنی شَهری دِلِه بیِه، بَلگی شهری دیرگا وَر خَلوَتِ جایی دِلِه مونِسِّه. و مَردِن از هَمه جا عیسایی وَر ایمونِه.</verse>
			</chapter>
			<chapter number="2">
				<verse number="1">بعد از چَن روز، وختی عیسی کَفَرناحومی شهری سِه دَگِرِسِه، مَردِن خَوَردار بَوِنِه گه عیسی خِنِه دَرِه.</verse>
				<verse number="2">یَتِخِیلی جماعت جَم بَوِنِه، جوریگه حتّی دَری پِش هَم جا دَنیوِه، و عیسی دِ خدایی کَلامِ وِشونی سِه تعلیم داوِه.</verse>
				<verse number="3">هَمون موقِه، چَن نَفر بیمونِه گه دِ یَتِه چِلِّخِ مَردی رِه چار تایی عیسایی وَر اُردِنِه.</verse>
				<verse number="4">ولی چون اَنّی ازدحام زیاد وِه وِشون نَتِنِّسِنِه عیسی رِه نَزیک بَوون. پَس وِشون عیسایی سَری وَری سَخفِ پِچینِه. بعد از هَینگه سَخفِ پِچینِه، چِلِّخِ وی دوشَکی هَمرا گه وی سَر بَفِت وِه، جِر بَرِسانینِه.</verse>
				<verse number="5">وختی عیسی وِشونی ایمونِ بَئیِه، اون چِلِّخِ بُتِه: «اِی ریکا، تی گِناهِن بیامِرزی بَوِه.»</verse>
				<verse number="6">بعضی از توراتی مَلِّمِن گه اوجِه نیشت وِنِه، شی دِلی دِلِه گِتِنِه:</verse>
				<verse number="7">«هَین مَردی چه هَینجور گَب زَنِّه؟ دِ کِفر گِنِه! بِجز خِدا کی بَتِنِّه گِناهِنِ بیامِرزِه؟»</verse>
				<verse number="8">همون موقِه، عیسی شی روحی دِلِه بِفَهمِسِه گه وِشون شی دِلی دِلِه چی گِنِنِه، وِشونِه بُتِه: «چه شی دِلی دِلِه هَینجور گِنِنی؟</verse>
				<verse number="9">هَین چِلِّخِ چی بُتَن آسونتَرِ، هَینگه ”تی گِناهِن بیامرزی بَوِه“ یا هَینگه ”پِرِس و شی لارِه جَم هاکِن و راه بور“؟</verse>
				<verse number="10">ولی هَینِسه گه دِنّین اِنسونی ریکا زَمینی سَر هَین قدرت و اِختیارِ دارنِه گه گِناهِنِ بیامِرزِه» - هون چِلِّخِ بُتِه:</verse>
				<verse number="11">«تِرِه گِمِه، پِرِس، شی لارِه جَم هاکِن و خِنِه بور!»</verse>
				<verse number="12">هون چِلِّخِ مَردی پِرِسا دَرجا شی لارِه جَم هاکِردِه و هَمه ای چِشی وَر اوجِه ای جا دیرگا بوردِه، یَجور گه هَمه تَجِّب هاکِردِنِه و خِدارِه شِکر کِردِنِه گِتِنِه: «هیچ وَخت هَینجور چی ای نَئیوِمی.»</verse>
				<verse number="13">عیسی یَکَش دییَر دَریایی وَر بوردِه. دِشتِه جَماعَت وی وَر ایمونِه و وی وِشونِه تعلیم داوِه.</verse>
				<verse number="14">موقِه ای گه دِ اوجِه رِه رَد وونِسِه، لاوی حَلْفایی ریکا رِه بَئیِه گه خراجگیرِ دَکِّه ای دِلِه نیشت وِه. وِرِه بُتِه: «می دِمال بِرِه.» وی پِرِسا و عیسایی دِمال راه دَکِتِه.</verse>
				<verse number="15">وختی عیسی لاوی ای خِنِه ای دِلِه سِفرِه سَر نیشت وِه، یَتِخِیلی خراجگیرِن و گِناهکارِن عیسی و وی شاگِردِنی هَمرا هَمسِفرِه وِنِه، چون خِیلی از وِشون وی دِمال شیوِنِه.</verse>
				<verse number="16">وختی توراتی مَلِّمِن گه فَریسی ای فرقِه ای جا وِنِه، بَئینِه گه عیسی گِناهکارِن و خراجگیرِنی هَمرا غذا خارنِه، وی شاگِردِنِه بُتِنِه: «چه عیسی خراجگیرِن و گِناهکارِنی هَمرا غذا خارنِه؟»</verse>
				<verse number="17">عیسی وختی هَین گَبِ بِشنُسِه وِشونِه بُتِه: «مَریضِنِنِ گه طَبیب احتیاج دارِنِه، نا سالِمِ آدَمِن. مِن نیمومِه تا صالِحِنِ دَعوت هاکِنِم بَلگی بیمومِه گِناهکارِنِ دعوت هاکِنِم.»</verse>
				<verse number="18">وختی گه یَحیایی شاگِردِن و فَریسیِن روزه‌ داشتِنِه، مَردِن عیسایی وَر بیمونِه و بُتِنِه: «چه یَحیایی شاگِردِن و فَریسیِنی شاگِردِن روزِه گیرِنِه، ولی تی شاگِردِن روزِه نَیرِنِه؟»</verse>
				<verse number="19">عیسی وِشونِه بُتِه: «مَگِه وونِه عَروسی ای مِهمونِن تا وختی گه زِما وِشونی هَمرا دَرِه، روزِه بَیرِن؟ تا وختی زِما وِشونی هَمرا دَرِه نَتِنِّنِه روزِه بَیرِن.</verse>
				<verse number="20">ولی روزایی رَسِنِه گه زِما وِشونی جا بَئیت وونِه. اون موقِه روزِه گیرِنِه.</verse>
				<verse number="21">«هیچکی اُو نَشی و نُو چِلوارِه پیتِه جِمِه ای کَش پینَک نَزِنِه. اگه هَینجور هاکِنِه، پینَک جِمِه ای جا بَکّنی وونِه، نُو چِلوار پیتِه جِمِه ای جا سیوا وونِه و اون گِلی قَبلَنی جا بَدتر وونِه.</verse>
				<verse number="22">هیچکی هَم تازِه شَرابِ پیتِه پوسی خیکیشونی دِلِه نَریزِنِه. اگه هَینجور هاکِنِه، اون شراب پوسی خیکیشونِه تِرکانِّه، و هَینجوری، هَم شراب و هَم پوسی خیکشون از بِین شونِنِه. بَلگی تازِه شرابِ وِنِه نُو پوسی خیکیشونی دِلِه بَریختَن.»</verse>
				<verse number="23">یَتِه مِقَدّسِ شَنبِه روز، عیسی دِ گَنِّم جاری دِلِه رَد وونِسِه، وختی دِ راه شیوِنِه وی شاگِردِن، گَنِّم خوشِه ای بَچینِ شِرو هاکِردِنِه.</verse>
				<verse number="24">عِلَمای فِرقِه فَریسی عیسی رِه بُتِنِه: هارِش «چه تی شاگِردِن کاری کِنِنِه گه شرعاََ مِقَدّسِ شَنبه ای دِلِه دِرِس نیِه؟»</verse>
				<verse number="25">عیسی وِشونِه بُتِه: «مَگِه توراتی دِلِه نَخونِسِنی وختی داوودِ پادشاه و وی یارِن مِحتاج و وَشنی وِنِه، داوود چی هاکِردِه؟</verse>
				<verse number="26">چِتی وی اَبیّاتاری دورِه گه کاهِن اعظم وِه، خِدایی خِنِه ای دِلِه بوردِه و تَقَدیس بَوِه نونِ بَخاردِه و شی یارِنِ هَم هادا، هر چَن جایِز نَوِه بِجز کاهنِن هیچکی هون نونِ بَخارِه.»</verse>
				<verse number="27">و وِشونِه بُتِه: «مِقَدّسِ شَنبِه روز آدَمی ای سِه دِرِس بَوِه، نا آدَمی مِقِدَّسِ شَنبِه روزی سِه.</verse>
				<verse number="28">هَینِسه، اِنسونی ریکا حتِّی مِقَدّسِ شَنبِه ای صاب اِختیارَم هَسِّه.»</verse>
			</chapter>
			<chapter number="3">
				<verse number="1">عیسی یَکَش دییَر یَهودینی عبادتگاهی دِلِه بوردِه. اوجِه یَتِه مَردی دَوِه گه وی یَتِه دَس خِشک بَوِه وِه.</verse>
				<verse number="2">بعضیا عیسی رِه هاپِه داشتِنِه تا هارشِن مِقَدّسِ شَنبِه ای دِلِه هون مَردی رِه شَفا دِنِه یا نا، تا هَینجوری وی تِهمَت بَزوئَنی سِه یَتِه ویهومِه بَنگیرِن.</verse>
				<verse number="3">عیسی هون مَردی گه وی دَس خِشک بَوِه وِه رِه بُتِه: «هَیجِه بِرِه.»</verse>
				<verse number="4">اَزما وِشونی جا بَپُرسیِه: «مِقَدّسِ شَنبِه ای دِلِه خِبی هاکِردَن جایزِ یا بَدی هاکِردَن؟ یَنَفری جانِ نِجات هادائَن یا بَکوشتَن؟» ولی وِشون هیچی نُتِنِه.</verse>
				<verse number="5">عیسی، اونانیگه وی دُور و وَر دَوِنِه رِه عَصبانیتی هَمرا هارشیِه و وِشونی سَنگ دِلی ای جا نارحت بَوِه. اَزما هون مَردی رِه بُتِه: «شی دَسِ دِراز هاکِن.» وی شی دَسِ دِراز هاکِردِه و وی دَس خار بَوِه.</verse>
				<verse number="6">عِلَمای فِرقِه فَریسی دیرگا بوردِنِه و دَرجا هیرودیسِ پادشاهی هَوادارِنی هَمرا دَسیسِه دَچینِه گه چِتی عیسی رِه بَکوشِن.</verse>
				<verse number="7">اَزما عیسی شی شاگِردِنی هَمرا دَریایی سَمت بوردِه. یَتِه گَتِ جماعَت هَم جلیلی مَنطقِه و یَهودیه ای مَنطقِه ای جا</verse>
				<verse number="8">و هَمینجور اورشلیم و اَدومیِه ای مَنطقِه و اُردُن روخِنِه ای اون دَس و صور و صیدونی دور و وَری جا، عیسایی دِمال بوردِنِه. وختی اون گَتِ جَماعت عیسایی دِشتی کارایی خَوَرِ بِشنُسِنِه، وی وَر بیمونِه.</verse>
				<verse number="9">اون اِزدحامی خاطری گه اوجِه دَوِنِه، عیسی شی شاگِردِنِه بُتِه تا مَردِن وی سَر نَکِتِنِه یَتِه لوتکا ویسِه آمادِه هاکِنِن.</verse>
				<verse number="10">چون عیسی خِیلیارِه شَفا هادا وِه، هَینِسه دِشتِه مَریضِن وی سَمت هجوم اُردِنِه تا وِرِه دَس هاکِنِن.</verse>
				<verse number="11">هر وَخت پَلیدِ اَرواح عیسی رِه وینِسِنِه، وی پِش بِنِه کَتِنِه و داد زووِنِه: «تو خدایی ریکائی!»</verse>
				<verse number="12">و عیسی وِشونِه قَدِغَن کِردِه تا هیچ کَسی وَر نُئِن وی کیِه.</verse>
				<verse number="13">عیسی یَتِه کوهی سَر بوردِه و اونانیگه خوایسِه رِه شی کَفا بَخونِسِه، وِشون هَم وی وَر بیمونِه.</verse>
				<verse number="14">وی دِوازِه نَفَرِ اِنتِخاب هاکِردِه و وِشونی اِسمِ رَسول بِشتِه، تا وی هَمرا دَوون و وِشونِه بَرِسانِّه تا مَردِنِ تعلیم هادِن،</verse>
				<verse number="15">و هَین قدرت و اِختیارِ دارِن گه دِویشونِه دیرگا هاکِنِن.</verse>
				<verse number="16">هون دِوازِه نَفری گه انتخاب هاکِردِه هَینِن وِنِه: شَمعون (گه عیسی وی اِسمِ پِطرُس بِشتِه)؛</verse>
				<verse number="17">یعقوب و یوحنا، زِبِدی ای ریک ریکا (گه وِشونی اِسمِ ’بوآنِرجِس‘، یَعنی ’رادی ریک ریکا‘ بِشتِه)؛</verse>
				<verse number="18">آندریاس، فیلیپُس، بَرتولْما، مَتّی، توما، یعقوب حَلْفایی ریکا، تَدّای، وَطَن پَرَستِ شَمعون،</verse>
				<verse number="19">و یَهودا اَسْخَریوطی گه عیسی رِه دِشمَنی تَسلیم هاکِردِه.</verse>
				<verse number="20">اَزما عیسی خِنِه بوردِه و اَی جَماعَت جَم بَوِنِه، جوریگه حتّی وی و وی شاگِردِن نَتِنِّسِنِه غذا بَخارِن.</verse>
				<verse number="21">وختی عیسایی فامیلِن هَینِه بِشنُسِنِه، بوردِنِه تا وِرِه شی هَمرا بَوِرِن، چون گِتِنِه: «تور بَوِه.»</verse>
				<verse number="22">توراتی مَلِّمِن گه اورشلیمی جا بیمو وِنِه گِتِنِه: «‌بِعِلزِبول دارنِه،» و «‌دِویشونِ، دِویشونی رَئیسی کِمَکی هَمرا دیرگا کِنِّه.»</verse>
				<verse number="23">پس عیسی وِشونِه شی کَفا بَخونِسِه و مَثَلی هَمرا وِشونِه بُتِه: «چِتی شیطان بَتِنِّه شِیطانِ دیرگا هاکِنِه؟</verse>
				<verse number="24">اگه یَتِه مملکتی دِلِه دِ دَسِگی دَوو، هون مملکت نَتِنِّه دَووم بیارِه.</verse>
				<verse number="25">و اگه یَتِه خِنِه ای دِلِه دِ دَسِگی دَوو، هون خِنِه نَتِنِّه دَووم بیارِه.</verse>
				<verse number="26">و اگه شِیطان هَم شی علِیه پِرِسِه و دِ دَسِه بَوو، نَتِنِّه دَووم بیارِه، بَلگی نابود وونِه.</verse>
				<verse number="27">هیچکَی نَتِنِّه یَتِه قِدّارِ مَردی ای خِنِه ای دِلِه بورِه و وی مال و اموالِ غارت هاکِنِه، مَگِه هَینگه اَوَّل هون قِدّارِ مَردی رِه دَوِنِّه. اَزما حَیقَتاً بَتِنِّه وی خِنِه رِه غارت هاکِنِه.</verse>
				<verse number="28">«حَیقَتاً شِمارِ گِمِه آدَمی زادی دِشتی گِناهِن و هر کِفری گه بُئِه بیامرزی وونِه؛</verse>
				<verse number="29">ولی هر کی روح القُدُسِ کِفر بُئِه، هیچ وَخت بیامِرزی نَوونِه، بَلگی وی گِناه تا اَبَد وی سَر مونِّه.»</verse>
				<verse number="30">عیسی هَینِسه هَین گَبِ بَزو گه گِتِنِه: «وی پَلیدِ روح دارنِه.»</verse>
				<verse number="31">اَزما عیسایی مار و بِرارِن بیمونِه. وِشون دیرگا هِرِسانِه، یَنَفَرِ بَرِسانینِه تا عیسی رِه داد هاکِنِه.</verse>
				<verse number="32">جَماعَتی گه عیسایی دُور و وَر نیشت وِنِه، وِرِه بُتِنِه: «تی مار و بِرارِن دیرگا دَرِنِه و تی دِمال گِردِنِنِه.»</verse>
				<verse number="33">عیسی وِشونه بُتِه: «می مار و بِرارِن کینِه؟»</verse>
				<verse number="34">اَزما اونانیگه وی دُور و وَر نیشت وِنِه رِه هارشیِه و بُتِه: «هَینِن می مار و بِرارِنِنِه!</verse>
				<verse number="35">چون هر کی گه خِدایی خواسِّه رِه بِجا بیارِه، می بِرار و خاخِرِ و مارِ.»</verse>
			</chapter>
			<chapter number="4">
				<verse number="1">یَکَش دییَر عیسی دَریایی وَر تعلیم هادائَنِ شِرو هاکِردِه. یَتِخِیلی اِزدِحام وی دور جَم بَوِنِه، جوریگه مجبور بَوِه یَتِه لوتکا گه دَریایی دِلِه دَوِه رِه سِوار بَوو و وی دِلِه هِنیشِه، و دِشتِه ازدحام دَریالُو دَوِنِه.</verse>
				<verse number="2">عیسی یَتِخِیلی چیارِه مَثَلایی هَمرا وِشونِه یاد هادا. وی هون موقِه گه دِ تعلیم داوِه وِشونِه بُتِه:</verse>
				<verse number="3">«گوش هادین! یَتِه روز یَتِه برزگر تیم بَپاشیَنی سِه زَمی سَر بوردِه.</verse>
				<verse number="4">وختی دِ تیم پاشیِه، اَقَدّی راه دِلِه دَکِتِه و پَرندِه ها بیمونِه و هونِنِه بَخاردِنِه.</verse>
				<verse number="5">اَقَدّی دییَر سَنگلاخ زَمی ای دِلِه دَکِتِه گه خِیلی گِل ناشتِه. پس زود سَر بَکِشیِه، چون اوجِه ای گِل جَل نَوِه.</verse>
				<verse number="6">ولی وختی خِرشید دَر بیمو، بَسوتِنِه و چون بِنِه نَوِس وِنِه خِشک هایتِنِه.</verse>
				<verse number="7">اَقَدّی تیم هَم تَلی ایشونی دِلِه دَکِتِه. تَلی ایشون سَر بَکِشینِه، هونِنِه خَفِه هاکِردِنِه و هون تیمیشون بار نیاردِنِه.</verse>
				<verse number="8">ولی بَقیه تیمیشون خِبِ گِلی دِلِه دَکِتِنِه و نوچ بَزونِه، سَر بَکِشینِه و بار بیاردِنِه و زیاد بَوِنِه، بَعضی سی، بَعضی شَص و بَعضی صد بالینه بار بیاردِنِه.»</verse>
				<verse number="9">اَزما عیسی بُتِه: «هر‌ کی گوش شِنَوا دارنِه، بِشنُئِه.»</verse>
				<verse number="10">وختی گه عیسی تَنیا وِه، هون دِوازِه نَفر و اونانیگه وی دُور و وَر دَوِنِه مَثَلایی خَوَری ویجا بَپُرسینِه.</verse>
				<verse number="11">عیسی وِشونِه بُتِه: «خِدایی پادشاهی ای رازی بِفَهمِسَن شِمارِ هادا بَوِه، ولی دیرگایی مَردِنی سِه، هَمه چیرِه وِنِه مَثَلی هَمرا وِشونِه بُئِم؛</verse>
				<verse number="12">تا: «”حَیقَتاً بَوینِن، ولی نِفَهمِن، حَیقَتاً بِشنُئِن، ولی وِشونِه حالی نَوو، تا نَکِنِه دَگِردِن و آمِرزیدِه بَوون!“»</verse>
				<verse number="13">اَزما عیسی وِشونِه بُتِه: «هَین مَثَلِ نِفَهمِنِنی؟ پَس چِتی مَثَلای دییَرِ خواینِه بِفَهمین؟</verse>
				<verse number="14">برزگر خِدایی کَلامِ کارنِه.</verse>
				<verse number="15">بَعضی مَردِن هِتی راهی وَری تیمیشونی تَرانِه، هموجِه گه کَلام دَکاشت وونِه، هونِن وختی گه کلامِ اِشنُنِنِه، شِیطان دَرجا اِنِه و کَلامی گه وِشونی دِلِه دَکاشت بَوِه رِه، دِزِّنِه.</verse>
				<verse number="16">بَعضی مَردِن، هِتی سَنگلاخ زَمی ای دِلِه ای دَکاشتِه تیمیشونی تَرانِه، هونِن وختی گه کَلامِ اِشنُنِنِه دَرجا اونِه خِشالی ای هَمرا قَبول کِنِنِه،</verse>
				<verse number="17">ولی چون بِنِه نارِنِه، فقط یَذِرِه دَووم اُرِنِه. اَزما وختی گه خِدایی کَلامی خاطری، اَذیَت و آزاری دِلِه دَکِفِن، دَرجا شی ایمونی جا گِردِنِنِه.</verse>
				<verse number="18">بَعضی دییَر، هِتی تَلی ای دِلِه ای دَکاشتِه تیمیشونی تَرانِه؛ هَینِن اونانینِه گه خِدایی کَلامِ اِشنُنِنِه،</verse>
				<verse number="19">ولی چون وِشونی دِل دِنیارِه دَوَسِّه و وِشونی چِش مال و مَنالی دِمال دَرِه و چیای دییَری هَوَسِ شی دِلی دِلِه دارِنِه، هَینِنِه گه خِدایی کلامِ خَفِه کِنِّه و کلام بار نیارنِه.</verse>
				<verse number="20">ولی تیمایی گه خِبِ زَمی ای دِلِه دَکاشت بَوِنِه، اونانینِه گه خِدایی کَلامِ اِشنُنِنِه، اونِه قَبول کِنِنِه و سی، شَص و صد بالینِه بار اُرِنِه.»</verse>
				<verse number="21">عیسی وِشونِه بُتِه: «مَگِه لَمپارِه اُرِنی تا اونی سَر سَرپوش بِلین یا هونِه تَختی بِن بِلین؟ مَگِه هونِه پایه ای سَر نِلِنی؟</verse>
				<verse number="22">چون هیچ جاهادا چی ای دَنیِه گه مَعلوم نَوو، و هیچ قایِم هاکِردی دَنیِه گه بَرمَلا نَوو.</verse>
				<verse number="23">هر کی گوش شِنَوا دارنِه، بِشنُئِه.»</verse>
				<verse number="24">اَزما عیسی وِشونِه بُتِه: «مِواظب ووئین چی اِشنُنِنی. هر مَنِّری هَمرا گه هادین، هَمون مَنَّری هَمرا، حتّی ویشتَر هَم عوض گیرِنی.</verse>
				<verse number="25">چون اونیگه دارنِه رِه، ویشتَر هادا وونِه و اونی جا گه نارنِه، حتّی اونچی گه دارنِه هَم بَئیت وونِه.»</verse>
				<verse number="26">عیسی وِشونِه بُتِه: «خِدایی پادشاهی یَتِه مَردی رِه مونِّه گه زَمی ای سَر تیم پاشِنِه.</verse>
				<verse number="27">شُو و روز، چی هون مَردی خُویی دِلِه دَوو و چی ویشار ووئِه، تیم نوچ زَنِّه و لُو کَشِنِه. ولی هون مَردی نَئُنِّه چِتی هَین اِتِّفاق کَفِنِه.</verse>
				<verse number="28">زَمی خِد به خِد بار دِنِه: اَوَّل ساقِه لُو کَشِنِه، اَزما خوشِه دِرِس وونِه و اَزما خوشِه تیمی جا پِر وونِه.</verse>
				<verse number="29">ولی وختی تیم بَرِسِه، برزگر دَرجا شی دارِ رِه گیرنِه، چون دِرُویی موقِه بَرسیِه.»</verse>
				<verse number="30">عیسی وِشونِه بُتِه:«خِدایی پادشاهی چیرِه مونِّه، یا چی مَثَلی هَمرا هونِه توضی هادیم؟</verse>
				<verse number="31">خِدایی پادشاهی هِتی خَردَلی تیمی تَرائِه. خَردَل کِچیکتَرین تیمیِه گه هونِه زَمی ای دِلِه کارِنِه.</verse>
				<verse number="32">ولی وختی دَکاشت بَوِه، لُو کَشِنِه و باغی دِشتِه گیاهِنی جا گَت تَر وونِه و گَتِه شاخِه اُرنِه، جوریگه آسِمونی پَرندِه ایشون بَتِنِّنِه هونی سایه ای بِن کِلِی بَساجِن.»</verse>
				<verse number="33">عیسی تا اوجِه گه بَتِنِسِنِه بِفَهمِن خِیلی هَینجور مَثَلایی هَمرا، خِدایی کِلامِ وِشونی سِه گِتِه.</verse>
				<verse number="34">وی بِجِز مَثَلی هَمرا جورِ دییَر وِشونی هَمرا گَب نَزو؛ ولی وختی شی شاگِردِنی هَمرا خَلوَتِ جا دَوِه، هَمه چیرِه وِشونی سِه توضی داوِه.</verse>
				<verse number="35">هون روز، وختی پِنِماز بَرِسیِه، عیسی شی شاگِردِنِ بُتِه: «بیئِین دَریایی اون دَس بوریم.»</verse>
				<verse number="36">وِشون جَماعَتِ تَرک هاکِردِنِه و عیسی رِه هَمون لوتکایی هَمرا گه وی دِلِه نیشت وِه، شی هَمرا بَوِردِنِه. چَن تا لوتکا دییَر هَم دِ وِشونی هَمرا شیوِنِه.</verse>
				<verse number="37">ناخوَکی دَریارِه گَتِه کِلاک بَیتِه. موجیشون جوری لوتکایی کَش خاردِه گه نَزیک وِه لوتکا اُوئی جا پِر بَوو.</verse>
				<verse number="38">ولی عیسی لوتکایی دِمال، شی سَرِ مَتکایی سَر بِشت وِه و بَفِت وِه. شاگِردِن وِرِه ویشار هاکِردِنِه و بُتِنِه: «اِسّا، تیسِه مِهِم نیِه دِ هَلاک وومی؟»</verse>
				<verse number="39">عیسی پِرِسا و وا رِه تَشر بَزو و دَریارِه بُتِه: «ساکت واش! آروم بَئیر!» اَزما وا هِرِسا و هَمه جا کامِلاََ آروم بَوِه.</verse>
				<verse number="40">اَزما شی شاگِردِنِ بُتِه: «چه هَینجور بَتِرسینی؟ حَلا ایمون نارِنی؟»</verse>
				<verse number="41">وِشونی دِل بَدجور تَرس دَکِت وِه، هَمدِیَرِ گِتِنِه: «هَین کیِه گه حتّی وا و دَریا هَم ویجا اطاعَت کِنِنِه!»</verse>
			</chapter>
			<chapter number="5">
				<verse number="1">وِشون دَریایی اون دَس، گِراسیانی مَنطَقِه ای سِه بوردِنِه.</verse>
				<verse number="2">وختی عیسی لوتکایی جا جِر بیمو، یَتِه مَردی گه پَلیدِ روح داشتِه، دَرجا قَبرِسونی ای جا دیرگا بیمو و وی هَمرا چِش به چِش بَوِه.</verse>
				<verse number="3">هون مَردی قَبرِسونی ای دِلِه زندگی کِردِه و دِ هیچکی نَتِنِّسِه حتّی زنجیلی هَمرا هَم وِرِه دَوِنِّه.</verse>
				<verse number="4">چون چَن کَش وِرِه غِل و زَنجیل هاکِرد وِنِه و دَوِس وِنِه، ولی وی زنجیلیشونِه گِلی هاکِرد وِه و هون آهنایی گه وی لینگی کَش دَوِس وِنِه رِه بِشکانی وِه. هیچکسی قِد نَرسیِه وِرِه آروم دارِه.</verse>
				<verse number="5">شُو و روز قَبرِسونی ای دِلِه و کِتی ایشونی سَر داد کَشیِه و سَنگی هَمرا شِرِه زَخم و زِلی کِردِه.</verse>
				<verse number="6">وختی اون مَردی عیسی رِه دیرِ شِری جا بَئیِه، دُویی هَمرا بیمو و عیسایی لینگ دَکِتِه.</verse>
				<verse number="7">وی شول بَکِشیِه و بُتِه: «اِی عیسی، خِدای مِتِعالی ریکا، می هَمرا چیکار دارنی؟ تِرِه خِدارِه قَسَم دِمِه مِنِه عَذاب نَدی!»</verse>
				<verse number="8">چون عیسی دِ وِرِه گِتِه: «اِی پَلیدِ روح، هَین مَردی ای جا دیرگا بِرِه!»</verse>
				<verse number="9">عیسی ویجا بَپُرسیِه: «تی اِسم چیِه؟» وی بُتِه: «می اِسم لشگَرِ؛ چون اَما یَتِخِیلیمی.»</verse>
				<verse number="10">و عیسی رِه خِیلی التماس هاکِردِه گه وِشونِه اون مَنطقه ای جا دیرگا نَکِنِه.</verse>
				<verse number="11">هون دُور و وَری کِتی ای سَر، یَتِه گَتِه رَمِه خی، دِ غذا خاردِه.</verse>
				<verse number="12">پَلیدِ اَرواح عیسی رِه التِماس هاکِردِنِه، بُتِنِه: «اَمارِه خی ایشونی دِلِه بَرِسان؛ بِل وِشونی دِلِه بوریم.»</verse>
				<verse number="13">عیسی وِشونِه اِجازِه هادا. پَلیدِ اَرواح دیرگا بیمونِه و خی ایشونی دِلِه بوردِنِه. اون رَمِه ای دِلِه حِدودِ دِ هِزار تا خی دَوِه. خی ایشون کِتی ای جا سَردَری دَریایی سمت بوردِنِه، اونی دِلِه دَکِتِنِه و اُوئی دِلِه غَرق بَوِنِه.</verse>
				<verse number="14">خی گالِشِن دَربوردِنِه و هَین جَریانِ شَهر و آبادی ای دِلِه تَعریف هاکِردِنِه. مَردِن هَم دیرگا بیمونِه تا اونچی اِتِّفاق دَکِت وِه رِه، بَوینِن.</verse>
				<verse number="15">وِشون عیسایی وَر بیمونِه و وختی بَئینِه اون دِوبَزِه مَردی گه قَبلاََ هون لَشگَری گِرِفتار وِه، اِسا لیواس دَکِردِه و عاقِل اوجِه نیشتِه، بَتِرسینِه.</verse>
				<verse number="16">اونانیگه هَین جَریانِ بَئیوِنِه، هر چی اون دِوبَزِه مَردی و خی ایشونی سِه اِتِّفاق دَکِت وِه رِه، مَردِنی سِه تَعریف هاکِردِنِه.</verse>
				<verse number="17">اونِن عیسی رِه التماس هاکِردِنِه گه وِشونی مَنطقِه ای جا دیرگا بورِه.</verse>
				<verse number="18">وختی عیسی دِ لوتکا سِوار وونِسِه، هون مَردی گه پِشتر دِوبَزِه وِه، عیسی رِه خواهش تَمنا هاکِردِه وی هَمرا بورِه.</verse>
				<verse number="19">ولی عیسی اِجازِه نَدا و وِرِه بُتِه: «خِنِه شی رَفِقِنی وَر بور و وِشونِه بُو خِداوَند تِنِه چی هاکِردِه و چِتی تِرِه رَحم هاکِردِه.»</verse>
				<verse number="20">هون مَردی هَم بوردِه و دِکاپولیسی مَنطقِه ای دِلِه اعلام هاکِردِه گه عیسی ویسِه چی هاکِردِه، دِشتِه مَردِن حیرون بَوِنِه.</verse>
				<verse number="21">عیسی یَکَش دییَر لوتکایی هَمرا دَریایی اون دَس بوردِه. دریالُو یَتِخِیلی اِزدِحام وی دُور جَم بَوِنِه.</verse>
				<verse number="22">اَزما یَتِه از یَهودیِنی عبادتگاهی رئیسِن، گه وی اِسم یایروس وِه بیمو و وختی عیسی رِه بَئیِه وی لینگ دَکِتِه</verse>
				<verse number="23">و خواهش تَمنایی هَمرا وِرِه بُتِه: «می کِچیک کیجا دِ میرنِه. بِرِه و شی دَسِ وی سَر بِل تا شَفا بَیرِه و زینِّه بَمونِه.»</verse>
				<verse number="24">عیسی هَم وی هَمرا بوردِه. یَتِخیلی اِزدحام هَم عیسایی دِمال راه دَکِتِنِه. وِشون هر طرفی جا وِرِه فِشار اُردِنِه.</verse>
				<verse number="25">اوجِه یَتِه زَنا دَوِه گه دِوازِه سال خونریزی داشتِه.</verse>
				<verse number="26">وی طَبیبِنی دَسِ بِن خِیلی زَجر بَکِشیِه و دِشتِه شی دارایی رِه خَرج هاکِرد وِه؛ ولی عوضِ هَینگه بِهتر بَوو، بَدتَر بَوِه وِه.</verse>
				<verse number="27">هَین زَنا عیسایی خَوَری بِشنُس وِه، و ازدحامی دِلِه بیمو و عیسایی دِمال سَر وی قَوارِه دَس هاکِردِه.</verse>
				<verse number="28">چون شی وَر گِتِه: «اگه حتّی وی قَوارِه هَم دَس هاکِنِم، شَفا گیرمِه.»</verse>
				<verse number="29">دَرجا وی خونریزی قَطع بَوِه و شی تَنی دِلِه وِرِه حالی بَوِه گه شی مریضی ای جا شَفا بَیتِه.</verse>
				<verse number="30">عیسی دَرجا بِفَهمِسِه گه یَتِه قِوَّت ویجا دیرگا بوردِه. پَس اِزدحامی دِلِه شی دُور و وَرِ هارشیِه و بپُرسیِه: «کی می قَوارِه دَس هاکِردِه؟»</verse>
				<verse number="31">وی شاگِردِن وِرِه بُتِنِه: «وینّی مَردِن هر طرفی جا تِرِه فِشار اُرِنِه اَزما گِنی، ”کی مِنِه دَس هاکِردِه؟“‌»</verse>
				<verse number="32">ولی عیسی شی دُور و وَرِ اِشیِه تا بَوینِه کی هَین کارِ هاکِردِه.</verse>
				<verse number="33">پَس هون زَنا گه دِنِّسِه چی وی سَر بیمو، تَرسِن لَرزِن بیمو، عیسایی لینگ دَکِتِه و دِشتِه حَیقَتِ وِرِه بُتِه.</verse>
				<verse number="34">عیسی وِرِه بُتِه: «کیجا، تی ایمون تِرِه شَفا هادا. بِسلامت بور و هَین مریضی ای جا شَفا بَئیر!»</verse>
				<verse number="35">عیسی حَلا دِ گَب زووِه گه چن نَفر عبادتگاهی رَئیسی خِنِه ای جا بیمونِه و بُتِنِه: «تی کیجا بَمِردِه! دِ چه اِسّارِه زَحمَت دِنی؟»</verse>
				<verse number="36">ولی وختی عیسی وِشونی گَبِ بِشنُسِه، عبادتگاهی رَئیسِ بُتِه: «نَتِرس! فقط ایمون دار.»</verse>
				<verse number="37">و اِجازِه نَدا بِجِز پِطرُس و یعقوب و یَعقوبی بِرار یوحنا، هیچکی دییَر وی دِمال بورِه.</verse>
				<verse number="38">وختی عبادتگاهی رَئیسی خِنِه بَرِسینِه، عیسی بَئیِه اوجِه قیامَتِ و مَردِن بِلَنِ صدایی هَمرا بِرمِه زاری و موری کِنِنِه.</verse>
				<verse number="39">پَس دِلِه بوردِه و وِشونِه بُتِه: «چه شول شیون و بِرمِه زاری کِنِنی؟ کیجا نَمِردِه، بَلگی بَفِتِه.»</verse>
				<verse number="40">وِشون عیسایی سَر بَخِنِسِنِه. ولی عیسی دِشتِه وِشونِه دیرگا هاکِردِه، و کیجایی پیر و مار و هَمینجور شاگِردِنی گه وی هَمرا دَوِنِه رِه شی هَمرا بَیتِه و اوجِه ای گه کیجا دَوِه، دِلِه بوردِه.</verse>
				<verse number="41">عیسی کیجایی دَسِ بَیتِه و وِرِه بُتِه: «تالیتا، کُم!» یَعنی: «اِی کِچیک کیجا، تِرِه گِمِه پِرِس!»</verse>
				<verse number="42">اون دِوازِه سالِه کیجا دَرجا پِرِسا و راه دَکِتِه. وِشون هَین اِتِّفاقی جا خِیلی بِهت هاکِردِنِه.</verse>
				<verse number="43">عیسی وِشونِه قَدِغَن هاکِردِه گه نِلِن هیچکی هَین اِتِّفاقی جا خَوَردار بَوو، و وِشونِه بُتِه گه هون کیجارِه یَچی هادِن بَخارِه.</verse>
			</chapter>
			<chapter number="6">
				<verse number="1">عیسی اوجِه ای جا بوردِه و شی شَهری سِه بیمو. شاگِردِن هَم وی دِمال بوردِنِه.</verse>
				<verse number="2">عیسی یهودینی مِقدَّسِ شَنبه عِبادتگاهی دِلِه بوردِه و اوجِه تعلیم داوِه. خِیلیا وختی وی گَبِ اِشنُسِنِه بِهت کِردِنِه و گِتِنِه: «هَین مَردی هَینِنِه کِجه دَری بِدَس بیاردِه؟ هَین چی حِکمتیِه گه وِرِه هادا بَوِه؟ هَین چی معجِزاتیِه گه وی اَنجام دِنِه؟</verse>
				<verse number="3">مَگِه وی هَمون نَجّار نیِه؟ مَگِه مریمی ریکا نیِه؟ مَگِه یَعقوب و یوشا و یَهودا و شَمعونی بِرار نیِه؟ مَگِه وی خاخِرِن هَیجِه، اَمِه میِن زندگی نَکِنِنِه؟» هَینِسه عیسایی جا نارحَت بَوِنِه.</verse>
				<verse number="4">عیسی وِشونِه بُتِه: «یَتِه پیغَمبَرِ هَمه جا حِرمَت اِلِنِه، بِجِز شی شهر و شی فامیلِن و شی خِنِوادِه ای دِلِه!»</verse>
				<verse number="5">عیسی نَتِّنِسِه اوجِه هیچ مُعجزه‌ای هاکِنِه، بِجِز هَینگه شی دَسِ چَن تا مریضی سَر بِشتِه و وِشونِه شَفا هادا.</verse>
				<verse number="6">وی وِشونی بی ایمونی ای جا تَجِّب هاکِرد وِه. اَزما، عیسی هون مَنطقِه ای آبادی هایی دِلِه گِرِسِه و مَردِنِ تعلیم داوِه.</verse>
				<verse number="7">عیسی شی دِوازِه شاگِردِ کَفا بَخونِسِه و اونانِه دِتا دِتا بَرِسانیِه و وِشونِه قدرَت و اختیار هادا تا پَلیدِ اَرواحِ مردِنی جا دیرگا هاکِنِن.</verse>
				<verse number="8">عیسی وِشونِه قَدِغَن هاکِردِه تا: «سَفَری سِه، هیچی جُز یَتِه دَس چو شی هَمرا نَیرِن؛ نا نون، نا کِلوار، نا شی کَمَر قیشی دِلِه ای پولِ.</verse>
				<verse number="9">شی لینگ کُوش دَکِنین، ولی اِضافِ جِمِه نَکِنین.</verse>
				<verse number="10">عیسی اَی هَم وِشونِه بُتِه وختی یَتِه خِنِه ای دِلِه شونِنی، تا وختی اون مَحَلی دِلِه دَرِنی، هون خِنِه ای دِلِه بَمونین.</verse>
				<verse number="11">و اگه جایی شِمارِ قَبول نَکِردِنِه، یا شِمِه گَبِ گوش نَدانِه، وختی اوجِه ای جا شونِنی، شی لینگی گَرد و خاکِ هِلاکنین، تا وِشونی علِیه یَتِه شَهادَت ووئِه گه خدا وِشونِه مِجازات کِنّه.»</verse>
				<verse number="12">پس وِشون بوردِنِه، مَردِنِ اعلام کِردِنِه گه وِنِه توبِه هاکِنِن.</verse>
				<verse number="13">وِشون یَتِخِیلی دِوهارِه مَردِنی جا دیرگا هاکِردِنِه و یَتِخِیلی مَریضِنِ روغَنی هَمرا مَسح هاکِردِنِه و شَفا هادانِه.</verse>
				<verse number="14">هَین جریان هیرودیسِ پادشاهی گوش بَرِسیِه، چون عیسایی اَوازِه هَمه جا دَپیت وِه. بَعضی از مَردِن گِتِنِه: «هَین مَردی هَمون یحیای تعمید دَهندئِه گه مِردِگونی جا زینِّه بَوِه. هَینِسِئِه بَتِنِّه هَینجور مُعجِزاتی هاکِنِه.»</verse>
				<verse number="15">بَقیِه گِتِنِه: «‌ایلیای پیغمبرِ» بعضیا هَم گِتِنِه: «وی یَتِه پِیغَمبَر، قَدیمی پِیغَمبَرِنی تَرائِه.»</verse>
				<verse number="16">ولی وختی هیرودیس هَینِه بِشنُسِه، بُتِه: «هَین هَمون یحیائِه گه مِن وی کَلِّه رِه وی تنی جا سیوا هاکِردِمِه و اَلَن مِردِگونی جا زینِّه بَوِه!»</verse>
				<verse number="17">چون هیرودیس وِه گه دَستور هادا یحیی رِه بَیرن و وِرِه دَوِنِن و زیندونی دِلِه دیم بَدِن. هیرودیس هَین کارِ هیرودیایی خاطری هاکِرد وِه. هیرودیا، فیلیپُسی زَنا وِه گه اَلَن هیرودیس وی هَمرا عروسی هاکِرد وِه. فیلیپُس هیرودیسی بِرار وِه.</verse>
				<verse number="18">چون یحیی هیرودیسِ بُت وِه: «حَلال نیِه تو شی بِرار زَنی هَمرا دَووئی.»</verse>
				<verse number="19">پس هیرودیا، یحیایی جا کینِه داشتِه و خوایسِه وِرِه بَکوشِه، ولی نَتِنِّسِه.</verse>
				<verse number="20">چون هیرودیس یحیایی جا تَرسیِه. چونگه دِنِسِه یحیی صالِح و مِقَدَّسِ مَردیِه، هَینِسه وِه گه ویجا مِحافِظَت کِردِه. هر وَخت یحیایی گَبِ اِشنُسِه، خِیلی پَریشون وونِسِه. ولی حَلا هَم خِشالی ای هَمرا وی گَبِ گوش داوِه.</verse>
				<verse number="21">هیرودیا سَرآخَر یَتِه فِرصت بَنگیتِه. هیرودیس شی زاد روزی سِه یَتِه مِهمونی بَیتِه و دَرباریِن و شی لَشگری فرموندهِن و جَلیلی مَنطقِه ای گَت گَتِه ایشونِه دَعوَت هاکِردِه.</verse>
				<verse number="22">هیرودیایی کیجا مِجلِسی دِلِه بیمو سَما هاکِردِه و هیرودیس و وی مِهمونِنِه خِشال هاکِردِه. اَزما پادشاه کیجا رِه بُتِه: «هر چی دوس دارنی میجا بَخوا گه تِرِه دِمِه.»</verse>
				<verse number="23">وی قَسَم بَخاردِه و کیجارِه بُتِه: «هر چی میجا بَخوای تِرِه دِمِه حتّی اگه می مملکتی نِصفِ هَم بَخوای، تِرِه دِمِه.»</verse>
				<verse number="24">کیجا دیرگا بوردِه و شی مارِ بُتِه: «چی بُئِم؟» وی مار بُتِه: «بُو یحیایِ تَعمید دَهندِه ای کَلِّه رِه خوایمِه.»</verse>
				<verse number="25">کیجا دَرجا عَجَلِه ای هَمرا پادشاهی وَر دَگِرِسِه و بُتِه: «تیجا خوایمِه اَلَن یحیایِ تَعمید دَهندِه ای کَلِّه رِه یَتِه مَجیمِه ای دِلِه مِنِه هادی.»</verse>
				<verse number="26">پادشاه خِیلی نارحَت بَوِه، ولی شی قَسَمی خاطری و شی مِهمونِنی حِرمتی سِه نَخوایسِه کیجایی خواسِّه رِه رَد هاکِنِه.</verse>
				<verse number="27">پادشاه دَرجا یَتِه جَلاد بَرِسانیِه و دستور هادا یَحیایی کَلِّه رِه بیارِه. جَلاد بوردِه و زیندونی دِلِه یَحیایی کَلِّه رِه وی تَنی جا سیوا هاکِردِه</verse>
				<verse number="28">و وی کَلِّه رِه یَتِه مَجیمِه ای دِلِه بیاردِه و کیجارِه هادا. کیجا هَم اونِه شی مارِ هادا.</verse>
				<verse number="29">وختی یَحیایی شاگِردِن هَینِه بِشنُسِنِه، بیمونِه و وی جِنازِه رِه بَیتِنِه و مقبره ای دِلِه بِشتِنِه.</verse>
				<verse number="30">رَسولِن عیسایی وَر دَگِرِسِنِه و هر چی گه هاکِرد وِنِه و تعلیم هادا وِنِه رِه وِرِه بُتِنِه.</verse>
				<verse number="31">عیسی وِشونِه بُتِه: «می هَمرا یَتِه خلوتِ جا بیئِین و اَقَدّی دَم بَخارین.» چون اَنّی مَردِن ایمونِه و شیوِنِه گه وِشون حتّی نَتِنِسِنِه هیچی بَخارِن.</verse>
				<verse number="32">پَس تَنیایی، لوتکایی هَمرا یَتِه خلوتِ جا بوردِنِه.</verse>
				<verse number="33">ولی وختی دِ شیوِنِه، خِیلیا وِشونِه بَئینِه و بِشناسینِه. و مردِن دِشتِه شَهرایی جا پیادِه اون محلی سِه دُو هاکِردِنِه و وشونی جا پِشتَر اوجِه بَرِسینِه.</verse>
				<verse number="34">وختی عیسی لوتکایی جا جِر بیمو، یَتِخِیلی اِزدِحام بَئیِه و وی دِل وِشونی سِه بَسوتِه، چون هِتی بی چَپونِ گِسَنی تَرا وِنِه. پس خِیلی چیارِه وِشونِه تعلیم هادا.</verse>
				<verse number="35">غِروب دَم، وی شاگِردِن وی وَر بیمونِه و بُتِنِه: «هَیجِه دیرشِر جائِه و دِ شُو وونِه.</verse>
				<verse number="36">مَردِنِ راهی هاکِن تا دُور و وَری زَمی و آبادیهایی دِلِه بورِن و یَچی شی بَخاردَنی سِه بَخرینِن.»</verse>
				<verse number="37">ولی عیسی وشونِه بُتِه: «شِما شِه یَچی وِشونِه هادین تا بَخارِن.» بُتِنِه: «خواینی بوریم و دِویس دیناری اَنِّا نون بَخرینیم و وِشونه هادیم تا بَخارِن؟»</verse>
				<verse number="38">عیسی وِشونِه بُتِه: «چَن تا نون دارِنی؟ بورین و هارشین.» وِشون بعد از هَینگه خَوَر بَیتِنِه بُتِنِه: «پَنج تا نون و دِتا مائی.»</verse>
				<verse number="39">اَزما عیسی شی شاگِردِن دستور هادا تا دِشتِه مَردِنِ دَسِه دَسِه هاکِنَن و واشی سَر هِنیشانِن.</verse>
				<verse number="40">هَینجوری شاگِردِن، مَردِنِ صد تایی و پنجاه تایی دَسِهایی دِلِه بِنِه ای سَر هِنیشانینِه.</verse>
				<verse number="41">اَزما عیسی پَنج تا نون و دِتا مائی رِه بَیتِه و آسِمونِ هارشیِه و شِکر هاکِردِه. نونیشونِه گِلی هاکِردِه و شی شاگِردِنِه هادا تا مَردِنی پِش بِلِن، دِتا مائی رِه هَم، هَمه ای میِن رَسَد هاکِردِه.</verse>
				<verse number="42">دِشتِ وِشون بَخاردِنِه و سِئر بَوِنِه،</verse>
				<verse number="43">وختی شاگِردِن اضاف بیمو نون گِلی و خِردِه مائی ایشونِه جَم هاکِردِنِه دِوازِه تا زَمبیل پِر بَوِه.</verse>
				<verse number="44">هون مَرداکِنِنی گه نون بَخاردِنِه پَنج هِزار نَفر وِنِه.</verse>
				<verse number="45">دَرجا عیسی شی شاگِردِنِه بَرسانیِه تا هَمونجور گه وی جماعتِ مِرخَص کِنِّه، یَتِه لوتکا سِوار بَوون و ویجا پِشتر بیت صِیدایی شهری سِه، گه دَریایی اون دَس وِه بورِن.</verse>
				<verse number="46">عیسی بعد از هَینگه جماعتِ راهی هاکِردِه، شِه کوهی سِه بوردِه تا دِعا هاکِنِه.</verse>
				<verse number="47">وختی شُو بَوِه، لوتکا دَریایی میِن بَرِسیِه و عیسی خِشکی ای دِلِه تنیا وِه.</verse>
				<verse number="48">عیسی بَئیِه گه شاگِردِن زحمتی هَمرا پارو زَنِنِه، چون بَرعکسِ وا زووِه. حِدودِ ساعت سِه نِصف شُو عیسی هَمونجور گه دریایی سَر راه شیِه وِشونی سَمت بوردِه و خوایسِه هونِنی وَری جا رَد بَوو.</verse>
				<verse number="49">ولی وختی شاگِردِن عیسی رِه بَئینِه گه دریایی سَر راه شونِه، گِمون هاکِردِنِه یَتِه روحِ. و داد بَزونِه،</verse>
				<verse number="50">چون دِشتِه وِشون وی بَئیَنی جا وحشت هاکِرد وِنِه. ولی عیسی دَرجا وِشونی هَمرا گب بَزو و بُتِه: «هول نَخارین، مِنِمِه. نَتِرسین!»</verse>
				<verse number="51">اَزما لوتکایی دِلِه وِشونی وَر بوردِه و وا هِرِسا. وِشون بدجور بِهت هاکِرد وِنِه</verse>
				<verse number="52">چون نونیشونی مُعجِزِه رِه نِفَهمِس وِنِه، بلگی وِشونی دِل سَنگ بَوِه وِه.</verse>
				<verse number="53">وختی اُوئی اون دَس بَرِسینِه، جِنیسارتی مِلکی دِلِه بیمونِه و هَموجِه لَنگَر دیم بَدانِه.</verse>
				<verse number="54">وختی لوتکایی جا جِر بیمونِه، مَردِن دَرجا عیسی رِه بِشناسینِه.</verse>
				<verse number="55">وِشون دُو هاکِردِنِه و دِشتِه اون مَنطَقِه ای دِلِه بوردِنِه و مَریضِنِ وِشونی لایی هَمرا، هَرجا گه اِشنُسِنِه عیسی اوجِه دَرِه، وَردِنِه.</verse>
				<verse number="56">عیسی هر آبادی و شهر و زَمی سَری گه شیوِه، مَردِن مَریضِنِ مِیدونی سَر اِشتِنِه و ویجا خواهِش تمنا کِردِنِه گه اِجازِه هادِه تا مَریضِن فقط وی قَوایی تِکِ دَس بَزِنِن، و هر کی دَس کِردِه، شَفا گیتِه.</verse>
			</chapter>
			<chapter number="7">
				<verse number="1">عِلَمای فِرقِه فَریسی بعضی از توراتی مَلِّمِنی هَمرا گه اورشلیمی شَهری جا بیمو وِنِه، عیسایی وَر جَم بَوِنِه.</verse>
				<verse number="2">وِشون بَئینِه گه عیسایی بعضی از شاگِردِن نَجِسِ دَسی هَمرا، یَعنی نَشوردِ دَسی هَمرا، غذا خارِنِه.</verse>
				<verse number="3">فَریسیِن و دِشتِه یَهودیِن، طِبقِ مشایخی رَسم و رسوم، تا شی دَسِ خِب نَشورِن، غذا نَخارِنِه.</verse>
				<verse number="4">وختی بازاری جا اِنِنِه، تا دَشور بَشور نَکِنِن هیچی نَخارِنِه. هَمینجور هَم خِیلی رَسم و رُسومای دییَرِ هَم اَنجام دِنِنِه. هِتی پیالِه و لَوی و مِرسی کاس کَچِه و میزی بَشوردَنِه.</verse>
				<verse number="5">فَریسیِن و توراتی مَلِّمِن عیسایی جا بَپُرسینِه: «چه تی شاگِردِن طبقِ مَشایخی رَسم و رسوم رَفتار نَکِنِنِه و نَجِسِ دَسی هَمرا غذا خارِنِه؟»</verse>
				<verse number="6">عیسی وِشونِه بُتِه: «اِشعیای پِیغَمبر شِما دُروئِنی سِه چَنی خِب پِشگویی هاکِردِه! هَمونجور گه بَنوِشت بَوِه: «‌”هین قوم شی زِوونی هَمرا مِنِه حِرمَت اِلِنِه، ولی وِشونی دِل میجا دورِ.</verse>
				<verse number="7">وِشون بیخِدی مِنِه پَرَسِش کِنِنِه، و وِشونی تَعلیم فقط اِنسونی حِکمِ.“</verse>
				<verse number="8">شِما خِدایی حِکمِ وِل کِنِنی و آدَمی ای رَسم و رُسومی کَش بَچسبِسِنی.»</verse>
				<verse number="9">و وِشونِه بُتِه: «شِما زِرَنگی ای هَمرا خِدایی حِکمِ رَد کِنِنی تا شی رسم و رسومِ دارین!</verse>
				<verse number="10">چون موسای پیغمبر بُتِه: ”شی پیر و مارِ اِحترام بِل،“ و ”هر‌ کی شی پیر یا مارِ ناسِزا بُئِه، حتماََ وِنِه وِرِه بَکوشتَن.“</verse>
				<verse number="11">ولی شِما گِنِنی: ”اگه یَنَفر شی پیر یا مارِ بُئِه: 'هر کِمَکی گه شِمارِ وِسِه هاکِنَم، خِدایی کاری سِه وَقف هاکِردِمِه'“</verse>
				<verse number="12">هَینجوری شِما دِ نِلِنی وی هیچ کاری شی پیر یا ماری سِه هاکِنِه.</verse>
				<verse number="13">هَینجوری شِما شی رَسم و رُسومی هَمرا، گه اونِنِه بَقیِه رِه هَم گِنِنی، خِدایی کَلامِ نَدید گیرِنی و زیاد هَینجور کارا کِنِنی.»</verse>
				<verse number="14">عیسی یَکَش دییَر مَردِنِ شی کَفا بَخونِسِه و وِشونِه بُتِه: «شِما هَمه می گَبِ گوش هادین و هَینِ بِفَهمین:</verse>
				<verse number="15">هیچی دَنیِه گه دیرگایی جا آدَمی ای وجودی دِلِه بورِه و بَتِنِّه وِرِه نَجِس هاکِنِه. بَلگی هون چیایی گه آدَمی ای وِجودی جا دیرگا اِنه وِرِه نَجِس کِنِّه.</verse>
				<verse number="16">هر‌ کی گوشِ شِنَوا دارنِه، بِشنُئِه!»</verse>
				<verse number="17">عیسی بعد از اونگه جَماعَتِ ترک هاکِردِه و خِنِه بیمو، وی شاگِردِن هون مَثَلی معنی رِه ویجا بَپرسینِه.</verse>
				<verse number="18">عیسی وِشونِه بُتِه: «شِما هَم نِفَهمِنِنی؟ مَگِه نَئونِنی اونچی گه دیرگایی جا آدَمی ای وجودی دِلِه اِنِه نَتِنِّه وِرِه نَجِس هاکِنِه؟</verse>
				<verse number="19">چون وی دِلی دِلِه نَشونِه، بَلگی وی خیکی دِلِه شونِه و اَزما دَفع وونِه.» عیسی شی هَین گَبی هَمرا، بُتِه گه دِشتِه غذائیشون پاکِنِه.</verse>
				<verse number="20">عیسی بُتِه: «اونچی گه آدَمی ای وجودی جا دیرگا اِنِه، اونِه گه آدَمی ره نَجِس کِنِّه.</verse>
				<verse number="21">چون آدَمی ای وجود و دِلی جائِه گه پلیدِ خیال، فاسِقی، دِزّی، قتل، زِنا،</verse>
				<verse number="22">طَمع، شِرارَت، حیلِه، هَرزِگی، حَسودی، تِهمَت، غِرور و نِفَهمی دیرگا اِنِه.</verse>
				<verse number="23">دِشتِه هَین بَدِ چیائِه گه آدَمی ای وجودی جا دیرگا اِنِه و وِرِه نَجِس کِنِّه.»</verse>
				<verse number="24">عیسی اوجِه رِه تَرک هاکِردِه و صور و صیدونی مَنطقه ای سِه بوردِه. یَتِه خِنِه ای دِلِه بوردِه و نَخوایسِه هیچکی خَوَردار بَوو. ولی اَی هَم نَتِنِّسِه شِرِه جاهادِه.</verse>
				<verse number="25">یَتِه زَنا گه وی کِچیک کیجا پَلیدِ روح داشتِه، وختی عیسایی خَوَری بِشنُسِه، درجا بیمو و عیسایی لینگ دَکِتِه.</verse>
				<verse number="26">هون زَنا غیرِیَهودی و سوریه ای فینیقیه ای جا وِه. وی عیسی رِه التماس هاکِردِه گه دِوِ وی کیجایی جا دیرگا هاکِنِه.</verse>
				<verse number="27">عیسی هون زَنارِه بُتِه: «بِل اَوَّل وَچیلِه سِئر بَوون، چون دِرِس نیِه وَچیلِه ای نونِ بَیریم و سَگیشونی پِش دیم بَدیم.»</verse>
				<verse number="28">ولی هون زَنا عیسی رِه بُتِه: «اَرِه، آقا، ولی حتّی سَگیشون هَم خِردِه چیایی گه وَچیلِه ای سِفرِه ای جا کَلِنِه رِه خارِنِه.»</verse>
				<verse number="29">عیسی هون زَنارِه بُتِه: «تی هَین گَبی خاطری، بور گه دِو تی کیجایی جا دیرگا بیمو!»</verse>
				<verse number="30">هون زَنا شی خِنِه بوردِه، و بَئیِه وی وَچِه لایی دِلِه دِراز بَکشیِه و دِو ویجا دیرگا بوردِه.</verse>
				<verse number="31">اَزما عیسی صوری مَنطَقِه ای جا دَگِرِسِه، و صِیدونی راهی جا جَلیلی دَریایی سِه بوردِه. وی دِکاپولیسی مَنطقِه ای جا دِ رَد وونِسِه.</verse>
				<verse number="32">اوجِه یَتِه مَردی رِه عیسایی وَر بیاردِنِه گه هَم غول وِه و هَم وی زِوون گیتِه. وِشون عیسی رِه اِلتِماس هاکِردِنِه شی دَسِ هون مَردی ای سَر بِلِ.</verse>
				<verse number="33">عیسی هون مَردی رِه جَماعَتی جا دیرگا بَکِشیه، یَتِه گوشِه بَوِردِه و شی اَنگیسِ وی دِتا گوشی دِلِه بِشتِه. اَزما فِلیک دیم بَدا و هون مَردی ای زِوونی کَش بَزو.</verse>
				<verse number="34">عیسی آسِمونِ هارشیِه، یَتِه آه بَکِشیِه و اون مَردی رِه بُتِه: «‌اِفّاتاح!» یَعنی «وا بَواش!»</verse>
				<verse number="35">دَرجا هون مَردی ای گوش وا بَوِه و وی زِوون راه دَکِتِه و راحت گَب بَزو.</verse>
				<verse number="36">عیسی وِشونِه قَدِغَن هاکِردِه گه هَین جَریانِ هیچکَسی وَر نُئِن. ولی هر چی ویشتَر وِشونِه قَدِغَن کِردِه، ویشتَر هَین جریانی جا گَب زووِنِه.</verse>
				<verse number="37">مَردِن گه خِیلی بِهت هاکِرد وِنِه گِتِنِه: «هر کاری هاکِردِه خِبِ؛ وی حتّی غولیشونی گوش و لالیشونی زِوونِ وا کِنِّه!»</verse>
			</chapter>
			<chapter number="8">
				<verse number="1">هَمون روزا، اَی یَتِخِیلی اِزدِحام عیسایی دور جَم بَوِنِه و چون هیچی بَخاردَنی سِه ناشتِنِه، عیسی شی شاگِردِنِ شی کَفا بَخونِسِه و وِشونِه بُتِه:</verse>
				<verse number="2">«می دِل هَین جماعَتی سِه سوجِنِه، چون اَلَن سِه روزِ می هَمرا دَرِنِه و بَخاردَنی سِه هیچی نارِنِه.</verse>
				<verse number="3">اگه وِشونِه وَشنی راهی هاکِنِم تا شی خِنِه بورِن، راه دِلِه ضَعف کِنِنِه. وِشونی جا بعضیا دیرشِرِ راهی جا بیمونِه.»</verse>
				<verse number="4">شاگِردِن وی جِواب بُتِنِه: «چِتی یَنَفر بَتِنِّه هَین دیرشِرِ جایی دِلِه، هَین مَردِنی سِئر هاکِردَنی سِه نون فَراهم هاکِنِه؟»</verse>
				<verse number="5">عیسی وِشونی جا بَپُرسیِه: «چَن تا نون دارِنی؟» بُتِنِه: «هفت تا.»</verse>
				<verse number="6">عیسی جَماعَتِ دَستور هادا تا بِنِه ای سَر هِنیشِن. اَزما هَفت تا نونِ بَیتِه و بعد از شکر هاکِردَن، گِلی هاکِردِه، شی شاگردِنِ هادا تا مَردِنی پِش بِلِن، و شاگِردِن هَم اونانِه جماعَتی پِش بِشتِنِه.</verse>
				<verse number="7">وِشون چَن تا کِچیک مائی هَم داشتِنِه. عیسی هونِنِه بَرکَت هادا، بُتِه تا هونِنِه هَم مَردِنی پِش بِلِن.</verse>
				<verse number="8">هَمه بَخاردِنِه و سِئر بَوِنِه و هَفت تا زَمبیل پِر خِردِه چیا جَم هاکِردِنِه.</verse>
				<verse number="9">اوجِه حِدودِ چار هزار نَفر دَوِنِه. اَزما عیسی جَماعَتِ مِرخَص هاکِردِه</verse>
				<verse number="10">و دَرجا شی شاگِردِنی هَمرا لوتکا سِوار بَوِه و دَلمانوتَه ای مَنطَقه ای سِه بوردِه.</verse>
				<verse number="11">عِلَمای فِرقِه فَریسی عیسایی وَر بیمونِه و بحث هاکِردَنِ وی هَمرا شِرو هاکِردِنِه. وِشون عیسایی آزمود هاکِردَنی سِه، ویجا یَتِه آسِمونی نِشونِه بَخوایسِنِه.</verse>
				<verse number="12">عیسی شی دِلی جا یَتِه آه بَکِشیِه و بُتِه: «چه هَین نَسل نِشونِه ای دِمال دَرِنِه؟ حَیقَتاً شِمارِ گِمِه، هین نَسلِ هیچ نِشونِه ای هادا نَوونِه.»</verse>
				<verse number="13">اَزما وِشونی جا سیوا بَوه و اَی لوتکا سِوار بَوِه، اُوئی اون دَس بوردِه.</verse>
				<verse number="14">شاگِردِن یاد هاکِرد وِنِه شی هَمرا نون بَیرِن، و لوتکایی دِلِه یَتِه نون ویشتَر ناشتِنِه.</verse>
				<verse number="15">عیسی وِشونِه گوشزَد هاکِردِه و بُتِه: «مواظِب ووئین، فَریسیِن و هیرودیسی خمیرمایه ای جا دوری هاکِنین.»</verse>
				<verse number="16">پس شاگِردِن هَینی خَوَری گه نون نارِنِه همدیَری هَمرا بَحث هاکِردَنِ شِرو هاکِردِنِه.</verse>
				<verse number="17">عیسی گه هَینِ دِنِّسِه، وِشونِه بُتِه: «چه هَینی خَوَری گه نون نارِنی هَمدیری هَمرا بَحث کِنِنی؟ حَلا هَم نَئونِنی و نِفَهمِنِنی؟ مَگِه شِمِه دِل سَنگِ؟</verse>
				<verse number="18">چِش دارِنی و نَوینِنی؟ گوش دارِنی و نِشنُنِنی؟ مَگِه یاد هاکِردِنی؟</verse>
				<verse number="19">وختی هون پَنج هزار نَفرِ غذا هادامِه، چَن تا زَمبیل پِر، خِردِه چیا جَم هاکِردِنی؟» بُتِنِه: «دِوازِه تا زَمبیل.»</verse>
				<verse number="20">«و وختی هون چار هزار نَفرِ غذا هادامِه، چَن تا زَمبیل پِر، خِردِه چیا جَم هاکِردِنی؟» بُتِنِه: «هَفتا زَمبیل.»</verse>
				<verse number="21">عیسی وِشونِه بُتِه: «حَلا هَم نِفَهمِنِنی؟»</verse>
				<verse number="22">وختی وِشون بِیت‌صِیْدایی شهری دِلِه بَرِسینِه، چَن نَفر یَتِه کورِ مَردی رِه عیسایی وَر بیاردِنِه، وِرِه اِلتِماس هاکِردِنِه وی سَر دَس بِلِ.</verse>
				<verse number="23">عیسی هون کورِ مَردی ای دَسِ بَیتِه و وِرِه آبادی ای جا دیرگا بَوِردِه. اَزما وی چِشی سَر فِلیک دیم بَدا و شی دَسِ هون مَردی ای سَر بِشتِه و ویجا بَپُرسیِه: «هیچی وینّی؟»</verse>
				<verse number="24">هون مَردی شی سَرِ بِلَن هاکِردِه و بُتِه: «مَردِنِ ویمِّه ولی هِتی داری تَرانِه گه راه شونِنِه.»</verse>
				<verse number="25">اَزما عیسی یَکَش دییَر شی دَسِ وی چِشی سَر بِشتِه. و هون مَردی ای چِشِ وا هاکِردِه، وی چِش سُو دَکِتِه، و هَمه چیرِه خِب وینِّسِه.</verse>
				<verse number="26">عیسی هون مَردی رِه خِنِه ای سِه راهی هاکِردِه و بُتِه: «حتّی هون آبادی ای دِلِه هَم نَشو.»</verse>
				<verse number="27">عیسی شی شاگِردِنی هَمرا قیصریه فیلیپی دُور و وَری آبادی هایی سِه بوردِه. راه دِلِه، شی شاگِردِنی جا بَپُرسیِه: «مَردِنی نظر مِن کیمِه؟»</verse>
				<verse number="28">وِشون بُتِنِه: «بعضیا گِنِنِه یحیای تعمید دَهندِه هَسّی، بَعضیا گِنِنِه ایلیای پیغمبری و بَعضی دییَر هَم گِنِنِه یَتِه از پِیغمبَرِنی.»</verse>
				<verse number="29">عیسی وِشونی جا بَپُرسیِه: «ولی شِما گِنِنی مِن کیمِه؟» پِطرُس جِواب هادا: «تو مَسیحِ موعودی.»</verse>
				<verse number="30">عیسی وِشونِه بَدجور قَدِغَن هاکِردِه گه وی خَوَری هیچکَسی وَر هیچی نُئِن.</verse>
				<verse number="31">اَزما عیسی شِرو هاکِردِه وِشونِه تعلیم هادائَن گه وِنِه اِنسونی ریکا خِیلی عذاب بَکِشِه، و مَشایِخ و مَعبدی گَت گَتِه کاهنِن و توراتی مَلِّمِن وِرِه رَد هاکِنِن، وِنِه وِرِه بَکوشِن و بعد از سِه روز اَی زینِّه بَوو.</verse>
				<verse number="32">عیسی هَین گَبِ واضح وِشونِه بُتِه، پِطرُس وِرِه یَتِه گوشِه بَوِردِه و شِرو هاکِردِه وِرِه تَشَر بَزوئَن.</verse>
				<verse number="33">ولی عیسی دَگِرِسِه شی شاگِردِنِه هارشیِه و پِطرُسِ تَشَر بَزو و بُتِه: «اِی شیطان! میجا دور بَواش، چون تی فِکر و خیال آدمی جائِه، نا خِدایی جا.»</verse>
				<verse number="34">عیسی جَماعتِ شی شاگِردِنی هَمرا شی کَفا بَخونِسِه و وِشونِه و بُتِه: «اگه کَسی بَخواد می دِمال بیِه، وِنِه شی جانی جا بِگذِرِه، شی صَلیب بَیرِه و می دِمال بیِه.</verse>
				<verse number="35">چون هر کی بَخواد شی جانِ نِجات هادِه، اونِه از دَس دِنِه؛ ولی هر کی می خاطری و اِنجیلی خاطری شی جانِ از دَس هادِه، اونِه نِجات دِنِه.</verse>
				<verse number="36">آدَمی ای سِه چی نَفعی دارنِه دِشتِه دِنیارِه دارِه ولی شی جانِ از دَس هادِه؟</verse>
				<verse number="37">آدَمی شی جانی عوض چی بَتِنِّه هادِه؟</verse>
				<verse number="38">چون هر کی هَین زِناکار و گِناهکارِ نَسلی دِلِه میجا و می گَبایی جا عار دارِه، اِنسونی ریکا هَم وختی گه شی آسِمونی پیری جَلالی دِلِه مِقَدّسِ فِرِشتِگونی هَمرا بیِه، هون آدَمی جا عار دارنِه.»</verse>
			</chapter>
			<chapter number="9">
				<verse number="1">عیسی اَی هَم جماعت و شی شاگِردِنِ بُتِه: «حَیقَتاً شِمارِ گِمِه، بَعضیا هیجِه اِسّانِه تا نَوینِن گه خِدایی پادشاهی قِوَّتی هَمرا بیمو، نَمیرِنِه.»</verse>
				<verse number="2">شش روز دییَر، عیسی پِطرُس و یعقوب و یوحنارِه بَیتِه و وِشونِه شی هَمرا یَتِه گَتِ کوهی سَر بَوِردِه تا تنیا دَوون. اوجِه، وِشونی چِشی وَر، وی دیم دَگرِسِه</verse>
				<verse number="3">وی جِمِه بَرق زووِه و خِیلی اِسبی وِه، جوریگه دِنیایی دِلِه هیچکی نَتِنِّه یَتِه جِمِه رِه هَینجور اِسبی هاکِنِه.</verse>
				<verse number="4">اوجِه، ایلیا و موسای پیغمبر وِشونی چِشی وَر ظاهِر بَوِنِه و عیسایی هَمرا دِ گَب زووِنِه.</verse>
				<verse number="5">پِطرُس عیسی رِه بُتِه: «اِسّا، چَنی خِبِ اَما هیجِه دَرمی. بِل سِه تا سایِوون بَساجیم، یَتِه تِنِه، یَتِه موسی و یَتِه هَم اِیلیایی سِه.»</verse>
				<verse number="6">پِطرُس نَئونِسِه چی بُئِه، چون وِشون خِیلی بَتِرسی وِنِه.</verse>
				<verse number="7">اَزما یَتِه اَبِر وِشونی سَری وَر سایه دیم بَدا و یَتِه چِمِر اَبری جا بیمو گه: «هَین می عزیزِ ریکائِه، وی گَبِ گوش هادین.»</verse>
				<verse number="8">ناخوَکی، وختی شی دور و وَرِ هارشینِه، بجز عیسی کَس دییَرِ شی وَر نَئینِه.</verse>
				<verse number="9">وختی کوهی جا جِر ایمونِه، عیسی وِشونِه دَستور هادا اونچی گه بَئینِه رِه هیچکَسی وَر نُئِن تا وختی گه اِنسونی ریکا مِردِگونی جا زینِّه بَوو.</verse>
				<verse number="10">وِشون هَین جَریانِ شی وَر داشتِنِه، ولی هَمدیَری جا پُرسینِه ’مِردِگونی جا زینِّه بَووئَن‘ یَعنی چی.</verse>
				<verse number="11">وِشون عیسایی جا بَپُرسینِه: «چه توراتی مَلِّمِن گِنِنِه اَوَّل وِنِه ایلیای پِیغمبر بیِه؟»</verse>
				<verse number="12">عیسی بُتِه: «البَتِه گه اَوَّل ایلیا اِنِه تا هَمه چیرِه اوَّلی تَرا دِرِس هاکِنِه. ولی چه مِقَدّسِ نِوِشته هایی دِلِه بَنوِشت بَوِه اِنسونی ریکا وِنِه خِیلی زَجر بَکِشِه و وی هَمرا بَد رَفتاری هاکِنِن؟</verse>
				<verse number="13">ولی مِن شِمارِ گِمِه گه ایلیا بیمو و وِشون هر چی خوایسِنِه وی هَمرا هاکِردِنِه، دِرِس هَمونجور گه وی خَوَری بَنوِشت بَوِه.»</verse>
				<verse number="14">وختی وِشون بَقیِه شاگِردِنی وَر بَرِسینِه، بَئینِه یَتِخِیلی ازدحام وِشونی دور اِسّانِه و توراتی مَلِّمِن وِشونی هَمرا بَحث کِنِنِه.</verse>
				<verse number="15">جماعَت تا عیسی رِه بَئینِه، هَمه تَجِّب هاکِردِنِه و دُویی هَمرا عیسایی وَر بیمونِه و وِرِه سلام هاکِردِنِه.</verse>
				<verse number="16">عیسی وِشونی جا بَپُرسیِه: «هَمدیری هَمرا چی بَحث کِنِنی؟»</verse>
				<verse number="17">یَتِه مَردی اِزدحامی دِلِه جِواب هادا: «اِسّا، مِن شی ریکارِه تی وَر بیاردِمِه. چون وی یَتِه پَلیدِ روحی گِرِفتارِ گه هون روح وِرِه لال کِنِّه.</verse>
				<verse number="18">روح وختی وِرِه گیرنِه وِرِه بِنِه زَنِّه، جوریگه وی دِهِن کَف کِنِّه، وی دَنِّنِ قِفل و وی تَن خِشک وونِه. تی شاگِردِنی جا بَخوایسِمِه هون روحِ می ریکایی جا دیرگا هاکِنِن، ولی نَتِنِسِنِه.»</verse>
				<verse number="19">عیسی وِشونی جِواب بُتِه: «اِی بی ایمونِ نَسل، تا کِی وِنِه شِمِه هَمرا دَووم؟ تا کِی وِنِه شِمارِ تَحَمِل هاکِنِم؟ وِرِه می وَر بیارین.»</verse>
				<verse number="20">وِشون ریکارِه عیسایی وَر بیاردِنِه. هون روح وختی عیسی رِه بَئیِه، دَرجا ریکارِه غَشگَری دیم بَدا، ریکا بِنِه ای سَر دیم بَخاردِه و هَمونجور گه وی دِهِن کَف کِردِه، خاکی سَر غَلت خاردِه.</verse>
				<verse number="21">عیسی ریکایی پیری جا بَپُرسیِه: «چَن وَختِ هَینجورِ؟» جِواب هادا: «از وَچِه وونی.</verse>
				<verse number="22">هَین روح چَنکَش وِرِه تَش و اُوئی دِلِه دیم بَدا تا وِرِه نابود هاکِنِه. اگه بَتِنّی اَمارِه رَحم هاکِن و کِمَک هاکِن.»</verse>
				<verse number="23">عیسی بُتِه: «اگه بَتِنّی؟ اونیسِه گه ایمون دارنِه هَمه چی ممکِنِه.»</verse>
				<verse number="24">هون ریکائی پیر دَرجا بِلَنِ اَوازی هَمرا بُتِه: «ایمون دارمِه؛ مِنِه کِمَک هاکِن تا شی بی ایمونی ای حریف بَووم!»</verse>
				<verse number="25">وختی عیسی بَئیِه یَتِه جَماعَت دُویی هَمرا اوجِه اِنِنِه، هون پَلیدِ روحِ تَشَر بَزو، بُتِه: «اِی لال و غولِ روح، تِرِه دَستور دِمِه ویجا دیرگا بیئِی و دِ هیچ وَخت وی دِلِه نَشوئی!»</verse>
				<verse number="26">روح نَعرِه بَکشیِه و ریکارِه بَدجور دِکِت هادا و ویجا دیرگا بیمو. ریکا هِتی مِیِّتی تَرا بَوِه، جوریگه خِیلی از جَماعت بُتِنِه: «بَمِردِه.»</verse>
				<verse number="27">ولی عیسی ریکائی دَسِ بَیتِه، وِرِه بِلَن هاکِردِه، و ریکا شی لینگی سَر هِرِسا.</verse>
				<verse number="28">وختی عیسی خِنِه بوردِه، وی شاگِردِن خَلوَتی دِلِه ویجا بَپُرسینِه: «چه اَما نَتِنِّسِمی هون پَلیدِ روحِ دیرگا هاکِنیم؟»</verse>
				<verse number="29">عیسی وِشونِه بُتِه: «هَینجور روح بجز دِعا هیچی ای هَمرا دیرگا نَشونِه.»</verse>
				<verse number="30">وِشون اوجِه ای جا بوردِنِه و جَلیلی مَنطَقِه ای جا بِگذِشتِنِه. عیسی نَخوایسِه هیچکَس دِنِّه وی کِجِه دَرِه،</verse>
				<verse number="31">چون شی شاگِردِنِه تَعلیم داوِه و وِشونِه گِتِه: «اِنسونی ریکا مَردِنی دَس تَسلیم وونِه و وِشون وِرِه کِشِنِنِه. ولی سِه روز بعد از بَمِردَن، زینِّه وونِه.»</verse>
				<verse number="32">شاگِردِن وی مَنظورِ نِفَهمِسِنِه و تَرسینِه ویجا سوال هاکِنِن.</verse>
				<verse number="33">اَزما وِشون کَفَرناحومی شهری سِه بَرِسینِه. وختی خِنِه ای دِلِه دَوِنِه، عیسی شاگِردِنی جا بَپُرسیِه: «راه دِلِه چی بَحث کِردِنی؟»</verse>
				<verse number="34">ولی وِشون هیچی نُتِنِه، چون راه دِلِه همدیری هَمرا هَین بَحثِ کِردِنِه گه کی هَمه ای جا گَت تَرِ.</verse>
				<verse number="35">عیسی هِنیشتِه و هون دِوازِه شاگِردِ شی کَفا بَخونِسِه و بُتِه: «هر‌ کی خواینِه اَوَّلین ووئِه، وِنِه آخَرین ووئِه و هَمه ای نوکر ووئِه.»</verse>
				<verse number="36">اَزما عیسی یَتِه وَچِه رِه بَیتِه، وِشونی میِن بِشتِه و وَچِه رِه کَشِه بَیتِه و وِشونِه بُتِه:</verse>
				<verse number="37">«هر‌ کی هَینجور وَچِه رِه می اِسمی خاطری قَبول هاکِنِه، مِنِه قَبول هاکِردِه؛ و هر کی مِنِه قَبول هاکِنِه، نا مِنِه، بَلگی اونیگه مِنِه بَرِسانی رِه قَبول هاکِردِه.»</verse>
				<verse number="38">یوحنا عیسی رِه بُتِه: «اِسّا، یَنَفرِ بَئیمی تی اِسمی هَمرا دِو دیرگا کِردِه، ولی چون اَمِه جا نَوِه، وی دَمِ بَیتِمی.»</verse>
				<verse number="39">ولی عیسی بُتِه: «وی دَمِ نَیرین، چون هیچکی نَتِنِّه می اِسمی هَمرا مُعجِزه هاکِنِه و اَقَدّی دییَر، می بَدی رِه بُئِه.</verse>
				<verse number="40">چون هر کی اَمِه ضِد نَووئِه، اَمِه جائِه.</verse>
				<verse number="41">حَیقَتاً شِمارِ گِمِه، هر کی هَینِسه گه شِما مسیحی سِه هَسّنی حتّی یَتِه کَچِه اُو شِمارِ هادِه، به هیچ وَجه شی اَجرِ از دَس نَدِنِه.</verse>
				<verse number="42">«هر کی باعِث بَوو یَتِه اَزین کِچیکِن گه مِنِه ایمون دارنِه گِناه دَکِفِه، وِنِه بهتَر وِه یَتِه گَتِه آسیو سَنگ وی گِردَن وَسِّنِه و وِرِه دَریایی دِلِه دیم داوِنِه!</verse>
				<verse number="43">اگه تی دَس تِره گِناه کَشانِّه، اونِه بَورین. تیسِه بِهتَرِه گه یَتِه دَسی هَمرا اَبَدی زندگی ای دِلِه بوری تا هَینگه دِتا دَسی هَمرا جَهِنِمی دِلِه بوری. هون تَشی گه هیچ وَخت دَکوشانی نَوونِه.</verse>
				<verse number="44">جایی گه وِشونی اَجیک نَمیرنِه و تَش هیچ وَخت دَکوشانی نَوونِه.</verse>
				<verse number="45">اگه تی لینگ تِرِه گِناه کَشانِّه، اونِه بَورین. تیسِه بِهتَرِ گه یَتِه لینگی هَمرا اَبَدی زندگی ای دِلِه بوری، تا هَینگه دِتا لینگی هَمرا جَهِنِمی دِلِه دیم بَدا بَووئی.</verse>
				<verse number="46">جایی گه وِشونی اَجیک نَمیرنِه و تَش هیچ وَخت دَکوشانی نَوونِه.</verse>
				<verse number="47">اگه تی چِش تِرِه گِناه کَشانِّه، اونِه دَر بیار، تیسِه بِهتَرِ گه یَتِه چِشی هَمرا خِدایی پادشاهی ای دِلِه بوری، تا هَینگه هر دِتا چِشی هَمرا جَهِنِمی دِلِه دیم بَدا بَووئی،</verse>
				<verse number="48">”جایی گه وِشونی اَجیک نَمیرنِه و تَش هیچ وخت دَکوشانی نَوونِه.“</verse>
				<verse number="49">چون هَمه تَشی هَمرا نِمَک هاشی وونِنِه.</verse>
				<verse number="50">نِمَک خِبِ، ولی اگه نِمَک شی شوری رِه از دَس هادِه، چِتی بِشِنِه اَی اونِه شور هاکِردِن؟ شِما هَم شی دِلِه نِمَک دارین و هَمدیری هَمرا صِلح و صفایی دِلِه زندگی هاکِنین.</verse>
			</chapter>
			<chapter number="10">
				<verse number="1">عیسی کفرناحومی شَهری جا دیرگا بیمو و یهودیه ای مَنطقِه و اُردُن روخِنه ای اون دَس بوردِه. اَی هَم جَماعَت وی دُور جَم بَوِنِه، وی طِبقِ شی عادَت، وِشونِه تَعلیم داوِه.</verse>
				<verse number="2">عِلَمای فِرقِه فَریسی عیسایی وَر بیمونِه و وی آزمود هاکِردَنی سِه، بَپُرسینِه: «شَرعاََ دِرِسِ یَتِه مَردی شی زَنارِه طَلاق هادِه؟»</verse>
				<verse number="3">عیسی وِشونی جِواب بُتِه: «موسای پیغَمبَر شِمارِ چی حِکمی هادا؟»</verse>
				<verse number="4">وِشون بُتِنِه: «موسی اِجازِه هادا گه مَرد یَتِ طَلاق نامه بَنویسِه و شی زَنارِه وِل هاکِنِه.»</verse>
				<verse number="5">عیسی وِشونِه بُتِه: «موسی شِمِه سَنگدِلی ای سِه وِه گه هَین حِکمِ شِمِسِه بَنوِشتِه.</verse>
				<verse number="6">ولی از همون اوِّل گه دِنیا به وجود بیمو، ”خِدا وشونِه زَنا مَردی بَساتِه.“</verse>
				<verse number="7">و”هَینِسه، مَرد شی پیر و ماری جا سیوا وونِه و شی زَنارِه چَسبِنِه،</verse>
				<verse number="8">و اون دِتا یَه تَن وونِنِه.“ پَس دِ وِشون نا دِ تَن بَلگی یَه تَن هَسِّنِه.</verse>
				<verse number="9">هَینِسه اونچی گه خِدا هیکَش جِفت هاکِردِه، آدَمی نِنِه سیوا هاکِنِه.»</verse>
				<verse number="10">وختی خِنِه ای دِلِه دَوِنِه، یَکَش دییَر شاگِردِن هَین موضوعی خَوَری عیسایی جا سوال هاکِردِنِه.</verse>
				<verse number="11">عیسی وِشونِه بُتِه: «هر‌ کی شی زَنارِه طَلاق هادِه و یَت دییَر زَنا بَوِرِه، شی زَنایی حَق، زِنا هاکِردِه.</verse>
				<verse number="12">و اگه یَتِه زَنا شی مَردی ای جا طَلاق هایرِه و یَت دییَر شی هاکِنِه، زِنا هاکِردِه.»</verse>
				<verse number="13">مَردِن وَچیلِه رِه عیسایی وَر اُردِنِه تا شی دَسِ وِشونی سَر بِلِه و وِشونِه بَرکَت هادِه. ولی شاگِردِن مَردِنِ تَشَر بَزونِه.</verse>
				<verse number="14">عیسی وختی هَینِ بَئیِه، عصبانی بَوِه و شی شاگِردِن بُتِه: «بِلین وَچیلِه می وَر بیئِن؛ وِشونی دَمِ نَیرین، چون خِدایی پادشاهی هَینجور آدَمایی سِه هَسِّه.</verse>
				<verse number="15">حَیقَتاً شِمارِ گِمِه، هر کی خِدایی پادشاهی رِه هِتی وَچِه ای تَرا قَبول نَکِنِه، هیچ وَخت اونی دِلِه نَشونِه.»</verse>
				<verse number="16">اَزما وَچیلِه رِه کَشِه بَیتِه، شی دَسِ وِشونی سَر بِشتِه و وِشونِه بَرکَت هادا.</verse>
				<verse number="17">وختی عیسی راه دَکِتِه، یَتِه مَردی دُو هاکِرده بیمو، عیسایی پِش زِنی بَزو و ویجا بَپُرسیِه: «اِی خِبِ اِسّا، وِنِه چی هاکِنِم تا اَبَدی زندگی ای وارِث بَووم؟»</verse>
				<verse number="18">عیسی وِرِه بُتِه: «چه مِنِه خِب خُونّی؟ هیچکی خِب نیِه بِجز خِدا.</verse>
				<verse number="19">اَحکامِ دِنّی: ”قَتل نَکِن، زِنا نَکِن، دِزّی نَکِن، دِردِرو شَهادَت نَدِه، حِقِّه بازی دَر نیار، شی پیر و مارِ اِحترام بِل.“»</verse>
				<verse number="20">هون مَردی عیسایی جِواب بُتِه: «اِسّا، دِشتِه هَینِنِ از جَوونی بِجا بیاردِمِه.»</verse>
				<verse number="21">عیسی مِحبتی هَمرا وِرِه هارشیِه و بُتِه: «تو یَچی کَم دارنی؛ بور هر چی دارنی رِه بَروش و وی پولِ فَقیرِنِ هادِه گه آسِمونی دِلِه گنج دارنی، اَزما بِرِه و مِنِه پیرَوی هاکِن.»</verse>
				<verse number="22">هون مَردی هَین گَبی جا دِلسَرد بَوِه و غِرصِه ای هَمرا اوجِه ای جا بوردِه، چون خِیلی پولدار وِه.</verse>
				<verse number="23">عیسی دُور و وَرِ هارشیِه، شی شاگِردِنِ بُتِه: «چَنی سَختِ پولدارِن خدایی پادشاهی ای دِلِه بورِن!»</verse>
				<verse number="24">شاگِردِن وی هَین گَبایی جا تَجِّب هاکِردِنِه. ولی عیسی یَکَش دییَر وِشونِه بُتِه: «وَچیلِه، خِدایی پادشاهی ای دِلِه بوردَن چَنّی سَختِ!</verse>
				<verse number="25">شِتِری رَد بَووئَن دَرزِنی وِهری جا آسونتَرِ از پولداری بوردَن خِدایی پادشاهی ای دِلِئِه.»</verse>
				<verse number="26">شاگِردِن خِیلی بِهت هاکِردِنِه و عیسی رِه بُتِنِه: «پَس کی بَتِّنِه نِجات بَیرِه؟»</verse>
				<verse number="27">عیسی وِشونِه هارشیِه و بُتِه: «هَین آدَمی سِه مَحالِ، ولی خِدایی سِه هَینجور نیِه؛ چون خِدایی سِه هیچی مَحال نیِه.»</verse>
				<verse number="28">اَزما پِطرُس عیسی رِه بُتِه: «هارِش، اَما هَمه چی ای جا دَس بَکشیمی و تی دِمال بیمومی.»</verse>
				<verse number="29">عیسی بُتِه: «حَیقَتاً شِمارِ گِمِه، هیچکی دَنیِه گه می خاطر و اِنجیلی خاطری، خِنِه یا بِرار یا خاخِر یا مار یا پیر یا وَچِه یا شی مِلکِ دَس بَئیت وو،</verse>
				<verse number="30">و هَین دِنیایی دِلِه رَنج و زَحمتی گه وینِّه ای هَمرا صد بالینِه ویشتَر خِنِه و بِرار و خاخِر و مار و وَچِه و مِلک بِدَس نیارِه، و هون دِنیایی دِلِه هَم اَبَدی زندگی وی قِسمت نَوو.</verse>
				<verse number="31">ولی خِیلیا گه اوَّلین هَسِّنِه آخَرین وونِنِه، و آخرینیشون اوَّلین وونِنِه!»</verse>
				<verse number="32">وِشون اورشلیمی راهی دِلِه دَوِنِه و عیسی وِشونی جا پِشتَر راه شیِه. شاگِردِن تَجِّب هاکِردِنِه و کسایی گه وِشونی دِمال سَر شیوِنِه، بَتِرسی وِنِه. یَکَش دییَر عیسی هون دِوازِه شاگِردِ یَتِه گوشِه بَوِردِه و اونچی گه خوایسِه وی سَر بیِه رِه، وِشونی سِه بُتِه.</verse>
				<verse number="33">عیسی بُتِه: «هارشین، دِ اورشَلیمی سِه شومی، اِنسونی ریکارِه مَعبدی گَت گَتِه کاهنِن و توراتی مَلِّمِنی دَس تَسلیم کِنِنِه. وِشون وِرِه بَمِردَنی سِه مَحکوم کِنِنِه و غیریَهودیِنی دَس اِسپارِنِه.</verse>
				<verse number="34">وِشون وِرِه مِزاق چینِنِه، وی سَر فِلیک دیم دِنِنِه، وِرِه شَلّاق زَنِنِه و کِشِنِنِه، و بعد از سه روز وی زینِّه وونِه.»</verse>
				<verse number="35">زِبِدی ای ریک ریکا، یعقوب و یوحنا عیسایی وَر بیمونِه و بُتِنِه: «اِسّا، خواهِش کِمّی اونچی تیجا خوایمی رِه اَمِسِه هاکِنی!»</verse>
				<verse number="36">عیسی وِشونِه بُتِه: «چی خواینِنی شِمِنِه هاکِنِم؟»</verse>
				<verse number="37">وِشون بُتِنِه: «اِجازِه هادِه تی جَلالی دِلِه یَتِه تی راسِ دَس و یَت دییَر تی چَپِ دَسی وَر هِنیشیم.»</verse>
				<verse number="38">عیسی وِشونِه بُتِه: «شِما نَئونِنی چی خواینِنی. شِما بَتِنِّنی هون پیالِه ای جا گه مِن نوشِمِه، بَنوشین؟ و غِسلِ تَعمیدی گه مِن گیرمِه رِه، بَیرین؟»</verse>
				<verse number="39">بُتِنِه: «اَرِه، بَتِّمی.» عیسی بُتِه: «هون پیالِه ای جا گه مِن نوشِمِه، نوشِنِنی و تَعمیدی گه مِن گیرمِه رِه، گیرِنی.</verse>
				<verse number="40">ولی می دَس نیِه گه بُئِم کی می راسِ دَس و کی می چَپِ دَسی وَر هِنیشِه. هَین جاها اونانیسِئِه گه وِشونی سِه حاضِر بَوِه.»</verse>
				<verse number="41">وختی دَه تا شاگِردِ دییَر هَین جریانی جا خَوَردار بَوِنِه، یعقوب و یوحنایی جا خِیلی عَصبانی بَوِنِه.</verse>
				<verse number="42">عیسی وِشونِه شی کَفا بَخونِسِه و بُتِه: «شِما دِنِّنی اونانیگه دییَر قومایی حاکِمِن بَخونِس وونِنِه، مَردِنی سِه حِکمرونی کِنِنِه، و رَئیسِن اونانیگه شی دَسِ بِن دارِنِه رِه زور گِنِنِه.</verse>
				<verse number="43">ولی شِمِه میِن هَینجور نَووئِه. هر کی خواینِه شِمِه میِن گَت ووئِه، وِنِه شِمِه نوکر ووئِه.</verse>
				<verse number="44">و هر کی خواینِه شِمِه میِن اوَّل ووئِه، وِنِه هَمه ای غِلام ووئِه.</verse>
				<verse number="45">چون حتّی اِنسونی ریکا نیمو تا وِرِه خِدمَت هاکِنِن، بَلگی بیمو تا خِدمَت هاکِنِه و شی جانِ خِیلیایی آزادی ای سِه فِدا هاکِنِه.»</verse>
				<verse number="46">وِشون اَریحایی شهری سِه بیمونِه. وختی عیسی شی شاگِردِن و اِزدِحامی هَمرا اَریحایی جا دیرگا شیِه، یَتِه کورِ گَدا گه وی اِسم بارتیمائوس وِه راه سَر نیشت وِه. بارتیمائوس، تیمائوسی ریکا وِه.</verse>
				<verse number="47">بارتیمائوس وختی بِشنُسِه عیسای ناصریِه، داد بَکشیِه و بُتِه: «اِی عیسی، داوودِ پادشاهی ریکا، مِنِه رَحم هاکِن!»</verse>
				<verse number="48">خِیلیا وِرِه تَشَر زووِنِه گِتِنِه گه ساکِت ووئِه، ولی وی ویشتَر داد زووِه گه: «اِی داوودِ پادشاهی ریکا، مِنِه رَحم هاکِن!»</verse>
				<verse number="49">عیسی هِرِسا و بُتِه: «وِرِه داد هاکِنین.» پَس هون کورِ مَردی رِه داد هاکِردِنِه، وِرِه بُتِنِه: «تی دِل قِرص ووئِه! پِرِس دِ تِرِه داد کِنِّه.»</verse>
				<verse number="50">بارتیمائوس شی قَوارِه یَتِه گوشِه دیم بَدا، بَپِرِسِه و عیسایی وَر بیمو.</verse>
				<verse number="51">عیسی ویجا بَپُرسیِه: «چی خواینی تیسِه هاکِنِم؟» کورِ مَردی جِواب هادا: «اِسّا، خوایمِه می چِش سو دَکِفِه.»</verse>
				<verse number="52">عیسی وِرِه بُتِه: «بور گه تی ایمون تِرِه شَفا هادا.» دَرجا هون مَردی ای چِش سو دَکِتِه و عیسایی دِمال سَر راه دَکِتِه.</verse>
			</chapter>
			<chapter number="11">
				<verse number="1">وختی بِیت‌فاجی و بِیت‌عَنْیایی آبادی ای دِلِه گه اورشلیمی نَزیکی و زیتونی کوهی دِلِه وِه بَرِسینِه، عیسی دِتا شی شاگِردِن بَرِسانیِه</verse>
				<verse number="2">و وِشونِه بُتِه: «هون آبادی ای گه شِمِه پِش دَرِه، بورین. هَمین گه دِلِه بوردِنی، یَتِه دَوَسِه خَر کِرِّه رِه اَنگیرِنی گه تا اَلَن هیچکی وی سَر سِوار نَوِه. هونِه وا هاکِنین و بیارین.</verse>
				<verse number="3">اگه کسی شِمِه جا بَپُرسیِه: ”چه هَینجور کِنِنی؟“ بُئین: ”خِداوند هونِه احتیاج دارنِه و دَرجا خَر کِّرِه رِه شِمِنِه گِردانِه“‌.»</verse>
				<verse number="4">هون دِتا شاگِرد بوردِنِه و کوچه ای دِلِه یَتِه خَر کَرِّه بَنگیتِنِه گه یَتِه دَری وَر دَوَس وِه. هونِه وا هاکِردِنِه.</verse>
				<verse number="5">بعضی از اونانیگه اوجِه اِسّاوِنِه، وِشونی جا بَپُرسینِه: «چه خَر کِرِّه رِه وا کِنِنی؟»</verse>
				<verse number="6">هون دِتا شاگِرد هَمونجور گه عیسی وِشونِه بُت وِه، بُتِنِه؛ پَس بِشتِنِه بورِن.</verse>
				<verse number="7">شاگِردِن هون خَر کِرِّه رِه عیسایی وَر بیاردِنِه، شی قَوائیشونِه وی سَر دیم بَدانِه، و عیسی سِوار بَوِه.</verse>
				<verse number="8">یَتِخِیلی مَردِن هَم شی قَوارِه راهی سَر پَهن هاکِردِنِه و بَعضیا هَم وَلگدارِ شاخه ایشونِه گه هون دُور و وَری زَمی ای جا بَکّنی وِنِه رِه، راه دِلِه پَهن هاکِردِنِه.</verse>
				<verse number="9">اونانیگه عیسایی پِش شیوِنِه و اونانیگه عیسایی دِمال سَر ایمونِه، دادی هَمرا گِتِنِه: «نِجات هادِه! «مِوارَکِ اونیگه خداوندی اِسمی هَمرا اِنِه!»</verse>
				<verse number="10">«اَمِه جَد داوودی پادشاهی ای بیموئَن مِوارَکِ!» «نِجات آسِمونی عَرشی دِلِه!»</verse>
				<verse number="11">عیسی اورشلیمی شَهری سِه بیمو و مَعبدی دِلِه بوردِه. اوجِه، شی دُور و وَری هَمه چیرِه هارشیِه، ولی چون دیر وَخت وِه، هون دِوازِه شاگِردی هَمرا بِیت‌عَنْیایی آبادی ای سِه بوردِه.</verse>
				<verse number="12">فَردای هون روز، وختی دِ بِیت‌عَنْیایی آبادی ای جا دیرگا شیوِنِه، عیسی رِه وَشنی بَوِه.</verse>
				<verse number="13">دیاری یَتِه اَنجیل دارِ بَئیِه گه وَلگ داشتِه؛ پِش بوردِه تا هارشِ بَتِنِّه وی سَر انجیل بَنگیرِه یا نا. وختی دارِ نَزیک بَوِه، بِجِز وَلگ هیچی نَنگیتِه، چون حَلا اَنجیلی موقِه نَوِه.</verse>
				<verse number="14">عیسی هون دارِ بُتِه: «دِ هیچ وَخت هیچکَس تیجا میوه ای نَخارِه!» وی شاگِردِن هَینِه بِشنُسِنِه.</verse>
				<verse number="15">وختی اورشَلیمی شهری سِه بَرِسینِه، عیسی مَعبدی دِلِه بوردِه و اونانیگه اوجِه دِ خرید و فروش کِردِنِه رِه دیرگا هاکِردِه. وی صَرّافِنی تخت و کِتَر روشِنی بَساطِ لی هادا.</verse>
				<verse number="16">و هیچکَسِ اِجازِه نَدا بار جابِجا هاکِردَنی سِه مَعبَدی کناپِشی دِلِه رَد بَوو.</verse>
				<verse number="17">اَزما وِشونِه تَعلیم هادا و بُتِه: «مَگِه مِقَدَّسِ نِوشته هایی دِلِه بَنوِشت نَوِه گه، «‌”می خِنِه، دِشتِه قومیشونی سِه دِعا خِنِه بَخونِس وونِه“؟ ولی شِما اونِه ’دِزِّ کِلی‘ هاکِردِنی.</verse>
				<verse number="18">مَعبدی گَت گَتِه کاهنِن و توراتی مَلِّمِن وختی هَینِه بِشنُسِنِه، یَتِه راهی دِمال گِرِسِنِه تا عیسی رِه از بِین بَوِرِن، چونگه ویجا تَرسینِه، چون دِشتِه جَماعَت وی تَعلیم هادائَنی جا حیرون وِنِه.</verse>
				<verse number="19">پِنِماز عیسی و شاگِردِن شَهری جا دیرگا بوردِنِه.</verse>
				<verse number="20">صِبِ دَم، راهی دِلِه، هون اَنجیل دارِ بَئینِه گه بِنِه ای جا خِشک بَوِه وِه.</verse>
				<verse number="21">پِطرُس جَریانِ یاد بیاردِه و عیسی رِه بُتِه: «اِسّا، هارِش! هون اَنجیل داری گه اَراشت هاکِردی، خِشک بَوِه.»</verse>
				<verse number="22">عیسی بُتِه: «خِدارِه ایمون دارین.</verse>
				<verse number="23">حَیقَتاً شِمارِ گِمِه، هر کی هَین کوهِ بُئِه، ”شی جایی سَر بَکِّنی بَواش، دَریایی دِلِه دیم بخار،“ و شی دِلی دِلِه شَک نَکِنِه بَلگی ایمون دارِه گه اونچی گِنِه وونِه، ویسِه وونِه.</verse>
				<verse number="24">پَس شِمارِ گِمِه، هر چی دِعایی دِلِه خواینِنی، ایمون دارین گه اونِه بَیتِنی، و هون شِمِنِه وونِه.</verse>
				<verse number="25">«پَس هر وَخت دِ دِعا کِنِنی، اگه یَنَفری جا یَچی به دِل دارِنی، وِرِه بِبَخشین تا شِمِه پیر هَم گه آسِمونی دِلِه دَرِه، شِمِه تَقصیرا رِه بِبَخشِه.</verse>
				<verse number="26">ولی اگه شِما نِبَخشین، شِمِه پیر هَم گه آسِمونی دِلِه دَرِه، شِمِه تَقصیرا رِه نِبَخشِنِه.»</verse>
				<verse number="27">وِشون یَکَش دییَر اورشَلیمی سِه بیمونِه. وختی گه عیسی دِ مَعبدی دِلِه گِرِسِه، مَعبدی گَت گَتِه کاهنِن و توراتی مَلِّمِن و مشایخ وی وَر بیمونِه،</verse>
				<verse number="28">وِشون عیسایی جا بَپُرسینِه: «به چه حَقّی هَین کارارِ کِنّی؟ کی تِرِه هَین حَقِّ هادا هَینجور کارارِ هاکِنی؟»</verse>
				<verse number="29">عیسی وِشونی جِواب بُتِه: «مِنَم شِمِه جا یَتِه سوال دارمِه. می جِوابِ هادین تا مِنَم شِمارِ بُئِم به چه حَقی هَین کارارِ کِمِّه.</verse>
				<verse number="30">یحیایی تَعمید خِدایی جا وِه یا آدَمی جا؟ می جِوابِ هادین.»</verse>
				<verse number="31">وِشون هَمدیَری هَمرا مَشورَت هاکِردِنِه و بُتِنِه: «اگه بُئیم، ”خِدایی جا وِه“، گِنِه، ”پس چه وِرِه ایمون نیاردِنی؟“</verse>
				<verse number="32">ولی اگه بُئیم، ”آدَمی جا وِه“...» - وِشون مَردِنی جا تَرسینِه، چون هَمه یحیی رِه حَیقَتاً پِیغَمبر دِنِّسِنِه.</verse>
				<verse number="33">پَس عیسایی جِواب بُتِنِه: «نَئومی.» عیسی بُتِه: «مِنَم شِمارِ نُمِه به چه حَقّی هَین کارارِ کِمِّه.»</verse>
			</chapter>
			<chapter number="12">
				<verse number="1">اَزما عیسی مَثلی هَمرا وِشونی سِه گَب بَزو و بُتِه: «یَتِه مَردی اَنگور باغ دِرِس هاکِردِه و وی دُورِ چَپَر بَکِشیِه، یَتِه حوض اَنگوری لِه هاکِردَنی سِه و یَتِه نِپار دیدبونی ای سِه بَساتِه. اَزما باغِ چَن تا باغوونِه اِجارِه هادا و شِه یَت دییَر مملِکَت بوردِه.</verse>
				<verse number="2">اَنگور بَچیَنی موقِه، یَتِه نوکَر باغوونِنی وَر بَرِسانیِه تا شی اَنگور باغی مَحصولی سَهمِ وِشونی جا بَیرِه.</verse>
				<verse number="3">ولی وِشون نوکَرِ بَیتِنِه، بَزونِه و دَس خالی دَگِردانینِه.</verse>
				<verse number="4">اَزما صاب باغ یَت دییَر نوکَر وِشونی وَر بَرِسانیِه، ولی باغوونِن وی کَلِّه رِه بِشکانینِه و وِرِه بی حِرمَتی هاکِردِنِه.</verse>
				<verse number="5">اَی صاب باغ یَت دییَر نوکَر بَرِسانیِه، وِشون وِرِه بَکوشتِنِه. و خِیلیایی دییَری هَمرا هَم هَینجور هاکِردِنِه؛ بعضیارِه بَزونِه و بعضیارِه بَکوشتِنِه.</verse>
				<verse number="6">صاب باغ فقط یَنَفَر دییَرِ داشتِه گه بَرِسانِه و اون هَم وی عزیزِ ریکا وِه. پس سَرآخر وِرِه باغوونِنی وَر بَرِسانیِه و شی هَمرا بُتِه: ”وِشون می ریکارِه حِرمَت اِلِنِه.“</verse>
				<verse number="7">ولی باغوونِن هَمدِیَرِ بُتِنِه: ”هَین وی وارثِ؛ بیئِین وِرِه بَکوشیم تا هَین اِرث اَمِنِه بَوو.“</verse>
				<verse number="8">پَس وِرِه بَیتِنِه، بَکوشتِنِه و انگور باغی جا دیرگا دیم بَدانِه.</verse>
				<verse number="9">اِسا، صاب باغ چی کِنِّه؟ اِنِه و باغوونِنِ از بِین وَرنِه و انگور باغِ کَس دییَری دَس دِنِه.</verse>
				<verse number="10">مَگِه مِقَدّسِ نِوشته هایی دِلِه نَخونِسِنی گه: «”هون سَنگی گه بَنّائیشون دیم بَدانِه، بَنایی اَصلی ترین سَنگ بَوِه،</verse>
				<verse number="11">خِداوند هَینجور هاکِردِه و اَمِه نَظَر عَجیب اِنِه.“»</verse>
				<verse number="12">وِشون خوایسِنِه عیسی رِه هَماسَن، چون بِفَهمِسِنِه گه هَین مَثَلِ وِشونی خَوَری بُتِه، ولی مَردِنی جا تَرس داشتِنِه، پس عیسی رِه وِل هاکِردِنِه و بوردِنِه.</verse>
				<verse number="13">اَزما وِشون چَن نفر از فِرقِه فَریسی و هیرودیسی هَوادارِنِه عیسایی وَر بَرِسانینِه تا وِرِه شِه وی گَبی هَمرا تَلِه دیم بَدِن.</verse>
				<verse number="14">وِشون بیمونِه و عیسی رِه بُتِنِه: «اِسّا، دِمّی تو راسگو مَردی هَسّی و تیسِه مِهم نیِه مَردِن چی گِنِنِه، چون ظاهری گولِ نَخارنی، بَلگی خِدایی راه رِه دِرِسی ای هَمرا تَعلیم دِنی. اِسا شرعاََ رومی امپراطورِ خراج هادائَن دِرِسِ یا نا؟ وِنِه وِرِه خراج هادیم یا نا؟»</verse>
				<verse number="15">ولی عیسی گه وِشونی دُروئی رِه دِنِّسِه، وِشونِه بُتِه: «چه مِنِه آزمود کِنِنی؟ یَتِه یه دیناری سِکِّه میسِه بیارین تا اونِه هارشِم.»</verse>
				<verse number="16">وِشون یَتِه سِکِّه‌ بیاردِنِه. عیسی وِشونی جا بَپُرسیِه: «کِنی نَقش و نِگار هَین سِکّه ای سَر دَرِه؟» جِواب هادانِه: «رومی امپراطوری نَقش و نِگار.»</verse>
				<verse number="17">عیسی وِشونِه بُتِه: «پَس امپراطوری مالِ امپراطورِ هادین و خِدایی مالِ خِدارِه.» وِشون وی گَبی جا هاج و واج بَمونِسِنِه.</verse>
				<verse number="18">اَزما عِلَمای فِرقِه صَدوقی گه مِردِگونی زینِّه بَووئَنِ قَبول ناشتِنِه، عیسایی وَر بیمونِه و ویجا یَتِه سوال هاکِردِنِه، بُتِنِه:</verse>
				<verse number="19">«اِسّا، موسای پِیغمبر اَمِسِه بَنوِشتِه اگه یَتِه مَردی ای بِرار بَمیرِه و وی زَنا وَچِه ای ناشت وو، هون مَردی وِنِه شی بَمِردِه بِراری زَنارِه بَوِرِه تا شی بِراری سِه یَتِه نَسل بِجا بِلِه.</verse>
				<verse number="20">هفت تا بِرار وِنِه. اوَّلین بِرار زَن بَوِردِه و بی وَچِه بَمِردِه.</verse>
				<verse number="21">دِوِّمین بِرار شی بَمِردِه بِراری زَنارِه بَوِردِه، ولی وی هَم بی وَچه بَمِردِه. سِوِّمین بِرار هَم هَمینجور بَوِه.</verse>
				<verse number="22">هَینجوری، هیچکِدیم از هَفتا بِرار شی جا هیچ وَچِه ای سَر نِشتِنِه، سَرآخَر، هون زَنا هَم بَمِردِه.</verse>
				<verse number="23">اِسا، قیامتِ روز وختی گه اونِن اَی زینِّه وونِنِه، هون زَنا کِدیم یَتّا بِراری زَنا وونِه، چون هر هَفتا بِرار وِرِه بَوِرد وِنِه؟»</verse>
				<verse number="24">عیسی وِشونِه بُتِه: «شِما چَنی گِمراهنی، چون نا مِقَدّسِ نِوِشتِه هایی جا چیزی دِنِّنی نا خِدایی قِوَّتی جا؟</verse>
				<verse number="25">چون وختی مِردِگون زینِّه بَوون، نا زَن وَرِنِه و نا شی کِنِنِه، بَلگی هِتی آسِمونی فِرِشتِگونی تَرا وونِنِه.</verse>
				<verse number="26">ولی مِردِگونی زینِّه بَووئَنی خَوَری، مَگِه موسایی کیتابی دِلِه گِلِه ای جَریانی سَر نَخونِسِنی، خِدا چِتی وِرِه بُتِه: ”مِن ابراهیمی خِدا و اسحاقی خِدا و یعقوبی خِدا هَسمِه“</verse>
				<verse number="27">خِدا مِردِگونی خِدا نیِه، بَلگی زینِّه ایشونی خِدائِه. شِما خِیلی گِمراهِنی!»</verse>
				<verse number="28">توراتی یَتِه از مَلِّمِن گه اوجِه اِسّاوِه و وِشونی بَحثِ گوش داوِه. وختی بَئیِه عیسی چَنی خِب وِشونی جِوابِ هادا، عیسایی جا بَپُرسیِه: «کِدیم حِکم، هَمه ای جا مِهِمتَرِه؟»</verse>
				<verse number="29">عیسی وِرِه بُتِه: «هَین حِکم هَمه ای جا مِهِمتَرِ: ”اِی اِسرائیلی قوم بِشنُئین، خِداوند اَمِه خِدا، یَتّا خِداوَند هَسِّه.</verse>
				<verse number="30">خِداوند شی خِدارِه شی دِشتِه دِلی هَمرا و شی دِشتِه جانی هَمرا و شی دِشتِه فِکری هَمرا و شی دِشتِه قِوَّتی هَمرا دوس دار.“</verse>
				<verse number="31">دِوّمین حِکم هَینِه: ”شی هَمسادِه رِه هِتی شی تَرا دوس دار.“ هَین دِتا حِکمی جا گَت تَر دَنیِه.»</verse>
				<verse number="32">هون توراتی مَلِّم عیسی رِه بُتِه: «اِسّا دِرِس گِنی! دِرِس بُتی گه خِدا یَتّا هَسِّه و بِجِز وی دِ خِدایی دَنیِه،</verse>
				<verse number="33">وِرِه دِشتِه دِلی هَمرا و دِشتِه عقلی هَمرا و شی دِشتِه قِوَّتی هَمرا دوس داشتَن و شی هَمسادِه رِه هِتی شی تَرا دوس داشتَن، دِشتِه تِموم سوج هَدایا و قِروونیایی جا مِهمتَرِه.»</verse>
				<verse number="34">وختی عیسی بَئیِه هون مَردی چَنی عاقلانِه جِواب هادا، وِرِه بُتِه: «تو خِدایی پادشاهی ای جا دور نیئی.» بعد از اون، دِ هیچکَس جرأت نَکِردِه عیسایی جا هیچی بَپُرسِه.</verse>
				<verse number="35">وختی گه عیسی دِ مَعبَدی کَناپِش تَعلیم داوِه، بَپُرسیِه: «چِتیِه گه توراتی مَلِّمِن گِنِنِه مَسیحِ موعود داوودِ پادشاهی ریکائِه؟</verse>
				<verse number="36">شِه داوود روح القُدُسی وَحی هَمرا بُتِه: «‌”خِداوند می خِداوَندِ بُتِه: «می راسِ دَس هِنیش تا موقِه ای گه تی دِشمَنِنِ تی لینگی بِن دیم بَدِم.“»</verse>
				<verse number="37">اگه شِه داوودِ پادشاه وِرِه خِداوَند خُونِّه، پس چِتی مسیحِ موعود بَتِّنِه داوودی ریکا ووئِه؟» هون ازدِحامی گه اوجِه دَوِنِه خِشالی ای هَمرا عیسایی گَبارِه گوش داوِنِه.</verse>
				<verse number="38">عیسی شی تَعلیم هادائَنی موقِه بُتِه: «توراتی مَلِّمِنی جا دوری هاکِنین، وِشون دوس دارِنِه بِلَنِ قَوایی هَمرا راه بورِن و مَردِن کوچِه بازاری دِلِه وِشونِه سلام هاکِنِن،</verse>
				<verse number="39">و عِبادَتگاهی دِلِه خِبترین جارِه دارِن و مِهمونی ای دِلِه بالاکَلِسی هِنیشِن.</verse>
				<verse number="40">وِشون یَتوَر بیوِه زَناکِنِنی خِنِه رِه لُو کَشِنِنِه و یَتوَر دییَر خِدنَمایی ای سِه، شی دِعارِه کِش دِنِنِه. وِشونی مِجازات خِیلی گَت تَرِ.»</verse>
				<verse number="41">عیسی جایی گه معبدی صِنِخ اوجِه دَوِه ای روبِرو نیشت وِه و دِ مَردِنی گه صِنِخی دِلِه پول دیم داوِنِه رِه اِشیوِه. خِیلی از پولدارِن گَت گَتِه پول دیم داوِنِه.</verse>
				<verse number="42">اَزما یَتِه فَقیرِ بیوِه زَنا بیمو و صِنِخی دِلِه دِ قَرَن دیم بَدا.</verse>
				<verse number="43">عیسی شی شاگِردِنِ شی کَفا بَخونِسِه و وِشونِه بُتِه: «حَیقَتاً شِمارِ گِمِه، هَین فَقیرِ بیوِه زَنا دِشتِه اونانیگه صِنِخی دِلِه پول دیم بَدانِه ای جا ویشتَر پول دیم بَدا.</verse>
				<verse number="44">چون دِشتِه وِشون، شی اضافِه مالی جا هادانِه، ولی هَین زَنا شی فَقیری ای دِلِه، هر چی گه داشتِه رِه هادا، یَعنی شی دِشتِه روزی رِه هادا.»</verse>
			</chapter>
			<chapter number="13">
				<verse number="1">وختی عیسی مَعبَدی جا دیرگا ایمو، یَتِه از وی شاگِردِن وِرِه بُتِه: «اِسّا! هارِش، هَین سَنگیشون و بَنائیشون چَنی قَشَنگِنِه!»</verse>
				<verse number="2">عیسی وِرِه بُتِه: «دِشتِه هَین گَتِه بَنائیشونِه وینّی؟ دِن هَیجِه سَنگ سَنگی سَر نَمونِّه، بَلگی دِشت لی خارنِه.»</verse>
				<verse number="3">وختی عیسی مَعبدی روبِرو زِیتونی کوهی سَر نیشت وِه، پِطرُس و یعقوب و یوحنا و آندریاس خَلوتی دِلِه ویجا بَپُرسینِه:</verse>
				<verse number="4">«اَمارِه بُو هَین چیا کِی اِتِّفاق کَفِنِه. دِشتِه هَین چیایی نِشونِه وختی گه وی اِتِّفاق دَکِتَن نزیک وونِه چیِه؟»</verse>
				<verse number="5">عیسی وِشونِه بُتِه: «مِواظِب ووئین تا هیچکی شِمارِ از راه به در نَکِنِه.</verse>
				<verse number="6">چون خِیلیا می اِسمی هَمرا اِنِنِه، گِنِنِه، ”مِن هَمون مَسیحمِه“ و خِیلیا رِه از راه به در کِنِنِه.</verse>
				<verse number="7">وختی جَنگایی خَوَری اِشنُنِنی و جَنگایی خَوَر شِمِه گوش رَسِنِه، هَراسون نَووئین. هَینجور چیا وِنِه اِتِّفاق دَکِفِه، ولی حَلا هَین آخرِ زَمون نیِه.</verse>
				<verse number="8">قوما و مَملِکَتا ضِدِّ هَم اِرِسِنِنِه. خِیلی جاها زِلزِلِه اِنِه، قَحطی وونِه. ولی هَینِن فقط شِرو بَزائَنی دَردِ مونِّه.</verse>
				<verse number="9">«ولی شِما شی مِواظِب ووئین، چون شِمارِ مَحکَمِه ای تَحویل دِنِنِه و عِبادَتگاهایی دِلِه زَنِنِه و می خاطری فَرموندارِن و پادِشاهِنی وَر اِسِّنِنی تا وِشونی پِش شَهادَت هادین.</verse>
				<verse number="10">اَوَل وِنِه اِنجیل دِشتِه قومهایی سِه اِعلام بَوو.</verse>
				<verse number="11">پَس هر وَخت شِمارِ هَماسینِه و مَحکَمِه بَکِشانینِه، پِش پِش نِگَرون نَووئین گه چی بُئین، بَلگی اونچی گه هَمون موقِه شِمِنِه اِنِه، اونِه بُئین، چون اونیگه گَب زَنِّه شِما نینی، بَلگی روح القُدُسِ.</verse>
				<verse number="12">بِرار، بِرار و پیر وَچِه رِه مَرگی تسلیم کِنِّه. وَچیلِه شی پیر و ماری علِیه اِرِسِنِنِه و وِشونِه کِشتَن دِنِنِه.</verse>
				<verse number="13">هَمه می اِسمی خاطری شِمِه جا بیزار وونِنِه، ولی هر کی گه تا آخَر دَووم بیارِه و بَمونِّه، نِجات گیرنِه.</verse>
				<verse number="14">«ولی وختی هون ”وَحشتناکِ چیرِه“ جایی گه نِنِه دَوو، بَرپا بَئینی- اونیگه دِ خُونِّه رِه حالی بَوو- اَزما اونانگه یَهودیِه ای مَنطَقِه ای دِلِه دَرِنِه، کوهی سَمت دَربورِن.</verse>
				<verse number="15">هر کی خِنِه ای بومی سَر دَرِه، هیچی ای بَیتَنی سِه جِر نیِه و خِنِه ای دِلِه نَشوئِه.</verse>
				<verse number="16">هر کی زَمی سَر دَرِه، شی قَوایی بَیتَنی سِه خِنِه نَگِردِه.</verse>
				<verse number="17">وای بِحالِ زَناکِنِنی گه هون روزا حاملِنِه و اونانیگِه وَچِه شیر دِنِنِه!</verse>
				<verse number="18">دِعا هاکِنین هَین اِتِّفاقا زِمِسنی دِلِه نَکِفِه.</verse>
				<verse number="19">چون هون روزا هِتی مِصیبَتی اِتِّفاق کَفِنِه گه ویجور از اوَّلِ خِلقت گه خِدا دِنیارِه به وِجود بیاردِه تا اَلَن اِتِّفاق نَکِتِه و هیچ وَخت هَم نَکفِنِه.</verse>
				<verse number="20">اگه خِداوَند هون روزا رِه کِتاه نَکِرد وو، هیچ بَشَری جانِ سالِم بِدَر نَوِردِه. ولی اِنتخاب بَوِه ایشونی خاطری، گه شِه وِشونِه اِنتخاب هاکِردِه، هون روزارِه کِتاه هاکِردِه.</verse>
				<verse number="21">هون دورِه، اگه کَسی شِمارِ بُئِه: ”هارِش، مَسیحِ موعود ایجِه دَرِه“، یا ”هارِش، وی اوجِه دَرِه!“ باوَر نَکِنین.</verse>
				<verse number="22">چون خیلیا اِنِنِه و دِردِرو اِدِّعا کِنِنِه گه اَما مَسیحِ موعود و پِیغَمبَرِمی، و عَجیبِ کارا و مُعجِزِها کِنِنِه تا اگه بَوو اِنتخاب بَوِه ایشونِه از راه بِدَر هاکِنِن.</verse>
				<verse number="23">پَس شِمِه حَواس دَوو، چون پِشتَر دِشتِه هَینِنِ شِمارِ بُتِمِه.</verse>
				<verse number="24">«ولی هون روزا، بعد از اون گَـتِ مِصیبَت، «”خِرشید تاریک وونِه و ماه دِ سو نَدِنِه.</verse>
				<verse number="25">سِتارِه ایشون آسِمونی جا جِر کَفِنِنِه و آسِمونی سِتونِن لَرزِه کَفِنِنِه.“</verse>
				<verse number="26">اَزما مَردِن اِنسونی ریکارِه وینِنِه گه گَتِه قِدرت و جلالی هَمرا اَبریشونِه دِلِه اِنِه.</verse>
				<verse number="27">وی فِرشتِگونِه رَسانِّه و شی انتخاب بَوِه ایشونِه دِنیایی چار سوکی جا، زَمینی هَین سَر تا آسِمونی هُون سَر، یَجا جَم کِنِّه.</verse>
				<verse number="28">«اَنجیل داری جا هَین دَرسِ بَیرین: هَمتی وی شاخِه ایشون نوچ زَنِّه و وَلگ دِنِه، فَهمِنِنی تاوِسِن نَزیکِ.</verse>
				<verse number="29">هَمینجور هَم، هر وَخت بَئینی هَین چیا اِتِّفاق کَفِنِه، دِنّین اِنسونی ریکائی بیموئَن نَزیکِ، بَلگی دَری وَر دَرِه.</verse>
				<verse number="30">حَیقَتاً شِمارِ گِمِه تا دِشتِه هَینِن اِتِّفاق نَکِفِه، هَین نَسل از بِین نَشونِه.</verse>
				<verse number="31">آسِمون و زَمین از بِین شونِه، ولی می گَبیشون هیچ وَخت از بِین نَشونِه.</verse>
				<verse number="32">«بِجز آسِمونی پیر هیچکی هون روز و ساعَتِ نَئونِه؛ حتّی آسِمونی فِرِشتِگون و ریکا هَم اونی جا خَوَر نارِنِه.</verse>
				<verse number="33">پَس ویشار ووئین و شِمِه حَواس دَوو، چون نَئونِنی هون موقِه کِی رَسِنِه.</verse>
				<verse number="34">هون روزی بیموئَن هِتی یَتِه مَردی رِه مونِّه گه خواینِه سَفر بورِه. وی وختی گه دِ شی خِنِه ای جا شونِه خِنِه ای اِختیارِ شی نوکَرِنی دَس دِنِه، و هر کِدیمِ یَتِه وظیفِه دِنِه و دَربونِ هَم دَستور دِنِه گه ویشار بَمونِّه.</verse>
				<verse number="35">پَس شِما هَم ویشار ووئین، چون نَئونِنی صاب خِنِه کِی اِنِه، شُو یا نِصفِ شُو، تَلایی وونگی موقِه یا صَواحی.</verse>
				<verse number="36">نَکِنِه وی ناخوَکی بیِه و شِمارِ خُویی دِلِه بَوینِه.</verse>
				<verse number="37">اونچی شِمارِ گِمِه، هَمه رِه گِمِه: ویشار ووئین!»</verse>
			</chapter>
			<chapter number="14">
				<verse number="1">دِ روز پِسَخ و فَطیری عیدِ بَمونِس وِه. مَعبدی گَت گَتِه کاهنِن و توراتی مَلِّمِن یَتِه راهی دِمال دَوِنِه گه عیسی رِه کَلَکی هَمرا هَماسَن و بَکوشِن.</verse>
				<verse number="2">چون گِتِنِه: «نِنِه عیدی روزایی دِلِه هَین کارِ هاکِنیم، نَکِنِه یَه موقِه مَردِن شورِش هاکِنِن.»</verse>
				<verse number="3">وختی عیسی بِیت‌عَنْیایی آبادی ای دِلِه شَمعونِ جُذامی ای خِنِه سِفرِه سَر نیشت وِه، یَتِه زَنا یَتِه مَرمری ظرفی هَمرا گه وی دِلِه عَطری روغَن دَوِه عیسایی وَر بیمو. هون عطری روغن خالِصِ سنبلی جا وِه و خِیلی هَم گِرون وِه. هون زَنا ظرفِ بِشکانیِه و عَطری روغَنِ عیسایی سَر بَریختِه.</verse>
				<verse number="4">بعضی از اونانیگه اوجِه دَوِنِه خِیلی عصبانی بَوِنِه، هَمدیَرِ بُتِنِه: «چه وِنِه هَین عطری روغَن هَینجور هَدَر بورِه؟</verse>
				<verse number="5">بِشِنِسِه هونِه سیصد دیناری اَنّا ویشتَر بَروتَن و وی پولِ فَقیرِنِ هادائَن.» وشون هون زَنارِه خِیلی سَراکو هاکِردِنِه.</verse>
				<verse number="6">ولی عیسی بُتِه: «وِرِه کار نارین. چه وِرِه نارحَت کِنِنی؟ وی قشنگِ کار میسِه هاکِردِه.</verse>
				<verse number="7">چون فَقیرِن هَمِش شِمِه هَمرا دَرِنِه و هر وَخت بَخواین بَتِنِّنی وِشونِه کِمَک هاکِنین، ولی مِن هَمِش شِمِه هَمرا دَنیمِه.</verse>
				<verse number="8">هر چی هَین زَنایی دَس بَر ایمو، هاکِردِه. وی شی هَین کاری هَمرا، پِش پِش می تَنِ دَفن هاکِردَنی سِه، عطری روغَن بَزو.</verse>
				<verse number="9">حَیقَتاً شِمارِ گِمِه، دِشتِه دِنیایی دِلِه، هر جا گه اِنجیل موعظه بَوو، هَین زَنایی کارِ هَم گِنِنِه و شی یاد اُرِنِه.»</verse>
				<verse number="10">اَزما یهودای اَسْخَریوطی گه یَتِه اَزون دِوازِه شاگرد وِه، مَعبدی گَت گَتِه کاهِننی وَر بوردِه تا عیسی رِه وِشونی تَسلیم هاکِنِه.</verse>
				<verse number="11">وِشون وختی یَهودایی گَبِ بِشنُسِنِه، خِشال بَوِنِه و وِرِه پول وَعدِه هادانِه. یهودا یَتِه فِرصَتی دِمال دَوِه تا عیسی رِه تَسلیم هاکِنِه.</verse>
				<verse number="12">فَطیری عیدی اوَّلین روز گه پِسَخی وَرکارِه قِروونی کِنِنِه، عیسایی شاگِردِن ویجا بَپُرسینِه: «خواینی کِجِه بوریم و تِنِه تَیِّه بَوینیم تا پِسَخی شُومِ بَخاری؟»</verse>
				<verse number="13">عیسی دِتا از شی شاگِردِنِ بَرِسانیِه و وِشونِه بُتِه: «شَهری دِلِه بورین؛ اوجِه یَتِه مَردی رِه یَتِه پیلَک اُوئی هَمرا وینِنی. وی دِمال بورین.</verse>
				<verse number="14">هر جا گه هون مَردی دِلِه بوردِه، هون خِنِه ای صاحابِ بُئین، ”اِسّا گِنِه، می مِهمون خِنِه کِجِئِه تا پِسَخی شُومِ شی شاگِردِنی هَمرا بَخارِم؟“</verse>
				<verse number="15">وی یَتِه گَتِه بالا خِنِه فرش هاکِرد و آمادِه بَوِه شِمارِ هَم دِنِه. اوجِه اَمِنِه تَیِّه بَوینین.»</verse>
				<verse number="16">اَزما شاگِردِن شَهری دِلِه بوردِنِه، هَمه چیرِه هَمونجوری گه عیسی وِشونِه بُت وِه بَئینِه و پِسَخی عیدی شُومِ تَیِّه بَئینِه.</verse>
				<verse number="17">وختی شُو بَوِه، عیسی شی دِوازِه تا شاگِردی هَمرا اوجِه بوردِه.</verse>
				<verse number="18">وختی سِفرِه سَر نیشت وِنِه و غذا خاردِنِه، عیسی بُتِه: «حَیقَتاً شِمارِ گِمِه یَتِه از شِما گه دِ می هَمرا غذا خارنِه، مِنِه دِشمَنی تَسلیم کِنِّه.»</verse>
				<verse number="19">شاگِردِن پَکَر بَوِنِه و یَتِه یَتّا عیسایی جا بَپُرسینِه: «هون مِن هَسمِه؟»</verse>
				<verse number="20">عیسی وِشونِ بُتِه: «یَتِه از شِما دِوازِه نَفَرِ، هَمون گه شی نونِ می هَمرا کاسِه ای دِلِه زَنِّه.</verse>
				<verse number="21">اِنسونی ریکا هَمونجور گِه وی خَوَری بَنوِشت بَوِه، شونِه، ولی وای به حالِ اونیگه انسونی ریکارِه دِشمنی تَسلیم کِنِّه. ویسِه بِهتر وِه هیچ وَخت دِنیا نیمو وو.»</verse>
				<verse number="22">وختی دِ غَذا خاردِنِه عیسی نونِ بَیتِه و بعد از شِکر هاکِردَن، گِلی هاکِردِه و شاگِردِنِه هادا و بُتِه: «بَیرین، هَین می تَنِ.»</verse>
				<verse number="23">اَزما پیالِه رِه بَیتِه و بعد از شِکر هاکِردَن، وِشونِه هادا و هَمه اونی جا بَخاردِنِه.</verse>
				<verse number="24">اَزما عیسی وِشونِه بُتِه: «هَین می خونِ، عَهدی خون، گه خِیلیایی سِه بَشِنی وونِه.</verse>
				<verse number="25">حَیقَتاً شِمارِ گِمِه گه دِ اَنگوری مَحصولی جا نَنوشِمِه تا هون روزی گه اونِه خِدایی پادشاهی ای دِلِه، تازِه بَنوشِم.»</verse>
				<verse number="26">وِشون بعد از هَینگه یَتِه سرود بَخونِسِنِه، زیتونی کوهی سَمت راه دَکِتِنِه.</verse>
				<verse number="27">عیسی شاگِردِنِه بُتِه: «شِما هَمه مِنِه تنیا اِلِنی، چون زَکریای پِیغمبری کیتابی دِلِه بَنوِشت بَوِه، «‌”چَپونِ زَمِّه و گِسَنیشون پَخش و پَلا وونِنِه.“</verse>
				<verse number="28">ولی بعد از اونگه زینِّه بَوِمِه، شِمِه جا پِشتر جَلیلی مَنطقه ای سِه شومِه.»</verse>
				<verse number="29">پِطرُس عیسی رِه بُتِه: «حتّی اگه هَمه تِرِه تنیا بِلِن، مِن تِرِه تنیا نِلمِه.»</verse>
				<verse number="30">عیسی پطرسِ بُتِه: «حَیقَتاً تِرِه گِمِه هَمین اَمشو، پِش از اونگه تَلا دِ کش بَخونِّه، تو سِه کَش مِنِه هَشا کَشِنی!»</verse>
				<verse number="31">ولی پِطرُس شی گَبی سَر هِرِسا و بُتِه: «اگه لازِمِ ووئِه تی هَمرا بَمیرِم هَم تِرِه هَشا نَکِمِّه.» دِشتِه شاگِردِن هَم هَینِه بُتِنِه.</verse>
				<verse number="32">اَزما وِشون یَجا گه وی اِسم جِتسیمانی وِه بوردِنِه. عیسی شی شاگِردِنِ بُتِه: «وختی مِن دِ دِعا کِمِّه هَیجِه هِنیشین.»</verse>
				<verse number="33">عیسی پِطرُس و یعقوب و یوحنا رِه شی هَمرا بَوِردِه. وی پَریشون و دِلواپَس بَوِه، وِشونِه بُتِه:</verse>
				<verse number="34">«غِرصِه ای جا، دِ میرمِه. هَیجِه بَمونین و ویشار ووئین.»</verse>
				<verse number="35">اَزما اَقَدّی پِشتَر بوردِه، شی دیمِ بِنِه ای سَر بِشتِه و دِعا هاکِردِه اگه وونِه هون ساعَت ویجا رَد بَوو.</verse>
				<verse number="36">عیسی هَینجور بُتِه: «اِی اَبّا، اِی پیر، تو بَتِنّی هر کاری هاکِنی. هَین پیالِه رِه میجا دور هاکِن، ولی نا می خواسِّه ای سِه بَلگی تی خواسِّه بَوو.»</verse>
				<verse number="37">وختی عیسی هون شاگِردِنی وَر دَگِرِسِه بَئیِه وِشون بَفِتِنِه. پَس پِطرُسِ بُتِه: «شَمعون، بَفِتی؟ نَتِنِسی یه ساعت ویشار بَمونی؟</verse>
				<verse number="38">ویشار ووئین و دِعا هاکِنین تا آزمودی دِلِه نَکِفین. حَیقَتاً روح خواینِه ولی تَن تَوان نارنِه.»</verse>
				<verse number="39">پَس عیسی یَکَش دییَر بوردِه و هَمون دِعارِه هاکِردِه.</verse>
				<verse number="40">و اَی هَم دَگِرِسِه و بَئیِه وِشون بَفِتِنِه، چون وِشونی چِش سَتَل بَوِه وِه. وِشون نَئونِسِنِه عیسی رِه چی بُئِن.</verse>
				<verse number="41">اَزما عیسی سوّمین کَش شاگِردِنی وَر دَگِرِسِه و وِشونِه بُتِه: «حَلا خُو دَرِنی و دِ استراحت کِنِنی؟ دِ وَسِّه! اون ساعت بَرِسیِه. اِسا اِنسونی ریکا گِناهکارِنی دَس تَسلیم وونِه.</verse>
				<verse number="42">پِرِسین بوریم. هارشین اونیگه خواینِه مِنِه تَسلیم هاکِنِه دِ راهی جا رَسِنِه.»</verse>
				<verse number="43">عیسی حَلا دِ گَب زووِه گه ناخوَکی یَهودا، یَتِه اَزون دِوازِه شاگِرد، یه دَسِه جَماعَتی هَمرا گه شَمشیر و دَسِ چو داشتِنِه، و مَعبدی گَت گَتِه کاهنِن و توراتی مَلِّمِن و مَشایخی طَرَفی جا وِنِه بیمو.</verse>
				<verse number="44">هون خائِن شی هَمراهِنِ علامت هادا و بُت وِه: «اونی رِه گه خِش دِمِه، هَمونِه، وِرِه هَماسین و بَوِردَنی موقِه شِمِه حواس دَوو.»</verse>
				<verse number="45">وختی یَهودا اوجِه بَرِسیِه، دَرجا عیسایی وَر بوردِه و بُتِه: «اِسّا!» و وِرِه خِش هادا.</verse>
				<verse number="46">اَزما هون آدَمِن عیسایی سَر بَریختِنِه و وِرِه هَماسینِه.</verse>
				<verse number="47">ولی یَتِه از اونِنی گه اوجه اِسّاوِه شی شَمشیرِ بَکشیِه و کاهِنِ اعظمی نوکَرِ یَتِه ضربِه بَزو و وی گوشِ جِر اِنگِتِه.</verse>
				<verse number="48">عیسی وِشونِه بُتِه: «مَگِه مِن راهزَنِمِه گه شَمشیر و دَس چُویی هَمرا می بَیتَنی سِه بیمونی؟</verse>
				<verse number="49">مِن هر روز مَعبدی دِلِه شِمِه وَر تَعلیم داوِمِه و مِنِه نَیتِنی. ولی مِقَدّسِ نِوشتِه ها وِنِه اَنجام بَوو.»</verse>
				<verse number="50">اَزما دِشتِه شاگِردِن وِرِه سَرِشتِنِه و دَربوردِنِه.</verse>
				<verse number="51">جَوونی گه فقط یَتِه کتونِ پارچِه شی تَن دَپیت وِه، عیسایی دِمال راه دَکِتِه. وِشون وِرِه هَم بَیتِنِه،</verse>
				<verse number="52">ولی وی هون کتونِ پارچه گِه شی تَن داشتِه رِه دیم بَدا و لِخت دَربوردِه.</verse>
				<verse number="53">وِشون عیسی رِه کاهِنِ اَعظمی وَر بَوِردِنِه. اوجِه دِشتِه گَت گَتِه کاهنِن و مشایخ و توراتی مَلِّمِن جَم بَوِه وِنِه.</verse>
				<verse number="54">پِطرُس دورادور عیسایی دِمال بوردِه تا کاهِن اعظمی خِنِه ای کَناپِش بَرِسیِه. اوجِه، تَشی وَر، نِگَهوونِنی هَمرا نیشت وِه و شِرِه گَرم کِردِه.</verse>
				<verse number="55">گَت گَتِه کاهنِن و دِشتِه شورا هَینی دِمال دَوِنِه گِه یَتِه شَهادَت عیسایی علِیه بَنگیرِن تا وِرِه کِشتَن هادِن، ولی هیچی نَنگیتِنِه.</verse>
				<verse number="56">هر چَن خِیلیا عیسایی علِیه دِردِرو شَهادَت هادانِه، ولی وِشونی شَهادت همدیَری هَمرا جور دَر نیمو.</verse>
				<verse number="57">اَزما چَن نَفَر پِش بیمونِه و عیسایی علِیه دِردِرو شَهادَت هادانِه، بُتِنِه:</verse>
				<verse number="58">«اَما شِه بِشنُسِمی گه گِتِه، ”هَین مَعبدِ گه آدَمی ای دَس بَسات بَوِه رِه لی دِمِه و سِه روزی سَر، یَت دییَر مَعبَد ساجِمِه گه آدَمی ای دَسی هَمرا بَسات نَوِه وو.“‌»</verse>
				<verse number="59">ولی حتّی وِشونی هَین شهادت هَم هَمدیَری هَمرا جور دَر نیمو.</verse>
				<verse number="60">اَزما کاهن اعظم پِرِسا و هَمه ای میِن عیسایی جا بَپُرسیِه: «هیچ جوابی نارنی هادی؟ هَین چیِه گه هَین مَردِن تی علِیه شهادت دِنِنِه؟»</verse>
				<verse number="61">ولی عیسی هَمونجور ساکِت بَمونِسِه و جِوابی نَدا. یَکَش دییَر کاهِن اعظم ویجا بَپُرسیِه: «تو مَسیحِ موعود، مِتِوارَکِ خِدایی ریکائی؟»</verse>
				<verse number="62">عیسی وِرِه بُتِه: «هَسمِه، و اِنسونی ریکارِه وینِنی گه قادرِ خِدایی راسِ دَس نیشتِه و آسِمونی اَبریشونی هَمرا اِنِه.»</verse>
				<verse number="63">اَزما کاهِنِ اَعظم شی یَقِه رِه چاک هادا و بُتِه: «دِ چی احتیاجی به شاهِد دارمی؟</verse>
				<verse number="64">وی کِفرِ بِشنُسِنی. چی تَصمیم گیرِنی؟» دِشتِ وِشون عیسی رِه مَحکوم هاکِردِنِه گه وی حَقِّ بَمیرِه.</verse>
				<verse number="65">اَزما بَعضیا عیسایی سَر فِلیک دیم بَدانِه، وِشون وی چِشِ دَوِسِنِه و هَمونجور گه وِرِه زووِنِه، گِتِنِه: «پِشگویی هاکِن!» نِگَهوونِن هَم عیسی رِه بَیتِنِه و بَزونِه.</verse>
				<verse number="66">وختی گه پِطرس حَلا پایین، کَناپِش دَوِه، کاهِنِ اعظمی یَتِه کِلفَت اوجِه بیمو</verse>
				<verse number="67">و پِطرُسِ بَئیِه گِه دِ تَشی وَر شِرِه گَرم کِنِّه. هون کِلفَت وِرِه هارشیِه و بُتِه: «تو هَم عیسای ناصِری ای هَمرا دَوِه ای.»</verse>
				<verse number="68">ولی پِطرُس هَشا بَکِشیِه و بُتِه: «نَئومِه و نِفَهمِمِه چی گِنی!» هَینِ بُتِه و دَروازِه ای سَمت بوردِه. هَمون موقِه تَلا بَخونِسِه.</verse>
				<verse number="69">یَکَش دییَر، هون کِلفَتی چِش وِرِه دَکِتِه و اَی هَم اونانیگه اوجِه اِسّاوِنِه رِه، بُتِه: «هَین مَردی هَم یَتِه از وِشونِه.»</verse>
				<verse number="70">ولی پِطرُس اَی هَم هَشا بَکِشیِه. اَقَّدی دییَر، اونانیگه اوجِه اِسّاوِنِه، یَکَش دییَر پِطرُسِ بُتِنِه: «بی شَک تو هَم یَتِه از وِشونی، چون جَلیلی هَسّی.»</verse>
				<verse number="71">ولی پِطرُس شِرو هاکِردِه شِرِه لَعنَت هاکِردَن و قَسَم بَخاردِه، بُتِه: «مِن هَین مَردی گه گِنِنی رِه، نِشناسِمِه!»</verse>
				<verse number="72">هَمون دَم، تَلا دِوّمین کَشی سِه بَخونِسِه. اَزما پِطرُس عیسایی گَبِ شی یاد بیارد وِه گه ورِه بُت وِه: «پِش از هونگه تَلا دِ کَش بَخونِّه، سِه کَش مِنِه هَشا کَشِنی.» پس وی دِل پِر بَوِه و بِرمه هاکِردِه.</verse>
			</chapter>
			<chapter number="15">
				<verse number="1">صِبِ دَم، دَرجا مَعبدی گت گَتِه کاهنِن و مَشایخ و توراتی مَلِّمِن و دِشتِه یَهودی شورا یَجا جَم بَوِنِه هَمدیری هَمرا مَشورت هاکِردِنِه. وِشون عیسی رِه دَس دَوَس بَوِردِنِه و پیلاتُس رومی فرمونداری تَحویل هادِنِه.</verse>
				<verse number="2">پیلاتُس عیسایی جا بَپرسیِه: «تو، یَهودیِنی پادشاهی؟» عیسی جِواب هادا: «تو هَینجور بُتی!»</verse>
				<verse number="3">مَعبدی گَت گَتِه کاهنِن خِیلی تِهمَتا وِرِه زووِنِه.</verse>
				<verse number="4">پیلاتُس اَی هَم عیسایی جا بَپُرسیِه: «هیچ جوابی نارنی هادی؟ هارِش چَنّی دِ تِرِه تِهمَت زَنِنِه!»</verse>
				<verse number="5">ولی اَی هَم عیسی هیچ جوابی ندا، جوریگِه پیلاتُس تَجِّب هاکِردِه.</verse>
				<verse number="6">پیلاتُسی رَسم هَین وِه گه پِسَخی عیدی موقِه، یَتِه زیندونی گه مَردِن خوایسِنِه رِه وِشونی سِه آزاد هاکِنِه.</verse>
				<verse number="7">یَه دَسِه یاغی زیندونی دِلِه دَوِنِه گه شورِش هاکِرد وِنِه و آدَم بَکوشت وِنِه. وِشونی دِلِه یَتِه مَردی دَوِه گه وی اِسم باراباس وِه.</verse>
				<verse number="8">مَردِن پیلاتُسی وَر بیمونِه و ویجا بَخوایسِنِه گه هون رَسمی گه هَمِش وِشونی سِه بِجا اُردِه رِه بِجا بیارِه.</verse>
				<verse number="9">پیلاتُس وِشونی جا بَپُرسیِه: «خواینِنی یَهودیِنی پادشاه رِه شِمِنِه آزاد هاکِنِم؟»</verse>
				<verse number="10">پیلاتُس هَینِسه هَینِه بُتِه گه بِفَهمِس وِه گَت گَتِه کاهنِن حَسودی ای جا عیسی رِه وی تَسلیم هاکِردِنِه.</verse>
				<verse number="11">ولی گَت گَتِه کاهنِن جَماعتِ اَنتِریک هاکِردِنِه تا پیلاتُسی جا بَخوان عیسایی عَوَض، باراباسِ وِشونی سِه آزاد هاکِنِه.</verse>
				<verse number="12">یَکَش دییَر پیلاتُس وِشونی جا بَپُرسیِه: «پَس هَین مَردی ای هَمرا گه شِما وِرِه یَهودیِنی پادشاه گِنِنی، چی هاکِنِم؟»</verse>
				<verse number="13">یَکَش دییَر داد بَکِشینِه: «وِرِه مَصلوب هاکِن!»</verse>
				<verse number="14">پیلاتُس وِشونی جا بَپُرسیِه: «چه؟ چی بَدی ای هاکِردِه؟» ولی وِشون بِلَن تَر داد بَزونِه: «وِرِه مَصلوب هاکِن!»</verse>
				<verse number="15">پَس پیلاتُس گه خوایسِه مَردِنِ راضی هاکِنِه، باراباسِ وِشونی سِه آزاد هاکِردِه و دستور هادا تا عیسی رِه شَلاق بَزِنِن و وِرِه مَصلوب هاکِنِن.</verse>
				<verse number="16">اَزما سَربازِن، عیسی رِه فَرمونداری کاخی کَناپِش بَوِردِنِه و دِشتِه سَربازِنِ هَم یَجا جَم هاکِردِنِه.</verse>
				<verse number="17">وِشون اَرغَوونی قوا وی تَن دَکِردِنِه و یَتِه تاج تَلی ای جا بِبافتِنِه و عیسایی کَلِّه ای سَر بِشتِنِه.</verse>
				<verse number="18">اَزما وِرِه تَعظیم کِردِنِه و گِتِنِه: «دِرود بَر یَهودیِنی پادشاه!»</verse>
				<verse number="19">وِشون چُویی هَمرا عیسایی کَلِّه ای سَر زووِنِه و وی سَر فِلیک دیم داوِنِه، وی پِش زِنی زوونِه و وِرِه مِزاغ چینِسِنِه و تَعظیم کِردِنِه.</verse>
				<verse number="20">بعد از اونگه وِرِه مِزاغ بَچینِه، اَرغَوونی قَوارِه وی تَنی جا دَر بیاردِنِه، شِه وی لیواسِ وی تَن دَکِردِنِه. اَزما وِرِه دیرگا بَوِردِنِه تا مَصلوب هاکِنِن.</verse>
				<verse number="21">سَربازِن یَنَفر گه وی اِسم شَمعون وِه و اوجِه دِ رَد وونِسِه رِه مَجبور هاکِردِنِه عیسایی صَلیبِ دوش بَکِشِه. وی اَهلِ قیروان وِه و اسکندر و روفُسی پیر وِه. وی هَمون موقِه دِ زَمی سَری جا ایمو.</verse>
				<verse number="22">وِشون عیسی رِه یَتِه مَحل گه وی اِسم جُلجُتا، گه وی مَعنی کَلِّه ای کاسِه وِه بَوِردِنِه.</verse>
				<verse number="23">اَزما وِشون شَرابی گه مُری هَمرا قاطی وِه رِه، عیسی رِه هادانِه. ولی وی نَخاردِه.</verse>
				<verse number="24">وِشون عیسی رِه مَصلوب هاکِردِنِه و وی لیواسِ شی میِن رَسَد هاکِردِنِه، قِرعه دیم بَدانِه تا معلوم بَوو هر کدیمی قِسمَت چی وونِه.</verse>
				<verse number="25">ساعَتِ نِه صِبح وِه گه وِشون عیسی رِه مَصلوب هاکِردِنِه.</verse>
				<verse number="26">وی تَقصیر نامِه ای سَر بَنوِشتِنِه: «یَهودیِنی پادشاه.»</verse>
				<verse number="27">دِتا راهزَنِ هَم عیسایی هَمرا مَصلوب هاکِردِنِه، یَتِه رِه وی راسِ وَر و یَت دییَرِ وی چَپِ وَر.</verse>
				<verse number="28">هَینجوری هون مِقَدّسِ نِوشتِه اَنجام بَرسیِه گه گِنِه: «وی تَقصیرکارِنی تَرا مَحکوم وونِه.»</verse>
				<verse number="29">اونانیگه اوجِه رِه رَد وونِسِنِه شی سَرِ دِکِت داوِنه و فاشِی هَمرا گِتِنِه: «اِی تو گه خوایسی مَعبدِ لی هادی و اَی اونِه سِه روزی سَر بَساجی،</verse>
				<verse number="30">شِرِه نِجات هادِه و صَلیبی جا جِر بِرِه!»</verse>
				<verse number="31">گَت گَتِه کاهنِن و توراتی مَلِّمِن هَم شی وَر وِرِه مِزاق چینِسِنِه و گِتِنِه: «کَسای دییَرِ نِجات هادا، شِرِه نَتِنِّه نِجات هادِه!</verse>
				<verse number="32">بِل مَسیح، اِسرائیلی پادشاه، اَلَن صَلیبی جا جِر بیِه تا بَوینیم و ایمون بیاریم.» هون دِ نَفری گه عیسایی هَمرا صَلیبی سَر دَوِنِه هَم وِرِه فاش داوِنِه.</verse>
				<verse number="33">از ساعَتِ دِوازهِ ظِهر، دِشتِه هون سَرزَمینِ تاریکی بَیتِه و تا ساعتِ سِه اِدامِه داشتِه.</verse>
				<verse number="34">ساعتِ سه بعدازظهر عیسی داد بَکِشیِه و بُتِه: «ایلویی، ایلویی، لَمّا سَبَقْتَنی؟» یَعنی «می خِدا، می خِدا، چه مِنِه تنیا بِشتی؟»</verse>
				<verse number="35">بَعضی از اونانیگه اوجِه اِسّاوِنِه وختی هَینِه بِشنُسِنِه، بُتِنِه: «هارشین، اِیلیای پِیغَمبَرِ دِ داد کِنِّه.»</verse>
				<verse number="36">یَتِه از هونِن دُو هاکِردِه و یَتِه جِلِ تِرشِ شَرابی دِلِه بَزو و هونِه یَتِه چویی سَر بِشتِه، عیسایی تِکی وَر بَوِردِه تا بَخارِه، و بُتِه: «هِرسین، هارشیم ایلیا اِنِه وِرِه صَلیبی جا جِر بیارِه؟»</verse>
				<verse number="37">عیسی یَتِه گَتِه داد بَکِشیِه و جان هادا.</verse>
				<verse number="38">مَعبدی پَردِه سَر تا بِن چاک بَیتِه و دِ تیکِه بَوِه.</verse>
				<verse number="39">وختی سَربازِنی فَرموندِه گه عیسایی پِش اِسّاوِه، بَئیِه عیسی چِتی جان هادا، بُتِه: «حَیقَتاً هَین مَردی خِدایی ریکا وِه.»</verse>
				<verse number="40">یه دَسِه زَناکِنِن هَم دیاری اِشینِه. وِشونی میِن مَریم مَجْدَلیّه، مریم، کِچیکِ یَعقوب و یوشایی مار و سالومِه دَوِنِه.</verse>
				<verse number="41">هَین زَناکِنِن وختی گه عیسی جَلیلی مَنطقِه ای دِلِه دَوِه، وی دِمالرو وِنِه و وِرِه خِدمت کِردِنِه. یَتِخِیلی زَناکِنِنِ دییَر هَم گه وی هَمرا اورشَلیمی سِه بیمو وِنِه، اوجِه دَوِنِه.</verse>
				<verse number="42">غِروب دَم بَرِسیِه، و از اوجِه گه هون روز، ’تَیِّه‘ روز وِه، روزی گه یَهودیِن شِرِه عیدِ روزی سِه آمادِه کِردِنِه یَعنی یَتِه روز قبل از مِقَدّسِ شَنبِه.</verse>
				<verse number="43">یَنَفَر به اِسمِ یوسِف گه اَهل رامَه وِه جِرأت هاکِردِه و پیلاتُسی وَر بوردِه و عیسایی جِنازِه رِه بَخوایسِه. یوسِف جِزو یَهودی شورا وِه و وِرِه اِحترام اِشتِنِه، و خِدایی پادشاهی ای انتظارِ کَشیِه،</verse>
				<verse number="44">پیلاتُس گه باوَر نَکِردِه عیسی اَنّی زود بَمِرد وو، سربازِنی فَرموندِه رِه شی کَفا بَخونِسِه تا بَوینِه عیسی بَمِردِه یا نا.</verse>
				<verse number="45">وختی گه پیلاتُس هون فرموندِه ای جا بِشنُسِه گه عیسی بَمِردِه، اِجازِه هادا جِنازِه رِه یوسِفِ هادِن.</verse>
				<verse number="46">یوسِف یَتِه کَتونِ کَفَن بَخریِه و جِنازِه رِه صلیبی جا جِر بیاردِه، هونِه کَتونِ کَفَنی دِلِه دَپیتِه و مَقبَرِه ای گه کِری دِلِه بَتاشی وِه، بِشتِه. اَزما یَتِه سَنگِ مَقبَرِه ای دِهِنِه ای پِش غَلت هادا.</verse>
				<verse number="47">مریم مَجْدَلیّه و مریم، یوشایی مار، بَئینِه گه عیسایی جِنازِه رِه کِجِه بِشتِنِه.</verse>
			</chapter>
			<chapter number="16">
				<verse number="1">وختی مِقَدّسِ شَنبِه روز تُوم بَوِه، مریم مَجْدَلیّه و مریم، یَعقوبی مار و سالومِه، عَطری روغَن بَخرینِه تا بورِن و عیسایی جِنازِه رِه عطری روغَن بَزِنِن.</verse>
				<verse number="2">پَس هفته ای اوَّلین روز، صِبِ دَم، موقِه ای گه دِ خِرشید دَر ایمو، زَناکِنِن مَقبَرِه ای سَمت راه دَکِتِنِه.</verse>
				<verse number="3">وِشون هَمدیَرِ گِتِنِه: «کی خواینِه اَمِسِه سَنگِ مَقبَره ای دِهِنِه ای جا غَلت هادِه؟»</verse>
				<verse number="4">ولی وختی مقبَرِه ای پِش بَرِسینِه، بَئینِه هون سَنگ گه خِیلی هَم گَت وِه، مَقبَره ای دِهِنِه ای جا یَتِه گوشِه غَلت هادائِه.</verse>
				<verse number="5">وختی مَقبَره ای دِلِه بوردِنِه، بَئینِه یَتِه جَوونِ مَردی اِسبی جِمِه ای هَمرا راسِ طَرَف نیشتِه. زَناکِنِن وی بَئیَنی جا هَراسون بَوِنِه.</verse>
				<verse number="6">اون جَوون وِشونِه بُتِه: «هَراسون نَووئین. شِما عیسای ناصِری ای دِمال گِردِنِنی، هَمون گه وِرِه مَصلوب هاکِردِنِه. وی زینِّه بَوِه، هَیجِه دَنیِه. اوجِه ای گه وی جِنازِه رِه بِشت وِنِه رِه هارشین.</verse>
				<verse number="7">اِسا، بورین و وی شاگِردِن و پِطرُسِ بُئین گه وی شِمِه جا پِشتر جَلیلی مَنطقه ای سِه شونِه؛ وِرِه اوجِه وینِنی، هَمونجور گه شِمارِ بُت وِه.»</verse>
				<verse number="8">پَس زَناکِنِن دیرگا بیمونِه، مَقبَره ای جا دَربوردِنِه، چون وِشونی تَن لَرزِه دَکِت وِه و بِهت هاکِرد وِنِه. وِشون هیچکَسِ هیچی نُتِنِه، چون تَرسی وِنِه.</verse>
				<verse number="9">وختی عیسی هَفتِه ای اوَّلین روزی صِبِ دَم زینِّه بَوِه، اوَّل مَریم مَجدَلیِه گه ویجا هَفتا دِو دیرگا هاکِرد وِه رِه ظاهِر بَوِه.</verse>
				<verse number="10">مَریم هَم بوردِه و وی شاگِردِن گه ماتَم داشتِنِه و بِرمِه کِردِنِه رِه، خَوَر هادا.</verse>
				<verse number="11">ولی وِشون وختی بِشنُسِنِه گه عیسی زینِّه بَوِه و مریم وِرِه بَئیِه، باور نَکِردِنِه.</verse>
				<verse number="12">بعد ازین، عیسی شِرِه یَه شِکل دییَری هَمرا به دِ نَفَر از وِشون گه یَتِه آبادی ای سِه شیوِنِه ظاهر هاکِردِه.</verse>
				<verse number="13">هون دِ نَفَر دَگِرِسِنِه و بَقیِه شاگِردِنِ هَین جَریانی جا باخَوَر هاکِردِنِه، ولی اونان وِشونی گَبِ باوَر نَکِردِنِه.</verse>
				<verse number="14">وختی گه هون یازِه شاگِرد سِفره سَر نیشت وِنِه عیسی وِشونِه ظاهِر بَوِه. عیسی وِشونِه، وِشونی بی ایمونی و سَنگ دِلی ای سِه سَراکو هاکِردِه، چون وِشونی گَبِ گه وِرِه بعد از زینِّه بَووئَن بَئیوِنِه رِه باوَر نَکِردِنِه.</verse>
				<verse number="15">اَزما وِشونِه بُتِه: «دِشتِه دِنیایی دِلِه بورین و اِنجیلِ دِشتِه مَردِنی سِه اعلام هاکِنین.</verse>
				<verse number="16">هر کی ایمون بیارِه و غِسلِ تَعمید بَیرِه، نِجات گیرنِه. ولی هر کی ایمون نیارِه، مَحکوم وونِه.</verse>
				<verse number="17">و اونانیگه مِنِه ایمون دارِنِه هَین نشونِه و معجزه هارِه کِنِنِه: می اِسمی هَمرا دِویشونِه دیرگا کِنِنِه و جدیدِ زِوونی هَمرا گَب زَنِنِه.</verse>
				<verse number="18">و ماریشونِه شی دَسی هَمرا گیرِنِه، اگه کِشَندِه زَهر هَم بَخارِن، وِشونِه هیچی نَوونِه، وِشون مَریضِنی سَر دَس اِلِنِه و مَریضِن شَفا گیرِنِه.»</verse>
				<verse number="19">پس عیسای خِداوَند بعد از اونگه هَین گَبارِه وِشونِه بَزو، آسِمونی سِه بَوِرد بَوِه و خِدایی راسِ دَس هِنیشتِه.</verse>
				<verse number="20">شاگِردِن هَم دیرگا بوردِنِه و هَمه جا تَعلیم داوِنِه. خِداوَند وِشونی هَمرا کار کِردِه و شی کَلامِ هون نِشونِه و معجزاتی هَمرا گه شاگِردِن اَنجام داوِنِه، ثابِت کِردِه.</verse>
			</chapter>
		</book>
		<book number="42">
			<chapter number="1">
				<verse number="1">عالیجناب تِئوفیلوس: از اوجِه گه خِیلیا اِقدام به بَنوِشتَنِ کارایی هاکِردِنِه گه اَمِه وَر اِتِّفاق دَکِتِه،</verse>
				<verse number="2">دِرِس هَمونجور اونانیگه از اوَّل شی چِشی هَمرا بَئینِه و کَلامی خادِمین وِنِه اَمارِه بِسپارِسِنِه،</verse>
				<verse number="3">مِن هَم گه هَمه چیرِه از اوَّل دِقَّتی هَمرا بَررِسی هاکِردِمِه، هَینجور صَلاح بَئیمِه هونانِه به طورِ مِنَظم شِمِنِه بَنویسَم.</verse>
				<verse number="4">تا اونچی ای دِرِسی ای جا گه یاد بَیتِنی، مِطمَئِن ووئین.</verse>
				<verse number="5">هیرودیسی دوره ای دِلِه، یَهودیِه ای پادشاه، یَتِه کاهِن گه وی اِسم زَکریا و اَبیّایی کاهِنِنی دَسِه ای جا وِه زِندگی کِردِه. وی زَنا اِلیزابِت هَم هارونِ کاهِنی نَسلی جا وِه.</verse>
				<verse number="6">هر دِتا خِدایی نَظر صالِح وِنِه و دِشتِه خِداوندی اَحکام و دستوراتِ بی عیب بِجا اُردِنِه.</verse>
				<verse number="7">ولی وِشون وَچِه ناشتِنِه، چون اِلیزابِت نازا وِه و هر دِتا پیر وِنِه.</verse>
				<verse number="8">یَکَش گه خِدمَت هاکِردَن زَکَریایی دَسِه ای نوبَت وِه، و وی خِدایی حِضور کاهِنی کِردِه،</verse>
				<verse number="9">طبقِ کاهِنِنی رَسم، قِرعه وی اِسم دَکِتِه گه خِداوندی مَعبَدی دِلِه بورِه و بُخور بَسوجانِه.</verse>
				<verse number="10">بُخور بَسوجانیَنی موقِه، دِشتِه جَماعت دیرگا اِسّاوِنِه و دِ دِعا کِردِنِه.</verse>
				<verse number="11">ناخوَکی خِداوندی یَتِه از فِرِشتگون گه بُخوری تَشکَلِه ای راسِ وَر اِسّاوِه زَکَریا رِه ظاهِر بَوِه.</verse>
				<verse number="12">زَكَریا وی بَئیَنی جا پَریشون بَوِه و وِرِه تَرس بَیتِه.</verse>
				<verse number="13">ولی فِرشتِه وِرِه بُتِه: «اِی زَكَریا، نَتِرس! تی دِعا مِستَجاب بَوِه. تی زَنا اِلیزابِت تِنِه یَتِه ریکا دِنیا اُرنِه و تو وی اِسمِ یحیی اِلنی.</verse>
				<verse number="14">تو شادی و خِشالی ای جا پِر وونی و خِیلیا وی دِنیا بیموئَنی جا خِشال وونِنِه،</verse>
				<verse number="15">چون وی خِداوندی نَظر گَتِ مَردی وونِه. یحیی هیچ وَخت نِنِه شراب و عَرَقِ تِک بَزِنِه. وی شی ماری اِشکَمی دِلِه روح القُدُسی جا پِر وونِه،</verse>
				<verse number="16">خِیلیا رِه اِسرائیلی قومی جا خِداوندی سَمت، وِشونی خِدا گِردانِّه.</verse>
				<verse number="17">وی ایلیایی قِوَّت و روحی هَمرا، خِداوندی پِشاپِش اِنِه تا پیرِنی دِلِ به وَچیلِه نَزیک هاکِنِه، و سَرکِشِ آدَمِنِ یاد هادِه گه شی پیرِنی تَرا خِداوندِ دوس دارِن تا قومی آمادِه خِداوندی سِه فَراهم هاکِنِه.»</verse>
				<verse number="18">زَكَریا فِرشتِه ای جا بَپُرسیِه: «هَینِه کِجِه دَری دِنَّم؟ مِن پیرِ مَردیمِه و می زَنا هَم پیرِ.»</verse>
				<verse number="19">فِرشتِه جِواب هادا: «مِن جِبرائیلِمِه گه خِدایی حِضور اِسِّمِه. اَلَن بَرِسانی بَوِمِه تی هَمرا گَب بَزِنَم و هَین خَوَرِخِشِ تِرِه هادَم.</verse>
				<verse number="20">اِسا لال وونی و تا هون روز گه هَین اِتِّفاق دَکِفِه، نَتِنی دِ گَب بَزِنی، چون می گَبِ گه وی وختی موقِه اِتّفاق کَفِنِه رِه، باوَر نَکِردی.»</verse>
				<verse number="21">جَماعتی گه زَکَریایی انتظارِ کَشینِه، هَینِسه گه وی اَنّی مَعبَدی دِلِه بَمونِس وِه، تَجِّب هاکِردِنِه.</verse>
				<verse number="22">وختی زَکَریا دیرگا بیمو نَتِنِسِه مَردِنی هَمرا گَب بَزِنِه، پس بِفَهمِسِنِه مَعبَدی دِلِه رویایی بَئیِه، چون فقط ایما و اِشارِه کِردِه و نَتِنِسِه گَب بَزِنِه.</verse>
				<verse number="23">زَكَریا بعد از هَینگه شی خِدمَتِ تُوم هاکِردِه، شی خِنِه دَگِرِسِه.</verse>
				<verse number="24">چَن وَخت دییَر، وی زَنا اِلیزابِت حامِلِه بَوِه و پنج ماه شِرِه خِنِه ای دِلِه جا هادا.</verse>
				<verse number="25">اِلیزابِت گِتِه: «خِداوند میسِه هَینجور هاکِردِه. وی هَین روزا مِنِه لِطف هاکِردِه و اونچی گه مَردِنی پِش میسِه مایِه نَنگ وِه رِه بَیتِه.»</verse>
				<verse number="26">شِشِمین ماهی دِلِه، خِدا شی فِرِشتِه جبرائیلِ یَتِه شهر گه وی اِسم ناصِرِه و جَلیلی مَنطقِه ای دِلِه وِه بَرِسانیِه،</verse>
				<verse number="27">تا یَتِه اَذَب کیجایی وَر گه وی اِسم مریم وِه بورِه. مریم یَتِه مَردی ای نومزِه وِه گه وی اِسمِ یوسِف وِه، داوودِ پادشاهی تَباری جا.</verse>
				<verse number="28">فِرشتِه مریمی وَر بوردِه و بُتِه: «سَلام بر تو، اِی کسی گه مورد لِطفی، خِداوَند تی هَمرا دَرِه.»</verse>
				<verse number="29">ولی وختی مریم وی گَبِ بِشنُسِه خِیلی پریشون بَوِه و شی هَمرا کَلَنجار شیِه تا بِفَهمِه هَین چیجور سَلامیِه.</verse>
				<verse number="30">ولی فِرشتِه وِرِه بُتِه: «اِی مریم، نَتِرس! چون خِدا تِرِه لِطف هاکِردِه.</verse>
				<verse number="31">اِسا حامِلِه وونی و یَتِه ریکا دِنیا اُرنی و وی اِسمِ عیسی اِلنی.</verse>
				<verse number="32">وی گَتِ مَردی وونِه و خِدای مِتِعالی ریکا بَخونِس وونِه. خِداوند، خِدا، وی جَد داوودی پادشاهی ای تَختِ وِرِه دِنِه.</verse>
				<verse number="33">وی تا اَبَد یَعقوبی تَبارِه پادشاهی کِنِّه و وی پادشاهی هیچ وَخت تُوم نَوونِه.»</verse>
				<verse number="34">مریم فِرشتِه ای جا بَپُرسیِه: «چِتی هَینجور وونِه؟ چون مِن هیچ مَردی هَمرا دَنیوِمِه؟»</verse>
				<verse number="35">فِرشتِه جِواب هادا: «روح القُدُس تِرِه نازِل وونِه و خِدای مِتِعالی قِوَّت تی سَر سایِه دیم دِنِه. هَینِسه، هون وَچِه مِقَدَّس و خِدایی ریکا بَخونِس وونِه.</verse>
				<verse number="36">دِن تی فامیل اِلیزابِت پیری ای دِلِه یَتِه ریکا شی اِشکَمی دِلِه دارنِه. اَرِه، اونگه گِنِنِه نازائِه، شِش ماه وونِه گه حامِلِئِه.</verse>
				<verse number="37">چون هیچ کاری خِدایی سِه مَحال نیِه!»</verse>
				<verse number="38">مریم بُتِه: «مِن خِداوندی کَنیزمِه؛ هونچی گه می خَوَری بُتی، بَوو.» اَزما فِرشتِه وی وَری جا بوردِه.</verse>
				<verse number="39">هَمون روزا، مریم پِرِسا و عَجله ای هَمرا یَتِه شهری سِه گه یَهودیِه ای کوهی دِلِه وِه بوردِه.</verse>
				<verse number="40">وی زَكَریایی خِنِه ای دِلِه بوردِه و اِلیزابِتِ سَلام هاکِردِه.</verse>
				<verse number="41">وختی اِلیزابِت مریمی سَلامِ بِشنُسِه، وَچِه وی اِشکَمی دِلِه دِکِت بَخاردِه، و اِلیزابِت روح القُدُسی جا پِر بَوِه.</verse>
				<verse number="42">اِلیزابِت بِلَنِ صِدایی هَمرا بُتِه: «تو زَناکِنِنی دِلِه مِوارَکی و تی اِشکَمی ثَمَرِه مِوارَکِ!</verse>
				<verse number="43">مِن کیمِه گه می سَروری مار می بَئیَنی سِه بیِه؟</verse>
				<verse number="44">چون وختی تی سَلام می گوش بَرِسیِه، وَچِه خِشالی ای جا می اِشکَمی دِلِه دِکِت بَخاردِه.</verse>
				<verse number="45">خِش بِحالِ اونیگه باوَر هاکِنِه هونچی گه خِداوندی طرفی جا وِرِه بُتِنِه، اَنجام رَسِنِه.»</verse>
				<verse number="46">مریم وی جِواب بُتِه: «می جان خِداوَندِ پَرَسِش کِنِّه</verse>
				<verse number="47">می روح می نِجات دَهَندِه خِدایی دِلِه، خِشالی کِنِّه،</verse>
				<verse number="48">چون وی شی کَنیزی کِچیکی ای سِه نَظرِ لِطف دیم بَدا. بعد اَزین، دِشتِه نَسلیشون مِنِه مِوارَک خُونِنِه،</verse>
				<verse number="49">چون هون تَوانا گه وی اِسم قُدوسِ، میسِه گَت گَتِه کار هاکِردِه.</verse>
				<verse number="50">وی رَحمت، نَسل اَندَر نَسل اونانیسِئه گه ویجا تَرسِنِنِه.</verse>
				<verse number="51">خِداوندی دَس، قِوَّتی هَمرا کار هاکِردِه؛ و اونانیگه شی فِکر و دِلی دِلِه مَغرور هَسِّنِه رِه، تارومار هاکِردِه.</verse>
				<verse number="52">قِدّاریشونِه تَختی جا بِنی ای سَر دیم دِنِه و فروتَنِنِ سَربِلَن کِنِّه؛</verse>
				<verse number="53">وَشنی ایشونِه خِبِ چی ای هَمرا سِئر کِنِّه ولی پولدارِنِ دَسِ خالی راهی کِنِّه.</verse>
				<verse number="54">وی شی رَحمَتِ یاد بیاردِه، شی خادِم اِسرائیلِ کِمَک هاکِردِه،</verse>
				<verse number="55">هَمونجور گه اَمِه پیر ابراهیم و وی نَسلِ وَعدِه هادا وِه گه تا اَبَد هَینجور هاکِنِه.»</verse>
				<verse number="56">مریم سِه ماهی اَنّا اِلیزابِتی وَر بَمونِسِه و اَزما شی خِنِه دَگِرِسِه.</verse>
				<verse number="57">وختی اِلیزابِتی وضع حمل بَرِسیِه، یَتِه ریکا دِنیا بیاردِه.</verse>
				<verse number="58">هَمسادِایشون و وی فامیلِن وختی بِشنُسِنِه گه خِداوَند چَنّی گَتِ رَحمَت ویسِه هاکِردِه، وی خِشالی ای دِلِه شَریک بَوِنِه.</verse>
				<verse number="59">هَشتمین روز، زِلاغ وَچِه ای خَتنِه هاکِردَنی سِه بیمونِه و خوایسِنِه وی پیری اِسم زَکَریا رِه وی سَر بِلَن.</verse>
				<verse number="60">ولی وَچِه ای مار بُتِه: «نا، وی اِسم وِنِه یحیی ووئِه.»</verse>
				<verse number="61">وِشون بُتِنِه: «تی فامیلِنی دِلِه کسی هَینجور اِسمی نارنِه.»</verse>
				<verse number="62">اَزما اِشارِه ای هَمرا، زِلاغ وَچِه ای پیری جا بَپُرسینِه خواینِه وی اِسم چی ووئِه.</verse>
				<verse number="63">زَکَریا تَختِه ای گه بَنوِشتَنی سِه وِه رِه بَخوایسِه و بَنوِشتِه: «وی اِسم یحیائِه!» هَمه تَجِّب هاکِردِنِه.</verse>
				<verse number="64">هَمون دَم، وی زِوون وا بَوِه و خِدارِه پَرَسِش هاکِردِه.</verse>
				<verse number="65">دِشتِه هَمسادِایشون بَتِرسینِه و مَردِن دِشتِه یَهودیِه ای کوهی دِلِه هَین خَوَرارِ پَخش هاکِردِنِه.</verse>
				<verse number="66">هر کی هَین گَبِ اِشنُسِه، شی دِلی دِلِه گِتِه: «هَین وَچِه چیجور آدَمی وونِه؟» چون خِداوندی دَس وی هَمرا دَوِه.</verse>
				<verse number="67">اَزما وی پیر زَكَریا، روح القُدُسی جا پِر بَوِه و هَینجور نَبِوَّت هاکِردِه:</verse>
				<verse number="68">«مِوارَک ووئِه خِداوَند، اسرائیلی خِدا، چون شی قومی کِمَک بیمو و وِشونِه آزاد هاکِردِه.</verse>
				<verse number="69">وی اَمِسِه یَتِه قِدّارِ نِجات دَهندِه داوودی تَباری جا رَسانِّه.</verse>
				<verse number="70">دِرِس هَمونجور گه از قَدیم شی مِقَدّسِ پِیغَمبَرِنی زِوونی جا وَعدِه هادا گه</verse>
				<verse number="71">اَمارِه دِشمَنِنی دَسی جا و دِشتِه اونانیگه اَمِه جا بیزارِنِه، نِجات هادِه،</verse>
				<verse number="72">تا هون رَحمَتی گه اَمِه پیرِنِ قول هادا وِه رِه، هَم هادِه و شی مِقَدّسِ عَهدِ یاد بیارِه.</verse>
				<verse number="73">هَمون قَسمی رِه گه اَمِه جَد ابراهیمی سِه بَخاردِه</verse>
				<verse number="74">گه اَمارِه دِشمَنِنی دَسی جا نِجات هادِه تا اَما وِرِه بی تَرس خِدمَت هاکِنیم،</verse>
				<verse number="75">و دِشتِه شی عِمرِ، قُدّوسیَت و عِدالتی دِلِه وی حضور سَر هاکِنیم.</verse>
				<verse number="76">و تو، اِی وَچِه، خِدای مِتِعالی پِیغَمبَر بَخونِس وونی؛ چون خِداوندی جا پِشتر شونی تا وی راهارِه ویسِه آمادِه هاکِنی،</verse>
				<verse number="77">و وی قومِ آگاه هاکِنی گه نِجات هَینی دِلِه دَرِه گه وِشونی گِناهِن بیامرزی بَوو.</verse>
				<verse number="78">چون اَمِه خِدایی رَحم و دِلسوجی ای سِه هَسِّه، گه آفتاب آسِمونی جا اَمِسِه دَر اِنِه</verse>
				<verse number="79">تا اونانیگه زِلِماد و مرگی سایِه ای دِلِه نیشتِنِه رِه روشِنایی هادِه، و اَمِه قَدَمِ صِلح و سَلامتی ای راهی دِلِه هِدایَت هاکِنِه.»</verse>
				<verse number="80">هون وَچِه گَت وونِسِه و روحی دِلِه قَوی وونِسِه، و تا روزی گه خوایسِه اِسرائیلی قومِ ظاهِر بَوو، صَحرایی دِلِه بِسَر وَردِه.</verse>
			</chapter>
			<chapter number="2">
				<verse number="1">هون روزایی دِلِه، آگوستوس گه رومی اِمپراطور وِه دَستور هادا تا دِشتِه اونانیگه رومی اِمپراطوری ای دِلِه زندگی کِردِنِه، سَرشِماری بَوون.</verse>
				<verse number="2">هَین اوَّلین سَرشِماری موقِه ای اَنجام بَوِه گه كورینیوس سوریِه ای فَرموندار وِه.</verse>
				<verse number="3">پَس هر کی شی شَهری سِه بوردِه تا شی اِسمِ بَنویسِه.</verse>
				<verse number="4">یوسِف هَم چون داوودِ پادشاهی ایل و تَباری جا وِه ناصِره ای شهری جا گه جلیلی مَنطَقِه ای دِلِه وِه، بیت لِحِمی شهری سِه، یَعنی داوودی زادگاه گه یَهودیِه ای مَنطَقِه ای دِلِه وِه بوردِه.</verse>
				<verse number="5">تا شی نومزِه مریمی هَمرا گه حامِلِه وِه اوجِه بورِه تا شی اِسمِ بَنویسِن.</verse>
				<verse number="6">موقِه ای گه اوجِه دَوِنِه، مریمی بَزائَنی موقِه بَرِسیِه.</verse>
				<verse number="7">مریم شی اوَّلین وَچِه گه ریکا وِه رِه دِنیا بیاردِه. وِرِه قِنّاقی دِلِه دَپیتِه و آخِری دِلِه بَفِسانیِه، چون مِسافِر خِنِه ای دِلِه وِشونی سِه جا دَنیوِه.</verse>
				<verse number="8">هون دُور و وَر، چَپونِنی دَوِنِه گه صَحرایی دِلِه زندگی کِردِنِه و شُو شُو شی گَلِّه ای جا مِواظِبَت کِردِنِه.</verse>
				<verse number="9">ناخوَکی خِداوندی یَته از فِرِشتگون وِشونِه ظاهِر بَوِه و خِداوندی جَلالی نور وِشونی دُور بَتابِسِه. چَپونِن بَدجور بَتِرسینِه،</verse>
				<verse number="10">ولی فِرشتِه وِشونِه بُتِه: «نَتِرسین، مِن شِمِنِه یَتِه خِبِ خَوَر دارمِه، یَتِه خَوَر گه دِشتِه قومِ خِشال کِنِّه:</verse>
				<verse number="11">اَمرِز داوودی زادگاهی دِلِه، یَتِه نِجات دَهَندِه شِمِنِه دِنیا بیمو. وی خِداوَند، مَسیحِ موعودِ.</verse>
				<verse number="12">وی نِشونِه هَم شِمِنِه هَینِه، یَتِه زِلاغ وَچِه رِه قِنّاقی دِلِه دَپیت آخِری دِلِه بَفِت اَنگیرِنی.»</verse>
				<verse number="13">ناخوَکی هون فِرِشتِه ای هَمرا یَتِه گَتِ لَشکَرِ آسِمونی ظاهِر بَوِنِه گه خِدارِه پَرَسِش کِردِنِه و گِتِنِه:</verse>
				<verse number="14">«جَلال خِدارِه آسِمونی عَرشی دِلِه، و صِلح و سَلامتی اونانیسِه گه خِدا زَمینی سَر وِشونی جا راضیِه!»</verse>
				<verse number="15">وختی فِرشتِه ایشون وِشونی چِشی وَر آسِمونی سِه بوردِنِه، چَپونِن هَمدیَرِ بُتِنِه: «بیئِین بیت‌لِحِم بوریم و هونچی گه اِتِّفاق دَکِتِه و خِداوَند اَمارِه اونی جا خَوَردار هاکِردِه رِه، بَوینیم.»</verse>
				<verse number="16">پس بِتُش بوردِنِه و مریم و یوسِف و زِلاغ وَچِه رِه آخِری دِلِه بَفِت بَنگیتِنِه.</verse>
				<verse number="17">وختی زِلاغ وَچِه رِه بَئینِه، گَبی گه وی خَوَری وِشونِه بُت وِنِه رِه، پَخش هاکِردِنِه.</verse>
				<verse number="18">و هر کی چَپونِنی گَبِ اِشنُسِه، اونچی ای جا گه وِشون گِتِنِه تَجِّب کِردِنِه.</verse>
				<verse number="19">ولی مریم، دِشتِه هَین اِتِّفاقارِه شی خاطِر اِسپارِسِه و شی دِلی دِلِه اونانِه فِکر کِردِه.</verse>
				<verse number="20">چَپونِن دَگِرِسِنِه و اونچی ای خاطری گه بِشنُسِنِه و بَئیوِنِه خِدارِه شِکر و پَرَسِش گِتِنِه، چون اونچی گه وِشونِه بُت وِنِه اِتِّفاق دَکِت وِه.</verse>
				<verse number="21">هَشتِمین روز، وختی خوایسِنِه وَچِه رِه خَتنِه هاکِنَن، وی اِسمِ عیسی بِشتِنِه. هَین هَمون اِسمی وِه گه فِرشتِه، پِش از مریمی حامِلِه بَووئَن ویسِه بِشت وِه.</verse>
				<verse number="22">بعد از اونگه یوسِف و مریم تَطهیری رَسمِ طِبقِ موسایی شَریعَت بِجا بیاردِنِه، عیسی رِه اورشلیمی سِه بَوِردِنِه تا خِداوندی پیشکَش هاکِنَن،</verse>
				<verse number="23">طِبقِ خِداوندی شَریعَتی حِکم گه گِنِه: «اوَّلین ریکائی گه شی ماری اِشکمی جا دِنیا بیِه، وِنِه خِداوندی وَقف بَوو.»</verse>
				<verse number="24">و طِبقِ اونچی گه خِداوندی شَریعَتی دِلِه بیمو، «یَتِه جِفت قِمری و یا دِتا کِتَر وَچِه» بِعِنوانِ قِروونی پیشکَش هاکِنَن.</verse>
				<verse number="25">هون وَختا، اورشلیمی دِلِه یَتِه مَردی گه وی اِسم شَمعون وِه زندگی کِردِه گه صالِح و خِدا تَرس وِه. و اِنتِظار کَشیِه تا مَسیحِ موعود ظهور هاکِنِه. شَمعون روح القُدُسِ داشتِه.</verse>
				<verse number="26">روح القُدُس ویسِه آشکار هاکِرد وِه تا مَسیحِ خِداوندِ نَوینِه، نَمیرنِه.</verse>
				<verse number="27">پس شَمعون روح القُدُسی هِدایتی هَمرا یَهودیِنی مَعبَدی دِلِه بوردِه. وختی گه عیسایی پیر و مار وَچِه رِه بیاردِنِه تا اونچی گه طِبقِ شَریعَتی رَسم وِه رِه اَنجام هادَن،</verse>
				<verse number="28">شَمعون وَچِه رِه شی کَشِه ای دِلِه بَیتِه و خِدارِه شِکر هاکِردِه و بُتِه:</verse>
				<verse number="29">«اِسا، اِی خِداوَند، طِبقِ شی وَعدِه، شی خادِمِ بسَلامَت مِرخَص هاکِن.</verse>
				<verse number="30">چون می چِش تی نِجاتِ بَئیِه،</verse>
				<verse number="31">نِجاتی گه دِشتِه مَردِنی چِشی وَر فَراهَم هاکِردی،</verse>
				<verse number="32">نوری گه حَیقَتِ دییَر قومایی سِه آشکار کِنِّه و تی قوم اِسرائیلی سَربِلنی ای باعث وونِه.»</verse>
				<verse number="33">عیسایی پیر و مار هون گَبایی جا گه عیسایی خَوَری بُت وِنِه، بِهت هاکِردِنِه.</verse>
				<verse number="34">اَزما شَمعون وِشونِه بَرکَت هادا و مریم، عیسایی مارِ بُتِه: «قَرارِ گه هَین وَچِه باعثِ دیم بَخاردَن و بِلَن بَووئَنِ خِیلیا اِسرائیلی قومی جا بَوو و یَتِه نِشونِئه گه وی هَمرا مخالِفَت کِنِنِه</verse>
				<verse number="35">تا خِیلیایی جاهادا خیال آشکار بَوو و هَینِن هِتی شَمشیری تَرا تی جانِ چاک دِنِه.»</verse>
				<verse number="36">اوجِه یَتِه زَنا گه وی اِسم حَنّا وِه زندگی کِردِه. حَنّا فَنوئیلی کیجا اَشیری طایفِه ای جا وِه، و خِداوندی طرفی جا نَبِوَّت کِردِه. وی پیر زَنا وِه. حَنّا از کیجا وونی شی مَردی ای هَمرا هَف سال زندگی هاکِردِه و بعد از اون</verse>
				<verse number="37">تا هشتاد و چار سالِگی بیوِه بَمونِس وِه. وی هیچ وَخت مَعبَدی جا دیرگا نَشیوِه، بَلگی شُو و روز دِعا و روزِه ای هَمرا خِدارِه پَرَسِش کِردِه.</verse>
				<verse number="38">وی هَمون موقِه پِش بیمو، خِدارِه شِکر هاکِردِه و دِشتِه اونانی هَمرا گه اورشلیمی آزادی ای چِش بِرا وِنِه عیسایی خَوَری گَب بَزو.</verse>
				<verse number="39">وختی یوسِف و مریم دِشتِه هون چیایی گه خِداوندی شَریعَتی دِلِه بیمو وِه رِه بِجا بیاردِنِه، شی شهر ناصرِه ای سِه گه جلیلی مَنطَقِه ای دِلِه وِه دَگِرِسِنِه.</verse>
				<verse number="40">اون وَچِه گَت و قَوی وونِسِه. وی حِکمَتی جا پِر وِه و خِدایی فیض وی هَمرا دَوِه.</verse>
				<verse number="41">عیسایی پیر و مار هر سال پِسَخی عیدی سِه اورشلیم شیوِنِه.</verse>
				<verse number="42">وختی عیسی دِوازِه سالِه بَوِه، طِبقِ عیدی رَسم و رُسوم اورشلیمی سِه بوردِنِه.</verse>
				<verse number="43">بعد از اونگه عید تُوم بَوِه، وختی خوایسِنِه شی شَهر دَگِردَن عیسی اورشلیمی دِلِه بَمونِسِه. ولی وی پیر و مار نَئونِسِنِه،</verse>
				<verse number="44">هَین گِمون گه وی کاروانی میِن دَرِه یَتِه روز تِموم سَفرِ اِدامِه هادانِه. سَرآخَر شی فامیلِن و رَفیقِنی میِن عیسایی دِمال گِرِسِنِه.</verse>
				<verse number="45">وختی وِرِه نَنگیتِنِه، اورشلیمی سِه دَگِرِسِنِه تا وی دِمال بَگِردَن.</verse>
				<verse number="46">سه روز دییَر، وِرِه مَعبَدی دِلِه بَنگیتِنِه. عیسی مَلِّمِنی میِن نیشت وِه و وِشونی گَبِ گوش داوِه و وِشونی جا سوال کِردِه.</verse>
				<verse number="47">هر کی وی گَبِ اِشنُسِه، وی فَهمی جا و جِوابایی گه داوِه بِهت کِردِه.</verse>
				<verse number="48">وختی وی پیر و مار وِرِه اوجِه بَئینِه خِیلی تَجِّب هاکِردِنِه. وی مار وِرِه بُتِه: «می ریکا، چه اَمِه هَمرا اَتی هاکِردی؟ مِن و تی پیر خِیلی تی دِلواپَس وِمی و هَمه جا رِه تی دِمال بَگِرِسِمی.»</verse>
				<verse number="49">ولی عیسی وِشونِه بُتِه: «چه می دِمال گِرِسِنی؟ مَگِه نَئونِسِنی مِن وِنِه شی پیری خِنِه ای دِلِه دَووم؟»</verse>
				<verse number="50">ولی وِشون اونچی گه عیسی وِشونِه بُت وِه رِه نِفَهمِسِنِه.</verse>
				<verse number="51">پس وِشونی هَمرا ناصِرِه ای سِه دَگِرِسِه و وِشونی مِطیع وِه. ولی وی مار دِشتِه هَین اِتِّفاقا رِه شی خاطِر داشتِه.</verse>
				<verse number="52">عیسی حِکمَت و قامَتی دِلِه گَت وونِسِه. و هَم خِدایی وَر و هَم مَردِنی وَر مَحبوب وِه.</verse>
			</chapter>
			<chapter number="3">
				<verse number="1">تیبِریوسی فَرمونروایی ای پونزدهمین سالی دِلِه، رومی امپراطور، وختی پِنتیوس پیلاتُس یَهودیِه ای فَرموندار وِه، و هیرودیس جَلیلی مَنطَقِه ای حاکِم، و وی بِرار فیلیپُس ایتوریِه و تَراخونیتیسی مَنطقِه ای حاکِم، و لیسانیوس آبیلینی ای مَنطقِه ای حاکِم وِه،</verse>
				<verse number="2">و حَنّا و قیافا یَهودیِنی مَعبَدی گَت گَتِه کاهنِن وِنِه، خِدایی کَلام صَحرایی دِلِه زَكَریایی ریکا، یَحیایی سِه نازِل بَوِه.</verse>
				<verse number="3">پس یحیی دِشتِه اُردُن روخِنِه ای دور و وَر شیِه و مَردِنِ گِتِه شی گِناهِنی آمِرزِشی سِه توبِه هاکِنِن و غِسلِ تَعمید بَیرِن.</verse>
				<verse number="4">هَمونجور گه اِشعیای پِیغَمبَری کیتابی دِلِه بیمو: «یَنَفر صَحرایی دِلِه داد زَنِّه، ”خِداوندی راه رِه آمادِه هاکِنین! و وی راهارِه هموار هاکنین!</verse>
				<verse number="5">دِشتِه دَرِّه ایشون پِر و دِشتِه کوه و کِتی ایشون هَموار وونِنِه؛ وَلِ راهیشون راس و چالِه چولِه ایشون هَموار وونِنِه.</verse>
				<verse number="6">اونوَخت دِشتِه مَردِن خِدایی نِجاتِ وینِنِه.“‌»</verse>
				<verse number="7">یَحیی هون جَماعَتی گه تَعمید بَیتَی سِه وی وَر ایمونِه رِه گِتِه: «اِی اَفعی زادگون، كی شِمارِ خَوَر هادا تا هون غَضَبی گه دِ اِنِه ای جا دَربورین؟</verse>
				<verse number="8">اَعمالی گه نِشون دِنِه شِما توبِه هاکِردِنی رِه اَنجام هادین و شی هَمرا نُئین گه: ”اَمِه جَد ابراهیمِ.“ چون شِمارِ گِمِه، خِدا بَتِنِّه هَین سَنگیشونی جا اِبراهیمی سِه وَچیلِه سَر اِنگِنِه.</verse>
				<verse number="9">اَلَن تور داری ریشِه ای سَر دَرِه و هر داری گه خِبِ میوِه نیارِه، بَوری و تَشی دِلِه دیم بَدا وونِه.»</verse>
				<verse number="10">مَردِن ویجا بَپُرسینِه: «پس چی هاکِنیم؟»</verse>
				<verse number="11">یحیی جِواب هادا: «اونیگه دِتا جِمِه دارنِه، یَتِه رِه اونیگه نارنِه رِه هادِه، و اونیگه غَذا دارنِه هَم هَینجور هاکِنِه.»</verse>
				<verse number="12">خراجگیرِن هَم بیمونِه تا تَعمید بَیرِن. وِشون ویجا بَپُرسینِه: «اِسّا، اَما چی هاکِنیم؟»</verse>
				<verse number="13">یحیی وِشونِه بُتِه: «اونچی گه شِمارِ بُتِنِه ای جا ویشتَر خَراج نَیرین.»</verse>
				<verse number="14">سَربازِن هَم ویجا بَپُرسینِه: «اَما چی هاکِنیم؟» یحیی وِشونِه بُتِه: «هیچکَسی جا زور وَری پول نَیرین و هیچکَسِ تِهمَت نَزِنین و شی دَسمِزِ قانِع ووئین.»</verse>
				<verse number="15">مَردِن چِش بِرا وِنِه و شی وَر گِتِنِه وونِه یحیی هَمون مَسیحِ موعود ووئِه؟</verse>
				<verse number="16">یحیی دِشتِه وِشونِه هَینجور جِواب داوِه و گِتِه: «مِن شِمارِ اُوئی هَمرا تَعمید دِمِه، ولی کسی میجا قَویتر اِنِه گه حَتّی من لایق نیمِه وی کُوشی بَنِّ وا هاکِنِم. وی شِمارِ روح القُدُس و تَشی هَمرا تَعمید دِنِه.</verse>
				<verse number="17">وی شی چَنگَکِ شی دَس دارنِه تا شی خَرمَنگاهِ تَمیز هاکِنِه و گَنِّمِ شی اَمباری دِلِه جَم هاکِنِه. ولی کَمِلِ هون تَشی دِلِه گه هیچ وَخت دَکوشانی نَوونِه سوجانِّه.»</verse>
				<verse number="18">و یحیی هَینجور نَصیحَتهایی هَمرا خِدایی کَلامِ مَردِنِ اعلام کِردِه.</verse>
				<verse number="19">ولی چون هیرودیسِ حاکِم، شی بِرار زَن، هیرودیایی جَریانی سَر و دییَر شِرارَتی گه هاکِرد وِه، یحیی ای جا توبیخ بَوِه وِه،</verse>
				<verse number="20">وِرِه زیندونی دِلِه دیم بَدا و هَین کاری هَمرا شی شِرارَتِ ویشتَر هاکِردِه.</verse>
				<verse number="21">موقِه ای گه دِشتِه مَردِن تَعمید گیتِنِه و عیسی هَم تَعمید بَیت وِه و دِ دِعا کِردِه، آسِمون وا بَوِه</verse>
				<verse number="22">و روح القُدُس جِسمی دِلِه هِتی کِتَری تَرا وی سَر جِر بیمو و یَتِه چِمِر آسِمونی جا بیمو گه: «تو می عزیزِ ریکایی، مِن تیجا راضیمِه.»</verse>
				<verse number="23">عیسی شی خِدمَتِ وختی شِرو هاکِردِه گه حِدودِ سی سال داشتِه. وی مَردِنی گِمون یوسِفی ریکا وِه و یوسِف هِلی ای ریکا،</verse>
				<verse number="24">هِلی مَتّاتی ریکا، مَتّات لاوی ای ریکا، لاوی مِلکی ای ریکا، مِلکی یَنّائی ریکا، یَنّا یوسِفی ریکا،</verse>
				<verse number="25">یوسف مَتّاتیائی ریکا، مَتّاتیا عاموسی ریکا، عاموس ناحومی ریکا، ناحوم حِسلی ای ریکا، حِسلی نَجَّی ای ریکا،</verse>
				<verse number="26">نَجَّی مَعَتی ریکا، مَعَت مَتّاتیائی ریکا، مَتّاتیا سِمِعینی ریکا، سِمِعین یُسِکی ریکا، یُسِک یَهودایی ریکا،</verse>
				<verse number="27">یَهودا یوحَنانی ریکا، یوحَنان ریسائی ریکا، ریسا زِروبابِلی ریکا، زِروبابِل شِئَلتیئیلی ریکا، شِئَلتیئیل نیری ریکا،</verse>
				<verse number="28">نیر مِلکی ای ریکا، مِلکی اَدّی ای ریکا، اَدّی قوصامی ریکا، قوصام اِلمادامی ریکا، اِلمادام عیری ریکا،</verse>
				<verse number="29">عیر یوشَعی ریکا، یوشَع اِلعازاری ریکا، اِلعازار یوریمی ریکا، یوریم مَتّاتی ریکا، مَتّات لاوی ای ریکا،</verse>
				<verse number="30">لاوی شَمعونی ریکا، شَمعون یَهودایی ریکا، یَهودا یوسِفی ریکا، یوسِف یونامی ریکا، یونام اِلیاقیمی ریکا،</verse>
				<verse number="31">اِلیاقیم مِلیائی ریکا، مِلیا مِنّائی ریکا، مِنّا مَتّاتائی ریکا، مَتّاتا ناتانی ریکا، ناتان داوودی ریکا،</verse>
				<verse number="32">داوود یَسائی ریکا، یَسا عوبیدی ریکا، عوبید بوعَزی ریکا، بوعَز سَلمونی ریکا، سَلمون نَحشونی ریکا،</verse>
				<verse number="33">نَحشون عَمّینادابی ریکا، عَمّیناداب رامی ریکا، رام حِصرونی ریکا، حِصرون فِرِصی ریکا، فِرِص یَهودایی ریکا،</verse>
				<verse number="34">یَهودا یعقوبی ریکا، یَعقوب اِسحاقی ریکا، اِسحاق ابراهیمی ریکا، ابراهیم تارَحی ریکا، تارَح ناحوری ریکا،</verse>
				<verse number="35">ناحور سِروجی ریکا، سِروج رِعوئی ریکا، رعو فِلِجی ریکا، فِلِج عِبِری ریکا، عِبِر شِلَخی ریکا،</verse>
				<verse number="36">شِلَخ قینانی ریکا، قینان اَرفَکشادی ریکا، اَرفکشاد سامی ریکا، سام نوحی ریکا، نوح لَمِکی ریکا،</verse>
				<verse number="37">لَمِک مَتوشالَحی ریکا، مَتوشالَح خَنوخی ریکا، خَنوخ یارِدی ریکا، یارِد مَهَلَلئیلی ریکا، مَهَلَلئیل قینانی ریکا،</verse>
				<verse number="38">قینان اَنوشی ریکا، اَنوش شِیثی ریکا، شیث آدَمی ریکا، و آدَم خِدایی ریکا وِه.</verse>
			</chapter>
			<chapter number="4">
				<verse number="1">عیسی روح القُدُسی جا پِر اُردُنی روخِنِه ای جا دَگِرِسِه و خِدایی روح وِرِه صَحرایی دِلِه بَوِردِه.</verse>
				<verse number="2">اوجِه چِل روز شیطان وِرِه وَسوَسِه هاکِردِه. وی دِشتِه هون روزا هیچی نَخاردِه، وختی هون روزا تُوم بَوِه عیسی وَشنی وِه.</verse>
				<verse number="3">اِبلیس وِرِه بُتِه: «اگه خِدایی ریکائی، هَین سَنگِ بُو نون بَوو.»</verse>
				<verse number="4">عیسی جِواب هادا: «توراتی دِلِه بَنوِشت بَوِه، ”آدَمی فقط نونی هَمرا زینِّه نیِه.“»</verse>
				<verse number="5">اَزما اِبلیس وِرِه یَتِه بِلَنی ای سَر بَوِردِه و یَتِه چِش به هَم بَزوئَنی اَنّا دِشتِه دِنیایی مَملِکَتِ وِرِه هَم هادا</verse>
				<verse number="6">و بُتِه: «مِن دِشتِه قِدرَت و دِشتِه هَینِنی شِکوه و جَلالِ تِرِه بَخشِمِه، چون هَینِنی اِختیار مِنِه هادا بَوِه و مِن بَتِمِّه هونِه هر کسِ بَخوام هادِم.</verse>
				<verse number="7">پس اگه تو مِنِه پَرَسِش هاکِنی، دِشتِه هَینِن تِنی وونِه.»</verse>
				<verse number="8">عیسی جِواب هادا: «توراتی دِلِه بَنوِشت بَوِه، «”تو وِنِه خِداوَند شی خِدارِه پَرَسِش هاکِنی و فقط وِرِه خِدمَت هاکِنی.“»</verse>
				<verse number="9">اَزما اِبلیس وِرِه اورشَلیمی شَهری دِلِه بَوِردِه و گَتِ مَعبَدی تِک بِشتِه و بُتِه: «اگه خِدایی ریکا هَسّی، شِرِه ایجِه ای جا جِر دیم بَدِه،</verse>
				<verse number="10">چون مزامیری کیتابی دِلِه بَنوِشت بَوِه: «”وی شی فِرشتِگونِ دَستور دِنِه تا تِرِه مِحافِظَت هاکِنَن.</verse>
				<verse number="11">و وِشون تِرِه شی بالی سَر گیرِنِه نَکِنِه تی لینگ سَنگی کَش بَخارِه.“»</verse>
				<verse number="12">عیسی جِواب هادا: « توراتی دِلِه بیمو، ”خِداوَند شی خِدارِه آزمود نَکِن.“»</verse>
				<verse number="13">وختی اِبلیس شی دِشتِه وَسوَسِه رِه تُوم هاکِردِه، تا یَت دییَر فِرصَت عیسی رِه وِل هاکِردِه.</verse>
				<verse number="14">عیسی روح القُدُسی قِوَّتی هَمرا جَلیلی مَنطَقِه ای سِه دَگِرِسِه و وی اَوازِه دِشتِه هون مَنطَقِه ای دِلِه دَپیتِه.</verse>
				<verse number="15">وی وِشونی عِبادَتگاهایی دِلِه تَعلیم داوِه، و دِشتِه مَردِن ویجا تَعریف کِردِنِه.</verse>
				<verse number="16">وختی عیسی ناصِرِه هون شهری گه وی دِلِه گَت بَوِه وِه بَرِسیِه، عیسی طِبقِ شی عادَت مِقدَّسِ شَنبِه روز عبادَتگاهی دِلِه بوردِه و پِرِسا تا خِدایی کَلامِ بَخونِّه.</verse>
				<verse number="17">اِشعیای پِیغَمبَری طومارِ وِرِه هادانِه. وختی وِرِه وا هاکِردِه، یَه قِسمَتِ بَنگیتِه گه گِتِه:</verse>
				<verse number="18">«خِداوَندی روح می سَر دَرِه، چون مِنِه مَسح هاکِردِه تا فَقیرِنِ خَوَرِخِش هادِم. مِنِه بَرِسانیِه تا اَسیرِنی آزادی و کورِنی بینایی رِه اِعلام هاکِنَم و زَجر بَکِشی ایشونِه آزاد هاکِنَم،</verse>
				<verse number="19">و خداوندی سالی لِطفِ اِعلام هاکِنَم.»</verse>
				<verse number="20">اَزما طومارِ دَپیتِه و عبادَتگاهی خادمِ هادا و هِنیشتِه. دِشتِه اونانیگه عِبادَتگاهی دِلِه دَوِنِه عیسی رِه زِل بَزو وِنِه.</verse>
				<verse number="21">اَزما عیسی گَب بَزوئَنِ شِرو هاکِردِه و وِشونِه بُتِه: «اَمرِز هَین بَنوِشت، وختی گه دِ گوش داوِنی حَیقَت بَرِسیِه.»</verse>
				<verse number="22">دِشتِه اونانیگه اوجِه دَوِنِه ویجا تَعریف کِردِنِه و فِیض بَخشِ کَلامی جا گه وی دِهِنی جا دیرگا ایمو بِهت کِردِنِه. وِشون گِتِنِه: «مَگِه هَین یوسِفی ریکا نیِه؟»</verse>
				<verse number="23">عیسی وِشونِه بُتِه: «بی شَک هَین مَثَلِ میسِه اُرِنی، ”اِی طَبیب شِرِه شَفا هادِه. اونچی گه بِشنُسِمی کَفَرناحومی دِلِه هاکِردی، ایجِه شی زادگاهی دِلِه هَم هاکِن.“‌»</verse>
				<verse number="24">اَی هَم بُتِه: «حَیقَتاً شِمارِ گِمِه هیچ پِیغَمبَری شی زادگاهی دِلِه موردِ قَبول نیِه.</verse>
				<verse number="25">ولی حَیقَتاً شِمارِ گِمِه، ایلیایی پِیغَمبَری دورِه هون موقِه گه اِسرائیلی دِلِه سِه سال و نیم وارِش نَوارِسِه و بَدجور قَحطی وِه، هون دورِه اسرائیلی دِلِه یَتِخِیلی بیوِه زَناکِنِن دَوِنِه.</verse>
				<verse number="26">ولی ایلیا هیچ کِدیمی وَر بَرِسانی نَوِه، بِجز یَتِه بیوِه زَنایی وَر گه صَرفَه ای شهر، صیدونی مَنطَقِه ای دِلِه دَوِه.</verse>
				<verse number="27">هَمینجور اِلیشَعی پِیغَمبَری دورِه هَم اسرائیلی دِلِه یَتِخِیلی جُذامیِن دَوِنِه، ولی هیچکِدیم شی جُذامی جا شَفا نَیتِنِه بِجِز نَعَمانِ سُریانی.»</verse>
				<verse number="28">اَزما دِشتِه اونانیگه یَهودیِنی عبادَتگاهی دِلِه دَوِنِه، وختی هَین گَبِ بِشنُسِنِه عَصبانی بَوِنِه</verse>
				<verse number="29">وِشون پِرِسانِه و عیسی رِه شَهری جا دیرگا هاکِردِنِه و وِرِه کِتی ای سَر گه شَهر وی سَر بَسات بَوِه وِه، بَوِردِنِه تا اوجِه ای جا وِرِه جِر دیم بَدِن.</verse>
				<verse number="30">ولی عیسی وِشونی میِن رَد بَوِه و بوردِه.</verse>
				<verse number="31">بعد از اون عیسی كَفرناحومی سِه گه جلیلی یَتِه از شَهرا وِه بوردِه و شَنبِه روزی دِلِه مَردِنِ تَعلیم داوِه.</verse>
				<verse number="32">مَردِن وی تَعلیم هادائَنی جا خِیلی تَجِّب هاکِردِنِه، چون وی اِقتِداری هَمرا گَب زووِه.</verse>
				<verse number="33">هون عبادَتگاهی دِلِه یَتِه دِوبَزِه مَردی دَوِه گه پَلیدِ روح داشتِه. وی دادی هَمرا بُتِه:</verse>
				<verse number="34">«اِی عیسای ناصری، اَمِه هَمرا چیکار دارنی؟ بیموئی اَمارِه هَلاک هاکِنی؟ دِمِّه کی هَسّی، تو هون خِدای قِدّوسی!»</verse>
				<verse number="35">ولی عیسی پلیدِ روحِ تَشَر بَزو و بُتِه: «ساكِت بَواش، ویجا دیرگا بِرِه!» اَزما دِو هون مَردی رِه دِشتِه مَردِنی وَر بِنِه ای سَر دیم بَدا و بدونِ هَینگه آسیبی وِرِه بَزِنِه ویجا دیرگا بیمو.</verse>
				<verse number="36">هَمه تَجِّب هاکِردِنِه و هَمدیَرِ بُتِنِه: «هَین چیجور گَبیِه؟ پَلیدِ ارواحِ قِوَّت و اِقتداری هَمرا دَستور دِنِه و اونِن دیرگا شونِنِه!»</verse>
				<verse number="37">هَینِسه وی اَوازِه دِشتِه هون مَنطَقِه ای دِلِه دَپیتِه.</verse>
				<verse number="38">عیسی عبادَتگاهی جا دیرگا بیمو و شَمعونی خِنِه بوردِه. شَمعونی زَن مار بَدجور تُوو هاکِرد وِه. پس، عیسایی جا بَخوایسِنِه وِرِه کِمَک هاکِنِه.</verse>
				<verse number="39">عیسی وی سَری وَر بوردِه و تُوو رِه تَشَر بَزو، وی تُوو قطع بَوِه. وی دَرجا پِرِسا و وِشونِه پَذیرایی هاکِردِه.</verse>
				<verse number="40">غِروب دَم، مَردِن شی دِشتِه مَریضِنِ عیسایی وَر بیاردِنِه، عیسی تَک تَکی سَر دَس بِشتِه و وِشونِه شَفا هادا.</verse>
				<verse number="41">دِویشون خِیلیایی جا دیرگا ایمونِه و شول داوِنِه گِتِنِه: «تو خِدایی ریکائی!» ولی وی وِشونِه تَشر زووِه و نِشتِه گَب بَزِنَن، چون دِنِسِنِه عیسی مَسیحِ موعودِ.</verse>
				<verse number="42">صِبِ دَم، عیسی دیرگا بیمو و یَتِه خَلوَتِ جا بوردِه. مَردِن وی دِمال گِرِسِنِه وختی وی وَر بوردِنِه تَقَلّا هاکِردِنِه نِلِن وِشونی وَری جا بورِه.</verse>
				<verse number="43">ولی عیسی وِشونِه بُتِه: «مِن وِنِه خِدایی پادشاهی ای خَوَرِخِشِ دییَر شَهرایی دِلِه هَم بَرِسانَم، چون هَین كاری سِه بَرِسانی بَوِمِه.»</verse>
				<verse number="44">و عیسی یَهودیِه ای مَنطَقِه، عِبادتگاهایی دِلِه موعِظِه کِردِه.</verse>
			</chapter>
			<chapter number="5">
				<verse number="1">یَتِه روز گه عیسی جِنیسارِتی دَریایی وَر اِسّاوِه، مَردِن هر طرفی جا وِرِه هجوم اُردِنِه تا خِدایی کَلام بِشنُئَن.</verse>
				<verse number="2">عیسی دریالُو دِتا لوتکا بَئیِه گه مائیگیرِن وِشونی جا دیرگا بیمو وِنِه و شی توریشونِه دِ شوردِنِه.</verse>
				<verse number="3">وی یَتِه لوتکا گه شَمعونی سِه وِه رِه سِوار بَوِه و ویجا بَخوایسِه اَقَدّی لوتکا رِه دریالُویی جا دور هاکِنِه. اَزما شِه لوتکایی دِلِه هِنیشتِه و مَردِنِ تَعلیم هادا.</verse>
				<verse number="4">وختی وی گَب تُوم بَوِه، شَمعونِ بُتِه: «لوتکا رِه یَتِه جَلِ جا بَوِر و تورِ مائی بَیتَنی سِه اُوئی دِلِه دیم بَدین.»</verse>
				<verse number="5">شَمعون جِواب هادا: «اِسّا، دِشتِه شُو رِه تَقَلّا هاکردِمی و هیچی نَیتِمی، ولی چون تو گِنی توریشونِه اُوئی دِلِه دیم دِمی.»</verse>
				<verse number="6">وختی هَین کارِ هاکِردِنِه، اَنّی مائی بَیتِنِه گه نَزیک وِه وِشونی توریشون بوسانی بَوو!</verse>
				<verse number="7">هَینِسه، شی شَریکِنی جا گه دییَر لوتکایی دِلِه دَوِنِه بَخوایسِنِه وِشونی کِمَک بیئِن. وِشون بیمونِه و هر دِتا لوتکارِه مائی ای جا مَشت هاکِردِنِه جوریگه نَزیک وِه غَرق بَوون.</verse>
				<verse number="8">وختی شَمعونِ پِطرُس هَینِه بَئیِه، عیسایی لینگ دَکِتِه و بُتِه: «اِی خِداوَند، میجا دور بَواش، چون مِن گِناهکار مَردیمِه!»</verse>
				<verse number="9">شَمعون و دِشتِه وی هَمراهِن هون اِتِّفاقی جا گه مائی ای صید هاکِردَنی موقِه دَکِت وِه بِهت هاکِردِنِه.</verse>
				<verse number="10">یَعقوب و یوحَنا، زِبِدی ای ریک ریکا هَم گه شَمعونی شَریک وِنِه، هَمین حالِ داشتِنِه. عیسی شَمعونِ بُتِه: «نَتِرس؛ بعد اَزین مَردِنِ صید کِنّی.»</verse>
				<verse number="11">وختی وِشون شی لوتکائیشونِه دَریالُو بیاردِنِه، هَمه چیرِه وِل هاکِردِنِه و وی دِمال بوردِنِه.</verse>
				<verse number="12">اَتِه روز گه عیسی یَتِه از شَهرایی دِلِه دَوِه، یَتِه مَردی بیمو گه وی دِشتِه تَن جُذام بَیت وِه. وختی عیسی رِه بَئیِه، وی لینگی پِش دیم بَخاردِه و خواهِشی هَمرا بُتِه: «اِی آقا، اگه بَخوای بَتِنّی مِنِه شَفا هادی.»</verse>
				<verse number="13">عیسی شی دَسِ دِراز هاکِردِه و شی دَسِ وی سَر بِشتِه و بُتِه: «خوایمِه، شَفا بَئیر!» دَرجا، وی جُذام از بِین بوردِه.</verse>
				<verse number="14">اَزما عیسی وِرِه دَستور هادا بُتِه: «هیچکَسی وَر هیچی نُو، ولی بور مَعبَدی کاهِنی وَر شِرِه هَم هادِه و شی شَفا بَیتَنی خاطری قِروونی ای گه موسای پیغمبر دَستور هادا رِه پیشکَش هاکِن تا وِشونِه ثابِت بَوو.»</verse>
				<verse number="15">ولی عیسایی کاری خَوَر ویشتَر و ویشتَر پَخش وونِسِه، جوریگه یَتِخِیلی جَماعت جَم وونِسِنِه تا وی گَبِ بِشنُئَن و شی مَریضی ای جا شَفا بَیرِن.</verse>
				<verse number="16">ولی عیسی شِرِه مَردِنی جا کِنار کَشیِه و دِعا هاکِردَنی سِه یَتِه خَلوَتِ جا شیِه.</verse>
				<verse number="17">یَتِه از هون روزا گه عیسی دِ تَعلیم داوِه، عِلَمای فِرقِه ی فَریسی و توراتی مَلِّمِن گه اورشلیم و دِشتِه جلیلی شَهرا و یَهودیه ای جا بیمو وِنِه اوجِه نیشت وِنِه، عیسی، خِداوندی قِوَّتی هَمرا مَریضِنِ شَفا داوِه.</verse>
				<verse number="18">ناخوَکی چَن تا مَردی راهی جا بَرِسینِه گه یَتِه فَلَجِ تَختی سَر اُردِنِه. وِشون تَقَلّا کِردِنِه وِرِه خِنِه ای دِلِه بیارِن و عیسایی پِش بِلِن.</verse>
				<verse number="19">ولی چون اِزدِحام اَنّی زیاد وِه نَتِنِسِنِه راهی بَنگیرِن دِلِه بورِن، پس بومی سَر بوردِنِه و سِفالِ پِچینِه و فَلَجِ وی دوشَکی هَمرا جِر بَرِسانینِه و جَماعتی میِن عیسایی پِش بِشتِنِه.</verse>
				<verse number="20">وختی عیسی وِشونی ایمونِ بَئیِه، بُتِه: «اِی مَردی، تی گِناهِن بیامِرزی بَوِه!»</verse>
				<verse number="21">فَریسیِن و توراتی مَلِّمِن شی هَمرا فِکر هاکِردِنِه: «هَین کیِه کِفر گِنِه؟ کی بِجِز خِدا بَتِنِّه گِناهِنِ بِبَخشِه؟»</verse>
				<verse number="22">عیسی وِشونی خیالِ بِفَهمِسِه و بُتِه: «چه شی دِلی دِلِه هَینجور خیال کِنِنی؟</verse>
				<verse number="23">کِدیم یَتِه راحَت تَرِه: بُئی ”تی گِناهِن بیامرزی بَوِه“ یا هَینگه بُئی ”پِرِس و راه بور؟“</verse>
				<verse number="24">اِسا دِنّین گه اِنسونی ریکا زَمینی سَر گِناهِنی آمِرزِشی اختیارِ دارنِه» هون فَلَجِ مَردی رِه بُتِه: «تِرِه گِمِه، پِرِس، شی دوشَکِ جَم هاکِن و خِنِه بور!»</verse>
				<verse number="25">هون مَردی دَرجا وِشونی چِشی وَر پِرِسا دوشَکی گه وی سَر بَفِت وِه رِه بَیتِه و خِدارِه پَرَسِش کِنون خِنِه بوردِه.</verse>
				<verse number="26">هَمه هَین اِتِّفاقی جا خِیلی تَجِّب هاکِردِنِه، خِدارِه پَرَسِش کِردِنِه و در حالی گه تَرس وِشونی وجودِ بَئیت وِه، گِتِنِه: «اَمرِز عجیبِ چیا بَئیمی.»</verse>
				<verse number="27">اَزما عیسی هون خِنِه ای جا دیرگا بیمو و یَتِه خراجگیر گه وی اِسم لاوی وِه رِه بَئیِه گه خراجگیرِ دَکِّه ای دِلِه نیشت وِه. وِرِه بُتِه: «میجا پیرَوی هاکِن.»</verse>
				<verse number="28">لاوی پِرِسا و هَمه چیرِه هَموجِه بِشتِه و وی دِمال بوردِه.</verse>
				<verse number="29">لاوی عیسایی سِه شی خِنِه ای دِلِه یَتِه گَتِ دَعوَتی هادا. یَتِخِیلی خراجگیرِن و کَسای دییَر وِشونی هَمرا سِفرِه سَر هِنیشتِنِه.</verse>
				<verse number="30">ولی عِلَمای فِرقِه فَریسی و دَسِه ای از توراتی مَلِّمِن گه وِشونی فِرقِه ای جا وِنِه، اعتراضی هَمرا عیسایی شاگِردِنِ بُتِنِه: «چه خراجگیرن و گِناهکارِنی هَمرا خارِنی و نوشِنِنی؟»</verse>
				<verse number="31">عیسی وِشونِه بُتِه: «مریضِنِنِ گه طَبیب احتیاج دارنِه، نا سالِمِ آدَمِن.</verse>
				<verse number="32">مِن نیمومِه تا صالِحِنِ دَعوت هاکِنِم، بَلگی بیمومِه گِناهکارِنِ توبه ای سِه دَعوت هاکِنِم.»</verse>
				<verse number="33">وِشون عیسی رِه بُتِنِه: «یَحیایی شاگِردِن ویشتَرِ وَختا روزِه گیرِنِه و دِعا کِنِنِه، فَریسیِنی شاگِردِن هَم هَینجورِنِه، ولی تی شاگِردِن هَمِش خارِنِه و نوش کِنِنِه.»</verse>
				<verse number="34">عیسی جِواب هادا: «بِشِنِه عَروسی ای مِهمونِنِ تا موقِه ای گه زِما وِشونی هَمرا دَرِه، مَجبور هاکِنین روزِه بَیرِن؟</verse>
				<verse number="35">ولی موقِه ای رَسِنِه گه زِما وِشونی جا بَئیت وونِه؛ هون روزا روزِه گیرِنِه.»</verse>
				<verse number="36">عیسی هَین مَثَلِ هَم وِشونی سِه بیاردِه و بُتِه: «هیچکَس یَتِه نُو جِمِه رِه نَورینِه تا اونِه یَتِه پیتِه جِمِه ای کَش پینَک هاکِنِه. چون اگه هَینجور هاکِنِه، هَم نُو جِمِه گِلی وونِه و هَم نُو پینَک پیتِه جِمِه رِه ناجور کِنِّه.</verse>
				<verse number="37">هَمینجور هَم هیچکَس تازِه شَرابِ پیتِ پوسی خیکی دِلِه نَریزِنِه. چون اگه هَینجور هاکِنِه، تازِه شَراب پوسی خیکِ تِرکانِّه و شراب تالم وونِه و پوسی خیک هَم از بِین شونِه.</verse>
				<verse number="38">تازِه شَرابِ وِنِه نُو پوسی خیکی دِلِه بَریختَن.</verse>
				<verse number="39">و کسی گه کِهنِه شَرابِ بَخارِه دِ تازِه شَرابی هَوَسِ نَکِنِّه، چون گِنِه: ”کِهنِه شَراب خِبتَرِ.“‌»</verse>
			</chapter>
			<chapter number="6">
				<verse number="1">یَتِه مِقَدّسِ شَنبِه روز، وختی گه عیسی گَنِّم جاری دِلِه رَد وونِسِه، وی شاگِردِن گَنِّمی خوشِه رِه چینِسِنِه و شی دَسِ کَفی دِلِه سُسِّنِه و خاردِنِه.</verse>
				<verse number="2">ولی عِلَمای فِرقِه فَریسی ای جا چَن نفر بُتِنِه: «چه شِما كاری گه شَنبِه روزی دِلِه جایِز نیِه رِه کِنِنی؟»</verse>
				<verse number="3">عیسی جِواب هادا: «مَگِه نَخونِسِنی داوود، وختی وی و وی یارِن وَشنی وِنِه چی هاکِردِه؟</verse>
				<verse number="4">وی خِدایی خِنِه ای دِلِه بوردِه و تقدیس بَوِه نونِ بَیتِه بَخاردِه، و شی یارِنِ هَم هادا، درحالی گه فقط کاهنِن اِجازه داشتِنِه هون نونِ بَخارِن.»</verse>
				<verse number="5">اَزما عیسی وِشونِه بُتِه: «اِنسونی ریکا شَنبِه روزی صاحاب هَم هَسِّه.»</verse>
				<verse number="6">عیسی یَت دییَر شَنبِه روز، یَهودیِنی عبادتگاهی دِلِه بوردِه و دِ تَعلیم داوِه. یَتِه مَردی اوجِه دَوِه گه وی راسِ دَس خِشک بَوِه وِه.</verse>
				<verse number="7">توراتی مَلِّمِن و عِلَمای فِرقِه فَریسی عیسی رِه هاپِه داشتِنِه گه بَوینَن شَنبِه روزی دِلِه کسی رِه شَفا دِنِه یا نا، چون یَچی ای دِمال دَوِنِه تا یَتِه دَلیلی بَنگیرِن گه عیسی رِه تِهمَت بَزِنَن.</verse>
				<verse number="8">ولی عیسی گه وِشونی خیالی جا باخَوَر وِه، اون مَردی ای گه وی دَس خِشک بَوِه وِه رِه بُتِه: «بِرِه هَیجِه هِرِس.» وی هَم پِرِسا و اوجِه هِرِسا.</verse>
				<verse number="9">عیسی وِشونِه بُتِه: «شِمِه جا یَتِه سوال دارمِه، کِدیم کار شَنبِه روزی دِلِه دِرِسِ: خِبی هاکِردَن یا بَدی هاکِردَن، آدَمی جانِ نِجات هادائَن یا وِرِه از بِین بَوِردَن؟»</verse>
				<verse number="10">دِشتِه اونانیگه وی دُور و وَر دَوِنِه رِه هارشیِه و اَزما هون مَردی رِه بُتِه: «شی دَسِ دِراز هاکِن!» وی شی دَسِ دِراز هاکِردِه و وی دَس خار بَوِه.</verse>
				<verse number="11">ولی وِشون خِیلی عَصَبانی بَوِنِه و شی میِن مَشوِرَت هاکِردِنِه گه عیسایی هَمرا چی هاکِنِن.</verse>
				<verse number="12">یَتِه از هَین روزا، عیسی دِعایی وِسِه کوهی سِه بوردِه و شُو تا صِب خِدایی حِضور دِعا کِردِه.</verse>
				<verse number="13">صِبِ دَم شی شاگِردِنِ کَفا بَخونِسِه و وِشونی دِلِه دِوازِه نَفَرِ اِنتخاب هاکِردِه و وِشونی اِسمِ رَسول بِشتِه:</verse>
				<verse number="14">شَمعون گه (وی اِسمِ پِطرُس بِشتِه) و وی بِرار آندِریاس، یَعقوب و یوحَنا، فیلیپُس و بَرتولما،</verse>
				<verse number="15">مَتّی و توما، یَعقوب حَلفایی ریکا، شَمعون گه وِرِه وَطن پَرَست هَم گِتِنِه،</verse>
				<verse number="16">یَهودا یَعقوبی ریکا، و یَهودای اَسخَریوطی گه عیسی رِه خیانَت هاکِردِه.</verse>
				<verse number="17">عیسی شاگِردِنی هَمرا کوهی جا جِر بیمو و یَتِه خَمَنِ زَمینی دِلِه هِرِسا. خِیلی از وی شاگِردِن و یَتِخِیلی اِزدِحام یَهودیِه ای سَرتاسَری جا، اورشلیم و صور و صیدون گه دَریایی وَر وِه اوجِه دَوِنِه.</verse>
				<verse number="18">وِشون بیمو وِنِه تا وی گَبِ بِشنُئِن و شی مَریضی ای جا شَفا بَیرِن، و اونانیگه پَلیدِ روح وِشونِه آزار داوِه، خِب وونِسِنِه.</verse>
				<verse number="19">دِشتِه مَردِن تَقَلّا کِردِنِه شِرِه عیسی رِه بَرِسانِن و وِرِه دَس هاکِنَن، چون نیرویی ویجا دیرگا ایمو و هَمه رِه شَفا داوِه.</verse>
				<verse number="20">اَزما عیسی شی شاگِردِنِه هارشیِه و بُتِه: «خِش بِحالِ شِما گه فَقیرِنی؛ چون خِدایی پادشاهی شِمِسِئِه.</verse>
				<verse number="21">«خِش بِحالِ شِما گه اَلَن وَشنینی؛ چون سِئر وونِنی. خِش بِحالِ شِما گه اَلَن بِرمِه کِنِنی؛ چون خَنِّنی.</verse>
				<verse number="22">«خِش بِحالِ شِما هون موقِه گه مَردِن اِنسونی ریکائی اِسمی خاطری شِمِه جا بیزار بَوون و شِمارِ شی جَمی جا دیرگا هاکِنَن و شِمارِ فاش هادَن و تِهمَت بَزِنِن.</verse>
				<verse number="23">هون روز، خِشال ووئین و سَما هاکِنین، چون شِمِه پاداش آسمونی دِلِه گَتِ. چون وِشونی اَجداد هَم پِیغَمبَرِنی هَمرا اَتی هاکِردِنِه.</verse>
				<verse number="24">«ولی وای بِحالِ شِما اِی پولدارِن؛ چون هَمین اَلَن هَم شی راحتی رِه بَیتِنی.</verse>
				<verse number="25">وای بِحالِ شِما گه اَلَن سِئرِنی؛ چون وَشنی وونِنی. وای بِحالِ شِما گه اَلَن خَنِّنی؛ چون ماتَم گیرِنی و بِرمِه کِنِنی.</verse>
				<verse number="26">«وای بِحالِ شِما وختی گه مَردِن شِمِه جا تَعریف هاکِنِن، چون وِشونی اَجداد هَم دِردِرو پِیغَمبَرِنی هَمرا اَتی هاکِردِنِه.</verse>
				<verse number="27">«ولی اِی شِما گه می گَبِ اِشنُنِنی، شِمارِ گِمِه شی دِشمَنِنِ مِحَبَّت هاکِنین و اونانیگه شِمِه جا بیزارِنِه رِه خِبی هاکِنین.</verse>
				<verse number="28">هر کی شمارِ اَراشت کِنِّه وِشونی سِه دِعای بَرکت هاکِنین، و هر کی شِمارِ آزار دِنِه ویسِه دِعای خِیر هاکِنین.</verse>
				<verse number="29">اگه کَسی تی دیمی یَتِه وَرِه چَک بَزو، شی دیمی هون وَرم دَگِردان تا بَزِنِه. اگه کَسی تی قَوارِه تیجا خوایسِه بَیرِه، بِل تی جِمِه رِه هَم بَوِرِه.</verse>
				<verse number="30">اگه کَسی یَچی تیجا خواینِه وِرِه هادِه، و اگه تی اَموالِ بِزور بَیتِه، نَخوا تِرِه پَس هادِه.</verse>
				<verse number="31">مَردِنی هَمرا هَمونجور رَفتار هاکِنین گه اِنتِظار دارِنی شِه شِمِه هَمرا رَفتار هاکِنَن.</verse>
				<verse number="32">«اگه فَقَط اونانیگه شِمارِ مِحَبَّت کِنِنِه رِه مِحِبَّت هاکِنین، شِمِسِه چی خیری دارنِه؟ حَتّی گِناهکارِن هَم اونانیگه وِشونِه دوس دارِنِه رِه مِحَبَّت کِنِنِه.</verse>
				<verse number="33">و اگه فقط اونانیگه شِمارِ خِبی کِنِنِه رِه خِبی هاکِنین، شِمِنِه چی خِیری دارنِه؟ حَتّی گِناهکارِن هَم هَینجور کِنِنِه.</verse>
				<verse number="34">و اگه هونِنی رِه قَرض هادین گه دِنِّنی شِمِه قَرضِ گِردانِنِه، شمِسِه چی نَفعی دارنِه؟ حَتّی گِناهکارِن هَم دییَر گِناهکارِنِه قَرض دِنِنِه، چون دِنِّنِه یَتِه روز شی قَرضِ پَس گیرِنِه.</verse>
				<verse number="35">ولی شِما شی دِشمَنِنِ مِحَبَّت هاکِنین و وِشونِه خِبی هاکِنین و بِدون هَینگه پَس بَیتنی فِکر دَووئین وِشونِه قَرض هادین، چون شِمِه پاداش گَتِ و خِدای مِتعالی ریک ریکا وونِنی، چون وی ناشِکرِن و بَدکارِنی هَمرا مِهرَوونِه.</verse>
				<verse number="36">پس رَحمین ووئین، هَمونجور گه شِمِه آسِمونی پیر رَحمینِه.</verse>
				<verse number="37">داوَری نَکِنین تا شِمِنِه داوَری نَوو. مَحکوم نَکِنین تا مَحکوم نَووئین. بِبَخشین تا بَخشیدِه بَووئین.</verse>
				<verse number="38">هادین تا شِمارِ هادا بَوو؛ یَتِه مَنَّر پِر هاکِرد و فِشار هادا و دِکِت هادا و سَر مَشت بَوِه شِمِه دامَنی دِلِه بَریخت وونِه! چون هر مَنَّری هَمرا هادین، هَمون مَنَّری هَمرا شِمارِ هادا وونِه.»</verse>
				<verse number="39">و هَین مَثَلِ هَم وِشونی سِه بیاردِه و بُتِه: «مَگِه یَتِه کور بَتِنِّه یَت دییَر کوری عَصاکش بَوو؟ مَگِه هر دِتا چاهی دِلِه نَکِفِنِنِه؟</verse>
				<verse number="40">شاگِرد، شی اِسّایی جا سَرتَر نیِه، ولی وختی کامِلاََ شی تَعلیم و تَربیَتِ تُوم هاکِنِه، بَتِنِّه شی اِسّایی تَرا بَوو.</verse>
				<verse number="41">«چِتی کَمِل ذِرِّه رِه شی بِراری چِشی دِلِه وینّی، ولی هون دارکینگِه ای گه شی چِشی دِلِه دارنی رِه، نَوینّی؟</verse>
				<verse number="42">چِتی بَتِنّی شی بِرارِ بُئی: ”بِرار، بِل کَمِل ذِرِّه رِه تی چِشی جا دیرگا بیارَم“، اِسا اونگه دارکینگِه رِه شی چِشی دِلِه نَوینّی؟ اِی دُرو، اوَّل دارکینگِه رِه شی چِشی جا دیرگا بیار، اَزما بِهتَر بَتِنّی بَوینی و کَمِل ذِرِّه رِه شی بِراری چِشی جا دیرگا بیاری.</verse>
				<verse number="43">«هیچ وَخت خِبِ دار، بَدِ میوِه بار نیارنِه، و هیچ وَخت بَدِ دار خِبِ میوِه نَدِنِه.</verse>
				<verse number="44">هر داری رِه وی میوِه ای جا بِشِنِه بِشناسیَن. نِشِنِه لَم تَلی ای جا اَنجیل بَچیَن و تَمِش گِلِه ای جا اَنگور!</verse>
				<verse number="45">خارِ مَردی شی دِلی خِبِ اَمباری جا خِبی بار اُرنِه و بَدِ مَردی شی دِلی بَدِ اَمباری جا بَدی بار اُرنِه. چون زِوون اونچی گه دِلی دِلِه سَر مَشتِه ای جا، گَب زَنِّه.</verse>
				<verse number="46">«چِتیِه، مِنِه ’آقا، آقا‘ گِنِنی، ولی اونچی گِمِه رِه عَمَل نَکِنِنی؟</verse>
				<verse number="47">اونگه می وَر اِنِه و می گَبِ اِشنُنِه و اونِه عَمَل کِنِّه، شِمارِ هَم دِمِه کِرِ مونِّه.</verse>
				<verse number="48">وی هون مَردی رِه مونِّه گه شی خِنِه ای بَساتَنی سِه بِنِه رِه جَل بَکِّنیِه و خِنِه ای پِی رِه کِری سَر بِشتِه. وختی لاهوار بیمو و اُو هون خِنِه رِه فِشار بیاردِه، نَتِنِسِه اونِه دِکِت هادِه، چون مِحکَم بَسات بَوِه وِه.</verse>
				<verse number="49">ولی اونیگه می گَبِ اِشنُنِه و اونِه عَمَل نَکِنِّه، اونی رِه مونِّه گه شی خِنِه رِه بِدون پِی بِنِه ای سَر بَساتِه. وختی لاهوار هون خِنِه رِه فِشار بیاردِه، دَرجا لی بَخاردِه و هون خِنِه ای ویرونی چَنّی گَت وِه.»</verse>
			</chapter>
			<chapter number="7">
				<verse number="1">وختی عیسی شی دِشتِه گَبِ مَردِنی هَمرا تُوم هاکِردِه، كَفرناحومی شهری سِه بوردِه.</verse>
				<verse number="2">اوجِه یَتِه رومی اَفسَر دَوِه گه یَتِه نوکَر داشتِه و خِیلی ویسِه بااِرزِش وِه. وی نوکر مَریض بَوِه و دِ مِردِه.</verse>
				<verse number="3">وختی اَفسَر عیسایی اَوازِه رِه بِشنُسِه، یَهودی گَت گَتِه ای جا چَن نَفرِ وی وَر بَرِسانیِه تا ویجا بَخوان بیِه و وی نوکَرِ شَفا هادِه.</verse>
				<verse number="4">وِشون عیسایی وَر بیمونِه و ویجا خواهِش تَمَنّا هاکِردِنِه و بُتِنِه: «هَین مَردی لیاقت دارنِه هَین لِطفِ ویسِه هاکِنی،</verse>
				<verse number="5">چون اَمِه مَردِنِ دوس دارنِه و هَمونیِه گه اَمِه عبادَتگاه رِه اَمِسِه بَساتِه.»</verse>
				<verse number="6">عیسی وِشونی هَمرا بوردِه. وختی خِنِه ای نَزیکی بَرِسیِه، هون اَفسَر شی رَفِقِنی جا چَن نَفرِ هَین پِیغِمی هَمرا عیسایی وَر بَرِسانیِه و بُتِه: «اِی آقا، شِرِه زَحمَت نَدِه، چون مِن لایِق نیمِه تو می خِنِه ای سَخفی بِن بیئِی.</verse>
				<verse number="7">هَینِسه، شِرِه لایق نَئونِسِمِه تی وَر بیئَم. فَقَط یَه کَلَمِه بُو می نوکَر شَفا گیرنِه.</verse>
				<verse number="8">چون مِن شِه فَرموندِه دارمِه و سَربازنی هَم شی دَسِبِن دارمِه. یَتِه رِه گِمِه ”بور!“ شونِه، یَت دییَرِ گِمِه ”بِرِه!“ اِنِه. شی نوکَرِ گِمِه، ”هَین كارِ هاکِن!“ وی هون کارِ کِنِّه.»</verse>
				<verse number="9">عیسی وختی هَینِه بِشنُسِه، وی گَبی جا تَجِّب هاکِردِه و جَماعَتی گه وی دِمال سَر ایمونِه رِه هارشیِه و بُتِه: «شِمارِ گِمِه، هَینجور ایمونی حَتّی اِسرائیلی مَردِنی دِلِه هَم نَئیمِه.»</verse>
				<verse number="10">وختی اَفسَری پِیغِم رَسونِن خِنِه دَگِرِسِنِه، هون نوکَرِ خار و تَندِرِس بَئینِه.</verse>
				<verse number="11">چَن وَخت دییَر، عیسی شی شاگِردِن و یَتِه گَتِه اِزدِحامی هَمرا یَتِه شَهری سِه گه وی اِسم نائین وِه بوردِه.</verse>
				<verse number="12">وختی شَهری دَروازه ای نَزیکی بَرِسیِه، بَئیِه یَتِه مِیِّتِه وَرِنِه گه یَتِه بیوِه زَنایی تنیا ریکا وِه. شَهری مَردِنی جا خیلیا هَم هون زَنارِه هَمراهی کِردِنِه.</verse>
				<verse number="13">عیسای خِداوَند وختی وِرِه بَئیِه، وی دِل ویسِه بَسوتِه و هون بیوِه زَنارِه بُتِه: «بِرمِه نَکِن!»</verse>
				<verse number="14">اَزما پِش بوردِه و تابوتی سَر دَس بِشتِه. اونانیگه تابوتِ وَردِنِه، هِرِسانِه. عیسی بُتِه: «اِی جَوون تِرِه گِمِه، پِرِس!»</verse>
				<verse number="15">مِردِه راس بَوِه و هِنیشتِه و گَب بَزوئَنِ شِرو هاکِردِه! عیسی وِرِه وی ماری دَس بِسپارِسِه.</verse>
				<verse number="16">دِشتِه مَردِن بَتِرسینِه و هَمونجور گه خِدارِه شِکر کِردِنِه، گِتِنِه: «یَتِه گَتِ پِیغَمبَر اَمِه میِن ظهور هاکِردِه. خِدا شی قومِ مِلاقات هاکِردِه.»</verse>
				<verse number="17">عیسایی هَین کاری خَوَر دِشتِه یَهودیِه ای دِلِه و هون دُور و وَر دَپیتِه.</verse>
				<verse number="18">یَحیایی شاگِردِن یحیی رِه دِشتِه هَین اِتِّفاقایی جا خَوَردار هاکِردِنِه. وی دِ نفر از شی شاگِردنِه کَفا بَخونِسِه</verse>
				<verse number="19">و هَین پِیغِمی هَمرا عیسای خِداوندی وَر بَرِسانیِه و بُتِه: «تو هَمونی هَسّی گه وِسِه بیِه، یا یَنَفَر دییَری اِنتظارِ بَکِشیم؟»</verse>
				<verse number="20">هون دِ نَفَر وختی عیسایی وَر بیمونِه وِرِه بُتِنِه: «یحیای تَعمید‌ دَهندِه اَمارِه بَرِسانیِه تا تیجا بَپُرسیم تو هَمونی هَسّی گه وِسِه بیِه، یا یَنَفَر دییَری اِنتظارِ بَکِشیم؟»</verse>
				<verse number="21">هَمون موقِه، عیسی خِیلی از اونانیگه دَرد و مَرَض و پَلیدِ اَرواح داشتِنِه رِه شَفا هادا و یَتِخِیلی کورِنِ بینا هاکِرده.</verse>
				<verse number="22">اَزما قاصِدِنی جِواب بُتِه: «بورین و اونچی بَئینی و بِشنُسِنی رِه یَحیایی سِه بُئین، گه کورِن وینِنِه، شَلِن راه شونِنِه، جُذامین شَفا گیرِنِه، غولیشون اِشنُنِنِه، مِردِگون زینِّه وونِنِه، و فَقیرِنِه خَوَرِخِش هادا وونِه.</verse>
				<verse number="23">خِش بِحالِ کَسی گه مِنِه شَک نَکِنِه.»</verse>
				<verse number="24">وختی یَحیایی قاصِدِن بوردِنِه، عیسی، یحیایی خَوَری گَب بَزوئَنِ شِرو هاکِردِه و جَماعَتِ بُتِه: «چی ای بَئیَنی سِه صَحرایی دِلِه بورد وِنی؟ لَلِه ای بَئیَنی سِه گه وایی جا لَرزِنِه؟</verse>
				<verse number="25">پس چی ای بَئیَنی سِه بوردِنی؟ یَتِه مَردی گه نَرمِ جِمِه شی تَن دارنِه؟ اونانیگه پِر زَرق و بَرقِ جِمِه کِنِنِه و تَجملاتی زندگی کِنِنِه، پادشاهِنی کاخی دِلِه دَرِنِه.</verse>
				<verse number="26">پَس چی ای بَئیَنی سِه بوردِنی؟ یَتِه پِیغَمبَری بَئیَنی سِه؟ اَرِه، شِمارِ گِمِه وی یَتِه پِیغَمبَری جا هَم گَت تَرِ.</verse>
				<verse number="27">وی هَمونیِه گه مِقَدّسِ نوشته هایی دِلِه وی خَوَری بَنوِشت بَوِه: «”اِسا شی قاصِدِ تیجا پِشتَر رَسامِّه گه تی راه رِه تیسِه آمادِه هاکِنِه.“</verse>
				<verse number="28">شِمارِ گِمِه یحیایی جا گَت تَر کسی ماری جا بَزا نَوِه، ولی کِچیکترین خِدایی پادشاهی ای دِلِه ویجا گَت تَرِ.»</verse>
				<verse number="29">دِشتِه مَردِنی گه هَین گَبِ بِشنُسِنِه، حتّی خراجگیرِن، تایید هاکِردِنِه گه خِدایی راه حَقِ، چون یحیایی دَسی جا غِسلِ تَعمید بَیت وِنِه.</verse>
				<verse number="30">ولی عِلَمای فِرقِه فَریسی و توراتی مَلِّمِن یَحیایی جا تَعمید نَئیت وِنِه، و هَینجوری خِدایی اِراده رِه شیسِه رَد هاکِردِنِه.</verse>
				<verse number="31">عیسی بُتِه: «پس، هَین نَسلی مَردِنِ به چی تَشبیِه هاکِنَم؟ چیرِه مونِّنِه؟</verse>
				<verse number="32">وَچیلِه ای تَرانِه گه بازاری دِلِه نیشِنِنِه و هَمدِیَرِ داد کِنِنِه، گِنِنِه: «”شِمِنِه لَلِه وا بَزومی، سَما نَکِردِنی، مَرثیِه بَخونِسِمی، بِرمِه نَکِردِنی.“</verse>
				<verse number="33">چون یحیای تَعمید‌ دَهندِه بیمو گه نا نون خاردِه و نا شراب نوش کِردِه؛ بُتِنی، ”دِو دارنِه.“</verse>
				<verse number="34">اِنسونی ریکا بیمو گه خارنِه و نوش کِنِّه؛ گِنِنی، ”شکَم پیس و شراب خوارِ آدَمِ، خراجگیرِن و گِناهکارِنی رَفِقِ.“</verse>
				<verse number="35">ولی عقل و حِکمتی وَچیلِنِه گه دِرِسیِه حِکمَتِ ثابت کِنِنِه.»</verse>
				<verse number="36">یَتِه روز یَتِه از عِلَمای فِرقِه فَریسی عیسی رِه غَذا بَخاردَنی سِه دَعوَت هاکِردِه. عیسی هون فَریسی ای خِنِه بوردِه و سِفرِه ای سَر هِنیشتِه.</verse>
				<verse number="37">هون شَهری دِلِه، یَتِه گِناهکارِ زَنا دَوِه گه وختی بِشنُسِه عیسی هون فَریسی ای خِنِه مِهمونِه، یَتِه مَرمَری ظَرف گه عَطری جا پِر وِه رِه شی هَمرا بیاردِه</verse>
				<verse number="38">و بِرمِه ای هَمرا عیسایی دِمالسَر، وی لینگی وَر هِرِسا. اَزما شی اَسری ای هَمرا عیسایی لینگِ بَشوردِه و شی گیسی هَمرا هونِه خِشک هاکِردِه. اَزما وی لینگِ خِش هادا و وی سَر عَطر بَریختِه.</verse>
				<verse number="39">وختی هون فَریسی هَینِه بَئیِه، شی وَر بُتِه: «اگه هَین مَردی راساسی پِیغَمبَر وِه، دِنِسِه هَین زَنا گه وِرِه دَس کَشِنِه چیجور زَنیِه؛ دِنِسِه گه گِناهکارِ.»</verse>
				<verse number="40">عیسی وِرِه بُتِه: «اِی شَمعون، خوایمِه یَچی تِرِه بُئِم.» بُتِه: «بَفِرمِه، اِسّا!»</verse>
				<verse number="41">عیسی بُتِه: « یَنَفَر، دِ نَفَری جا طَلَب داشتِه: یَنَفَری جا پونصَد روز دَسمِزی اَنّا و هون یَتّایی جا پَنجاه روز دَسمِزی اَنّا.</verse>
				<verse number="42">ولی چون هیچی ناشتِنِه وِرِه هادَن، هر دِتایی بِدِهی رِه بِبَخشیِه. اِسا تی نَظَر کِدیم ویشتَر وِرِه دوس دارنِه؟»</verse>
				<verse number="43">شَمعون جِواب هادا: «می نَظَر اونیگه ویشتَر بِدِهکار وِه و بَخشیدِه بَوِه.» عیسی بُتِه: «دِرِس بُتی.»</verse>
				<verse number="44">اَزما هون زَنارِه اِشارِه هاکِردِه و شَمعونِ بُتِه: «هَین زَنارِه وینّی؟ تی خِنِه بیمومِه، تو می لینگی بَشوردَنی سِه اُو نیاردی. ولی هَین زَنا شی اَسری ای هَمرا می لینگِ بَشوردِه و شی گیسی هَمرا خِشک هاکِردِه!</verse>
				<verse number="45">تو مِنِه خِش نَدایی، ولی هَین زَنا از وختی گه بیمومِه، یَه لَحظِه هَم می لینگی خِش هادائَنی جا نِسّا.</verse>
				<verse number="46">تو می سَرِ روغَن نَمالِسی، ولی وی می لینگِ عَطر بَمالِسِه.</verse>
				<verse number="47">پس تِرِه گِمِه، هَینِسه وی مِحَبَّتِ ویشتری نِشون دِنِه چون وی دِشتِه گِناهِن گه خِیلی وِه بیامرزی بَوِه. ولی اونیگه کَمتَر بَخشیدِه بَوِه، کَمتر هَم مِحَبَّت کِنِّه.»</verse>
				<verse number="48">اَزما هون زَنارِه هارشیِه و بُتِه: «تی گِناهِن بیامرزی بَوِه.»</verse>
				<verse number="49">مِهمونِن هَمدیَرِ بُتِنِه: «هَین کیِه گه گِناهِنِ هَم بَخشِنِه؟»</verse>
				<verse number="50">عیسی هون زَنارِه بُتِه: «تی ایمون تِرِه نِجات هادا؛ بور بِسَلامَت!»</verse>
			</chapter>
			<chapter number="8">
				<verse number="1">بعد اَز اون، عیسی شَهر به شَهر و دِه به دِه گِرِسِه و خِدایی پادشاهی ای خَوَرِخِشِ اِعلام کِردِه. وی دِوازِه شاگِرد هَم وی هَمرا دَوِنِه،</verse>
				<verse number="2">و زَناکِنِنی جا چَن نفر گه پَلیدِ اَرواح و مَریضی ای جا شَفا بَئیت وِنِه وی هَمرا دَوِنِه: مَریم گه وِرِه مَجدَلیِّه هَم گِتِنِه، گه عیسی هَفتا دِو ویجا دیرگا هاکِرد وِه،</verse>
				<verse number="3">یوآنّا خوزایی زَنا گه خوزا هیرودیسی مِواشِر وِه، سوسَن و یَتخِیلی دییَر زَناکِنِن. هَین زَناکِنِن شی دارایی ای هَمرا عیسی و وی شاگِردِنِ خِدمَت کِردِنِه.</verse>
				<verse number="4">مَردِن خِیلی شَهرایی جا عیسایی بَئیَنی سِه ایمونِه و یَتِخیلی جَماعت جَم بَوِه، عیسی یَتِه مَثَل وِشونی سِه بیاردِه:</verse>
				<verse number="5">«یَتِه روز یَتِه بَرزِگَر تیم بَپاشیَنی سِه دیرگا بوردِه. وختی تیم پاشیِه، اَقَدّی راهی دِلِه دیم بَخاردِه و دَمِت بَوِه و پَرَندِه ایشون اونانِه بَخاردِنِه.</verse>
				<verse number="6">اَقَدّی دییَر سَنگلاخِ زَمی ای دِلِه دیم بَخاردِه و وختی سَر بَکِشیِه، خِشک بَوِه، چون نَم ناشتِه.</verse>
				<verse number="7">اَقَدّی دییَر تَلی ای دِلِه دیم بَخاردِه و تَلی تیمی هَمرا سَر بَکِشیِه و اونانِه خَفِه هاکِردِه.</verse>
				<verse number="8">ولی اَقَدّی تیمیشون خارِ زَمی ای دِلِه دیم بَخاردِه و سَر بَکِشیِه و صد بالینِه بار بیاردِه.» عیسی بعد از هَینگه هَین چیارِه بُتِه: بِلَنِ صِدایی هَمرا بُتِه: «هر کی گوشِ شِنَوا دارنِه، بِشنُئِه!»</verse>
				<verse number="9">وختی شاگِردِن هَین مَثَلی مَعنی رِه ویجا بَپُرسینِه،</verse>
				<verse number="10">عیسی بُتِه: «خِدایی پادشاهی ای سِرّی بِفَهمِسَن شِمارِ هادا بَوِه، ولی بَقیِه ای هَمرا مَثَلی هَمرا گَب زَمِّه، تا: «”هارشِن ولی نَوینِن؛ بِشنُئِن، ولی نِفَهمِن.“</verse>
				<verse number="11">«مَثَلی مَعنی هَینِه: تیم، خِدایی کَلامِ.</verse>
				<verse number="12">هون تیمیشون گه راهی دِلِه دیم خارِنِه، اونانینِه گه خِدایی کَلامِ اِشنُنِنِه، بعد اَزون اِبلیس اِنِه و اونِه وِشونی دِلی جا دِزِّنِه، تا نَتِنَّن ایمون بیارِن و نِجات بَیرِن.</verse>
				<verse number="13">هون تیمیشون گه سنگلاخ زَمی ای دِلِه دیم خارِنِه اونانینِه گه وختی خِدایی کَلامِ اِشنُنِنِه، اونِه خِشالی ای هَمرا قَبول کِنِنِه، ولی بِنِه نَوِنِّنِه. هَینِن مِدَّتِ کَمی ایمون دارِنِه، ولی آزمودی موقِه شی ایمونِ از دَس دِنِنِه.</verse>
				<verse number="14">هون تیمیشون گه تَلی ای دِلِه دیم خارِنِه، اونانینِه گه خِدایی کَلامِ اِشنُنِنِه، ولی وختی هَمینجور گه زندگی ای دِلِه پِش شونِنِه نِگَرونی و پول و هَین دِنیایی خِشی وِشونِه خَفِه کِنِّه و وِشونی میوه ثَمَر نَرِسِنِه.</verse>
				<verse number="15">ولی هون تیمیشون گه خارِ زَمی ای دِلِه دیم خارِنِه، اونانینِه گه خِدایی کَلامِ اِشنُنِنِه اونِه خِب و صافِ دِلی هَمرا مِحکَم گیرِنِه، و پایدار مونِّنِه و ثَمَر اُرِنِه.</verse>
				<verse number="16">«هیچکی لَمپارِه روشِن نَکِنِّه تا وی سَر، سَرپوش بِلِه یا اونِه تَختی بِن بِلِه. بَلگی لَمپارِه، لَمپایی پایِه ای سَر اِلنِه تا هر کی دِلِه اِنِه وی روشِنایی رِه بَوینِه.</verse>
				<verse number="17">چون هیچیِ جاهادا دَنیِه گه مَعلوم نَوو و هیچیِ قایِم هاکِردی دَنیِه گه بَرمَلا و آشکار نَوو.</verse>
				<verse number="18">پس دِقَّت هاکِنین چِتی اِشنُنِنی؛ چون اونیگه دارنِه رِه ویشتَر هادا وونِه و اونی جا گه نارنِه، هَمون هَم گه گِمون کِنِّه دارنِه، بَئیت وونِه.»</verse>
				<verse number="19">هَمون موقِه عیسایی مار و بِرارِن بیمونِه تا وِرِه بَوینَن، ولی اِزدحام اَنّی زیاد وِه گه نَتِنِسِنِه وِرِه نَزیک بَوون.</verse>
				<verse number="20">پس عیسی رِه خَوَر هادانِه و بُتِنِه: «تی مار و بِرارِن دیرگا اِسّانِه و خواینِنِه تِرِه بَوینَن.»</verse>
				<verse number="21">ولی عیسی وِشونی جِواب بُتِه: «می مار و بِرارِن اونانینِه گه خِدایی کَلامِ اِشنُنِنِه و اونِه عَمَل کِنِنِه.»</verse>
				<verse number="22">یَتِه روز عیسی شی شاگِردِنی هَمرا یَتِه لوتکا سِوار بَوِه و وِشونِه بُتِه: دَریایی اون دَس بورین.</verse>
				<verse number="23">وختی لوتکایی هَمرا دِ شیوِنِه، عیسی خُو بوردِه. ناخوَکی دَریارِه یَتِه گَتِه کِلاک بَیتِه، اونجوری گه لوتکا دِ اُوئی جا پِر وونِسِه و وِشونی جان خَطَر دَکِتِه.</verse>
				<verse number="24">شاگِردِن عیسایی وَر بوردِنِه و وِرِه ویشار هاکِردِنِه و بُتِنِه: «اِی اِسّا، اِی اِسّا، دِ هَلاک وومی!» عیسی ویشار بَوِه و کِلاک و وارِه تَشَر بَزو. کِلاک هِنیشتِه و آروم بَوِه.</verse>
				<verse number="25">عیسی وِشونِه بُتِه: «شِمِه ایمون کِجِه دَرِه؟» شاگِردِن بِهت و وَحشَتی هَمرا هَمدیَرِ گِتِنِه: «هَین دِ کیِه، حتّی وا و اُو رِه دَستور دِنِه و اونان ویجا اِطاعت کِنِنِه.»</verse>
				<verse number="26">پس وِشون لوتکایی هَمرا گِراسیانی مَنطقِه ای سِه گه جَلیلی روبِرو وِه بوردِنِه.</verse>
				<verse number="27">وختی عیسی لوتکایی جا پیادِه بَوِه یَتِه دِوبَزِه مَردی ای هَمرا گه هون شَهری اَهالی وِه روبِرو بَوِه گه خِیلی وَخت وِه نا لیواس کِرد وِه و نا خِنِه ای دِلِه زندگی کِردِه، بَلگی قَبرِستونی دِلِه مونِّسِه.</verse>
				<verse number="28">وختی هون دِوبَزِه عیسی رِه بَئیِه، نَعرِه بَکِشیِه و وی لینگ دَکِتِه و دادی هَمرا بُتِه: «اِی عیسی، خِدای مِتِعالی ریکا، می هَمرا چیکار دارنی؟ تیجا خواهِش کِمِّه مِنِه عَذاب نَدی!»</verse>
				<verse number="29">چون عیسی پَلیدِ روحِ دَستور هادا وِه هون مَردی ای جا دیرگا بیِه. هون دِو چَن کَش وِرِه بَئیت وِه و با هَینگه مَردی ای دَس و لینگِ غِل و زَنجیلی هَمرا وَسِّنِه و ویجا نِگَهوونی کِردِنِه، زَنجیلیشونِه گِلی کِردِه و دِو وِرِه صَحرایی دِلِه وَردِه.</verse>
				<verse number="30">عیسی ویجا بَپُرسیِه: «تی اِسم چیِه؟» جِواب هادا: «لَشگَر» چون یَتِخِیلی دِو هون مَردی ای دِلِه بورد وِنِه.</verse>
				<verse number="31">دِویشون خواهِشی هَمرا عیسایی جا بَخوایسِنِه گه وِشونِه جَهِنِمی دِلِه دیم نَدِه.</verse>
				<verse number="32">هون نَزیکی یَتِه گَتِه رَمِه خی دَوِنِه گه دِ کِتی ای سَر غَذا خاردِنِه. دِویشون ویجا اِلتِماس هاکِردِنِه گه اِجازه هادِه خی ایشونی دِلِه بورِن. و عیسی هَم وِشونِه اِجازه هادا.</verse>
				<verse number="33">پس، دِویشون هون مَردی ای جا دیرگا بیمونِه و خی ایشونی دِلِه بوردِنِه، و خی ایشون کِتی سَری جا دَریایی سَمت دُو هاکردِنِه و دَریایی دِلِه دَکِتِنِه و غَرق بَوِنِه.</verse>
				<verse number="34">وختی خی گالِشِن هَینِه بَئینِه دَربوردِنِه و هَین جریانِ شَهر و آبادی ای دِلِه پَخش هاکِردِنِه.</verse>
				<verse number="35">پس مَردِن دیرگا بیمونِه تا اونچی گه اِتِّفاق دَکِت وِرِه بَوینِن، وختی عیسایی وَر بَرِسینِه و بَئینِه هون مَردی گه دِویشون ویجا دیرگا بیمو وِنِه لیواس دَکِردِه و عاقِل عیسایی لینگی پِش نیشتِه، بَتِرسینِه.</verse>
				<verse number="36">اونانیگه جریانِ شی چِشی هَمرا بَئیوِنِه، وِشونی سِه تَعریف هاکِردِنِه گه هون دِوبَزِه مَردی چِتی شَفا بَیتِه.</verse>
				<verse number="37">اَزما دِشتِه گِراسیانی مَنطَقِه ای مَردِن عیسایی جا بَخوایسِنِه اوجِه ای جا بورِه، چون وِشون خِیلی بَتِرسی وِنِه. عیسی هَم لوتکا سِوار بَوِه و بوردِه.</verse>
				<verse number="38">هون مَردی گه دِویشون ویجا دیرگا بیمو وِنِه، عیسایی جا خواهِش و تَمَنّا هاکِرده تا بِلِه وی هَمرا دَوو، ولی عیسی وِرِه اِجازِه نَدا و بُتِه:</verse>
				<verse number="39">«شی خِنِه دَگِرد و اونچی خِدا تیسِه هاکِردِه رِه تَعریف هاکِن.» هون مَردی بوردِه و اونچی گه عیسی ویسِه هاکِرد وِه رِه دِشتِه شَهری دِلِه پَخش هاکِردِه.</verse>
				<verse number="40">وختی عیسی دَگِرِسِه، مَردِن گَرمی ای هَمرا ویجا اِستِقبال هاکِردِنِه، چون هَمه وی چِش بِرا وِنِه.</verse>
				<verse number="41">هَمون موقِه، یَتِه مَردی گه وی اِسم یایروس وِه و یَهودیِنی عبادَتگاهی رَئیس وِه، بیمو عیسایی لینگ دَکِتِه و خواهِش تَمَنّا هاکِردِه گه عیسی وی خِنِه بورِه.</verse>
				<verse number="42">چون وی یَتّا کیجا گه حِدوداً دِوازِه سالِه وِه، دِ مِردِه. وختی عیسی راهی دِلِه دَوِه، جَماعَت هر طرفی جا وِرِه فِشار اُردِنِه.</verse>
				<verse number="43">هون میِن، یَتِه زَنا دَوِه گه دِوازِه سال خونریزی داشت وِه و [با هَینگه دِشتِه شی دارایی رِه طَبیبِنی سِه خَرج هاکِرد وِه،] هیچکی نَتِنِسِه وِرِه مالِجه هاکِنِه.</verse>
				<verse number="44">هون زَنا پِشتِ سَری جا عیسی رِه نَزیک بَوِه و عیسایی قَوایی تِکِ دَس بَزو. دَرجا وی خونریزی بَن بیمو.</verse>
				<verse number="45">عیسی بَپُرسیِه: «كی مِنِه دَس بَزو؟» وختی هَمه هاشا هاکِردِنِه، پِطرُس بُتِه: «اِسّا، مَردِن تِرِه هر طَرَفی جا دُور هاکِردِنِه و فِشار اُرِنِه!»</verse>
				<verse number="46">ولی عیسی بُتِه: «یَنَفَر مِنِه دَس هاکِردِه! چون بِفَهمِسِمِه نیرویی میجا خارِج بَوِه!»</verse>
				<verse number="47">وختی هون زَنا بَئیِه گه دِ نَتِنِّه شِرِه جاهادِه، تَرس و لَرزی هَمرا پِش بیمو و عیسایی لینگ دَکِتِه و هَمه ای وَر بُتِه گه چه وِرِه دَس هاکِردِه و چِتی دَرجا شَفا بَیتِه.</verse>
				<verse number="48">عیسی وِرِه بُتِه: «دِتَر، تی ایمون تِرِه شَفا هادا؛ بور بِسَلامَت.»</verse>
				<verse number="49">عیسی حَلا دِ گَب زووِه گه یَنَفَر هون رَئیسی خِنِه ای جا بیمو و بُتِه: «تی کیجا بَمِردِه، دِ اِسّارِه زَحمَت نَدِه.»</verse>
				<verse number="50">وختی عیسی هَینِه بِشنُسِه، یایروسِ بُتِه: «نَتِرس، فقط ایمون دار! تی کیجا خِب وونِه.»</verse>
				<verse number="51">وختی عیسی، یایروسی خِنِه بَرِسیِه، نِشتِه هیچکی بِجِز پِطرس و یوحَنا و یعقوب و کیجایی پیر و مار وی هَمرا خِنِه ای دِلِه بورَن.</verse>
				<verse number="52">دِشتِه مَردِن کیجایی سِه بِرمِه زاری کِردِنِه. ولی عیسی بُتِه: «بِرمِه نَکِنین؛ چون کیجا نَمِردِه بَلگی خُو دَرِه.»</verse>
				<verse number="53">وِشون وِرِه نیشخَن بَزونِه، چون دِنِّسِنِه کیجا بَمِردِه.</verse>
				<verse number="54">عیسی کیجایی دَسِ بَیتِه و بُتِه: «وَچِه، پِرِس!»</verse>
				<verse number="55">وی روح دَگِرِسِه و دَرجا شی جایی سَر پِرِسا. عیسی بُتِه وِرِه یَچی هادین بَخارِه.</verse>
				<verse number="56">کیجایی پیر و مار بِهت هاکِردِنِه، ولی عیسی وِشونِه سِفارِش هاکِردِه هَین جَریانِ هیچکَسی وَر نُئِن.</verse>
			</chapter>
			<chapter number="9">
				<verse number="1">عیسی هون دِوازِه رَسولِ شی دُور جَم هاکِردِه و وِشونِه قِوَّت و اِقتدار هادا تا دِشتِه دِویشونِ دیرگا هاکِنَن و مَریضیها رِه شَفا بِبَخشِن؛</verse>
				<verse number="2">و وِشونِه بَرِسانیِه تا خِدایی پادشاهی ای خَوَرِخِشِ اِعلام هاکِنَن و مَریضِنِ شَفا هادَن.</verse>
				<verse number="3">وِشونِه بُتِه: «سَفَری سِه هیچی نَیرین، نا دَسِ چو، نا کِلوار، نا نون و نا پول و نا اِضافِه جِمِه.</verse>
				<verse number="4">هر خِنِه ای دِلِه بوردِنی، تا وختی هون مَحَلی جا نَشینی، هون خِنِه ای دِلِه بَمونین.</verse>
				<verse number="5">اگه مَردِن شِمارِ قَبول نَکِردِنِه، وختی وِشونی شَهری جا شونِنی، شی لینگی گَرد و خاک هِلاکِنین تا وِشونی سِه گِواهی ای ووئِه گه خِدا نِسبَت به وِشون غَضَب دارنِه.»</verse>
				<verse number="6">رَسولِن راه دَکِتِنِه و یَتِه آبادی ای جا یَت دییَر آبادی ای سِه شیوِنِه و هر جا رَسینِه، خِدایی پادشاهی ای خَوَرِخِشِ اِعلام کِردِنِه و مَریضِنِ شَفا داوِنِه.</verse>
				<verse number="7">دِشتِه هَین جَریانی خَوَر هیرودیسِ پادشاهی گوش بَرِسیِه. هیرودیس حِیرون و سَرگَردون بَوِه وِه، چون بَعضیا گِتِنِه عیسی هَمون یَحیائِه گه مِردِگونی جا پِرِسا.</verse>
				<verse number="8">بَعضی دییَر گِتِنِه ایلیای پیغمبر ظهور هاکِردِه، بَعضیا هَم گِتِنِه یَتِه از قَدیمی پِیغَمبَرِن زینِّه بَوِه.</verse>
				<verse number="9">ولی هیرودیس بُتِه: «مِن یَحیایی کَلِّه رِه وی تَنی جا سیوا هاکِردِمِه. پَس هَین کیِه گه مِن هَین چیارِه وی خَوَری اِشنُمِه؟» و تَقَلّا کِردِه عیسی رِه بَوینِه.</verse>
				<verse number="10">وختی رَسولِن دَگِرِسِنِه، هر چی هاکِرد وِنِه رِه عیسایی سِه بُتِنِه. اَزما وِشونِه شی هَمرا بیت صِیدایی شهری سِه بَوِردِه تا اوجِه تَنیا ووئَن.</verse>
				<verse number="11">وختی جَماعت هَینِه بِفَهمِسِنِه عیسایی دِمال راه دَکِتِنِه. عیسی هَم وِشونِه قَبول هاکِردِه و وِشونی هَمرا خِدایی پادشاهی ای خَوَری گَب بَزو و اونانیگه شَفا نیاز داشتِنِه رِه شَفا هادا.</verse>
				<verse number="12">غِروب دَم، دِوازِه رَسول عیسایی وَر بیمونِه و بُتِنِه: «جَماعَتِ مِرخَص هاکِن تا آبادیها و هَین دُور و وَری زَمی سَر بورِن و غَذا و سَرپَناه بَنگیرِن، چون هَیجِه یَتِه دُور افتادِه جائِه.»</verse>
				<verse number="13">عیسی وِشونی جِواب بُتِه: «شِما شِه وِشونِه غَذا هادین.» اونان بُتِنِه: «اَما بِجُز پَنج تا نون و دِتا مائی هیچی نارمی، مَگِه هَینگه بوریم و دِشتِه هَین مَردِنی سِه غَذا بَخرینیم.»</verse>
				<verse number="14">اوجِه حِدودِ پَنج هزار تا مَرد دَوِنِه. عیسی شی شاگردِنِ بُتِه: «مَردِنِ پَنجاه تا پَنجاه تا رَسد هاکِنین و هِنیشانین.»</verse>
				<verse number="15">شاگِردِن هَم هَمونجور هاکِردِنِه و هَمه رِه هِنیشانینِه.</verse>
				<verse number="16">اَزما عیسی پَنج تا نون و دِتا مائی رِه بَیتِه، آسِمونِ هارشیِه و شِکر هاکِردِه، هون نونیشونِه گِلی هاکِردِه و شی شاگِردِنِه هادا تا مَردِنی پِش بِلِن.</verse>
				<verse number="17">هَمه بَخاردِنِه و سِئر بَوِنِه و دِوازِه تا زَمبیل هون تیکِه هایی جا گه بَمونِس وِه جَم هاکِردِنِه.</verse>
				<verse number="18">یَتِه روز عیسی خَلوتی دِلِه دِ دِعا کِردِه، وی شاگِردِن وی هَمرا دَوِنِه. عیسی وِشونی جا بَپُرسیِه: «مَردِن گِنِنِه مِن کیمِه؟»</verse>
				<verse number="19">شاگِردِن جِواب هادانِه: «بَعضی گِنِنِه یحیای تَعمید دَهَندِه ای، بَعضی دییَر گِنِنِه ایلیایی، و بَعضیا هَم تِرِه یَتِه از قَدیمی پِیغَمبَرِن دِنِنِّه گه زینِّه بَوِه.»</verse>
				<verse number="20">عیسی وِشونی جا بَپُرسیِه: «شِما چی؟ شِمِه نَظَر مِن کیمِه؟» پِطرُس جِواب هادا: «تو مَسیحِ موعودِ خِدایی.»</verse>
				<verse number="21">اَزما عیسی وِشونِه قَدِغَن هاکِردِه و دَستور هادا هَینِه هیچکسی وَر نُئِن.</verse>
				<verse number="22">و بُتِه: «اِنسونی ریکا وِنِه خِیلی رَنج بَکِشِه و یَهودیِنی گَت گَتِه و مَعبَدی گَت گَتِه کاهنِن و توراتی مَلِّمِن وِرِه رَد هاکِنَن و بَکوشَن و سِوّمین روز زینِّه بَوو.»</verse>
				<verse number="23">اَزما هَمه رِه بُتِه: «اگه كَسی بَخواد می دِمال بیِه، وِنِه شیجا بِگذِرِه، هر روز شی صَلیبِ بَیرِه و می دِمال بیِه.</verse>
				<verse number="24">چون هر کی بَخواد شی جانِ نِجات هادِه، اونِه از دَس دِنِه، ولی هر کی شی جانِ می خاطری از دَس هادِه، اونِه نِجات دِنِه.</verse>
				<verse number="25">آدَمی ای سِه چی فایدِه دارنِه گه دِشتِه دِنیارِه بِدَسِ بیارِه، ولی شی جانِ از دَس هادِه یا اونِه تَلَف هاکِنِه؟</verse>
				<verse number="26">چون هر کی میجا و می گَبی جا عار دارِه، اِنسونی ریکا وختی شی جَلال و شی پیری جَلالی دِلِه مِقَدّسِ فِرشتِگونی هَمرا بیِه، ویجا عار دارنِه.</verse>
				<verse number="27">حَیقَتاً شِمارِ گِمِه، بَعضیا هَیجِه اِسّانِه تا خِدایی پادشاهی رِه نَوینِن، نَمیرِنِه.»</verse>
				<verse number="28">حِدوداََ هَشت روز بعد از هَین گَب عیسی، پِطرُس و یوحَنا و یَعقوبِ بَیتِه و یَتِه کوهی سَر بوردِه تا دِعا هاکِنِه.</verse>
				<verse number="29">هَمون موقِه گه دِعا کِردِه، وی دیمی وَضع دَگِرِسِه و وی جِمِه اِسبی و نورانی بَوِه.</verse>
				<verse number="30">ناخوَکی دِتا مَردی، موسی و ایلیای پیغمبر ظاهِر بَوِنِه و وی هَمرا دِ گَب زووِنِه.</verse>
				<verse number="31">وِشون باشکوه و نورانی ظاهری هَمرا ظاهِر بَوِنِه و عیسایی هَمرا وی بَمِردَنی خَوَری گه اورشلیمی دِلِه وِسِه اِتِّفاق دَکِفِه گَب زووِنِه.</verse>
				<verse number="32">پِطرُس و وی هَمراهِن خُو وِلی وِنِه، ولی وختی ویشار بَوِنِه، عیسایی جَلال و هون دِتا مَردی ای گه وی وَر اِسّاوِنِه رِه بَئینِه.</verse>
				<verse number="33">وختی هون دِ نَفَر عیسایی وَری جا شیوِنِه، پِطرُس عیسی رِه بُتِه: «اِسّا، چَنّی خِبِ اَما ایجِه دَرمی! بِل سه تا سایِوون بَساجیم، یَتِه تِنِه، یَتِه موسایی سِه، یَت دییَر هَم ایلیایی سِه.» وی نَئونِسِه دِ چی گِنِه.</verse>
				<verse number="34">پِطرُسی گَب حَلا تُوم نَوِه وِه گه یَتِه اَبر بیمو و وِشونی سَر سایه دیم بَدا. وختی اَبر وِشونی دُورِ بَیتِه شاگِردِن بَتِرسینِه.</verse>
				<verse number="35">اونوَخت اَبری جا یَتِه چِمِر در بیمو گه: «هَین می ریکائِه گه وِرِه اِنتخاب هاکِردِمِه، وی گَبِ گوش هادین.»</verse>
				<verse number="36">وختی چِمِر هِرِسا، عیسی رِه تَنیا بَئینِه. شاگِردِن هون موقِه اونچی ای جا گه بَئیوِنِه، هیچکسِ هیچی نُتِنِه.</verse>
				<verse number="37">فَردای هون روز، وختی عیسی کوهی جا جِر بیمونِه، یَتِخِیلی جَماعَت وی بَئیَنی سِه بیمونِه.</verse>
				<verse number="38">ناخوَکی یَتِه مَردی ازدِحامی دِلِه داد بَزو: «اِسّا، تیجا اِلتِماس کِمِّه می ریکا گه می یَتّا وَچِه هسِّه رِه هارشی و کِمَک هاکِنی.</verse>
				<verse number="39">ناخوَکی روح وِرِه گیرنِه و وی دَرجا نَعرِه کَشِنِه و غَش کِنِّه، اونجور گه وی دِهِن کَف کِنِّه و وی تَن لَرزِه کَفِنِه و سَختی ای هَمرا وِرِه وِل کِنِّه.</verse>
				<verse number="40">تی شاگِردِنی جا اِلتِماس هاکِردِمِه وِرِه دیرگا هاکِنَن، ولی نَتِنِسِنِه.»</verse>
				<verse number="41">عیسی جِواب هادا: «اِی مِنحَرف و بی ایمونِ نَسل، تا كِی شِمِه هَمرا دَووئَم و شِمارِ تَحَمِل هاکِنَم؟ شی ریکارِه هَیجِه بیار.»</verse>
				<verse number="42">هَمون موقِه گه ریکا دِ عیسایی وَر ایمو، دِو وِرِه بِنِه بَزو و وِرِه غَشگَری اِنگِتِه. ولی عیسی دِوِ تَشَر بَزو و ریکارِه شَفا هادا و وی پیری دَس بِسپارِسِه.</verse>
				<verse number="43">دِشتِه مَردِن خِدایی بِزِرگی ای جا حِیرَت هاکِردِنِه. ولی هَمونجور گه هَمه عیسایی کارایی جا هاج و واج بَمونِس وِنِه، وی شی شاگِردِنِه بُتِه:</verse>
				<verse number="44">«اونچی گه خوایمِه شِمارِ بُئَمِ خِب شی خاطِر بِسپارین: اِنسونی ریکارِه مَردِنی دَس تَسلیم کِنِنِه.»</verse>
				<verse number="45">ولی وِشون وی مَنظورِ نِفَهمِسِنِه، چون وِشونی جا مَخفی بَمونِس وِه تا نِفَهمِن. و تَرسینِه هَینی خَوَری هَم ویجا سوال هاکِنَن.</verse>
				<verse number="46">یَتِه روز شاگِردِنی میِن بَحث بَوِه گه وِشونی دِلِه کی هَمه ای جا گَت تَرِ.</verse>
				<verse number="47">عیسی اونچی ای جا گه وِشونی دِلی دِلِه دَوِه خَوَر داشتِه، یَتِه کِچیک وَچِه رِه بَیتِه و شی وَر بِشتِه</verse>
				<verse number="48">و وِشونِه بُتِه: «هر کی هَین وَچِه رِه می اِسمی خاطری قَبول هاکِنِه، مِنِه قَبول هاکِردِه، و هر کی مِنِه قَبول هاکِنِه، اونیگه مِنِه بَرِسانیِه رِه قَبول هاکِردِه. چون شِمِه هَمه ای میِن اونی گَت تَرِ گه هَمه ای جا کِچیکتَر ووئِه.»</verse>
				<verse number="49">یوحَنا بُتِه: «اِی اِسّا، یَنَفَرِ بَئیمی گه تی اِسمی هَمرا دِو دیرگا کِردِه، ولی چون اَمِه جا نَوِه، تَقَلّا هاکِردِمی وی دَمِ بَیریم.»</verse>
				<verse number="50">ولی عیسی وِرِه بُتِه: «وی دَمِ نَیرین، چون هر کی شِمِه علِیه نَووئِه، شِمِه هَمرائِه.»</verse>
				<verse number="51">وختی هون روزا بَرِسیِه گه قَرار وِه عیسی آسِمونی سِه دَگِردِه، وی مِصَمَم بَوِه گه اورشلیم بورِه.</verse>
				<verse number="52">وی پِش از هَینگه بورِه چَن نَفَرِ بَرِسانیِه تا یَتِه از سامریِنی آبادی ای دِلِه بورِن و یَجارِه ویسِه تَدارِک بَوینَن.</verse>
				<verse number="53">ولی اوجِه ای مَردِن وِرِه قَبول نَکِردِنِه، چون دِنِسِنِه وی مِصَمَمِ گه اورشَلیم بورِه.</verse>
				<verse number="54">وختی وی شاگِردِن، یَعقوب و یوحَنا، هَینِه بَئینِه عیسی رِه بُتِنِه: «اِی آقا، خواینی بُئیم آسِمونی جا تَش بَوارِه و دِشتِه وِشونِه هَلاک هاکِنِه؟»</verse>
				<verse number="55">ولی عیسی دَگِرِسِه و وِشونِه تَشر بَزو [ و بُتِه: «شِما نَئونِنی کِدیم روحی جا هَسِّنی!</verse>
				<verse number="56">چون اِنسونی ریکا نیمو تا مَردِنی جانِ هَلاک هاکِنِه بَلگی بیمو تا اونِه نِجات هادِه.»] اَزما عیسی و وی شاگِردِن یَت دییَر آبادی ای سِه بوردِنِه.</verse>
				<verse number="57">راهی دِلِه یَنَفَر عیسی رِه بُتِه: «هر جا بوری تی دِمال اِمِه.»</verse>
				<verse number="58">عیسی وی جِواب بُتِه: «شالیشون کِلی و پَرَندِه ایشون لونِه دارِنِه، ولی اِنسونی ریکا حَتّی جایی نارنِه شی سَرِ بِلِه.»</verse>
				<verse number="59">عیسی یَنَفَر دییَرِ بُتِه: «مِنِه پیرَوی هاکِن.» ولی وی جِواب هادا: «اِی آقا، بِل اوَّل بورَم و بعد از هَینگه می پیر بَمِردِه و وِرِه دَفن هاکِردِمِه بیئَم.»</verse>
				<verse number="60">عیسی وِرِه بُتِه: «بِل مِردِگون، شی مِردِئیشونِ خاک بِسپارِن. تو وِنِه بوری و خِدایی پادشاهی ای خَوَرِ اِعلام هاکِنی.»</verse>
				<verse number="61">یَنَفَر دییَر بُتِه: «اِی آقا، مِن تی هَمرا اِمِه، ولی اِجازه هادِه اوَّل شی خِنِوادِه ای هَمرا خِدافِظی هاکِنَم.»</verse>
				<verse number="62">عیسی وی جِواب بُتِه: «کسی گه شِخم بَزوئَنِ شِرو هاکِنِه و شی دِمالسَرِ هارشِه، خِدایی پادشاهی ای لیاقَتِ نارنِه.»</verse>
			</chapter>
			<chapter number="10">
				<verse number="1">بعد از اون، عیسای خِداوند هَفتاد نَفَرِ دییَرِ اِنتِخاب هاکِردِه و وِشونِه دِتا دِتا شیجا پِشتَر شَهر و دیاری گه شِه دَر نَظَر داشتِه اوجِه بورِه، بَرِسانیِه.</verse>
				<verse number="2">وِشونِه بُتِه: «مَحصول زیادِ، ولی کارگَر کَم. پس صاب مَحصولی جا بَخواین تا گارگَرنِ ویشتَری رِه مَحصولی سَر بَرِسانِّه.</verse>
				<verse number="3">بورین! مِن شِمارِ هِتی وَرکایی تَرا وِرگیشونی دِلِه رَسامِّه.</verse>
				<verse number="4">شی هَمرا پول و کِلوار و کُوش نَوِرین، و راه دِلِه شی وَختِ سَلام هاکِردَنی سِه تَلَف نَکِنین.</verse>
				<verse number="5">هر خِنِه ای دِلِه شونِنی اوَّل بُئین: ”صِلح و سَلام هَین خِنِه ای سَر دَوو.“</verse>
				<verse number="6">اگه هون خِنِه ای دِلِه کسی صِلح و سَلامی اَهل ووئِه، شِمِه صِلح و سلام وی سَر مونِّه، وَگَرنَه شِه شِمِنِه گِردِنِه.</verse>
				<verse number="7">هون خِنِه ای دِلِه بَمونین و هر چی شِمِه پِش بِشتِنِه، بَخارین و بَنوشین، چون كارگَر شی دَسمِزِ مِستَحَقِ. هین خِنِه هون خِنِه نَکِنین.</verse>
				<verse number="8">وختی یَتِه شَهری دِلِه بوردِنی و شِمِارِ قَبول هاکِردِنِه، هر چی شِمِه پِش بِشتِنِه، بَخارین.</verse>
				<verse number="9">اوجِه ای مَریضِنِ شَفا هادین و بُئین: ”خِدایی پادشاهی شِمارِ نَزیکِ.“</verse>
				<verse number="10">ولی هر وَخت یَتِه شَهری دِلِه بوردِنی و شِمارِ قَبول نَکِردِنِه، هون شَهری کَر و کوچه ای دِلِه بورین و بُئین:</verse>
				<verse number="11">”حَتّی اَما شِمِه شَهری گَرد و خاکِ گه اَمِه لینگی سَر نیشتِه رِه، شِمِه علِیه هِتِکامی. ولی هَینِه دِنّین خِدایی پادشاهی نَزیکِ.“</verse>
				<verse number="12">دِنّین داوَری روز، مِجازاتی تَحَمِل سُدومی شَهری سِه گه گِناهی جا پِر وِه راحَت تَرِ تا هون شَهری سِه.</verse>
				<verse number="13">«وای بَر تو، اِی خورَزینی شهر، وای بَر تو، اِی بیت‌صِیدایی شهر، چون اگه مُعجِزاتی گه شِمِه دِلِه اَنجام بَوِه صور و صیدونی شهرایی دِلِه اَنجام وونِسِه، اوجِه ای مَردِن خِیلی پِشتَر پِلاس شی تَن کِردِنِه و شی سَرِ تیل وَسِّنِه و توبِه کِردِنِه.</verse>
				<verse number="14">ولی داوَری روز، مِجازاتی تَحَمِل صور و صیدونی سِه راحَت تَرِ تا شِمِنِه.</verse>
				<verse number="15">و تو اِی كَفرناحومی شهر، خیال کِنّی تا آسِمون سَر کَشِنی؟ نا، بَلگی جَهِنِمی دِلِه سَرنِگون وونی.</verse>
				<verse number="16">اَزما شی شاگِردِنِه بُتِه: «هر کی شِمِه گَبِ گوش هاکِنِه، می گَبِ گوش هاکِردِه، و هر کی شِمارِ قَبول نَکِنِه، مِنِه قَبول نَکِردِه، ولی هر کی مِنِه قَبول نَکِنِه، اونیگه مِنِه بَرِسانی رِه قَبول نَکِردِه.»</verse>
				<verse number="17">هون هَفتاد نَفَر خِشالی ای هَمرا دَگِرِسِنِه و بُتِنِه: «اِی آقا، تی اِسمی هَمرا حتّی دِویشون هَم اَمِه جا اِطاعت کِنِنِه.»</verse>
				<verse number="18">عیسی وِشونِه بُتِه: «مِن شیطانِ بَئیمِه گه هِتی بَرقی تَرا آسِمونی جا جِر کَفِنِه.</verse>
				<verse number="19">اِسا شِمارِ اِقتدار دِمِه گه ماریشون و عَقربیشونِ شی لینگی بِن لِه هاکِنین و دِشمَنی دِشتِه قِوَّتِ از بِین بَوِرین، و هیچی شِمارِ آسیب نَرِسانِّه،</verse>
				<verse number="20">ولی هَینِسه خِشحالی نَکِنین گه پَلیدِ ارواح شِمِه جا اِطاعَت کِنِنِه، بَلگی هَینِسه خِشال ووئین گه شِمِه اِسم آسِمونی دِلِه بَنوِشت بَوِه.»</verse>
				<verse number="21">هَمون دَم، عیسی روح القُدُسی دِلِه شاد بَوِه و بُتِه: «اِی پیر، آسِمون و زَمینی صاحاب، تِرِه شِکر کِمِّه گه هَین چیارِه حَکیمِن و عاقِلِنی جا قایِم هاکِردی و کِچیک وَچیلِه ایشونی سِه آشکار هاکِردی. اَرِه، اِی پیر، چون هَین هون چی ای وِه گه تِرِه خِشال کِردِه.</verse>
				<verse number="22">می پیر هَمه چیرِه می دَس بِسپارِسِه. هیچکی نَئونِّه ریکا کیِه بِجز پیر، و هیچکی نَئونِّه پیر کیِه بِجز ریکا، و اونانیگه ریکا بَخواد پیرِ وِشونی سِه آشکار کِنِّه.»</verse>
				<verse number="23">اَزما تنیایی دِلِه، شی شاگِردِنِه هارشیِه و بُتِه: «خِش بِحالِ شِما گه هَین چیارِه وینِنی.</verse>
				<verse number="24">چون شِمارِ گِمِه یَتِخِیلی پِیغَمبَرِن و پادشاهِن آرزو داشتِنِه اونچی گه شِما وینِنی رِه بَوینَن و نَئینِه، و اونچی گه شِما اِشنُنِنی رِه بِشنُئِن و نِشنُسِنِه.»</verse>
				<verse number="25">یَتِه روز توراتی عِلَمایی جا ینفر پِرِسا تا هَین سوالی هَمرا عیسی رِه آزمود هاکِنِه. بُتِه: «اِی اِسّا، چی هاکِنَم تا اَبَدی زندگی رِه بِدَس بیارَم؟»</verse>
				<verse number="26">عیسی وی جواب بُتِه: «توراتی دِلِه چی بَنوِشت بَوِه؟ اونی جا چی فَهمِنی؟»</verse>
				<verse number="27">جِواب هادا: «”خِداوند شی خِدارِه شی دِشتِه دِل و شی دِشتِه جان و شی دِشتِه قِوَّت و شی دِشتِه فِکری هَمرا دوس دار، و ”شی هَمسادِه رِه هِتی شی جانی تَرا دوس دار.“»</verse>
				<verse number="28">عیسی وِرِه بُتِه: «دِرِس جِواب هادایی. هَینِه بِجا بیار گه زندگی رِه دارنی.»</verse>
				<verse number="29">ولی وی شی توجیه هاکِردَنی سِه عیسایی جا بپُرسیِه: «می هَمسادِه کیِه؟»</verse>
				<verse number="30">عیسی وی جِواب بُتِه: «یَتِه مَردی اورشلیمی جا اَریحایی شهری سِه شیِه. راهی دِلِه راهزَنِنی دَس دَکِتِه. وِشون وِرِه لِخت هاکِردِنِه و کِتَک بَزونِه، و وِرِه نیمِه جان وِل هاکِردِنِه و بوردِنِه.</verse>
				<verse number="31">از قَضا مَعبَدی یَتِه کاهِن اوجِه رِه رَد وونِسِه. ولی وختی وی چِش هون مَردی رِه بَخاردِه، شی راهِ وَل هاکِردِه و راهی اون دَسی جا بوردِه.</verse>
				<verse number="32">هَمینجور هَم، مَعبَدی یَتِه خادِم هَم اوجِه رِه رَد وونِسِه. وی وختی اوجِه بَرِسیِه و هون مَردی رِه بَئیِه، شی راهِ وَل هاکِردِه و راهی اون دَسی جا بوردِه.</verse>
				<verse number="33">ولی یَتِه مِسافِر گه سامِری وِه وختی اوجِه بَرِسیِه و هون مَردی رِه بَئیِه، وی دِل ویسِه بَسوتِه.</verse>
				<verse number="34">پس وی وَر بوردِه و وی زَخمی سَر شَراب بَریختِه و روغَن بَمالِسِه و دَوِسِّه. اَزما وِرِه شی خَری سَر سِوار هاکِردِه و یَتِه مِسافِر خِنِه ای دِلِه بَوِردِه و ویجا پَرَستاری هاکِردِه.</verse>
				<verse number="35">فَردای هون روز، مِسافِر خِنِه ای صاحابِ دِ دینار گه دِ روز کارگَری دَسمِزی اَنّا وِه هادا و بُتِه: ”هَین مَردی ای جا پَرَستاری هاکِن و اگه اَزین ویشتَر خَرج هاکِردی، اَزما دِ گِردِمِه تِرِه دِمِه.“</verse>
				<verse number="36">اِسا تی نَظَر هَین سِه تایی دِلِه، کِدیم یَتِه هون مَردی گه راهزَنِنی دَس دَکِت وِه ای هَمسادِه وِه؟»</verse>
				<verse number="37">هون عالِم جِواب هادا: «اونیگه وِرِه رَحم هاکِردِه.» عیسی بُتِه: «بور و تو هَم اَتی هاکِن.»</verse>
				<verse number="38">وختی راهی دِلِه دِ شیوِنِه، یَتِه آبادی ای سِه بَرِسینِه. اوجِه یَتِه زَنا گه وی اِسم مارتا وِه عیسی رِه شی خِنِه دَعوَت هاکِردِه.</verse>
				<verse number="39">مارتا یَتِه خاخِر داشتِه گه وی اِسم مَریم وِه. مریم عیسایی لینگی وَر نیشت وِه و وی گَبِ گوش داوِه.</verse>
				<verse number="40">ولی مارتا سَخت پَذیرایی ای مَشغول وِه، مارتا عیسایی وَر بیمو و بُتِه: «اِی آقا، تیسِه مِهِم نیِه گه می خاخِر مِنِه پَذیرایی ای دِلِه تَنیا بِشتِه؟ وِرِه بُو مِنِه کِمَک هاکِنِه!»</verse>
				<verse number="41">ولی عیسای خِداوند جِواب هادا: «مارتا! مارتا، تو خِیلی چیایی سِه شِرِه پَریشون و نِگَرون کِنّی.</verse>
				<verse number="42">اِسا اونگِه یَچی اَهَمیَّت دارنِه، مریم خِبِ چیرِه اِنتِخاب هاکِردِه گه ویجا بَئیت نَوونِه.»</verse>
			</chapter>
			<chapter number="11">
				<verse number="1">یَتِه روز عیسی یَجا دِ دِعا کِردِه. وختی وی دِعا تُوم بَوِه، یَتِه از شاگِردِن وِرِه بُتِه: «اِی آقا، دِعا هاکِردَنِه اَمارِه یاد هادِه. هَمونجوری گه یحیی شی شاگِردِنِ یاد هادا.»</verse>
				<verse number="2">عیسی وِشونِه بُتِه: «هر وَخت دِعا کِنِنی، بُئین: «”اِی پیر، تی اِسم مِقَدَّس ووئِه، تی پادشاهی بیِه.</verse>
				<verse number="3">اَمِه هر روزِ نونِ هر روز اَمارِه هادِه.</verse>
				<verse number="4">اَمِه گِناهِنِ بِبَخش، چون اَما هَم دِشتِ اونانیگه اَمارِه مَدیونِنِه رِه بَخشِمی. اَمارِه آزمودی دِلِه نیار.“‌»</verse>
				<verse number="5">اَزما وِشونِه بُتِه: «کِدیم یَتِه از شِما رَفِقی دارنِه گه نِصفِ شُو وی وَر بورِه و بُئِه: ”اِی رَفِق، سه تا نون مِنِه قَرض هادِه؛</verse>
				<verse number="6">چون یَتِه از می رَفِقِن سَفری جا بَرِسیِه و هیچی نارمِه وی پِش بِلِم.“</verse>
				<verse number="7">و وی خِنِه ای دِلِه جِواب هادِه: ”مِنِه زَحمت نَدِه. دَر کِلیِه و می وَچیلِه می هَمرا لایی دِلِه دَرِنِه. نَتِمِّه لایی جا پِرِسَم و یَچی تِرِه هادَم.“</verse>
				<verse number="8">شِمارِ گِمِه حتّی اگه شی رَفِقی سِه نِرِسِه و وِرِه نون نَدِه، وی اِصراری خاطری اِرِسِنِه و هر چی نیاز دارنِه رِه وِرِه دِنِه.</verse>
				<verse number="9">«پَس شِمارِ گِمِه، بَخواین گه شِمارِ هادا وونِه؛ بَگِردین گه اَنگیرِنی؛ دَر بَزِنین گه دَر شِمِنِه پِه وونِه.</verse>
				<verse number="10">چون هر کی بَخواد، بِدَس اُرنِه؛ و هر کی بَگِردِه، اَنگیرنِه، و هر کی دَر بَزِنِه، دَر ویسِه پِه وونِه.</verse>
				<verse number="11">کدیم یَته از شِما پیرِن، اگه وی ریکا ویجا مائی بَخواد، یَتِه مار وِرِه دِنِه؟</verse>
				<verse number="12">یا اگه مِرغِنِه بَخواد، یَتِه عَقرَب وِرِه دِنِه؟</verse>
				<verse number="13">پس اگه شِما گه اَنّی بَد ذاتِنی دِنِّنی گه وِنِه شی وَچیلِه رِه خِبِ چی هادین، چَنّی ویشتَر شِمِه آسِمونی پیر روح القُدُسِ هر کی گه ویجا بَخواد، بَخشِنِه.»</verse>
				<verse number="14">یَکَش عیسی یَتِه لالِ دِوِ یَنَفَری جا دیرگا هاکِردِه. وختی دِو دیرگا بوردِه، لالِ مَردی بَتِنِسِه گَب بَزِنِه و مَردِن بِهت هاکِردِنِه.</verse>
				<verse number="15">ولی بَعضیا بُتِنِه: «وی دِویشونِه بِعِلزِبولی کِمکی هَمرا گه دِویشونی رَئیسِ دیرگا کِنِّه.»</verse>
				<verse number="16">بَقیِه هَم هَین نیَّت گه وِرِه آزمود هاکِنِن ویجا یَتِه آسِمونی نِشونِه بَخوایسِنِه.</verse>
				<verse number="17">عیسی وِشونی فِکرِ بَخونِسِه و وِشونِه بُتِه: «هر مَملِکتی گه شی علِیه دِ دَسِه بَوو، نابود وونِه، و هر خِنِه ای گه وی دِلِه دِ دَسِگی دَوو، پاچِنِه.</verse>
				<verse number="18">اگه شِیطان هَم شی علِیه دِ دَسِه بَوو، چِتی وی مَملِکَت پابَرجا مونِّه؟ چون گِنِنی مِن دِویشونِه بِعِلزِبولی کِمَکی هَمرا دیرگا کِمِّه.</verse>
				<verse number="19">اگه مِن بِعِلزِبولی کِمَکی هَمرا دِویشونِه دیرگا کِمِّه، شِمِه شاگِردِن کِنی کِمَکی هَمرا اونانِه دیرگا کِنِنِه؟ پَس وِشون، شِمِنِه داوَری کِنِنِه.</verse>
				<verse number="20">ولی اگه مِن خِدایی قِوَّتی هَمرا دِویشونِه دیرگا کِمِّه، پس هَین نِشون دِنِه خِدایی پادشاهی شِمارِ بَرِسیِه.</verse>
				<verse number="21">وختی یَتِه قِدّارِ مَردی گه کامِلاََ مِسَلَّحِ شی کاخی جا مِحافِظَت هاکِنِه، وی اَموال در اَمان مونِّه.</verse>
				<verse number="22">ولی وختی یَنَفَر ویجا قِدّارتَر وِرِه حَملِه هاکِنِه، وِرِه شِکَست دِنِه و سِلاحی گه هون مَردی وی سَر بالِسِه رِه ویجا گیرنِه و دِشتِه وی دارایی رِه تاراج کِنِّه.</verse>
				<verse number="23">هر کی می هَمرا نیِه، می علِیه، و هر کی می هَمرا جَم نَکِنِه، تار و مار ساجِنِه.</verse>
				<verse number="24">«وختی پَلیدِ روح یَنَفَری جا دیرگا اِنِه، خِشک و بَرَهوتِ جایی دِلِه شونِه تا یَتِه جا شی اِستراحتی سِه بَنگیرِه. ولی چون نَنگیرنِه شی هَمرا گِنِه: ”هون خِنِه ای سِه گه ویجا بیمومِه، گِردِمِه.“</verse>
				<verse number="25">و وختی اوجِه رَسِنِه و هون خِنِه رِه ساجِه بَزِه و تمیز وینِّه،</verse>
				<verse number="26">شونِه و هَفتا روح شیجا بَدتَرِ اُرنِه و هَمه با هَم دِلِه شونِنِه و اوجِه ساکِن وونِنِه. اون وَخت هون آدَمی عاقِبَت وی اَوَّلِ کَشی جا هَم بَدتَر وونِه.»</verse>
				<verse number="27">وختی گه عیسی هَین گَبیشونِه گِتِه، یَتِه زَنا اِزدحامی دِلِه شی اَوازِ بِلَن هاکِردِه و بُتِه: «خِش بِحالِ ماری گه تِرِه دِنیا بیاردِه و تِرِه شیر هادا.»</verse>
				<verse number="28">ولی عیسی وی جِواب بُتِه: «خِش بِحالِ اونانیگه خِدایی کَلامِ اِشنُنِنِه و اونِه بِجا اُرِنِه.»</verse>
				<verse number="29">وختی گه اِزدِحام زیاد وونِسِه، عیسی بُتِه: «هَین نَسلی مَردِن چَنّی شَرورِنِه، وِشون یَتِه نِشونِه خواینِنِه! ولی نِشونِه ای وِشونِه هادا نَوونِه، جُز یونِسِ پِیغَمبَری نِشونِه.</verse>
				<verse number="30">چون هَمونجور گه یونِس نینوایی مَردِنی سِه نِشونِه وِه، اِنسونی ریکا هَم هَین نَسلی سِه نِشونِه وونِه.</verse>
				<verse number="31">داوَری روز، جِنوبی مَلَکِه هَین نَسلی هَمرا اِرِسِنِه و وِشونِه مَحکوم کِنِّه، چون وی دِنیایی هون سَری جا بیمو تا سِلیمونی حِکمَتِ بِشنُئِه، اِسا اونیگه ایجه دَرِه سِلیمونی جا گَت تَرِ.</verse>
				<verse number="32">نینوایی مَردِن داوَری روز هَین نَسلی هَمرا اِرِسِنِنِه و وِشونِه مَحکوم کِنِنِه، چون وِشون یونِسی موعظِه ای خاطری توبِه هاکِردِنِه، اِسا اونیگه ایجِه دَرِه یونِسی جا گَت تَرِ.</verse>
				<verse number="33">«هیچکی لَمپایی گه شی اِستِفادِه ای سِه روشِن هاکِردِه رِه اَی اَمباری ای دِلِه نَگِردانِه، بَلگی لَمپارِه پایِه ای سَر اِلنِه تا هر کی دِلِه بیِه روشِنایی رِه بَوینِه.</verse>
				<verse number="34">تی چِش، تی تَنی لَمپائِه. اگه تی چِش سالِم ووئِه، دِشتِه تی وِجود روشِن وونِه. ولی اگه تی چِش فاسِد ووئِه، دِشتِه تی وجودِ تاریکی گیرنِه.</verse>
				<verse number="35">مِواظِب واش نَکِنِه هون نوری گه تی دِلِه دَرِه، تاریکی ووئِه.</verse>
				<verse number="36">اگه دِشتِه تی وِجود روشِن ووئِه و هیچ تاریکی ای هونی دِلِه دَنیوو، اونوَخت هِتی موقِه ای گه لَمپایی نور ترِه تابِنِه، دِشتِه تی وِجود روشِنایی دِلِه دَرِه.»</verse>
				<verse number="37">وختی عیسی شی گَبِ تُوم هاکِردِه، یَتِه از عِلَمای فِرقِه فَریسی وِرِه غذایی سِه دَعوَت هاکِردِه. پس عیسی وی خِنِه بوردِه و هِنیشتِه.</verse>
				<verse number="38">ولی وختی فَریسی بَئیِه عیسی شی دَسِ پِش از غَذا نَشوردِه، خِیلی تَجِّب هاکِردِه.</verse>
				<verse number="39">اونوَخت عیسای خِداوند وِرِه بُتِه: «شِما فَریسیِن پِشقاب و پیالِه ای دیرگارِه تمیز کِنِنی، ولی وی دِلِه طَمع و بَدی ای جا پِرِ!</verse>
				<verse number="40">اِی نادونِن، مَگِه اونیگه دیرگارِه بَساتِه، دِلِه رِه هَم نَساتِه؟</verse>
				<verse number="41">پس هون چیایی جا گه شی دِلی دِلِه دارِنی صَدَقِه هادین و وینِنی گه هَمه چی شِمِنِه پاکِ.»</verse>
				<verse number="42">«وای بر شِما اِی عِلَمای فَریسی! شِما نَعنا و شِفید و هَمه جور سَبزی ای جا دَه به یِک دِنِنی، ولی عِدالَتِ نَدید گیرِنی و خِدایی مِحَبَتی جا غافِلِنی. هَینِنِ هَم وِسِه بِجا اُردِنی و اونانِه هَم یادی جا نَوِردِنی.</verse>
				<verse number="43">«وای بِحالِ شِما اِی عِلَمای فَریسی! چون دوس دارِنی عِبادتگاهی دِلِه بِهتَرین جا هِنیشین و مَردِن کوچه بازاری دِلِه شِمارِ سَلام هاکِنَن.</verse>
				<verse number="44">وای بَر شِما! چون شِما بی عَلامَتِ قَبریشونِه مونِّنی گه مَردِن نَئونِنِه و اونِنی سَر راه شونِنِه.»</verse>
				<verse number="45">یَتِه از توراتی مَلِّمِن عیسایی جِواب بُتِه: «اِسّا، تو هَین گَبی هَمرا اَمارِه هَم توهین کِنّی.»</verse>
				<verse number="46">عیسی بُتِه: «وای بر شِما هَم، اِی توراتی مَلِّمِن، چون مَردِنی دوش سَنگینِ بار اِلِنی، ولی شِه حاضِر نینی کِمَکی سِه حتّی شی اَنگیسِ باری بِن بِلین.</verse>
				<verse number="47">وای بر شِما، چون پِیغَمبَرِنی سِه گه شِمِه پیرِنی دَس بَمِردِنِه، مَقبَرِه ساجِنِنی!</verse>
				<verse number="48">پس شِما شی پیرِنی شاهِدِنی و وِشونی کارِ تایید کِنِنی. وِشون پِیغَمبَرِنِ بَکوشتِنِه و شِما وِشونی مَقبَرِه رِه ساجِنِنی.</verse>
				<verse number="49">هَینِسه خِدایی حِکَمت گِنِه ”مِن وِشونی سِه پِیغَمبَرِن و رَسولِن رَسامِّه. ولی وِشون بَعضیارِه کِشِنِنِه و بَعضیارِه شِکنجه دِنِنِه،“</verse>
				<verse number="50">تا دِشتِه پِیغَمبَرِنی گه وِشونی خون از خِلقَتِ دِنیا تا اَلَن بَریخت بَوِه، هَین نَسلی گِردَن دَوو -</verse>
				<verse number="51">هابیلی خونی جا تا زَكَریا گه وی خونِ قروونگاه و مِحرابی میِن بَریختِنِه. اَرِه، شِمارِ گِمِه هَین نَسل دِشتِه هَینِنی سِه حِساب پس دِنِه.</verse>
				<verse number="52">«وای بر شِما اِی توراتی مَلِّمِن! چون شِما حَیقَتِ مَردِنی جا قایِم کِنِنی، نا شِه اونِه قَبول دارِنی نا اِلِنی دیگَرونی گه خواینِنِه، اونِه ایمون بیارِن.»</verse>
				<verse number="53">وختی عیسی دیرگا بوردِه، توراتی مَلِّمِن و عِلَمای فِرقِه فَریسی بَدجور وِرِه فِشار اُردِنِه و تَقَلّا کِردِنِه وِرِه تَحریک هاکِنَن خِیلی چیایی خَوَری گَب بَزِنِه.</verse>
				<verse number="54">و مَتَّل وِنِه عیسایی تِکی جا یَتِه گَب در بیِه تا شِه وی گَبی هَمرا وِرِه تَلِه دیم بَدِن.</verse>
			</chapter>
			<chapter number="12">
				<verse number="1">هَمون موقِه هِزارِن نَفَر جَم بَوِنِه جوریگه هَمدیَرِ لینگ و لُو گیتِنِه. عیسی اَوَّل شی شاگِردِنی هَمرا گَب بَزو و بُتِه: «عِلَمای فِرقِه فَریسی ای خَمیرمایه ای جا گه دُروئیِه، دوری هاکِنین.</verse>
				<verse number="2">هیچ قایِم هاکِردِه چی ای دَنیِه گه مَعلوم نَوو، و هیچ جاهادا چی ای دَنیِه گه بَرمَلا نَوو.</verse>
				<verse number="3">اونچی تاریکی ای دِلِه بُتِنی، روشِنایی دِلِه بِشنُس وونِه، و اونچی دَوَسِه دَری پِشت یَواشک بُتِنی، خِنِه ای بومی سَر اعلام وونِه.</verse>
				<verse number="4">«می رَفِقِن، شِمارِ گِمِه اونانی جا گه بَتِنِّنِه فقط شِمِه تَنِ بَکوشِن و بَعدِ هون دِ نَتِنِّنِه کارِ دییَری هاکِنِن نَتِرسین.</verse>
				<verse number="5">ولی شِمارِ هِشدار دِمِه وِنِه کِنی جا بَتِرسین: ویجا بَتِرسین گه بعدِ اونگه بَکوشتِه اِقتِدار دارنِه جَهِنِمی دِلِه دیم بَدِه. اَرِه، شِمارِ گِمِه ویجا بَتِرسین.</verse>
				<verse number="6">مَگِه پَنج تا میچکارِه دِ قَرِن نَروشِنِنِه؟ با هَین وجود، خِدا حتّی یَتِه از اونانِه یادی جا نَوِرنِه.</verse>
				<verse number="7">حتّی دِشتِه شِمِه سَری می هَم بِشمارِسِه. پَس نَتِرسین؛ چون شِمِه اِرزِش هِزارِن میچکایی جا ویشتَرِه.</verse>
				<verse number="8">«شِمارِ گِمِه، هر کی مَردِنی وَر اِقرار هاکِنِه می دِمالروئِه، اِنسونی ریکا هَم وِرِه خِدایی فِرِشتِگونی وَر اِقرار کِنِّه.</verse>
				<verse number="9">ولی هر کی مِنِه مَردِنی وَر اِنکار هاکِنِه، مِن هَم خِدایی فِرِشتگونی وَر وِرِه اِنکار کِمِّه.</verse>
				<verse number="10">هر کی اِنسونی ریکائی علِیه گَبی بَزِنِه، بیامرزی وونِه، ولی هر کی روح القُدُسِ کِفر بُئِه، بیامِرزی نَوونِه.</verse>
				<verse number="11">وختی شِمارِ یَهودیِنی عِبادَتگاه و حاکِمِن و اونانیگه اِقتِدار دارِنِه ای وَر وَرِنِه، نِگَرون نَووئین گه چِتی شیجا دِفاع هاکِنین یا چی بُئین،</verse>
				<verse number="12">چون هَمون موقِه روح القُدُس اونچی گه وِنِه بُئینِه، شِمارِ گِنِه.»</verse>
				<verse number="13">ناخوَکی یَنَفَر جَماعتی میِن وِرِه بُتِه: «اِسّا، می بِرارِ بُو می پیری اِرثِ می هَمرا رَسَد هاکِنِه.»</verse>
				<verse number="14">ولی عیسی وِرِه بُتِه: «اِی مَردی، کی مِنِه شِمِه میِن اِرث رَسَدگَر هاکِردِه؟»</verse>
				<verse number="15">عیسی مَردِنِ بُتِه: «هوشیار ووئین و حِرص و طَمَعی جا دوری هاکِنین، چون آدَمی ای زندگی هَینِه رَبط نارنِه گه وی دارایی چَنّی زیادِه.»</verse>
				<verse number="16">اَزما هَین مَثَلِ وِشونی سِه بیاردِه: «یَتِه پولدارِ مَردی ای زَمی خِیلی مَحصول بیاردِه.</verse>
				<verse number="17">هون مَردی شی هَمرا بُتِه، ”چی هاکِنَم، چون جایی نارمِه شی مَحصولِ اَمبار هاکِنَم؟“‌</verse>
				<verse number="18">اَزما بُتِه: ”بِفَهمِسِمِه وِنِه چی هاکِنَم! شی اَمباریشونِه لی دِمِه و اَمبارای گَت تَری ساجِمِه، و دِشتِه گَنِّم و شی اَموالِ اونانی دِلِه اَمبار کِمِّه.</verse>
				<verse number="19">اَزما شی جانِ گِمِه، اِی می جان، خِیلی سالی سِه اَموال جَم هاکِردی. اِسا آروم بَئیر، بَخار و بَنوش و خِش واش.“</verse>
				<verse number="20">ولی خِدا وِرِه بُتِه: ”اِی نادون! هَمین اَمشو تی جانِ تیجا گیرِنِه. پَس اونچی جَم هاکِردی کِنی وونِه؟“</verse>
				<verse number="21">هَین عاقبتِ کَسیِه گه شیسِه مال و مَنال جم کِنِّه، ولی خِدایی سِه پولدار نیِه.»</verse>
				<verse number="22">اَزما عیسی شی شاگِردِنِ بُتِه: «شِمارِ گِمِه، شی زندگی ای سِه نِگَرون نَووئین گه چی بَخارین، و نا شی تَنی سِه گه چی دَکِنین،</verse>
				<verse number="23">چون زندگی غذایی جا و تَن لیواسی جا مهِمتَرِه.</verse>
				<verse number="24">کَشکیتیشونِ بَوینین: نا کارِنِه و نا دِرُو کِنِنِه، نا اَمبار دارِنِه و نا جایی گه اَمبار هاکِنَن، با هَین وجود خِدا وِشونِه روزی دِنِه. و شِما چَنی هَین پَرَندِه ایشونی جا بااِرزِشتَر هَسِّنی!</verse>
				<verse number="25">کی شِمِه میِن بَتِنِّه نِگَرونی ای هَمرا، یَذِرِه شی عمرِ زیاد هاکِنِه؟</verse>
				<verse number="26">پَس، اگه هَین کِچیکِ کارِ نَتِنِّنی هاکِنین، چیسِه دییَر کارایی نِگَرونِنی؟</verse>
				<verse number="27">سوسَنیشونِه هارشین چِتی سَر کَشِنِنِه، نا زَحمَت کَشِنِنِه و نا ریسِنِنِه. شِمارِ گِمِه حتّی سِلیمونِ پادشاه هَم دِشتِه شی جَلال و شکوهی هَمرا وِشونی یَتِّه ای اَنّا هَم بَزَک نَوِه.</verse>
				<verse number="28">پَس اگه خِدا صَحرایی واش گه اَمرِز دَرِه و فَردا تَنیری دِلِه دیم بَدا وونِه رِه، هَینجور بَزَک کِنِّه، چَنّی ویشتَر شِمارِ بَزَک کِنِّه، اِی کم ایمونیشون!</verse>
				<verse number="29">پس هَینی دِمال دَنیوئین گه چی بَخارین و یا چی دَکِنین، هَینِنی نِگَرون نَووئین،</verse>
				<verse number="30">چون هَین دِنیایی خدانَشناسِ مردِن هَین چیایی دِمال دَرِنِه، ولی شِمِه پیر گه آسِمونی دِلِه دَرِه دِنِّه گه شِما دِشتِ هَینِنِ اِحتیاج دارِنی.</verse>
				<verse number="31">پس شِما وی پادشاهی ای دِمال دَووئین، گه دِشتِه هَینِن هَم شِمارِ هادا وونِه.</verse>
				<verse number="32">«اِی کِچیکِ گَلِّه، نَتِرسین، چون شِمِه آسِمونی پیری خِشالی هَینِه گه پادشاهی رِه شِمارِ هادِه.</verse>
				<verse number="33">اونچی دارِنی رِه بَروشین و فَقیرِنِه هادین؛ شیسِه پول کیسِه ای دِرِس هاکِنین گه نَپیسِه و گَنجی آسِمونی دِلِه گه تُوم نَوونِه، جایی گه نا دِز وِرِه دِزِّنِه و نا لِمِک وِرِه از بِین وَرنِه.</verse>
				<verse number="34">چون هر کِجِه شِمِه گَنج دَوو، شِمِه دِل هَم اوجِه دَرِه.</verse>
				<verse number="35">«شی کَمَرِ دَوِنین و خِدمَتی سِه آمادِه ووئین، و شی لَمپارِه روشِن دارین.</verse>
				<verse number="36">اونانی تَرا ووئین گه اِنتظار کَشِنِنِه وِشونی اَرباب عَروسی ای جَشنی جا دَگِردِه، تا وختی راهی جا رَسِنِه و دَر زَنِّه، دَرجا دَرِ ویسِه پِه هاکِنِن.</verse>
				<verse number="37">خِش بِحالِ نوکَرِنی گه وختی وِشونی اَرباب گِردِنِه، وِشونِه ویشار و هوشیار بَوینِه. حَیقَتاً شِمارِ گِمِه، وی شی خِدمَت هاکِردَنی لیواسِ کِنِّه و وِشونِه سِفره ای سَر نیشانِّه و اِنِه وِشونی جا پَذیرایی کِنِّه.</verse>
				<verse number="38">خِش بِحالِ هون نوکَرِنی گه وختی وِشونی اَرباب اِنِه، چی نِصفِ شُو ووئِه و چی سِه صِب، وِشونِه ویشار و هوشیار بَوینِه.</verse>
				<verse number="39">«ولی هَینِه دِنّین اگه صابخِنِه دِنِسِه دِز چی ساعَتی اِنِه، نِشتِه وی خِنِه ای جا دِزّی هاکِنِن.</verse>
				<verse number="40">پَس شِما هَم آمادِه ووئین، چون اِنسونی ریکا هون موقِه ای گه اِنتظار نارِنی اِنِه.»</verse>
				<verse number="41">پِطرُس بَپُرسیِه: «آقا، هَین مَثَلِ اَمِنِه بیاردی یا هَمه ای سِه؟»</verse>
				<verse number="42">عیسایِ خِداوند جِواب هادا: «پس هون دانا و وَفادارِ مِواشِر کیِه گه وی اَرباب شی خِنِه ای نوکَرِنی سَرپَرَسی رِه وِرِه هادا تا اونانی سَهمیِه خِراکِ بِموقِه وِشونِه هادِه؟</verse>
				<verse number="43">خِش بِحالِ هون نوکَری گه وختی وی اَرباب اِنِه وِرِه کاری سَر بَوینِه.</verse>
				<verse number="44">حَیقَتاً شِمارِ گِمِه، دِشتِه شی دارایی رِه وی دَس دِنِه.</verse>
				<verse number="45">ولی اگه هون نوکَر شی وَر بُئِه ”می اَربابی بیموئَن دیر بَوِه،“ نوکَرِن و کِلفَتِنِ اَذیَت و آزار هاکِنِه و بَخارِه و بَنوشِه و عیاشی هاکِنِه،</verse>
				<verse number="46">وی اَرباب روزی گه اِنتظار نارنِه و ساعتی گه ویجا خَوَر نارنِه اِنِه و وِرِه دِشَقِّه کِنِّه، و وِرِه یَجا رَسانِّه گه خیانتکارِنِ بَرِسانیِه.</verse>
				<verse number="47">«هون نوکَری گه شی اَربابی خواسِّه رِه دِنِّه و با هَین وجود شِرِه اونی اَنجامی سِه آمادِه نَکِنِّه، بَدجور مِجازات وونِه.</verse>
				<verse number="48">ولی اونیگه شی اَربابی خواسِّه رِه نَئونِّه و کاری کِنِّه گه تَنبیهی سِزاوارِ، کَمتر مِجازات وونِه. هر کسِ ویشتَر هادا بَوو ویجا ویشتَر هَم دَرخواس وونِه، و هر کسِ گه ویشتَر بِسپارِس بَوو، ویشتَر هَم ویجا طَلَب وونِه.</verse>
				<verse number="49">«مِن بیمومِه تا زَمینِ تَش بَکِشَم، اِی كاش تا اَلَن تَش بَئیت وو!</verse>
				<verse number="50">مِن غِسلِ تَعمیدی دارمِه گه وِنِه اونِه بَیرِم و تا هون اَنجام بَوو چَنّی فِشاری بِن دَرمِه.</verse>
				<verse number="51">گِمون کِنِنی بیمومِه تا زَمینی سَر صِلح و آشتی بیارِم؟ نا، بیمومِه جِدایی دیم بَدَم.</verse>
				<verse number="52">بعد اَزین، خِنِواری گه پَنج نَفَرِنِه وِشونی میِن جِدایی کَفِنِه، سِه نَفَر، دِ نفری علِیه و دِ نَفَر، سِه نَفَری علِیه.</verse>
				<verse number="53">وِشونی میِن جِدایی کَفِنِه، پیر، ریکائی علِیه و ریکا، پیری علِیه، مار، کیجائی علِیه و کیجا، ماری علِیه، شی مار، عروسی علِیه و عَروس، شی ماری علِیه.»</verse>
				<verse number="54">اَزما عیسی جَماعَتِ بُتِه: «وختی وینِنی مَغِربی جا اَبریشون اِنِنِه دَرجا گِنِنی: وِنِه ”وارِش بیِه،“ و هَمونجور هَم وونِه.</verse>
				<verse number="55">وختی جِنوبی جا وا زَنِّه گِنِنی: ”هوا گَرم وونِه،“ و هَمونجور هَم وونِه.</verse>
				<verse number="56">اِی دُروئِن! شِما گه آسِمون و زَمینی وَضعیَتی تَعبیر هاکِردَنِ دِنِّنی، چِتی نَتِنِّنی هَین زَمونِه ای وَضعیَتِ تَعبیر هاکِنین؟</verse>
				<verse number="57">«چه شِه اونچی ای خَوَری گه دِرِسِ داوَری نَکِنِنی؟</verse>
				<verse number="58">وختی حَلا شی شاکی ای هَمرا قاضی ای وَر شونی، تَقَلّا هاکِن راهی دِلِه وی هَمرا آشتی هاکِنی، نَکِنِه وی تِرِه قاضی ای وَر بَکِشانِّه و قاضی تِرِه مأموری دَس هادِه، و مأمور هَم تِرِه زیندونی دِلِه دیم بَدِه.</verse>
				<verse number="59">تِرِه گِمِه دِن تا قَرِنِ آخَرِ نَدی، هیچ جور زیندونی جا دیرگا نیئِنی.»</verse>
			</chapter>
			<chapter number="13">
				<verse number="1">هَمون موقِه، چَن نَفَر جَماعتی دِلِه عیسی رِه جَلیلینی جا خَوَر هادانِه گه پیلاتُس وِشونِه قِروونی هاکِردَنی موقِه قَتلِ عام هاکِرد وِه، جوریگه وِشونی خون قِروونی ایشونی خونی هَمرا قاطی بَوِه وِه.</verse>
				<verse number="2">عیسی اونانی جِواب بُتِه: «گِمون کِنِنی چون هون جَلیلین هَین روز دِچار بَوِنِه، دِشتِه دییَر جَلیلیِنی جا گِناهکارتَر وِنِه؟</verse>
				<verse number="3">شِمارِ گِمِه هَینجور نیِه. بَلگی اگه توبِه نَکِنین، دِشتِه شِما هَم هلاک وونِنی.</verse>
				<verse number="4">و یا گِمون کِنِنی هون هیجدَه نَفَر گه سیلوآمی بِرج وِشونی سَر لی بَخاردِه و وِشونِه بَکوشتِه، اورشلیمی دییَر مَردِنی جا خَطاکارتَر وِنِه؟</verse>
				<verse number="5">شِمارِ گِمِه هَینجور نیِه. بَلگی اگه توبِه نَکِنین، دِشتِه شِما هَم هَلاک وونِنی.»</verse>
				<verse number="6">اَزما عیسی هَین مَثَلِ بیاردِه: «یَتِه مَردی شی باغی دِلِه اَنجیل دار دَکاشتِه. وختی خوایسِه وی میوِه رِه بَچینِه، هیچی نَنگیتِه.</verse>
				<verse number="7">پَس شی باغوونِ بُتِه: ”هارِش سِه سالِه هَین اَنجیل داری وَر اِمِه گه ویجا میوه بَچینَم، ولی هیچی نَنگیرمِه. اونِه بَورین، دِ چه زَمین هَدَر بورِه.“</verse>
				<verse number="8">ولی باغوون جِواب هادا: ”آقا، بِل یَه سال دییَر هَم بَمونِّه، مِن وی دُورِ کَمِّه و اونِه کود دِمِه.</verse>
				<verse number="9">اگه سال دییَر میوه بیاردِه گه هیچ، اگه نیاردِه اَزما اونِه بَورین.“‌»</verse>
				<verse number="10">یَتِه مِقَدّسِ شَنبِه روز، عیسی یَتِه از یَهودیِنی عِبادَتگاهی دِلِه تَعلیم داوِه.</verse>
				<verse number="11">اوجِه یَتِه زَنا دَوِه گه یَتِه روح هیجدَه سال وِرِه علیل هاکِرد وِه، جوریگه قوزِن بَوِه وِه و اَصلاََ نَتِنِسِه راس هِرِسِه.</verse>
				<verse number="12">وختی عیسی وِرِه بَئیِه، وِرِه شی کَفا بَخونِسِه و بُتِه: «اِی زن، تو شی هَین علیلی ای جا آزاد بَوِه ای!»</verse>
				<verse number="13">اَزما عیسی شی دَسِ وی سَر بِشتِه و هون زَنا دَرجا راس هِرِسا، خِدارِه پَرَسِش هاکِردِه.</verse>
				<verse number="14">ولی عبادَتگاهی رَئیس از هَینگه عیسی شَنبِه روزی دِلِه شَفا هادا وِه، عصبانی بَوِه و مَردِنِ بُتِه: «شِش روز کار هاکِردَنی سِه دارِنی. هون روزایی دِلِه بیئِین و شَفا بَیرین، نا شَنبِه روزی دِلِه.»</verse>
				<verse number="15">عیسای خِداوند وی جِواب بُتِه: «اِی دُروئِن! هیچکِدیم از شِما شَنبِه روزی دِلِه شی گُو یا خَرِ کِلِمی جا وا نَکِنِه تا اُو هادانی سِه دیرگا بَوِرِه؟</verse>
				<verse number="16">پَس مَگِه نِسِّه هَین زَنارِه گه ابراهیمی کیجائِه و شیطان هیجدَه سال وِرِه اَسیر هاکِرد وِه رِه، شَنبِه روزی دِلِه هَین بَندی جا آزاد هاکِردَن؟»</verse>
				<verse number="17">عیسی وختی هَینِه بُتِه، وی مِخالِفِن هَمه شَرمَندِه بَوِنِه، ولی دِشتِه اِزدِحام هون هَمه پِرشکوه و عجیبِ کارایی جا خِشالی هاکِردِنِه.</verse>
				<verse number="18">عیسی اَزما بُتِه: «خِدایی پادشاهی چیرِه مونِّه؟ اونِه چی ای هَمرا مقایسِه هاکِنِم؟</verse>
				<verse number="19">هِتی خَردِلی تیمِه مونِّه گه یَتِه مَردی اونِه بَیتِه و شی باغی دِلِه دَکاشتِه. هون تیم سَربَکشیِه و دار بَوِه. جوریگه آسِمونی پَرندِه ایشون بیمونِه و وی شاخِه بالی سَر کِلی بَساتِنِه.»</verse>
				<verse number="20">اَی هَم بُتِه: «خِدایی پادشاهی رِه چی ای هَمرا مقایسِه هاکِنِم؟</verse>
				<verse number="21">هِتی خَمیرمایه ای تَرائِه گه یَتِه زَنا اونِه بَیتِه و سِه تا مَنَّر آردی هَمرا قاطی هاکِردِه تا دِشتِه خَمیر وَر بیمو.»</verse>
				<verse number="22">عیسی اورشلیمی راهی دِلِه، شَهرا و آبادی ای دِلِه شیوِه و تَعلیم داوِه.</verse>
				<verse number="23">هَمون موقِه، یَنَفَر ویجا بَپُرسیِه: «اِی آقا، اونانیگه نِجات گیرِنِه کَمِنِه؟» عیسی وِشونِه بُتِه:</verse>
				<verse number="24">«تَقَلّا هاکِنین تا تَنگِ دَری جا دِلِه بورین، چون شِمارِ گِمِه، خِیلیا تَقَلّا کِنِنِه تا دِلِه بورِن، ولی نَتِنِّنِه.</verse>
				<verse number="25">وختی صابخِنِه پِرِسِه و دَرِ دَوِنِّه، دیرگا اِسِّنِنی و دَرِ کِتِنِنی و گِنِنی: ”آقا، دَرِ اَمِسِه پِه هاکِن!“ ولی وی جِواب دِنِه: ”شِمارِ نِشناسِمِه، نَئومِه کِجائینی.“</verse>
				<verse number="26">هون موقِه شِما گِنِنی: ”اَما تی هَمرا بَخاردِمی و بَنوشیمی و تو اَمِه کَر و کوچه ای دِلِه تَعلیم داوِئی.“</verse>
				<verse number="27">هون موقِه وی شِمارِ گِنِه: ”شِمارِ گِمِه؛ شِمارِ نِشناسِمِه، نَئومِه کِجائینی. اِی دِشتِه شِما گه بَدکارِنی، میجا دور بَووئین.“</verse>
				<verse number="28">اَزما اوجِه بِرمِه دَرِه و دَنِّن ترسی جا هیکَش خارنِه، وختی گه اِبراهیم و اِسحاق و یعقوب و دِشتِه پِیغَمبَرِنِ خِدایی پادشاهی ای دِلِه وینِنی، ولی شِما شِه دیرگا دَرِنی.</verse>
				<verse number="29">مَردِن شرق و غرب و شِمال و جِنوبی جا اِنِنِه و خِدایی پادشاهی ای سِفرِه ای سَر نیشِنِنِه.</verse>
				<verse number="30">اَرِه، آخَرینایی دَرِنِه گه اوَّل وونِنِه و اَوَّلینایی گه آخَر.»</verse>
				<verse number="31">هَمون موقِه، عِلَمای فِرقِه فَریسی ای جا چَن نفر عیسایی وَر بیمونِه و بُتِنِه: «ایجِه رِه تَرک هاکِن و یَجا دییَر بور، چون هیرودیس خواینِه تِرِه بَکوشِه.»</verse>
				<verse number="32">عیسی جِواب هادا: «بورین و هون شالِ بُئین: ”اَمرِز و فَردا دِویشونِ دیرگا کِمِّه و مَردِنِ شَفا دِمِه و سِوّمین روز شی کارِ تُوم کِمِّه.</verse>
				<verse number="33">ولی اَمرِز و فَردا و پِرا وِنِه شی راهِ اِدامِه هادَم، چون مَحالِ یَتِه پِیغَمبَر اورشلیمی دیرگا هَلاک بَوو.“</verse>
				<verse number="34">«اِی اورشلیم، اِی اورشلیم، اِی پِیغَمبَرِنی قاتِل و سَنگسار کِنَندِه رَسولِنی گه تی وَر بَرِسانی وونِنِه! چَن کَش بَخوایسِمِه هِتی کِچِ کِرکی تَرا گه شی چینیکائیشونِه شی پَری بِن جَم کِنِّه، تی وَچیلِه رِه یَجا جَم هاکِنَم، ولی نَخوایسی!</verse>
				<verse number="35">اِسا شِمِه خِنِه ویرونِه ای تَرا مونِّه و شمارِ گِمِه دِ شِما مِنِه نَوینِنی تا روزی گه بُئین: ”مِوارَکِ اونیگه خداوندی اِسمی هَمرا اِنِه.“»</verse>
			</chapter>
			<chapter number="14">
				<verse number="1">یَتِه مِقَدّسِ شَنبِه روز گه عیسی غذا بَخاردَنی سِه فِرقِه فَریسی ای یَتِه از رَهبَرِنی خِنِه بورد وِه، اونانیگه اوجِه دَوِنِه وِرِه دِقَّتی هَمرا زیر نَظر داشتِنِه.</verse>
				<verse number="2">وی پِش یَتِه مَردی دَوِه گه وی تَن اُولِه داشتِه.</verse>
				<verse number="3">عیسی توراتی مَلِّمِن و فَریسیِنی جا بَپُرسیِه: «شَنبِه روزی دِلِه شَفا هادائَن جایزِ یا نا؟»</verse>
				<verse number="4">اونان هیچی نُتِنِه. پَس عیسی هون مَردی رِه بَیتِه شَفا هادا و مِرخَص هاکِردِه.</verse>
				<verse number="5">اَزما وِشونِه هارشیِه و بَپُرسیه: «کِدیم یَتِه از شِما دَرِه گه وی ریکا یا وی گُو مِقَدّسِ شَنبِه ای دِلِه چاهی دِلِه دَکِفِه دَرجا وِرِه دیرگا نیارِه؟»</verse>
				<verse number="6">وِشون هیچ جِوابی ناشتِنِه هادِن.</verse>
				<verse number="7">وختی عیسی بَئیِه مِهمونِن چِتی تَقَلّا کِنِنِه بورِن مِجلِسی بالا کَلِسی هِنیشِن، هَین مَثَلِ وِشونی سِه بیاردِه:</verse>
				<verse number="8">«وختی کسی تِرِه عروسی دَعوت کِنِّه، بالا کَلِسی نَنیش، چون شاید کسی تیجا سَرشِناس تَر هَم دَعوت بَوِه وو.</verse>
				<verse number="9">هون موقِه صاب مِجلِسی گه هر دِتای شِمارِ دَعوت هاکِردِه، اِنِه و تِرِه گِنِه: ”شی جارِه هَین آدَمِ هادِه.“ اونوَخت شَرمندگی ای هَمرا تَهِ مِجلِس نیشِنی.</verse>
				<verse number="10">ولی هر وَخت کسی تِرِه دَعوَت کِنِّه، بور و تَهِ مِجلِس هِنیش، تا وختی صاب مِجلِس بیِه، تِرِه بُئِه: ”می رَفِق، بَفِرمِه بالاتر هِنیش.“ اونوَخت دییَر مِهمونِنی وَر گه سِفرِه ای سَر نیشتِنِه سَربِلَن وونی.</verse>
				<verse number="11">چون هر کی شِرِه گَت هاکِنِه کِچیک وونِه، و هر کی شِرِه فروتَن هاکِنِه سَربِلَن وونِه.»</verse>
				<verse number="12">اَزما عیسی صاب مِجلِسِ بُتِه: «وختی ناهار یا شُوم دَعوَتی دِنی، رَفِقِن و بِرارِن و فامیلِن و شی پولدارِ هَمسادِایشونِ دَعوَت نَکِن، چون اونان هَم تِرِه دَعوَت کِنِنِه و هَینجوری عوَض گیرنی.</verse>
				<verse number="13">ولی وختی دَعوَتی دِنی، فَقیرِن و چِلِّخِن و شَلِن و کورِنِ دَعوَت هاکِن</verse>
				<verse number="14">گه تو بَرکت گیرنی، چون وِشون هیچی نارِنِه گه دَر عوَض تِرِه هادِن، و شی اَجرِ دِرِسکارِنی قیامتی دِلِه گیرنی.»</verse>
				<verse number="15">وختی یَتِه از مِهمونِن گه عیسایی هَمرا هَمسِفرِه وِه هَینِه بِشنُسِه، عیسی رِه بُتِه: «خِش بِحالِ اونیگه خِدایی پادشاهی ای دَعوَتی ای دِلِه نون بَخارِه.»</verse>
				<verse number="16">عیسی وی جِواب بُتِه: «یَنَفَر یَتِه گَتِ دَعوَتی بَیتِه و خِیلیارِه دَعوَت هاکِردِه.</verse>
				<verse number="17">وختی شُومی موقِه بَوِه، شی نوکَرِ بَرِسانیِه تا دَعوَت بَوِه ایشونِه بُئِه، ”بیئِین گه هَمه چی حاضِرِه.“</verse>
				<verse number="18">ولی وِشون هر کِدیم یَتِه ویهومِه بیاردِنِه. اوَّلی بُتِه: ”یَتِه زَمی بَخریمِه گه وِنِه بورِم اونِه بَوینِم. خواهِشاََ می عِذرِ قَبول هاکِن.“</verse>
				<verse number="19">یَت دییَر بُتِه: ”مِن پَنج جِفت گُو بَخریمِه، اَلَن دِ شومِه اونانِه هارشَم بَوینَم چِتینِه. خواهِشاََ می عِذرِ قَبول هاکِن.“</verse>
				<verse number="20">یَت دییَر هَم بُتِه: ”تازِه زَن بَوِردِمِه، هَینِسه نَتِّمِه بیئَم.“</verse>
				<verse number="21">اَزما نوکَر دَگِرِسِه و هَمه چیرِه شی اَربابِ بُتِه. اَرباب عصبانی بَوِه و شی نوکَرِ دَستور هادا دَرجا شَهری کوچه بازاری دِلِه بور و فَقیرِن و چِلِّخِن و کورِن و شَلِنِ بیارِه.</verse>
				<verse number="22">نوکَر بُتِه: ”آقا، تی دَستورِ اَنجام هادامِه، ولی حَلا جا دَرِه.“</verse>
				<verse number="23">اَزما وی اَرباب بُتِه: ”شاه راه و کورِ راهایی گه شَهری جا دیرگا دَرِنِه ای سِه بور و اِصراری هَمرا مَردِنِ می دَعوَتی ای دِلِه بیار تا می خِنِه مَشت بَوو.</verse>
				<verse number="24">شِمارِ گِمِه دَعوَت بَوِه ایشونی جا هیچکدیم، می شُومِ حتّی مِزِه هَم نَکِنِنِه.“‌»</verse>
				<verse number="25">یَتِخِیلی اِزدِحام عیسی رِه هَمراهی کِردِه. عیسی وِشونِه هارشیِه و بُتِه:</verse>
				<verse number="26">«هر کی می وَر بیِه و شی پیر و مار، زَن و وَچِه، بِرار و خاخِر و حتّی شی جانی جا نِفرت نارِه، نَتِنِّه می شاگِرد ووئِه.</verse>
				<verse number="27">هر کی شی صَلیبِ شی دوش نَکِشِه و می دِمال نیِه، نَتِنِّه می شاگِرد ووئِه.</verse>
				<verse number="28">کِدیم یَتِه از شِما دَرِه گه بَخواد یَتِه بِرج بَساجِه و اوَّل نَنیشِه وی خَرجِ حساب هاکِنِه و بَوینِه بَتِنِّه اونِه تَکمیل هاکِنِه یا نا؟</verse>
				<verse number="29">چون اگه وی کِرسی رِه بَساجِه ولی بَنا رِه تَکمیل نَکِنِه، هر کی بَوینِه وِرِه مَسخَرِه کِنِّه،</verse>
				<verse number="30">گِنِه: ”هَین آدَم یَتِه بَنایی بَساتَنِ شِرو هاکِردِه، ولی نَتِنِسِه اونِه تُوم هاکِنِه.“‌</verse>
				<verse number="31">«و یا کِدیم پادشاهِ پِش از هَینگه یَت دییَر پادشاهی هَمرا جَنگی راهی بَوو، نَشوئِه نَنیشِه و فکر نَکِنِه دَه هِزار سَربازی هَمرا بَتِنِّه یَنفری پِش بورِه گه بیست هِزار سَربازی هَمرا وی جَنگ اِنِه؟</verse>
				<verse number="32">و اگه بَوینِه نَتِنِّه وی پَس بَر بیِه، حَلا اونوَخت تا دِشمَنی لَشگر دورِ، یَتِه نمایَندِه رَسانِّه تا صِلح هاکِنِه.</verse>
				<verse number="33">هَمینجور، هیچکدیم از شِما هَم اگه دِشتِه چیزایی جا گه دارنِه دَس نَکِشِه، نَتِنِّه می شاگِرد ووئِه.</verse>
				<verse number="34">«نِمَک خِبِ، ولی اگه نِمَک شی مِزِه رِه از دَس هادِه، چِتی بِشِنِه اَی هَم اونِه شور هاکِردَن؟</verse>
				<verse number="35">دِ اِستِفادِه ای نارنِه، نا زَمینی به دَرد خارنِه و نا بِشِنِه کود هاکِردَن؛ بَلگی اونِه دور شَنِنِه. هر کی گوشِ شِنَوا دارنِه، بِشنُئِه!»</verse>
			</chapter>
			<chapter number="15">
				<verse number="1">ولی خراجگیرِن و گِناهکارِن هَمه عیسایی دور جَم وونِسِنِه تا وی گَبِ بِشنُئَن.</verse>
				<verse number="2">عِلَمای فِرقِه فَریسی و توراتی مَلِّمِن غِرغِر کِردِنِه و گِتِنِه: «هَین مَردی گِناهکارِنِ قَبول کِنِّه و وِشونی هَمرا هَمسِفرِه وونِه.»</verse>
				<verse number="3">پَس عیسی هَین مَثَلِ وِشونی سِه بیاردِه:</verse>
				<verse number="4">«کِدیم یَتِه از شِما دَرِه گه صد تا گِسَن دارِه و وختی هونِنی جا یَتِه گِم بَوو، هون نَود و نِه تای دییَرِ صَحرایی دِلِه نِلِه و هون گِم بَوِه ای دِمال نَشوئِه تا هونِه بَنگیرِه؟</verse>
				<verse number="5">وختی گِم بَوِه گِسَنِ بَنگیتِه، اونِه خِشالی ای هَمرا شی دوش اِلنِه</verse>
				<verse number="6">و خِنِه اِنِه، شی رَفِقِن و هَمسادِگونِ جَم کِنِّه و گِنِه: ”می هَمرا خِشالی هاکِنین؛ چون شی گِم بَوِه گِسَنِ بَنگیتِمِه.“</verse>
				<verse number="7">شِمارِ گِمِه هَینجوری یَتِه گِناهکاری سِه گه توبِه کِنِّه، آسِمونی دِلِه یَتِه گَتِه جَشن بَرپا وونِه تا هون نَود و نِه تا دِرِسکاری سِه گه توبِه ای سِه نیاز نارِنِه.</verse>
				<verse number="8">«و یا کِدیم زَنائه گه دَه تا نِقرِه سِکِّه دارِه و وختی هونِنی جا یَتِه گِم بَوو، لَمپا روشِن نَکِنِه و خِنِه رِه ساجِه نَزِنِه، و تا اونِه نَنگیرِه بَگِرِسَنی جا نِسِّنِه؟</verse>
				<verse number="9">وختی اونِه بَنگیتِه، شی رَفِقِن و هَمسادِگونِ جَم کِنِّه و گِنِه: ”می هَمرا خِشالی هاکِنین؛ چون شی گِم بَوِه سِکِّه رِه بَنگیتِمِه.“</verse>
				<verse number="10">شِمارِ گِمِه، هَمینجور یَتِه گِناهکاری توبه هاکِردَنی سِه، خِدایی فِرِشتگونی وَر شادی بَرپا وونِه.»</verse>
				<verse number="11">اَزما عیسی اِدامِه هادا و بُتِه: «یَتِه مَردی دِتا ریکا داشتِه.</verse>
				<verse number="12">یَتِه روز کِچیک ریکا شی پیرِ بُتِه: ”اِی پیر، سَهمی گه تی دارایی ای جا مِنِه رَسِنِه رِه اَلَن مِنِه هادِه.“ پَس پیر شی دارایی رِه هون دِتا ریکائی میِن رَسد هاکِردِه.</verse>
				<verse number="13">حَلا خِیلی زِمِن نِگذِشت وِه گه کِچیک ریکا هر چی گه داشتِه رِه جَم هاکِردِه و یَتِه دور دَسِ دیار بوردِه، و شی دارایی رِه اوجِه عیاشی ای هَمرا به باد هادا.</verse>
				<verse number="14">وختی هر چی داشتِه رِه خَرج هاکِردِه، هون دیاری دِلِه بَدجورِ قَحطی بیمو و تنگدَسی ای سِه دَکِتِه.</verse>
				<verse number="15">پس بوردِه و یَتِه اون مَنطَقِه ای مَردِنی نوكَر بَوِه. هون مَردی هَم وِرِه شی زَمی ای سَر بَرِسانیِه تا وی خی ایشونِه خِراک هادِه.</verse>
				<verse number="16">هون ریکا آرِزو داشتِه شی خیکِ خی ایشونی خِراکی جا سِئر هاکِنِه، ولی هیچکی وِرِه هیچی نَداوِه.</verse>
				<verse number="17">سَرآخَر شی وَر بُتِه: ”می پیری خِیلی از کارگَرِن اِضافِه غذا هَم دارِنِه و مِن هَیجِه وَشنایی جا دِ تَلف وومِه.</verse>
				<verse number="18">پس اِرِسِمِه و شی پیری وَر شومِه و وِرِه گِمِه: ’پیر، مِن تی حَق و خِدایی حَق گِناه هاکِردِمِه.</verse>
				<verse number="19">دِ لیاقَت نارمِه مِنِه تی ریکا دِنِّن، می هَمرا هِتی یَتِه از شی کارگَرِنی تَرا رَفتار هاکِن.“‘</verse>
				<verse number="20">«پَس پِرِسا و شی پیری خِنِه ای سَمت راه دَکِتِه. ولی حَلا خِنِه ای جا دور وِه، وی پیر وِرِه بَئیِه و وی دِل ویسِه بَسوتِه و دُویی هَمرا وی سَمت بوردِه و وِرِه کَشِه بَیتِه و خِش هادا.</verse>
				<verse number="21">ریکا شی پیرِ بُتِه: ”پیر، مِن تی حَق و خِدایی حَق گِناه هاکِردِمِه. دِ لیاقَت نارمِه مِنِه تی ریکا دِنِّن.“</verse>
				<verse number="22">ولی پیر شی نوکَرِنِ بُتِه: ”زود بورین و خِبترین جِمِه رِه بیارین و وی تَن دَکِنین. یَتِه اَنگُوشتَر وی اَنگیس و یَتِه کُوش وی لینگ دَکِنین.</verse>
				<verse number="23">هون دَوَسِه تِشکِلِه رِه بیارین، سَر بَورینین تا بَخاریم و جَشن بَیریم.</verse>
				<verse number="24">چون می هَین ریکا بَمِرد وِه، اَی زینِّه بَوِه، گِم بَوِه وِه، بَنگیت بَوِه.“ پس جَشن بَیتِنِه و شادی هاکِردِنِه.</verse>
				<verse number="25">«ولی گَتِ ریکا زَمی سَر دَوِه. وختی خِنِه ای نَزیکی بَرسیِه و سَما و آوازی صِدا رِه بِشنُسِه،</verse>
				<verse number="26">یَتِه از نوکَرِنِ داد هاکِردِه و بَپُرسیِه: ”چی خَوَرِه؟“</verse>
				<verse number="27">نوكَر جِواب هادا: ”تی بِرار دَگِرِسِه و تی پیر هون دَوَسِه تِشکِلِه رِه سَر بَوریِه، چون شی ریکارِه صَحیح و سالِم بَنگیتِه.“</verse>
				<verse number="28">گَتِ ریکا وختی هَینِه بِشنُسِه، عَصبانی بَوِه و نَخوایسِه خِنِه بورِه. وی پیر دیرگا بیمو و ویجا التماس هاکِردِه.</verse>
				<verse number="29">ولی وی شی پیری جِواب بُتِه: ”هارِش مِن اَلَن خِیلی سالِ هِتی نوکَری تَرا تِرِه خِدمَت هاکِردِمِه و هیچ وَخت تی دَستوری جا سَرپیچی نَکِردِمِه. ولی تو هیچ وَخت حتّی یَتِه بِزگِلِه هَم مِنِه نَدایی تا شی رَفِقِنی هَمرا یَتِه مِهمونی بَیرِم.</verse>
				<verse number="30">ولی اِسا تی هَین ریکا دَگِرِسِه، ریکائی گه تی دارایی رِه خَرابِ زَنا ایشونی هَمرا به باد هادا، ویسِه هون دَوَسِه تِشکِلِه رِه سَر بَوری!“</verse>
				<verse number="31">پیر وِرِه بُتِه: ”ریکا، تو هَمِش می هَمرا دَری و هر چی دارمِه تِنیِه.</verse>
				<verse number="32">ولی اَلَن وِنِه جَشن بَیریم و شادی هاکِنیم، چون تی هَین بِرار بَمِرد وِه، اَی زینِّه بَوِه؛ گِم بَوِه وِه، بَنگیت بَوِه.“»</verse>
			</chapter>
			<chapter number="16">
				<verse number="1">اَزما عیسی شی شاگِردِنِه بُتِه: «یَتِه پولدارِ مَردی مِواشِری داشتِه. شِکایتی وِرِه بَرِسیِه گه تی مِواشِر تی اَموالِ حیف و میل کِنِّه،</verse>
				<verse number="2">مِواشِرِ شی کَفا بَخونِسِه و بَپُرسیِه: ”هَین چیِه تی خَوَری اِشنُمِه؟ می هَمرا حِساب کِتاب هاکِن. دِ نَتِنّی می مِواشِر ووئی.“</verse>
				<verse number="3">مِواشِر شی وَر فِکر هاکِرِده: ”چی هاکِنِم؟ اَرباب خواینِه مِنِه کاری جا دیرگا هاکِنِه. نا هون قِدِّ دارمِه زَمی بَکِّنَم، و گَدایی هاکِردَنی جا هَم عار دارمِه.</verse>
				<verse number="4">بِفَهمِسِمِه چی هاکِنِم تا وختی مِنِه شی مِواشِری ای جا دیرگا هاکِردِه، کَسایی دَوون مِنِه شی خِنِه راه هادِن.“</verse>
				<verse number="5">پَس، اونانیگه وی اَربابِ بِدِهکار وِنِه رِه بُتِه تَک به تَک وی وَر بیئِن. اوَّلی ای جا بَپُرسیِه: ”چَنّی می اَربابِ بِدِهکاری؟“</verse>
				<verse number="6">جِواب هادا: ”صَد تا خِمرِه زیتونی روغَن،“ بُتِه: ”شی صورت حِسابِ بَئیر و زود بَنویس پَنجاه تا خِمرِه!“</verse>
				<verse number="7">اَزما دِوِّمی ای جا بَپُرسیِه: ”تو چَنّی بِدِهکاری؟“ جِواب هادا: ”صَد تا خَروار گَنِّم.“ وِرِه بُتِه: ”شی صورت حِسابِ بَئیر و بَنویس هَشتاد تا خَروار.“</verse>
				<verse number="8">اَرباب، شی حِقِّه بازِ مِواشِری جا تَعریف هاکِرده، چون عاقِلانِه رَفتار هاکِرد وِه. چون هَین دِنیایی وَچیلِه شی هَم دورِه ایشونی هَمرا شی رَفتار و کِرداری دِلِه نوری وَچیلِه ای جا عاقِلتَرِنِه.</verse>
				<verse number="9">شِمارِ گِمِه هَین دِنیایی فاسِدِ مالِ رَفِق بَنگیتَنی سِه خَرج هاکِنین تا وختی هون مال تُوم بَوِه، شِمارِ اَبَدی خِنِه ای دِلِه قَبول هاکِنِن.</verse>
				<verse number="10">«اونیگه کَمی دِلِه اَمین ووئِه، زیادی دِلِه هَم اَمینِ، و اونیگه کَمی دِلِه اَمین نَووئِه، زیادی دِلِه هَم اَمین نیِه.</verse>
				<verse number="11">پَس اگه هَین دِنیایی فاسِدِ مالی دِلِه اَمین نَووئین، کیِه گه اَصلی ثروتِ شِمِه دَس دِنِه؟</verse>
				<verse number="12">اگه یَنَفَر دییَری مالی دِلِه اَمین نَووئین، کی اونچی گه شِه شِمِسِه هَسِّه رِه شِمارِ دِنِه؟</verse>
				<verse number="13">هیچ نوکَری نَتِنِّه دِتا اَربابِ خِدمَت هاکِنِه، چون یا یَتِه ای جا بیزار وونِه و هون یَتّارِه دوس دارنِه، یا یَتِه رِه دِل وَنِّه و هون یَتّارِه کِچیک اِشمارنِه. نَتِنِّنی هَم خِدایی بَندِه ووئین و هَم پولی بَندِه.»</verse>
				<verse number="14">پولدوسِ فَریسیِن وختی هَین گَبارِه بِشنُسِنِه، عیسی رِه پوسخَن بَزونِه.</verse>
				<verse number="15">عیسی وِشونِه بُتِه: «شِما اونانی هَسّنی گه شِرِه مَردِنی وَر دِرِسکار نِشون دِنِنی، ولی خِدا شِمِه دِلی جا خَوَر دارنِه. اونچی گه مَردِن وِرِه اِرزِش هادَن، خِدایی نَظر ناپَسنِ!</verse>
				<verse number="16">«تورات و پِیغَمبَرِنی بَنوِشت تا یحیایی دورِه وِه. بعد ازون، خِدایی پادشاهی ای خَوَرِخِش هادا وونِه و هر کی خواینِه زور وَری اونی دِلِه بورِه.</verse>
				<verse number="17">با هَین وجود، آسِمون و زَمین از بِین بورِه آسونتَرِ تا هَینگه توراتی جا یَتِه نِخطِه دیم بَخارِه!</verse>
				<verse number="18">«هر کی شی زَنارِه طَلاق هادِه و یَت دییَر زَن بَوِرِه، زِنا هاکِردِه. و هر کی هَم یَتِه طَلاق هادا زَنارِه بَوِرِه، زِنا هاکِردِه.</verse>
				<verse number="19">«یَتِه پولدارِ مَردی وِه گه یَتِه اَرغَوونی لیواس نَرمِ کَتونی جِنسی جا شی تَن کِردِه و هر روز خِش گِذِرونی ای دِمال دَوِه.</verse>
				<verse number="20">هَین مَردی ای خِنِه ای دَری پِش یَتِه فَقیرِ مَردی رِه اِشتِنِه گه وی اِسم ایلعازَر وِه. ایلعازَری دِشتِه تَن زَخم و زِلی وِه.</verse>
				<verse number="21">و آرِزو داشتِه اون غذایی جا گه هون پولدارِ مَردی ای سِفره ای سَر کَلِسِه، شی خیکِ سِئر هاکِنِه. حتّی سگیشون هَم ایمونِه و وی زَخمیشونِه لِس زووِنِه.</verse>
				<verse number="22">سَرآخَر هون فَقیر بَمِردِه و فِرِشتِگون وِرِه ابراهیمی وَر بَوِردِنِه. پولدارِ مَردی هَم بَمِردِه و وِرِه دَفن هاکِردِنِه.</verse>
				<verse number="23">ولی وختی هون پولدارِ مَردی مِردگونی دِنیایی دِلِه چِش وا هاکِردِه، شِرِه عذابی دِلِه بَئیِه. دیاری، ابراهیمِ بَئیِه گه ایلعازَر هَم وی وَر دَوِه.</verse>
				<verse number="24">پس بِلَنِ اَوازی هَمرا بُتِه: ”می پیر ابراهیم، مِنِه رَحم هاکِن. ایلعازَرِ بَرِسان تا شی اَنگیسی تِکِ اُوئی دِلِه بَزِنِه و می زِوونِه خِنِک هاکِنِه، چون هَین تَشی دِلِه عَذاب کَشِمِه.“</verse>
				<verse number="25">ولی ابراهیم بُتِه: ”وَچِه، شی یاد بیار شی زندگی ای دِلِه تو خِبِ چیارِه بَیتی و ایلعازر هَم بَدِ چیارِه. ولی اَلَن وی هَیجِه آسایشی دِلِه دَرِه و تو عذابی دِلِه دَری.</verse>
				<verse number="26">هَینی جا بِگذَریم، اَمِه میِن و شِمِه میِن یَتِه پَرتگاه دَرِه، اونانیگه بَخوان ایجِه ای جا تی وَر بیئِن نَتِنِّنِه، و اونانیگه اوجِه دَرِنِه نَتِنِّنِه اَمِه وَر بیئِن.“</verse>
				<verse number="27">پولدارِ مَردی بُتِه: ”پس، اِی پیر، اِلتماس کِمِّه ایلعازَرِ می پیری خِنِه بَرِسانی،</verse>
				<verse number="28">چون مِن پنج تا بِرار دارمِه. وِرِه بَرِسان تا می بِرارِنِ هِشدار هادِه، نَکِنِه وِشون هَم هَیجِه دَکِفَن و عَذاب بَکِشِن.“</verse>
				<verse number="29">ولی ابراهیم جِواب هادا: ”وِشون موسی و پِیغمبَرِنِ دارِنِه؛ پس بِل وِشونی گَبِ گوش هادِن.“</verse>
				<verse number="30">پولدارِ مَردی بُتِه: ”نا، می پیر ابراهیم، ولی اگه یَنَفَر مِردِگونی جا وِشونی وَر بورِه، توبِه کِنِنِه.“</verse>
				<verse number="31">ابراهیم وِرِه بُتِه: ”اگه موسی و پِیغَمبَرِنی گَبِ گوش نَدَن، حتّی اگه یَنَفَر مِردگونی جا زینِّه بَوو و وِشونی وَر بورِه، اَی هَم باوَر نَکِنِنِه.“‌»</verse>
			</chapter>
			<chapter number="17">
				<verse number="1">عیسی شی شاگِردِنِه بُتِه: «یَقیناََ گِناهی وَسوَسِه دَرِه، ولی وای بِحالِ اونیگه وَسوَسِه ای باعث بَوو.</verse>
				<verse number="2">وِنِه بِهتَر وِه یَتِه آسیو سَنگ وی گِردَن وَسِّنِه و وِرِه دَریایی دِلِه دیم داوِنِه تا هَینگه باعث بَوو یَتِه از هَین کِچیکِن گِناه دَکِفِه.</verse>
				<verse number="3">پَس شی مِواظِب ووئین. اگه تی بِرار گِناه کِنِّه، وِرِه توبیخ هاکِن، و اگه توبِه هاکِردِه، وِرِه بِبَخش.</verse>
				<verse number="4">اگه روزی هَف کَش تِرِه گِناه هاکِنِه و هَف کَش تی وَر بیئِه و بُئِه: ”توبِه کِمِّه،“ تو وِنِه وِرِه بِبَخشی.»</verse>
				<verse number="5">رَسولِن عیسای خِداوندِ بُتِنِه: «اَمِه ایمونِ زیاد هاکِن!»</verse>
				<verse number="6">عیسای خِداوند بُتِه: «اگه خَردِلی تیمی اَنّا ایمون دارین، بَتِنِّنی هَین توتِ دارِ بُئین بِنِه ای جا بَکِّنی بَوو و دریایی دِلِه دَکاشت بَوو، و شِمِه دَستورِ اطاعَت کِنِّه.</verse>
				<verse number="7">«کِدیم یَتِه از شِما دَرِه وختی وی نوکَر زَمی ای شِخم بَزوئَنی جا یا گِسَن کِردی صَحرایی جا دَگِردِه، وِرِه بُئِه: ”زود بِرِه سِفرِه ای سَر هِنیش؟“</verse>
				<verse number="8">مَگِه وِرِه نُنِه: ”اَوَّل می شُومِ حاضِر هاکِن و شی لیواسِ عوَض هاکِن و مِنِه پَذیرایی هاکِن تا بَخارَم و بَنوشَم و اَزما تو خارنی و نوشِنی؟“</verse>
				<verse number="9">مَگِه هون اَرباب هَینسِه گه وی نوکر وی گَبِ گوش هادا ویجا تَشَکِر کِنِّه؟</verse>
				<verse number="10">پس شِما هَم وختی اونچی شِمارِ دَستور دِنِنِه، اَنجام هادین و بُئین: ”اَما یَتِه نوکَر ویشتَر نیمی و فقط شی وَظیفه رِه اَنجام هادامی.“‌»</verse>
				<verse number="11">عیسی اورشلیمی راهی دِلِه، سامِرِه و جَلیلی مَرزی جا بِگذِشتِه.</verse>
				<verse number="12">وختی آبادی ای دِلِه بوردِه، دَه تا جُذامی رِه بَئیِه گه دورتَر اِسّاوِنِه.</verse>
				<verse number="13">وِشون داد بَزونِه بُتِنِه: «اِی عیسی، اِی اِسّا، اَمارِه رَحم هاکِن!»</verse>
				<verse number="14">وختی عیسی وِشونِه بَئیِه، بُتِه: «بورین و شِرِه كاهِنِ هَم هادین.» وِشون راه دَکِتِنِه و راهی دِلِه شَفا بَیتِنِه.</verse>
				<verse number="15">یَتِه از وِشون وختی بَئیِه شَفا بَیتِه، هَمونجور گه بِلَن بِلَن خِدارِه پَرَسِش کِردِه، دَگِرِسِه</verse>
				<verse number="16">و عیسایی لینگ دَکِتِه و ویجا تَشَکِر هاکِردِه. اِسا، هَین جُذامی سامِری وِه.</verse>
				<verse number="17">عیسی بُتِه: «اونانیگه شَفا بَیتِنِه مَگِه دَه نَفَر نَوِنِه؟ پَس هون نِه تای دییَر کِجِه دَرِنِه؟</verse>
				<verse number="18">بجِز هَین غَریبِه كَس دییَری نَگِرِسِه تا خِدارِه شِکر هاکِنِه؟»</verse>
				<verse number="19">اَزما وِرِه بُتِه: «پِرِس و بور، تی ایمون تِرِه شَفا هادا.»</verse>
				<verse number="20">عیسی عِلَمای فِرقِه فَریسی ای جِواب گه بَپُرسی وِنِه خِدایی پادشاهی کِی اِنِه، بُتِه: «خِدایی پادشاهی جوری نیِنِه گه بِشِس وو اونِه بَئیَن.</verse>
				<verse number="21">کسی هَم نُنِه هارشین خِدایی پادشاهی هَیجِه یا هوجِئِه، چون خِدایی پادشاهی شِمِه میِن دَرِه.»</verse>
				<verse number="22">عیسی شی شاگِردِنِ بُتِه: «موقِه ای رَسِنِه آرزو کِنِنی اِنسونی ریکا رِه یَتِه روز بَوینین، ولی نَوینِنی.</verse>
				<verse number="23">مَردِن شِمارِ گِنِنِه: هارِش ”وی هَیجِه،“ یا ”هوجِه دَرِه.“ وِشونی دِمال نَشوئین،</verse>
				<verse number="24">چون هَمونجور گه راد یه لَحظِه زَنِّه و آسِمونی هَین سَر تا هون سَرِ روشِن کِنِّه، اِنسونی ریکا هَم شی روزی موقِه هَینجور اِنِه.</verse>
				<verse number="25">ولی اوَّل وِنِه خِیلی رَنج بَکِشِه و هَین نَسل وِرِه رَد هاکِنِن.</verse>
				<verse number="26">اِنسونی ریکائی دورِه هِتی نوحی دورِه ای تَرائِه.</verse>
				<verse number="27">مَردِن خاردِنِه و نوش کِردِنِه و زن گیتِنِه و شی کِردِنِه تا هون روز گه نوح کَشتی ای دِلِه بوردِه. کِلاک بیمو و هَمه رِه هَلاک هاکِردِه.</verse>
				<verse number="28">لوطی دورِه هَم هَینجور وِه. مَردِن بَخاردَن و نوش هاکِردَن و بَخریَن و بَروتَن و دَکاشتَن و بَساتَنی مَشغول وِنِه.</verse>
				<verse number="29">ولی روزی گه لوط سُدومی جا دیرگا بیمو، تَش و گوگِرد آسِمونی جا بَوارِسِّه و هَمه رِه هَلاک هاکِردِه.</verse>
				<verse number="30">روزی گه اِنسونی ریکا ظِهور کِنِّه هَینجورِه.</verse>
				<verse number="31">هون روزی دِلِه، اونیگه شی خِنِه ای بومی سَر دَوو و وی اَثاث خِنِه ای دِلِه دَوو، وی بَیتَنی سِه جِر نیِه. و اونیگه زَمی سَر دَرِه هَم خِنِه نیِه.</verse>
				<verse number="32">لوطی زَنارِه یاد بیارین!</verse>
				<verse number="33">هر کی بَخواد شی جانِ حِفظ هاکِنِه، اونِه از دَس دِنِه. ولی هر کی شی جانی جا بِگذِرِه، اونِه نِجات دِنِه.</verse>
				<verse number="34">شِمارِ گِمِه، هون شُو دِ نَفَری گه یَتِه لایی دِلِه دَرِنِه، یَتِه رِه وَرنِه و یَت دییَر مونِّه.</verse>
				<verse number="35">و دِتا زَنا گه خِنِه ای دِلِه یَتسَر نیشتِنِه و دِ آسیو کِنِنِه، یَتِه رِه وَرنِه و یَت دییَر مونِّه. [</verse>
				<verse number="36">و دِتا مَردی هَم گه زَمی ای سَر دِ کار کِنِنِه، یَتِه رِه وَرنِه و یَت دییَر مونِّه.]»</verse>
				<verse number="37">شاگِردِن عیسایی جا بَپُرسینِه: «کِجِه، اِی خِداوَند؟» عیسی بُتِه: «هر جا لاش دَوو، لاشخوریشون هَم اوجِه جَم وونِنِه.»</verse>
			</chapter>
			<chapter number="18">
				<verse number="1">عیسی شی شاگِردِنی سِه مَثَلی بیاردِه تا وِشونِه هَم هادِه وِنِه هَمِش دِعا هاکِنِن و هیچ وَخت دِلسَرد نَوون.</verse>
				<verse number="2">عیسی بُتِه: «یَتِه شَهری دِلِه یَتِه قاضی دَوِه گه نا خِدایی جا تَرسیِه و نا مَردِنی سَرِ چِش گیتِه.</verse>
				<verse number="3">هَمون شَهری دِلِه یَتِه بیوِه زَنا دَوِه، گه یَکسَرِه وی وَر ایمو و گِتِه می حَقِّ می دِشمنی جا بَئیر.</verse>
				<verse number="4">قاضی چَن وختی وِرِه اِعتِنا نَکِردِه. ولی سَرآخَر شی هَمرا بُتِه: ”هر چَن خِدایی جا نَتِرسِمِه و مَردِنی سَرِ چِش نَئیرمِه،</verse>
				<verse number="5">ولی چون هَین بیوِه زَنا هَمِش می مِزاحِم وونِه، وی داد رَسِمِه، نَکِنِه هَمِش بیِه و مِنِه سِتوه بیارِه!“‌»</verse>
				<verse number="6">اَزما عیسای خِداوند بُتِه: «بِشنُئین هَین بی انصافِ قاضی چی گِنِه؟</verse>
				<verse number="7">اِسا، مَگِه خِدا شی انتخاب بَوه ایشونی داد گه شُو و روز وی پیشگاه اِلتِماس کِنِنِه، نَرِسِنِه؟ هَین کارِ هَمینجور عقب دیم دِنِه؟</verse>
				<verse number="8">شِمارِ گِمِه خِیلی زود وِشونی داد رَسِنِه. ولی وختی اِنسونی ریکا بیِه، زَمینی سَر ایمونی اَنگیرنِه؟»</verse>
				<verse number="9">اَزما عیسی بَعضیایی سِه گه شی دِرِسکاری ای جا مِطمَئِن وِنِه و بَقیِه رِه کِچیک اِشمارسِنِه، هَین مَثَلِ بیاردِه:</verse>
				<verse number="10">«دِ نَفَر عِبادتی سِه مَعبَد بوردِنِه، یَتِه عِلَمای فَریسی ای جا و یَت دییَر خراجگیر.</verse>
				<verse number="11">فَریسی هِرِسا و شی هَمرا هَینجور دِعا هاکِردِه: ”خِدایا تِرِه شِکر کِمِّه گه دییَر مَردِنی تَرا دِز و ظالِم و زِناکار نیمِه، حتّی هَین خراجگیری تَرا هَم نیمِه.</verse>
				<verse number="12">هَفتِه ای دِلِه دِ کَش روزِه گیرمِه و هر چی بِدَس اُرمِه، شی اَموالی دَه به یِکِ خِدارِه هَدیِه دِمِه.“‌</verse>
				<verse number="13">ولی هون خراجگیر دور اِسّاوِه و نَخوایسِه حتّی شی سَرِ آسِمونی سَمت بِلَن هاکِنِه، بَلگی شی دِلی سَر کِتِنِسِه و گِتِه: ”خِدایا مِنِه گِناهکارِ رَحم هاکِن.“</verse>
				<verse number="14">شِمارِ گِمِه هَین مَردی بَخشیدِه بَوِه و شی خِنِه بوردِه، ولی هون فَریسی نا، چون هر کی شِرِه گَت هاکِنِه، کِچیک وونِه، هر کی شِرِه فروتَن هاکِنِه، سَربِلَن وونِه.»</verse>
				<verse number="15">مَردِن حتّی زِلاغ وَچیلِه رِه عیسی ای وَر اُردِنِه تا وِشونی سَر دَس بِلِ و وِشونِه بَرکَت هادِه. وختی شاگِردِن هَینِه بَئینِه، وِشونِه تَشَر بَزونِه.</verse>
				<verse number="16">ولی عیسی شاگِردِنِه شی کَفا بَخونِسِه و بُتِه: «بِلین وَچیلِه می وَر بیئِن، وِشونی دَمِ نَئیرین، چون خِدایی پادشاهی هَینجور کَسائیِه.</verse>
				<verse number="17">حَیقَتاً شِمارِ گِمِه، هر کی خِدایی پادشاهی رِه وَچیلِه ای تَرا قَبول نَکِنِه، هیچ وَخت اونی دِلِه نَشونِه.»</verse>
				<verse number="18">یَتِه از رئیسِن، عیسایی جا بَپُرسیِه: «اِی خِبِ اِسّا، چی هاکِنِم تا اَبَدی زِندگی ای وارِث بَووم؟»</verse>
				<verse number="19">عیسی بُتِه: «چه مِنِه خِب خُونّی؟ هیچکَس جِز خِدا خِب نیِه.</verse>
				<verse number="20">اَحکامِ دِنّی: زِنا نَکِن، قَتل نَکِن، دِزّی نَکِن، دِردِرو شَهادَت نَدِه، شی پیر و مارِ اِحتِرام بِل.»</verse>
				<verse number="21">هون مَردی بُتِه: «دِشتِه هَینِنِه از جَوونی بِجا بیاردِمِه.»</verse>
				<verse number="22">عیسی وختی هَینِه بِشنُسِه، بُتِه: «حَلا یَچی کَم دارنی؛ دِشتِه اونچی دارنی رِه بَروش و فَقیرِنی میِن رَسَد هاکِن، گه آسِمونی دِلِه گَنج دارنی. اَزما بِرِه مِنِه پِیرَوی هاکِن.»</verse>
				<verse number="23">هون مَردی وختی هَینِه بِشنُسِه، وِرِه غِرصِه بَیتِه، چون خِیلی پولدار وِه.</verse>
				<verse number="24">عیسی وختی بَئیِه هون مَردی رِه غِرصِه بَیتِه، بُتِه: «پولدارِنی بوردَن خِدایی پادشاهی ای دِلِه چَنّی سَختِ!</verse>
				<verse number="25">شِتِری رَد بَووئَن دَرزِنی وِهری جا آسونتَرِ تا یَتِه پولدار خِدایی پادشاهی ای دِلِه بورِه.»</verse>
				<verse number="26">اونانیگه هَین گَبِ بِشنُسِنِه، بُتِنِه: «پَس کی بَتِنِّه نِجات بَیرِه؟»</verse>
				<verse number="27">عیسی بُتِه: «هون کاری گه آدَم نَتِنِّه هاکِنِه رِه، خِدا بَتِنِّه اَنجام هادِه.»</verse>
				<verse number="28">پِطرُس بُتِه: «هارِش، اَما شی خِنِه زندگی رِه دَس بَیتمی تِرِه پِیرَوی هاکِردِمی!»</verse>
				<verse number="29">عیسی وِشونِه بُتِه: «حَیقَتاً شِمارِ گِمِه، هیچکی دَنیِه گه خِنِه یا زَنا یا بِرارِن یا شی پیر و مار یا وَچیلِه رِه خِدایی پادشاهی ای خاطری دَس بَیرِه</verse>
				<verse number="30">و هَین دِنیایی دِلِه چَن برابر بِدَس نیارِه، و هون دِنیایی دِلِه هَم اَبَدی زندگی وی قِسمَت نَوو.»</verse>
				<verse number="31">اَزما عیسی شی دِوازِه شاگردِ یَتِه گوشِه بَکِشیِه و وِشونِه بُتِه: «اَلَن اورشلیم شومی. اوجِه هر چی پِیغمبَرِن اِنسونی ریکائی خَوَری بَنوِشتِنِه، اِتِّفاق کَفِنِه.</verse>
				<verse number="32">چون وِرِه غیرِیَهودیِنی دَس تَسلیم کِنِنِه، وِشون وِرِه مِزاغ چینِنِه و توهین کِنِنِه و وی دیمی سَر فِلیک دیم دِنِنِه و وِرِه شَلّاق زَنِنِه و کِشِنِنِه.</verse>
				<verse number="33">ولی سِوّمین روز زینِّه وونِه.»</verse>
				<verse number="34">شاگِردِن وی گَبِ نِفَهمِسِنِه. وی گَبی مَعنی وِشونی جا پِنهون وِه و نِفَهمِسِنِه چی ای خَوَری گَب زَنِّه.</verse>
				<verse number="35">وختی اَریحایی شهری نَزیکی بَرِسیِه، یَتِه کورِ مَردی راهی کِنار نیشت وِه و گَدایی کِردِه.</verse>
				<verse number="36">وختی هون جَماعتی صِدا گه اوجِه رِه دِ رَد وونِسِه رِه بِشنُسِه، بَپُرسیِه: «چی خَوَرِ؟»</verse>
				<verse number="37">وِرِه بُتِنِه: «عیسای ناصِری دِ رَد وونِه.»</verse>
				<verse number="38">وی داد بَزو: «اِی عیسی، داوودی ریکا، مِنِه رَحم هاکِن!»</verse>
				<verse number="39">اونانیگه جَماعتی پِشاپِش شیوِنِه، وِرِه تَشَر بَزونِه و بُتِنِه ساکِت ووئِه. ولی وی ویشتَر داد زووِه: «اِی داوودی ریکا، مِنِه رَحم هاکِن!»</verse>
				<verse number="40">اَزما عیسی هِرِسا و دَستور هادا هون مَردی رِه وی وَر بیارِن. وختی نَزیک بَوِه، عیسی ویجا بَپُرسیِه:</verse>
				<verse number="41">«چی خواینی تِنِه هاکِنِم؟» هون مَردی بُتِه: «اِی آقا، خوایمِه می چِش بَوینِه.»</verse>
				<verse number="42">عیسی وِرِه بُتِه: «تی چِش بَوینِه! تی ایمون تِرِه شَفا هادا.»</verse>
				<verse number="43">هون کورِ مَردی ای چِش دَرجا بَئیِه و هَمونجور گه خِدارِه شِکر کِردِه عیسایی دِمال بوردِه. وختی دِشتِه مَردِن هَینِه بَئینِه، خِدارِه شِکر هاکِردِنِه.</verse>
			</chapter>
			<chapter number="19">
				<verse number="1">عیسی اَریحایی شهری دِلِه بوردِه و شَهری جا دِ رَد وونِسِه.</verse>
				<verse number="2">اوجِه یَتِه پولدارِ مَردی گه وی اِسم زَکّا وِه دَوِه، وی خراجگیرِنی رَئیس وِه.</verse>
				<verse number="3">زَکّا خوایسِه بَوینِه عیسی کیِه، ولی چون وی قَد کِتاه وِه و اِزدحام زیاد وِه نَتِنِسِه.</verse>
				<verse number="4">هَینِسه، پِش پِش دُو هاکِردِه و یَتِه چِنار دارِ لُو بوردِه تا عیسی رِه بَوینِه، چون عیسی اوجِه دَری رَد وونِسِه.</verse>
				<verse number="5">وختی عیسی اوجِه بَرِسیِه، داری سَرِ هارشیِه و وِرِه بُتِه: «زَكّا، زود جِر بِرِه، وِنِه اَمرِز تی خِنِه بیئِم.»</verse>
				<verse number="6">زَکّا دَرجا جِر بیمو و خِشالی ای هَمرا وِرِه قَبول هاکِردِه.</verse>
				<verse number="7">وختی مَردِن هَینِه بَئینِه، هَمه غِرغِری هَمرا گِتِنِه: «یَتِه گِناهکاری خِنِه مِهمونی بوردِه.»</verse>
				<verse number="8">ولی زَكّا شی جایی سَر پِرِسا و عیسای خِداوندِ بُتِه: «اِی آقا، اَلَن نصفِ شی اَموالِ فَقیرِنِ دِمِه، و اگه یَنَفَری جا یَچی ناحَق بَیت ووم، چار بالینِه وِرِه پَس دِمِه.»</verse>
				<verse number="9">عیسی بُتِه: «اَمرِز نِجات هَین خِنِه ای دِلِه بیمو، چون هَین مَردی هَم ابراهیمِ پِیغَمبَری وَچِئِه.</verse>
				<verse number="10">چون اِنسونی ریکا بیمو تا گِم بَوِه رِه بَنگیرِه و نِجات هادِه.»</verse>
				<verse number="11">هَمون موقِه گه وِشون هَین گَبارِه گوش داوِنِه، عیسی شی گَبی دِمال یَتِه مَثَل بیاردِه، چون اورشلیمی نَزیکی دَوِه، مَردِن گِمون کِردِنِه خِدایی پادشاهی هَمون موقِه ظاهِر وونِه.</verse>
				<verse number="12">پس بُتِه: «یَتِه نَجیب زادِه یَتِه دور دَسِ مَملِکَت بوردِه تا شیسِه پادشاهی ای مَقامِ بَیرِه و دَگِردِه.</verse>
				<verse number="13">پس، شی دَه تا نوکَرِنِه شی کَفا بَخونِسِه و هر کِدیمِ یَتِه سِکِّه طِلا گه سِه ماه کارگَری دَسمِزِی اَنّا وِه هادا و بُتِه: ”تا می دَگِرِسَنی موقِه هَین پولی هَمرا کار هاکِنین.“</verse>
				<verse number="14">ولی هون مَردِنی گه قَرار وِه وِشونِه سَلطَنَت هاکِنِه، ویجا بیزار وِنِه؛ وِشون وی دِمالسَر یَتِه نَمایَنده بَرِسانینِه هَین پِیغِمی هَمرا گه: ”اَما نَخوایمی هَین آدَم اَمِسِه سَلطَنَت هاکِنِه.“</verse>
				<verse number="15">با هَین وجود وختی هَین مَردی پادشاهی ای مَقامِ بَیتِه و دَگِرِسِه، هون نوکرِنی گه وِشونِه سِکِّه هادا وِه رِه شی کَفا بَخونِسِه تا بِفَهمِه هر کِدیم چَنّی سود هاکِردِنِه.</verse>
				<verse number="16">اوَّلی بیمو و بُتِه: ”آقا، تی سِکِّه دَه تا سِکِّه ی دییَر سود بیاردِه.“</verse>
				<verse number="17">وِرِه بُتِه: ”آفَرین، اِی خِبِ نوکَر! چون کَمِ چی ای دِلِه اَمین وِه ای، دَه تا شَهری حِکومَتِ تِرِه دِمِه.“</verse>
				<verse number="18">دِوِّمی بیمو و بُتِه: ”آقا، تی سِکِّه پنج تا سِکِّه ی دییَر سود بیاردِه.“</verse>
				<verse number="19">وِرِه هَم بُتِه: ”پنج تا شَهرِ حِکومَت هاکِن.“</verse>
				<verse number="20">اَزما سِوِّمی بیمو و بُتِه: ”آقا، هَین هَم تی سِکِّه! اونِه یَتِه دَسمالی دِلِه دَپیتِمِه و داشتِمِه.</verse>
				<verse number="21">چون تیجا تَرسی وِمِه، چون یَتِه سَختگیرِ مَردی هَسّی. اونچی گه نِشتی رِه گیرنی، و اونچی گه نَکاشتی رِه دِرُو کِنّی.“</verse>
				<verse number="22">اَرباب وِرِه بُتِه: ”اِی بَدِ نوکَر، طِبقِ تی بُتِه تِرِه مَحکوم کِمِّه. تو گِه دِنِسی مِن سَختگیرِ مَردیمِه، اونچی گه نِشتِمِه رِه گیرمِه و اونچی گه نَکاشتِمِه رِه دِرُو کِمِّه،</verse>
				<verse number="23">چه می پولِ صَرّافِنِ نَدایی تا وختی گِردِمِه اونِه وی سودی هَمرا پَس هایرِم؟“</verse>
				<verse number="24">پس اونانیگه اوجِه دَوِنِه رِه بُتِه: ”سِکِّه رِه ویجا هایرین و اونیگه دَه تا سِکِّه دارنِه رِه، هادین.“</verse>
				<verse number="25">وِرِه بُتِنِه: ”آقا، ویگِه شِه دَه تا سِکِّه دارنِه!“</verse>
				<verse number="26">هون مَردی بُتِه: ”شِمارِ گِمِه هر کی گه دارنِه، وِرِه ویشتَر هادا وونِه، ولی اونیگه نارنِه، حتّی هَمونی گه دارنِه هَم ویجا بَئیت وونِه.</verse>
				<verse number="27">اِسا هون دِشمَنِنی گه نَخوایسِنِه وِشونِه سَلطَنت هاکِنِمِ هیجِه بیارین و وِشونِه می پِش بَکوشین.“‌»</verse>
				<verse number="28">بعد از هَین گَبا، عیسی مَردِنی جا پِشتر اورشلیمی سَمت راه دَکِتِه.</verse>
				<verse number="29">وختی بیت‌فاجی و بیت‌عنیایی آبادی ای نَزیکی گه زیتونی کوهی سَر وِه بَرِسینِه، عیسی دِ نفر از شی شاگِردِنِه بَرِسانیِه و بُتِه:</verse>
				<verse number="30">«هون آبادی ای گه شِمِه پِش دَرِه، بورین. وختی دِلِه بوردِنی، یَتِه خَرکِرِّه رِه دَوَس اَنگیرِنی گه تا اَلَن هیچکی وی سَر سِوار نَوِه. اونِه وا هاکِنین و هَیجِه بیارین.</verse>
				<verse number="31">اگه كَسی شِمِه جا بَپُرسیِه: ”چه اونِه وا کِنِنی؟“‌ بُئین: ”خِداوَند اونِه اِحتیاج دارنِه.“‌»</verse>
				<verse number="32">هون دِ نَفر بوردِنِه و هَمه چیرِه هَمونجور گه عیسی وِشونِه بُت وِه بَنگیتِنِه.</verse>
				<verse number="33">وختی خَرکِرِّه رِه وا کِردِنِه، وی صاحِبِن وِشونِه بُتِنِه: «چه خَرکِرِّه رِه وا کِنِنی؟»</verse>
				<verse number="34">وِشون بُتِنِه: «خِداوَند اونِه اِحتیاج دارنِه.»</verse>
				<verse number="35">وِشون خَرکِرِّه رِه عیسایی وَر بیاردِنِه. اَزما شی قَوائیشونِه اونی سَر دیم بَدانِه و عیسی رِه اونی سَر هِنیشانینِه.</verse>
				<verse number="36">هَمینجور گه عیسی دِ شیِه، مَردِن شی قَوائیشونِه راهی سَر پَهن کِردِنِه.</verse>
				<verse number="37">وختی زیتونی کوهی سَردَری بَرِسینِه، دِشتِه شاگِردِن هَمه خِشالی ای هَمرا خِدارِه مُعجِزاتی خاطری گه ویجا بَئیوِنِه شِکر کِردِنِه</verse>
				<verse number="38">و گِتِنِه: «مِوارَکِ پادشاهی گه خِداوندی اِسمی هَمرا اِنِه! صِلح و سَلامتی آسِمونی دِلِه و جَلال آسِمونی عَرشی دِلِه!»</verse>
				<verse number="39">عِلَمای فِرقِه فَریسی ای جا بعضیا جَماعتی میِن عیسی رِه بُتِنِه: «اِسّا، شی شاگِردِنِه ساکِت هاکِن!»</verse>
				<verse number="40">عیسی وِشونِه بُتِه: «شِمارِ گِمِه اگه هَینِن ساکِت بَوون، هَین سَنگیشونی داد دَر اِنِه!»</verse>
				<verse number="41">وختی عیسی اورشلیمِ نَزیک بَوِه و شَهرِ بَئیِه، بِرمِه هاکِردِه</verse>
				<verse number="42">و بُتِه: «كاش تو هَم اَمِرز فَهمِسی چی تیسِه صِلح و سَلامتی اُرنِه. ولی حیف گه اَلَن هَینِن تی چِشی جا پِنهونِه.</verse>
				<verse number="43">روزایی رَسِنِه تی دِشمَنِن تی دُورِ گیرِنِه و محاصِرِه کِنِنِه و هر طَرفی جا تِرِه فِشار اُرِنِه</verse>
				<verse number="44">و تو و تی وَچیلِه رِه تی زَمینی دِلِه خاک و خون کَشِنِنِه. و سَنگ سَنگی سَر بَن نَکِنِّه، موقِه ای گه خِداوند تی کِمَکی سِه بیمو وِه رِه، ویجا غافِل بَمونِسی.»</verse>
				<verse number="45">اَزما عیسی مَعبَدی کَناپِش بوردِه و شِرو به دیرگا هاکِردَنِ اونانی هاکِردِه گه اوجِه خرید و فروش کِردِنِه،</verse>
				<verse number="46">وِشونِه بُتِه: «مِقَدّسِ نِوِشتِه هایی دِلِه بَنوِشت بَوِه، ”می خِنِه عِبادَتی جائِه،“ ولی شِما اونِه ’دِزِّ کِلی‘ هاکِردِنی.»</verse>
				<verse number="47">عیسی هر روز مَعبَدی دِلِه تَعلیم داوِه. مَعبَدی گَت گَتِه کاهنِن و توراتی مَلِّمِن و قومی رَئیسِن وی بَکوشتَنی دِمال دَوِنِه،</verse>
				<verse number="48">ولی شی کاری سِه هیچ راهی نَتِنِسِه بَنگیرِن، چون دِشتِه مَردِن وی گَب بَزوئَنی عاشق وِنِه.</verse>
			</chapter>
			<chapter number="20">
				<verse number="1">یَتِه روز گه عیسی مَعبَدی دِلِه مَردِنِ تَعلیم داوِه و خَوَرِخِشِ اعلام کِردِه، مَعبَدی گَت گَتِه کاهنِن و توراتی مَلِّمِن و قومی مَشایخ وی وَر بیمونِه</verse>
				<verse number="2">و بُتِنِه: «اَمارِه بُو، به چه اِجازِه ای هَین کارارِ کِنّی؟ کی هَین اِختیارِ تِرِه هادا؟»</verse>
				<verse number="3">عیسی بُتِه: «مِن هَم شِمِه جا یَتِه سوال دارمِه؛ مِنِه بُئین،</verse>
				<verse number="4">یحیایی تَعمید خِدایی جا وِه، یا آدَمی جا؟»</verse>
				<verse number="5">وِشون شی میِن مَشورِت هاکِردِنِه و بُتِنِه: «اگه بُئیم خِدایی جا وِه، گِنِه، ”پس چه وِرِه ایمون نیاردِنی؟“</verse>
				<verse number="6">و اگه بُئیم آدَمی جا وِه، دِشتِه مَردِن اَنّی اَمارِه سَنگسار کِنِنِه تا بَمیریم، چون اِعتقاد دارِنِه گه یحیی یَتِه پِیغَمبَر وِه.»</verse>
				<verse number="7">پَس بُتِنِه: «نَئومی کِجِه دَریِه.»</verse>
				<verse number="8">عیسی بُتِه: «مِن هَم شِمارِ نُمِه چه اِختیاری هَمرا هَین کارا رِه کِمِّه.»</verse>
				<verse number="9">اَزما عیسی مَردِنی سِه هَین مَثَلِ بیاردِه: «یَتِه مَردی یَتِه اَنگور باغ دِرِس هاکِردِه و اونِه چَن تا باغوونِه اِجاره هادا و یَتِه طولانی مِدّتی سِه یَت دییَر مَملِکَت بوردِه.</verse>
				<verse number="10">اَنگوری بَچیَنی موقِه، یَتِه نوکَر باغوونِنی وَر بَرِسانیِه تا شی مَحصولی سَهمِ بَیرِه. ولی باغوونِن وِرِه بَزونِه و دَس خالی وِرِه دَگِردانینِه.</verse>
				<verse number="11">پس یَت دییَر نوکَر بَرِسانیِه، ولی وِرِه هَم بَزونِه و وی هَمرا بی حِرمَتی هاکِردِنِه و وِرِه دَس خالی بَرِسانینِه.</verse>
				<verse number="12">پس سِوِّمین کَش یَت دییَر نوکَر بَرِسانیِه، ولی وِرِه هَم زَخمِ زِلی هاکِردِنِه و دیرگا دیم بَدانِه.</verse>
				<verse number="13">«صاب باغ بُتِه: ”چی هاکِنَم؟ شی عَزیزِ ریکارِه رَسامِّه، شاید وِرِه حِرمَت بِلِن.“</verse>
				<verse number="14">ولی باغوونِن وختی ریکارِه بَئینِه، هَمدیَرِ بُتِنِه: ”هَین وی وارِثِ؛ بیئِن وِرِه بَکوشیم تا اِرث اَمِنِه بَوو.“</verse>
				<verse number="15">پَس وِرِه اَنگور باغی جا دیرگا دیم بَدانِه و بَکوشتِنِه. «اِسا شِمِه نَظر صاب باغ وِشونی هَمرا چی کِنِّه؟</verse>
				<verse number="16">صاب باغ اِنِه و باغوونِنِه کِشِنِه و اَنگور باغِ کَس دییَری دَس دِنِه.» وِشون وختی هَینِه بِشنُسِنِه، بُتِنِه: «نا، هَینجور نَوونِه!»</verse>
				<verse number="17">ولی عیسی وِشونی چِشی دِلِه رِه هارشیِه و بُتِه: «پَس مِقَدّسِ نِوِشتِه هایی مَنظور چیِه گه گِنِه: ”سَنگی گه بَنّائیشون وِرِه دیم بَدانِه، بَنایی اصلی ترین سنگ بَوِه.“</verse>
				<verse number="18">هر کی هون سَنگی سَر دیم بَخارِه، گِل گِلی وونِه و اگه هون سَنگ هر كَسی سَر دیم بَخارِه، وِرِه لِه کِنِّه.»</verse>
				<verse number="19">توراتی مَلِّمِن و مَعبَدی گَت گَتِه کاهنِن وختی بِفَهمِسِنِه هَین مَثَلِ وِشونی خَوَری گِنِه، خوایسِنِه هَمون لحظِه عیسی رِه هَماسَن، ولی مَردِنی جا تَرسینِه.</verse>
				<verse number="20">پَس عیسی رِه زیر نَظر بَیتِنِه و جاسوسِنی وی وَر بَرِسانینِه گه شِرِه صادِق نِشون داوِنِه. وِشون هَینی دِمال دَوِنِه گه شِه عیسایی گَبی جا یَچی بَنگیرِن و وِرِه مَقامات و فرمونداری دَس تَحویل هادَن.</verse>
				<verse number="21">پس جاسوسِن ویجا بَپُرسینِه: «اِسّا، دِمّی تو حَیقَتِ گِنی و تَعلیم دِنی. و هیچکَسی جا هواخوائی نَکِنی و بَلگی خِدایی راهِ دِرِسی ای هَمرا تَعلیم دِنی.</verse>
				<verse number="22">رومی امپراطورِ مالیات هادائَن شَرعاََ اَمِسِه دِرِسِ یا نا؟»</verse>
				<verse number="23">عیسی وِشونی حیلِه رِه بِفَهمِسِه و بُتِه:</verse>
				<verse number="24">«یَتِه سِکِّه مِنِه هَم هادین. هَین سِکِّه ای سَری نَقش و نِگار کِنیِه؟»</verse>
				<verse number="25">جِواب هادانِه: «اِمپراطور» وِشونِه بُتِه: «پَس اِمپراطوری مالِ امپراطورِ هادین و خِدایی مالِ خِدارِه.»</verse>
				<verse number="26">هَینجوری بَوِه گه نَتِنِسِنِه مَردِنی وَر وِرِه شِه وی گَبی هَمرا تَلِه دیم بَدَن. وی جِوابی جا مات و مَبهوت بَوِنِه و دِ هیچی نُتِنِه.</verse>
				<verse number="27">اَزما عِلَمای فِرقِه صَدوقی ای جا چَن نفر گه مِردگونی زینِّه بَووئَنِ قَبول ناشتِنِه بیمونِه</verse>
				<verse number="28">و عیسایی جا یَتِه سوال هاکِردِنِه، بُتِنِه: «اِسّا، موسی اَمِسِه بَنوِشتِه اگه یَتِه مَردی ای بِرار بَمیرِه و شیجا یَتِه زَنا بی وَچِه بِلِه، هون مَردی وِنِه هون زَنارِه بَوِرِه. تا شی بِراری سِه نَسلی بِجا بِلِه.</verse>
				<verse number="29">اِسا، یَکَش هَفتا بِرار وِنِه. اوِّلین بِرار زَن بَوِردِه و بی وَچِه بَمِردِه.</verse>
				<verse number="30">اَزما دِوِّمین</verse>
				<verse number="31">و اَزما سوِّمین بِرار هَم وِرِه بَوِردِه، و هَینجور هر هَفتا بِرار وِرِه بَوِردِنِه و بدونِ هَینگه ویجا وَچه ای دارِن بَمِردِنِه.</verse>
				<verse number="32">سَرآخَر هون زَنا هَم بَمِردِه.</verse>
				<verse number="33">اِسا قیامَتِ روز هون زَنا کِدیم یَتّایی زَنا وونِه؟ چون هر هَفتا بِرار وِرِه بَوِردِنِه.»</verse>
				<verse number="34">عیسی جِواب هادا: «هَین دِنیایی مَردِن زَن وَرِنِه و شی کِنِنِه.</verse>
				<verse number="35">ولی اونانیگه لایقِ بَرِسین هون دِنیا و مِردِگونی زینِّه بَووئَن هَسِّنِه، نا زَنا گیرِنِه و نا شی کِنِنِه،</verse>
				<verse number="36">و دِ نَمیرِنِه، چون فِرِشتِگونی تَرا وونِنِه، وِشون خِدایی وَچیلِنِه، چون قیامتی وَچیلِه هَم هَسِّنِه.</verse>
				<verse number="37">ولی هَین جریان گه مِردگون زینِّه وونِنِه رِه حتّی موسی هَم تَش بَئیتِه گِلِه ای دِلِه گِنِه، اوجِه گه موسی خِداوندِ، ابراهیمی خِدا و اسحاقی خِدا و یعقوبی خِدا خُونِّه.</verse>
				<verse number="38">اِسا خِدا گه مِردگونی خِدا نیِه، بَلگی زینِّه ایشونی خِدا هَسِّه، چون وی وَر هَمه زینِّنِه.»</verse>
				<verse number="39">هون موقِه، توراتی مَلِّمِنی جا بعضیا بُتِنِه: «اِسّا، چی خِب بُتی!»</verse>
				<verse number="40">دِ هیچکَس جِرأت نَکِردِه ویجا سوالی بَپُرسِه.</verse>
				<verse number="41">اَزما عیسی وِشونِه بُتِه: «چِتی گِنِنِه مسیحِ موعود داوودِ پادشاهی ریکائِه؟</verse>
				<verse number="42">چون شِه داوود مَزامیری کیتابی دِلِه گِنِه: «”خِداوَند می خِداوندِ بُتِه: می راسِ دَس هِنیش</verse>
				<verse number="43">تا موقِه ای گه تی دِشمَنِنِ تی لینگی بِن دیم بَدَم.“</verse>
				<verse number="44">اگه داوود وِرِه 'خِداوَند' خُونِّه، چِتی وی بَتِنِّه داوودی ریکا ووئِه؟»</verse>
				<verse number="45">هَمون موقِه گه دِشتِه مَردِن وی گَبِ گوش داوِنِه، عیسی شی شاگِردِنِه بُتِه:</verse>
				<verse number="46">«توراتی مَلِّمِنی جا دوری هاکِنین، وِشون دوس دارِنِه بِلَنِ قَوایی دِلِه راه بورَن و مَردِن کوچِه بازاری دِلِه وِشونِه سَلام هاکِنِن و عبادَتگاهی دِلِه خِبترین جارِه دارِن و مِهمونی ای دِلِه بالا کَلِسی هِنیشِن.</verse>
				<verse number="47">وِشون یَتوَر بیوِه زَناکِنِنی خِنِه رِه غارَت کِنِنِه و یَتوَر دییَر، خِدنَمایی ای سِه شی دِعارِه طول دِنِنِه. وِشونی مِجازات خِیلی سَختَرِ.»</verse>
			</chapter>
			<chapter number="21">
				<verse number="1">عیسی شی سَرِ لُو بیاردِه و پولدارِنی رِه بَئیِه گه شی هَدایا رِه مَعبدی صِنِخی دِلِه دیم داوِنِه.</verse>
				<verse number="2">اوجِه یَتِه فَقیرِ بیوِه زَنارِه بَئیِه گه دِ قَرِن صِنِخی دِلِه دیم بَدا.</verse>
				<verse number="3">عیسی بُتِه: «حَیقَتاً شِمارِ گِمِه، هَین فَقیرِ بیوِه زَنا دِشتِه وِشونی جا ویشتَر هادا.</verse>
				<verse number="4">چون وِشون دِشتِه شی مالی زیادی ای جا هادانِه، ولی هَین فَقیرِ زَنا دِشتِه شی روزی رِه هادا.»</verse>
				<verse number="5">بَعضیا گَتِه مَعبَدی گَبِ زووِنِه و قَشنگِ سَنگ و هَدایایی جا گه اونی هَمرا تَزئین بَوِه وِه تَعریف کِردِنِه، عیسی بُتِه:</verse>
				<verse number="6">«روزی رَسِنِه دِشتِه هَین چیایی گه وینِنی، لی خارنِه و سَنگ، سَنگی سَر نَمونِّه.»</verse>
				<verse number="7">وِشون بَپُرسینِه: «اِسّا، هَین اِتِّفاق كِی کَفِنِه و وی نَزیک بَووئَنی نِشونِه چیِه؟»</verse>
				<verse number="8">عیسی بُتِه: «مِواظِب ووئین کسی شِمارِ گِمراه نَکِنِه، چون خِیلیا می اِسم اِنِنِه اِدّعا کِنِنِه: ”مِن هَمون مَسیحمِه“ و گِنِنِه ”دِنیا آخَر بَرِسیِه.“ وِشونی دِمال نَشوئین.</verse>
				<verse number="9">«وختی جَنگها و جِدال هایی خَوَرِ اِشنُنِنی، نَتِرسین. لازِمِ اَوَّل هَین چیا اِتِّفاق دَکِفِه، ولی دِنیا دَرجا آخَر نَرِسِنِه.»</verse>
				<verse number="10">اَزما وِشونِه بُتِه: «قومها و مَملِکَتها هَمدیَری علِیه جَنگ کِنِنِه.</verse>
				<verse number="11">گَتِه زِلزِلِه و قَحطی و طاعون خِیلی جاها اِنِه و آسِمونی دِلِه عَجیب و غَریبِ چیا ظاهِر وونِه.</verse>
				<verse number="12">«ولی پِش از هَین اِتِّفاق، شِمارِ گیرِنِه، اَذیَت کِنِنِه و مِحاکِمه ای سِه عبادتگاهی دِلِه وَرِنِه و شِمارِ زیندونی دِلِه دیم دِنِنِه. می اِسمی خاطری شِمارِ پادِشاهِن و فَرموندارِنی وَر وَرِنِه</verse>
				<verse number="13">ولی هَین فِرصَتی وونِه تا بَتِنّین شَهادت هادین.</verse>
				<verse number="14">هَینِه شی خاطِر دارین گه پِش پِش دِلواپَس نَووئین چِتی شیجا دِفاع هاکِنین.</verse>
				<verse number="15">چون مِن شِمارِ کَلام و حِکمَتی دِمِه گه هیچ کِدیم از شِمِه دِشمَنِن نَتِنِّن شِمِه جِوابِ هادِن و شِمِه پِش هِرِسِن.</verse>
				<verse number="16">حتّی شِمِه پیر و مار و بِرارِن و فامیلِن و شِمِه رَفیقِن شِمارِ دِشمَنی تَسلیم کِنِنِه و شِمِه جا بعضیارِه کِشِنِنِه.</verse>
				<verse number="17">دِشتِه مَردِن می اِسمی خاطری شِمِه جا بیزار وونِنِه.</verse>
				<verse number="18">ولی یَتِه می هَم شِمِه سَری جا کَم نَوونِه.</verse>
				<verse number="19">شی تَحَمِلی هَمرا، شی جانِ نِجات دِنِنی.</verse>
				<verse number="20">«وختی بَئینی اورشَلیمِ دِشمَنی لَشگَر مِحاصِرِه هاکِردِه، دِنّین وی نابودی نَزیکِ.</verse>
				<verse number="21">اَزما اونانیگه یَهودیِه ای دِلِه دَرِنِه کوهی سَمت دَربورِن و اونانیگه شَهری دِلِه دَرِنِه شهری جا دیرگا بورِن، و اونانیگه دَشت و صَحرایی دِلِه دَرِنِه شَهری دِلِه نیئِن.</verse>
				<verse number="22">چون هون روزا مِکافاتِ روزِ، روزایی گه دِشتِه پِیغَمبَرِنی بَنوِشت اَنجام رَسِنِه.</verse>
				<verse number="23">وای بِحالِ زَناکِنِنی گه حامِلِنِه و مارِنی گه شی وَچِه رِه هون روزا شیر دِنِنِه! چون گَتِ مِصیبَتی هَین سَرزمینی دِلِه اِتِّفاق کَفِنِه و خِدایی غَضَب هَین قومی دامَنگیر وونِه.</verse>
				<verse number="24">وِشونِه شَمشیری هَمرا کِشِنِنِه و اَسیر کِنِنِه و یَت دییَر مِلکی دِلِه تَبعید کِنِنِه. اورشلیم هَم غیرِیَهودیِنی دَس کَفِنِه و پایمال وونِه تا موقِه ای گه غیرِ یَهودیِنی دورِه تُوم بَوو.</verse>
				<verse number="25">«خِرشید و ماه و سِتارِه ایشونی دِلِه نِشونه هایی ظاهِر وونِه. زَمینی سَری مَردِن دَریایی تَلاطِمی جا پَریشون وونِنِه.</verse>
				<verse number="26">مَردِن اونچی ای تَرسی جا گه خواینِه دِنیایی سَر بیِه، بیهوش وونِنِه، چون آسِمونی قِوَّتا لَرزِه کَفِنِه.</verse>
				<verse number="27">اَزما اِنسونی ریکا رِه وینِنی گه قِوَّت و گَتِه جَلالی هَمرا اَبری دِلِه اِنِه.</verse>
				<verse number="28">وختی هَین اِتِّفاقا کَفِنِه، راس هِرِسین و شی سَرِ بالا بَیرین، چون شِمِه آزادی نَزیکِ!»</verse>
				<verse number="29">عیسی هَین مَثَلِ وِشونی سِه بیاردِه و بُتِه: «اَنجیل دار و دِشتِه داریشونِه هارشین.</verse>
				<verse number="30">وختی وَلگ دِنِنِه شِه فَهمِنِنی تاوِسِن نَزیکِ.</verse>
				<verse number="31">هَینِسه، وختی وینِنی هَین چیا اِتِّفاق کَفِنِه، فَهمِنِنی خِدایی پادشاهی نَزیکِ.</verse>
				<verse number="32">حَیقَتاً شِمارِ گِمِه، تا دِشتِه هَینِن اِتِّفاق نَکِفِه هَین نَسل از بِین نَشونِه.</verse>
				<verse number="33">آسِمون و زَمین از بِین شونِنِه، ولی می گَب هیچ وَخت از بِین نَشونِه.</verse>
				<verse number="34">«هوشیار ووئین، نَکِنِه عیش و نوش و مَستی و زندگی ای نِگَرونی شِمِه دِلِ سَخت هاکِنِه و هون روز ناخوَکی تَلِه دَکِفین.</verse>
				<verse number="35">چون هَین اِتِّفاق دِشتِه دِنیایی مَردِنی سِه کَفِنِه.</verse>
				<verse number="36">پَس هَمِش مِواظِب ووئین و دِعا هاکِنین تا بَتِنّین دِشتِه هَین چیایی سِه گه خِیلی زود اِتِّفاق کَفِنِه، دَر اَمان دَووئین و اِنسونی ریکائی وَر هِرِسین.»</verse>
				<verse number="37">عیسی هر روز یَهودیِنی عبادَتگاهی دِلِه تَعلیم داوِه و هر شُو شَهری جا دیرگا شیِه و زِیتونی کوهی سَر شُو رِه صِب کِردِه.</verse>
				<verse number="38">صِبِ دَم مَردِن وی گَبی بِشنُسَنی سِه مَعبَدی دِلِه جَم وونِسِنِه.</verse>
			</chapter>
			<chapter number="22">
				<verse number="1">فطیری عید گه پِسَخِ هَم مَعروفِ نَزیک وونِسِه.</verse>
				<verse number="2">مَعبَدی گَت گَتِه کاهنِن و توراتی مَلِّمِن یَتِه راهی دِمال گِرِسِنِه چِتی عیسی رِه بَکوشِن، چون مَردِنی جا تَرسینِه.</verse>
				<verse number="3">اَزما شیطان یَهودای مَعروف به اَسخَریوطی دِلی دِلِه گه یَتِه اَز اون دِوازِه شاگِرد وِه، بوردِه.</verse>
				<verse number="4">یَهودا مَعبَدی گَت گَتِه کاهنِن و مَعبَدی نِگَهوونِنی وَر بوردِه و وِشونی هَمرا صِحبَت هاکِردِه گه چِتی عیسی رِه وِشونی تَسلیم هاکِنِه.</verse>
				<verse number="5">وِشون خِشال بَوِنِه و قَبول هاکِردِنِه وِرِه پول هادَن.</verse>
				<verse number="6">یَهودا هَم قَبول هاکِردِه و یَتِه فِرصَتی دِمال گِرِسِه دور از مَردِن، عیسی رِه وِشونی تَسلیم هاکِنِه.</verse>
				<verse number="7">پس فَطیری عیدی روز گه خوایسِنِه پِسَخی وَرکارِه قِروونی هاکِنِن، بَرِسیِه.</verse>
				<verse number="8">عیسی، پِطرُس و یوحَنارِه بَرِسانیِه و بُتِه: «بورین و پِسَخی عیدی شُومِ مِنِه تَیِّه بَوینین تا بَخارِم.»</verse>
				<verse number="9">وِشون بَپُرسینِه: «کِجِه خواینی تَیِّه بَوینیم؟»</verse>
				<verse number="10">عیسی جِواب هادا: «هَمینگه شَهری دِلِه بوردِنی، یَتِه مَردی رِه یَتِه پیلَک اُوئی هَمرا وینِنی. هر خِنِه ای دِلِه بوردِه وی دِمال بورین.</verse>
				<verse number="11">هون صابخِنِه رِه بُئین: ”اِسّا گِنِه: ’مِهمون خِنِه کِجِئِه تا پِسَخی شُومِ شی شاگِردِنی هَمرا بَخارِم؟“‘</verse>
				<verse number="12">وی هَم بالاخِنِه ای دِلِه یَتِه فَرش بَوِه گَتِ اِتاقی رِه شِمارِ هَم دِنِه. اوجِه تَیِّه بَوینین.»</verse>
				<verse number="13">وِشون بوردِنِه و هَمه چیرِه اونجور گه عیسی بُت وِه بَنگیتِنِه و پِسَخی عیدی شُومِ تَیِّه بَئینِه.</verse>
				<verse number="14">شُومی موقِه بَرِسیِه و عیسی شی رَسولِنی هَمرا سِفرِه ای سَر هِنیشتِه.</verse>
				<verse number="15">اَزما وِشونِه بُتِه: «خِیلی دوس داشتِمِه پِش از هَینگه اَذیَت و آزار بَوینَم، هَین پِسَخی شُومِ شِمِه هَمرا بَخارِم.</verse>
				<verse number="16">شِمارِ گِمِه دِ هَین شُومِ نَخارمِه تا هون موقِه گه خِدایی پادشاهی بیِه.»</verse>
				<verse number="17">پَس یَتِه پیالِه بَیتِه شِکر هاکِردِه و بُتِه: «هَینِ بَیرین و شی میِن رَسَد هاکِنین.</verse>
				<verse number="18">چون شِمارِ گِمِه تا خِدایی پادشاهی نیئِه دِ اَنگوری میوِه ای جا نَخارمِه.»</verse>
				<verse number="19">اَزما نونِ بَیتِه، شِکر هاکِردِه و اونِه گِلی هاکِردِه و وِشونِه هادا و بُتِه: «هَین می تَنِ گه شِمِسِه فِدا وونِه، هَینِه می یاد بِجا بیارین.»</verse>
				<verse number="20">بعد از شُوم، پیالِه‌ رِه بَیتِه و بُتِه: «هَین پیالِه، خِدایی تازِه عَهدِ گه می خونی هَمرا مِهر وونِه، خونی گه شِمِه نِجاتی سِه بَریخت وونِه.</verse>
				<verse number="21">ولی هَمونیگه قَصد دارنِه مِنِه تَسلیم هاکِنِه، وی دَس می دَسی هَمرا سِفرِه ای سَر دَرِه.</verse>
				<verse number="22">دِرِسِ گه اِنسونی ریکا هر چی وی تَقدیرِ وی سَر اِنِه، ولی وای بِحالِ اونیگه مِنِه دِشمَنی تَسلیم کِنِّه.»</verse>
				<verse number="23">اَزما رَسولِن هَمدیَری جا سوال کِردِنِه وِشونی جا کدیم یَتِه بَتِنِّه هَین کارِ هاکِنِه.</verse>
				<verse number="24">شاگِردِنی میِن بَحث دَکِتِه گه وِشونی دِلِه کی گَت تَرِ.</verse>
				<verse number="25">عیسی وِشونِه بُتِه: «غیرِیَهودیِنی پادشاهِن وِشونِه حکومت کِنِنِه، و اونانیگه وِشونی سَر قِدرَت دارِنِه ’اَرباب‘ بَخونِس وونِنِه.</verse>
				<verse number="26">ولی شِما هَینجور نَووئین. شِمِه میِن اونیگه گَت تَرینِ جوری رَفتار هاکِنِه گه اِنگار کِچیکتَرینِ، و رَهبر جوری رَفتار هاکِنِه گه اِنگار یَتِه نوکَرِ.</verse>
				<verse number="27">کِدیم یَتِه گَت تَرِ؟ اونیگه سِفرِه ای سَر نیشتِه یا اونیگه خِدمَت کِنِّه؟ مَگِه اونیگه سِفرِه ای سَر نیشتِه گَت تَر نیِه؟ ولی مِن شِمِه میِن هِتی یَنَفَری تَرامِه گه دِ خِدمَت کِنِّه.</verse>
				<verse number="28">«شِما کَسایی هَسِّنی گه می سَختی ای دِلِه می هَمرا دَوِنی.</verse>
				<verse number="29">پس هَمونجور گه می پیر پادشاهی رِه مِنِه هادا، مِنَم شِمارِ دِمِه.</verse>
				<verse number="30">تا می سِفرِه ای سَر می پادشاهی ای دِلِه بَخارین و بَنوشین، تَختیشونی سَر هِنیشین و اِسرائیلی دِوازِه قَبیلِه رِه داوَری هاکِنین.</verse>
				<verse number="31">«اِی شَمعون، اِی شَمعون، شِیطان هَینی دِمال دَوِه گه شِمارِ شِنِه هاکِنِه گه هِتی گَنِّمی تَرا شِمارِ غَلوال هاکِنِه.</verse>
				<verse number="32">ولی مِن تِنِه دِعا هاکِردِمِه تا تی ایمون از بِین نَشوئِه. پَس وختی گه اَی دَگِرِسی، شی بِرارِنِ قِوَّت هادِه.»</verse>
				<verse number="33">پِطرس وِرِه جِواب هادا: «اِی آقا، مِن حاضِرمِه تی هَمرا هَم زیندونی دِلِه دَکِفَم و هَم بَمیرِم.»</verse>
				<verse number="34">عیسی بُتِه: «اِی پِطرُس تِرِه گِمِه، دِن اَمرِز پِش از هَینگه تَلا بَخونِّه، سِه کَش هَشا کَشِنی گه مِنِه اِشناسِنی.»</verse>
				<verse number="35">عیسی وِشونِه بُتِه: «هون موقِه گه شِمارِ بدونِ پول و کِلوار و کُوش بَرِسانیمِه، هیچی ای مِحتاج بَوِنی؟» جِواب هادانِه: «نا.»</verse>
				<verse number="36">عیسی وِشونِه بُتِه: «ولی اَلَن هر کی پول و کِلوار دارنِه بَیرِه، و اگه شَمشیر نارنِه، شی قَوارِه بَروشِه شیسِه یَتِه شَمشیر بَخرینِه.</verse>
				<verse number="37">چون شِمارِ گِمِه گه هَین مِقَدّسِ نِوِشتِه هایی پِشگویی می خَوَری وِنِه اَنجام بَرِسِه گه گِنِه: ”وی تَقصیرکارِنی تَرا مَحکوم وونِه،“ اَرِه، اونچی می خَوَری بَنوِشت بَوِه، عَمَلی وونِه.»</verse>
				<verse number="38">شاگردِن بُتِنِه: «اِی آقا، هارِش، هَین هَم دِتا شَمشیر.» وِشونِه بُتِه: «وَسِّه!»</verse>
				<verse number="39">عیسی دیرگا بوردِه و طِبقِ شی عادت زیتونی کوهی سَمت راه دَکِتِه و شاگِردِن هَم وی دِمال بوردِنِه.</verse>
				<verse number="40">وختی اوجِه بَرِسینِه، وِشونِه بُتِه: «دِعا هاکِنین تا آزمودی دِلِه نَکِفین.»</verse>
				<verse number="41">اَزما یَتِه سَنگ هِپِرتانیَنی اَنّا وِشونی جا دور بَوِه و زِنی بَزو و هَینجور دِعا هاکِردِه:</verse>
				<verse number="42">«اِی پیر، اگه تی خواسِّه هَینِه، هَین پیالِه رِه میجا دور هاکِن؛ با هَین وجود می خواسِّه اَنجام نَوو، بَلگی تی خواسِّه اَنجام بَوو.»</verse>
				<verse number="43">اَزما یَتِه فِرِشتِه آسِمونی جا ظاهِر بَوِه و وِرِه تَقویت هاکِردِه.</verse>
				<verse number="44">عیسی هون رَنج و عذابی گه کشیه ای دِلِه صمیمیتِ ویشتری هَمرا دِعا کِردِه و وی عرَق هِتی خون چِکِه ای تَرا بِنِه ای سَر کَلِسِه.</verse>
				<verse number="45">وختی دِعایی سَر پِرِسا شاگِردِنی وَر دَگِرِسِه، بَئیِه غِرصِه ای فشاری جا خُو بوردِنِه.</verse>
				<verse number="46">وِشونِه بُتِه: «چه بَفِتِنی؟ پِرِسین و دِعا هاکِنین تا آزمودی دِلِه نَکِفین.»</verse>
				<verse number="47">عیسی حَلا دِ گَب زووِه گه یَه دَسِه سَر بَرِسینِه. یَهودا، گه یَتِه اَزون دِوازِه شاگِرد وِه وِشونِه بیارد وِه. وی عیسایی نَزیکی بیمو تا وِرِه خِش هادِه،</verse>
				<verse number="48">ولی عیسی وِرِه بُتِه: «اِی یَهودا، اِنسونی ریکا رِه یَتِه خِشی هَمرا تَسلیم کِنّی؟»</verse>
				<verse number="49">وختی اونانیگه عیسایی دُور و وَر دَوِنِه بَئینِه چی اِتِّفاقی دِ کَفِنِه، بُتِنِه: «اِی آقا، شَمشیری هَمرا وِشونِه بَزِنیم؟»</verse>
				<verse number="50">و یَتِه از وِشون کاهِنِ اَعظَمی نوکَرِ شمشیری هَمرا بَزو و وی راسِ گوشِه بَوریِه.</verse>
				<verse number="51">ولی عیسی بُتِه: «هَین کارِ نَکِنین!» هون نوکَری گوشِه دَس بَکِشیِه و شَفا هادا.</verse>
				<verse number="52">اَزما مَعبَدی گَت گَتِه کاهنِن و مَعبَدی نِگَهوونِن و مَشایِخی گه وی بَئیَنی سِه بیمو وِنِه رِه بُتِه:«مَگِه مِن راهزَنِمِه گه دَسِ چو و شَمشیری هَمرا می سِراغ بیمونی؟</verse>
				<verse number="53">مِن هر روز شِمِه مَعبَدی دِلِه دَوِمِه، ولی شِما می هماسیَنی سِه حتّی شی دَسِ هَم دِراز نَکِردِنی. ولی اَلَن شِمِه وَخت و ذِلِمادی قِدرَتی وَختِ.»</verse>
				<verse number="54">اَزما عیسی رِه بَیتِنِه و کاهِنِ اَعظَمی خِنِه بَوِردِنِه. پِطرُس هَم دورا دور وِشونی دِمال شیِه.</verse>
				<verse number="55">خِنِه ای کَناپِشی دِلِه تَش روشِن وِه، چن نَفر وی دُور جَم وِنِه. پِطرُس هَم وِشونی میِن هِنیشتِه.</verse>
				<verse number="56">هَمون موقِه، یَتِه کِلفَت پِطرُسِ تَشی روشِنایی ای دِلِه بَئیِه و وِرِه زِل بَزو و بُتِه: «هَین مَردی هَم عیسایی هَمرا دَوِه.»</verse>
				<verse number="57">ولی پِطرُس هَشا بَکِشیِه و بُتِه: «اِی زَن، مِن وِرِه نِشناسِمِه.»</verse>
				<verse number="58">اَقَدّی دییَر، یَنَفَر دییَر پِطرُسِ بَئیِه و بُتِه: «تو هَم یَتِه از وِشونی.» ولی پِطرُس بُتِه: «اِی مَرد، نیمِه.»</verse>
				<verse number="59">یَه ساعَت بِگذِشتِه و یَنَفَر دییَر وِرِه بَئیِه و اِصراری هَمرا بُتِه: «یَقیناََ هَین مَردی وی هَمرا دَوِه، چون وی هَم جَلیلیِه.»</verse>
				<verse number="60">ولی پِطرُس جِواب هادا: «اِی مَرد، نَئومِّه تو دِ چی گِنی.» حَلا دِ گَب زووِه گه تَلا بَخونِسِه.</verse>
				<verse number="61">اَزما عیسای خِداوند دَگِرِسِه و پِطرُسِ هارشیِه، پِطرُس عیسای خِداوندی گَبِ یاد بیاردِه گه چِتی وِرِه بُت وِه: «اَمرِز پِش از تَلایی بَخونِسَن، تو سِه کَش هَشا کَشِنی گه مِنِه اِشناسِنی.»</verse>
				<verse number="62">پِطرُس دیرگا بوردِه و زار زار بِرمِه هاکِردِه.</verse>
				<verse number="63">اونانیگِه عیسی رِه بَئیت وِنِه، عیسی رِه مِزاغ چینِسِنِه و وِرِه زووِنِه.</verse>
				<verse number="64">وِشون وی چِشِ دَوِسِنِه و ویجا پرسینِه: «اِسا غِیبی جا بُو كی تِرِه بَزو؟»</verse>
				<verse number="65">و خِیلی فاشای دییَر هَم وِرِه هادانِه و ورِه ناسِزا گِتِنِه.</verse>
				<verse number="66">وختی هَوا روشِن بَوِه، قومی مشایخی شورا، یَعنی گَت گَتِه کاهنِن و توراتی مَلِّمِن، هَمدیری هَمرا جَلِسِه بَیتِنِه و عیسی رِه شورایی وَر بیاردِنِه.</verse>
				<verse number="67">عیسی رِه بُتِنِه: «اگه تو مَسیحِ موعودی اَمارِه بُو؟» عیسی جِواب هادا: «اگه بُئِم، می گَبِ باوَر نَکِنِنی،</verse>
				<verse number="68">و اگه شِمِه جا سوال هاکِنَم، جِواب نَدِنِنی.</verse>
				<verse number="69">ولی بعد از این، اِنسونی ریکا خِدای قِدرَتی راسِ دَس نیشِنِه.»</verse>
				<verse number="70">هَمه بُتِنِه: «پَس، تو خِدایی ریکائی؟» عیسی جِواب هادا: «شِما گِنِنی هَسمِه.»</verse>
				<verse number="71">پس بُتِنِه: «دِ چی نیاز دارمی یَنَفَر دییَر بیِه شَهادَت هادِه؟ اَما شِه وی زِوونی جا بِشنُسِمی.»</verse>
			</chapter>
			<chapter number="23">
				<verse number="1">اَزما دِشتِه شورا پِرِسانِه و عیسی رِه پیلاتُسی وَر بَوِردِنِه</verse>
				<verse number="2">ویجا شِکایت هاکِردِنِه و بُتِنِه: «هَین مَردی رِه بَنگیتِمی گه اَمِه قومِ گِمراه کِنِّه و اَمارِه نِلنِه اِمپراطورِ مالیات هادیم و اِدّعا کِنِّه شِه مسیحِ موعودِ، یَعنی یَتِه پادشاه.»</verse>
				<verse number="3">پیلاتُس ویجا بَپُرسیِه: «تو یَهودی پادشاه هَسّی؟» عیسی بُتِه: «تو بُتی گه هَسمِه!»</verse>
				<verse number="4">اَزما پیلاتُس مَعبَدی گَت گَتِه کاهنِن و جَماعتِ اعلام هاکِردِه: «هَین مَردی ای دِلِه خَطایی نَنگیرمِه گه وِرِه مَحکوم هاکِنَم.»</verse>
				<verse number="5">ولی وِشون اِصراری هَمرا بُتِنِه: «وی دِشتِه یَهودیِه ای دِلِه مَردِنِ شی تَعلیمی هَمرا اَنتِریک کِنِّه. جَلیلی مَنطقِه ای جا شِرو هاکِردِه و حتّی ایجِه هَم بَرِسیِه.»</verse>
				<verse number="6">وختی پیلاتُس هَینِه بِشنُسِه، خوایسِه دِنِّه عیسی جَلیلیِه.</verse>
				<verse number="7">و وختی بِفَهمِسِه گه هیرودیسی مَنطقِه ای جائِه، عیسی رِه وی وَر بَرِسانیِه، چون هیرودیس شِه هون موقِه اورشلیمی دِلِه دَوِه.</verse>
				<verse number="8">هیرودیس وختی عیسی رِه بَئیِه، خِیلی خِشال بَوِه، چون خِیلی وَخت وِه خوایسِه وِرِه بَوینِه، چون عیسایی خَوَری بِشنُس وِه، اِمید داشتِه مُعجِزاتی ویجا بَوینِه.</verse>
				<verse number="9">پس عیسایی جا خِیلی سوال بَپُرسیِه، ولی عیسی هیچ جِوابی وِرِه نَدا.</verse>
				<verse number="10">مَعبَدی گَت گَتِه کاهنِن و توراتی مَلِّمِن گه اوجِه دَوِنِه، بَدجور وِرِه تِهمَت زووِنِه.</verse>
				<verse number="11">هیرودیس و وی سَربازِن هَم عیسی رِه بی حِرمتی کِردِنِه و مِزاغ چینِسِنِه. اَزما یَتِه شاهانِه قَوا وی تَن دَکِردِنِه و پیلاتُسی وَر دَگِردانینِه.</verse>
				<verse number="12">هَمون روز به بعد هیرودیس و پیلاتُس هَمدیری هَمرا رَفِق بَوِنِه، چون قَبلاََ دِشمَن وِنِه.</verse>
				<verse number="13">اَزما پیلاتُس مَعبَدی گَت گَتِه کاهنِن و قومی رَئیسِن و مَردِنِ شی کَفا بَخونِسِه</verse>
				<verse number="14">و وِشونِه بُتِه: «هَین مَردی رِه هَین اِتِهامی هَمرا می وَر بیاردِنی گه مَردِنِ گِمراه کِنِّه. مِن شِمِه وَر ویجا بازجویی هاکِردِمِه. بَوینین هیچ خَطایی نَنگیتِمِه تا شِمِه تِهمَتارِه ثابِت هاکِنِه.</verse>
				<verse number="15">هیرودیسی نَظر هَم هَینِه. چون وِرِه اَمِه وَر دَگِردانیِه. هَمونجور گه وینِنی، وی کاری نَکِردِه گه مرگی مِستَحَق ووئِه.</verse>
				<verse number="16">پَس وِرِه شَلّاق زَمِّه و آزاد کِمِّه.»[</verse>
				<verse number="17">هر عیدی دِلِه پیلاتُس یَتِه زیندونی رِه وِسِه وِشونی سِه آزاد کِردِه.]</verse>
				<verse number="18">ولی وِشون یَکصِدا داد زووِنِه: «هَین مَردی رِه بَکوش، باراباسِ اَمِسِه آزاد هاکِن!»</verse>
				<verse number="19">باراباس یَتِه شورشی خاطری گه شَهری دِلِه اِتِّفاق دَکِت وِه، و هَم قَتلی خاطری، زیندونی دِلِه دَوِه.</verse>
				<verse number="20">پیلاتُس گه خوایسِه عیسی رِه آزاد هاکِنِه، یَکَش دییَر مَردِنی هَمرا گَب بَزو.</verse>
				<verse number="21">ولی وِشون هَمونجور داد زووِنِه: «وِرِه مَصلوب هاکِن! وِرِه مَصلوب هاکِن!»</verse>
				<verse number="22">پیلاتُس سِوِّمین کَش وِشونِه بُتِه: «چه؟ چی بَدی ای هاکِردِه؟ مِن گُو هیچ خَطایی وی بَکوشتَنی سِه نَنگیتِمِه. پس وِرِه شَلّاق زَمِّه و آزاد کِمِّه.»</verse>
				<verse number="23">ولی مَردِن داد زووِنِه و اِصراری هَمرا خوایسِنِه وی مَصلوب بَوو. سَرآخَر وِشونی داد بَزوئَن جِواب هادا.</verse>
				<verse number="24">و پیلاتُس تَصمیم بَیتِه وِشونی خواسِّه رِه وِشونِه هادِه.</verse>
				<verse number="25">وی یَتِه مَردی گه قتل و شورشی خاطری زیندونی دِلِه دَوِه و جَماعت خوایسِنِه آزاد بَوو رِه، وِل هاکِردِه، ولی عیسی رِه وِشونی تَحویل هادا تا شی دِلبِخواه وی هَمرا رَفتار هاکِنِن.</verse>
				<verse number="26">وختی عیسی رِه وَردِنِه، یَتِه مَردی گه وی اِسم شَمعون و قیرَوانی وِه و دِ زَمی سَری جا شَهری سِه ایمو رِه بَیتِنِه و صَلیبِ وی دوش بِشتِنِه و ورِه زور هاکِردِنِه اونِه عیسایی دِمال سَر بَوِرِه.</verse>
				<verse number="27">دَسِه ی زیادی از مَردِن، از زَناکِنِنی گه شی دِلی سَرِ زووِنِه و موری کِردِنِه، عیسایی دِمال راه دَکِتِنِه.</verse>
				<verse number="28">عیسی شی دیمِ دَگِردانیِه و وِشونِه بُتِه: «اِی اورشلیمی کیجکیجا، میسِه بِرمِه نَکِنین، شِنِه و شی وَچیلِه ای سِه بِرمِه هاکِنین.</verse>
				<verse number="29">چون موقِه ای رَسِنِه گه گِنِنی: ”خِش بِحالِ زَناکِنِنی گه نازانِه، خِش بِحالِ هون اِشکَمی گه هیچ وَخت نَزا و سینه هایی گه هیچ وَخت شیر نَدانِه!“</verse>
				<verse number="30">هون موقِه، کوهیشونِه گِنِنِه: ”اَمِه سَر لی بَخارین!“ و کِتی ایشونِه گِنِنِه: ”اَمارِه جابَدین!“</verse>
				<verse number="31">چون اگه شِلِ چویی هَمرا اَتی هاکِنِن، اِسا بَوینین خِشکِ چویی سَر چی اِنِه؟»</verse>
				<verse number="32">دِتا دییَر مَردی رِه هَم گه هر دِتا جِنایتکار وِنِه، وَردِنِه تا عیسایی هَمرا بَکوشَن.</verse>
				<verse number="33">وختی مَحلی گه وی اِسم جُلجُتا گه وی معنی کَلِّه ای کاسِه وِه بَرِسینِه، عیسی رِه هون دِتا جِنایتکاری هَمرا مَصلوب هاکِردِنِه، یَتِه رِه وی راسِ وَر و یَت دییَرِ وی چَپِ وَر.</verse>
				<verse number="34">عیسی بُتِه: «اِی پیر، هَینِنِه بِبَخش، چون نَئونِنِه چی کِنِنِه.» اَزما سَربازِن قِرعه دیم بَدانِه تا وی لیواسِ شی میِن رَسَد هاکِنِن.</verse>
				<verse number="35">مَردِن اِسّاوِنِه و تَماشا کِردِنِه و قومی رَئیسِن هَم نیشخَن زووِنِه و گِتِنِه: «بَقیِه رِه نِجات هادا! اگه وی خِدای مسیحِ، یَعنی هَمون اِنتِخاب بَوِه، شِرِه نِجات هادِه.»</verse>
				<verse number="36">سَربازِن هَم وِرِه مِزاغ چینِسِنِه. وِشون وِرِه نَزیک بَوِنِه، تِرش بَوِه شرابِ وِرِه داوِنِه</verse>
				<verse number="37">و گِتِنِه: «اگه یَهودی پادشاهی، شِرِه نِجات هادِه.»</verse>
				<verse number="38">یَتِه نِوِشتِه وی سَری وَر بَچِسبانی وِنِه گه ’هَین یَهودیِنی پادشاهِ.‘</verse>
				<verse number="39">هون دِتا جِنایتکاری جا گه صَلیبی سَر دَوِنِه یَتِه توهینی هَمرا عیسی رِه بُتِه: «مَگِه تو مَسیحِ موعود نیئی؟ پس اَما و شِرِه نِجات هادِه!»</verse>
				<verse number="40">ولی هون یَتّا وِرِه تَشَر بَزو و بُتِه: «تو خِدایی جا نَتِرسِنی؟ تو هَم هَمون حِکمی بِن دَری!</verse>
				<verse number="41">اَمِه مِکافات به حَقِّ، چون اَمِه اعمالی سِزائِه. ولی هَین مَردی هیچ خَطایی نَکِردِه.»</verse>
				<verse number="42">اَزما بُتِه: «اِی عیسی، وختی شی پادشاهی بَرِسی، مِنِه هَم یاد بیار.»</verse>
				<verse number="43">عیسی جِواب هادا: «حَیقَتاً تِرِه گِمِه، اَمرِز می هَمرا بِهشتی دِلِه دَری.»</verse>
				<verse number="44">ساعت حِدودِ دَوازِهِ ظِهر وِه گه تاریکی دِشتِه هون سَرزَمینِ بَیتِه و تا ساعتِ سِه بعد از ظِهر اِدامِه داشتِه.</verse>
				<verse number="45">چون خِرشیدی نور دِ نَتابِسِه. هَمون موقِه، مَعبَدی پَردِه از میِن چاک بَیتِه و دِتا گِلی بَوِه.</verse>
				<verse number="46">اَزما عیسی بِلَنِ صِدایی هَمرا داد بَکشیِه: «اِی پیر، شی روحِ تی دَس اِسپارمِه.» هَینِه بُتِه و جان هادا.</verse>
				<verse number="47">سَربازِنی فَرموندِه وختی هَین اِتِّفاقِ بَئیِه، خِدارِه شِکر هاکِردِه بُتِه: «حَیقَتاً هَین مَردی بیگِناه وِه.»</verse>
				<verse number="48">دِشتِه مَردِنی گه تَماشایی سِه جَم بَوِه وِنِه، وختی هونچی اِتِّفاق دَکِتِه رِه بَئینِه، هَمونجور گه شی دِلی سَرِ زووِنِه، اوجِه ای جا بوردِنِه.</verse>
				<verse number="49">ولی دِشتِه وی آشنائِن، هون زَناکِنِنی گه جَلیلی جا وی دِمال بیمو وِنِه، دیاری اِسّاوِنِه و هَین اِتِّفاقا رِه وینِسنِه.</verse>
				<verse number="50">اوجِه یَتِه مَردی دَوِه گه وی اِسم یوسِف وِه. یوسِف رامِه ای جا وِه، یَتِه از یَهودیِنی شهرا. وی خِب و صالح مَردی وِه. یوسِف با هَینگه شورایی عضو وِه،</verse>
				<verse number="51">ولی شورایی رأی و تَصمیمی هَمرا مِوافِق نَوِه و خِدایی پادشاهی ای اِنتظارِ کَشیِه.</verse>
				<verse number="52">یوسِف پیلاتُسی وَر بوردِه و عیسایی جَسَدِ بَخوایسِه.</verse>
				<verse number="53">اَزما عیسایی جَسَدِ جِر بیاردِه و اونِه کَتونِ کَفَنی دِلِه دَپیتِه و یَتِه مَقبَرِه ای دِلِه گه کِری دِلِه بَتاشی وِه بِشتِه گه تا هون موقِه هیچکَسِ اونی دِلِه نِشت وِنِه.</verse>
				<verse number="54">هون روز، ’روزی وِه گه خوایسِنِه عیدی سِه تَیِّه بَوینِن.‘ دِ چیزی نَمونِس وِه گه مِقَدّسِ شَنبِه شِرو بَوو.</verse>
				<verse number="55">زَناکِنِنی گه جَلیلی جا عیسایی دِمال بیمو وِنِه، یوسفی دِمال بوردِنِه و مَقبَرِه ای جائُو، چِتی جَسَدِ اونی دِلِه بِشتِنِه رِه بَئینِه.</verse>
				<verse number="56">اَزما شی خِنِه دَگِرِسِنِه و اَدویِه و عَطریجاتِ آمادِه هاکِردِنِه و شَنبِه روز طِبقِ شَریعَتی حِکم، اِستراحَت هاکِردِنِه.</verse>
			</chapter>
			<chapter number="24">
				<verse number="1">یکشنبه روز، صَواحی، زَناکِنِن اَدویِجاتی گه تَیِّه هاکِرد وِنِه رِه شی هَمرا بَیتِنِه و مَقبَرِه ای سَر بوردِنِه.</verse>
				<verse number="2">ولی بَئینِه سَنگی گه مَقبَرِه ای پِش دَوِه یَتِه گوشِه غَلت هادائِه.</verse>
				<verse number="3">وختی مَقَبَرِه ای دِلِه بوردِنِه، عیسای خِداوندی جَسَدِ نَنگیتِنِه.</verse>
				<verse number="4">هَینِسه مات و مَبهوت وِنِه گه ناخوَکی دِتا نورانی مَردی وِشونی وَر هِرِسانِه.</verse>
				<verse number="5">زَناکِنِن تَرسی جا شی سَرِ جِر اِنگِتِنِه، ولی هون دِتا مَردی وِشونِه بُتِنِه: «چه زینِّه ای دِمال مِردِگونی دِلِه گِردِنِنی؟</verse>
				<verse number="6">وی ایجِه دَنیِه، بَلگی زینِّه بَوِه! یاد بیارین موقِه ای گه جَلیلی دِلِه دَوِه، شِمارِ چی بُتِه.</verse>
				<verse number="7">بُتِه اِنسونی ریکا وِنِه گِناهکارِنی دَس تَسلیم و مَصلوب بَوو و سِوِّمین روز زینِّه بَوو.»</verse>
				<verse number="8">اَزما زَناکِنِن وی گَبِ یاد بیاردِنِه.</verse>
				<verse number="9">وختی مَقبَرِه ای جا دَگِرِسِنِه، دِشتِه جَریانِ هون یازِه رَسول و بَقیِه ای سِه تَعریف هاکِردِنِه.</verse>
				<verse number="10">هون زَناکِنِن گه هَین خَوَرِ رَسولِنِ هادانِه، مَریمِ مَجدلیّه، یوآنّا، مریم یَعقوبی مار و زَناکِنِنی گه وِشونی هَمرا دَوِنِه، وِنِه.</verse>
				<verse number="11">ولی رَسولِن فِکر هاکِردِنِه زَناکِنِن خیالاتی بَوِنِه و وِشونی گَبِ باوَر نَکِردِنِه.</verse>
				<verse number="12">ولی پِطرس پِرِسا و مَقبَرِه ای سَمت دُو هاکِردِه دِلّا بَوِه و دِلِه رِه هارشیِه، ولی جُز کَفَن هیچی نَئیِه. پس اونچی ای جا گه اِتِّفاق دَکِتِه مات و مَبهوت وِه و خِنِه دَگِرِسِه.</verse>
				<verse number="13">هَمون روز، دِ نَفَر از وِشون یَتِه آبادی ای سِه گه وی اِسم عِمائوس وِه شیوِنِه، گه اورشَلیمی جا حِدودِ دَه کیلومِتر فاصِلِه داشتِه.</verse>
				<verse number="14">وِشون دِشتِه هَین جَریانی خَوَری گه اِتِّفاق دَکِت وِه، هَمدیَری هَمرا گَب زووِنِه.</verse>
				<verse number="15">هَمینجور گه دِ گَب زووِنِه و بَحث کِردِنِه، عیسی، شِه، اونِنی وَر بیمو و وِشونی هَمرا دَکِتِه.</verse>
				<verse number="16">ولی وِرِه نِشناسینِه چون وِشونی چِش دَوَس وِه.</verse>
				<verse number="17">عیسی وِشونی جا بَپُرسیِه: «راه دِلِه، چی ای خَوَری هَمدیری هَمرا گَب زَنِنی؟» وِشون نارحَتِ قیافِه ای هَمرا، ساکِت هِرِسانِه.</verse>
				<verse number="18">اَزما یَتِه از وِشون گه وی اِسم کلِئوپاس وِه، عیسایی جِواب بُتِه: «تو تنیا غریبِه ای هَسّی گه اورشَلیمی دِلِه هون چیایی جا گه هَین روزا اِتِّفاق دَکِتِه بی خَوَری؟»</verse>
				<verse number="19">عیسی بَپُرسیِه: «چه چیایی؟» بُتِنِه: «اونچی گه عیسای ناصِری ای سَر بیمو. وی یَتِه پِیغَمبَر وِه گه خِدایی وَر و دِشتِه مَردِنی وَر، هَم عَملی دِلِه قَوی وِه و هَم کَلامی دِلِه.»</verse>
				<verse number="20">اَمِه مَعبَدی گَت گَتِه کاهنِن و رَئیسِن وِرِه تَسلیم هاکِردِنِه تا مَرگی سِه مَحکوم بَوو، و وِرِه مَصلوب هاکِردِنِه.</verse>
				<verse number="21">ولی اَما اِمید داشتِمی وی هَمونی ووئِه گه وِنِه اِسرائیلِ نِجات هادِه، از هَین گِذَشتِه، در واقع اَلَن سِه روزِ هَین جَریانی جا گِذِرنِه.</verse>
				<verse number="22">بَعضی زَناکِنِن هَم گه اَمِه میِن دَرِنِه، اَمارِه مات و مَبهوت هاکِردِنِه. وِشون اَمرِز صَواحی مَقبَرِه ای سَر بوردِنِه،</verse>
				<verse number="23">و وختی جَسَدِ نَنگیتِنِه، دَگِرِسِنِه و بُتِنِه فِرِشتگونی رِه رویایی دِلِه بَئینِه گه وِشونِه بُتِنِه وی زینِّه هَسِّه.</verse>
				<verse number="24">بَعضی از وِشون گه اوجِه اَمِه هَمرا دَوِنِه مَقبَرِه ای سِه بوردِنِه و اوضاع رِه هَمونجور گه زَناکِنِن بُت وِنِه، بَنگیتِنِه، ولی وِرِه نَئینِه.»</verse>
				<verse number="25">اَزما عیسی وِشونِه بُتِه: «اِی بی عَقلِن، چه اَنّی شِمِسِه سَختِ دِشتِه اونچی گه پِیغَمبَرِن بُتِنِه رِه باوَر هاکِنین!</verse>
				<verse number="26">مَگِه نِسِه مَسیحِ موعود هَین رَنجیشونِه بَوینِه و اَزما شی جَلالی سِه بَرِسِه؟»</verse>
				<verse number="27">عیسی، موسی و دِشتِه پِیغَمبرِنی جا شِرو هاکِردِه و اونچی گه دِشتِه مِقَدّسِ نِوِشتِه هایی دِلِه وی خَوَری بُتِ بَوِه وِه رِه، وِشونی سِه توضی هادا.</verse>
				<verse number="28">وختی هون آبادی ای گه وِشونی مَقصَد وِه نَزیک بَوِنِه، عیسی وانِمود هاکِردِه گه خواینِه دورتَر بورِه.</verse>
				<verse number="29">وِشون خِیلی اِصرار هاکِردِنِه و بُتِنِه: «اَمِه هَمرا بَمون، چون روز دِ تُوم وونِه و نَزیکِ شُو بَوو.» پس عیسی دِلِه بوردِه تا وِشونی وَر بَمونِّه.</verse>
				<verse number="30">وختی وِشونی هَمرا سِفرِه سَر نیشت وِه، نونِ بَیتِه و شِکر هاکِردِه، گِلی هاکِردِه و وِشونِه هادا.</verse>
				<verse number="31">هَمون دَم، وِشونی چِش وا بَوِه و وِرِه بِشناسینِه، ولی عیسی وِشونی چِشی وَر غِیب بَوِه.</verse>
				<verse number="32">وِشون هَمدیَرِ بُتِنِه: «وختی راهی دِلِه اَمِه هَمرا گَب زووِه و مِقَدّسِ نِوِشتِه ها رِه اَمِنِه توضی داوِه، مَگِه اَمِه دِل تَپ تَپ نَزو وِه؟»</verse>
				<verse number="33">وِشون پِرِسانِه و اورشلیمی سِه دَگِرِسِنِه. اوجِه هون یازِه رَسولِ بَنگیتِنِه گه شی رَفِقِنی هَمرا جَم وِنِه</verse>
				<verse number="34">گِتِنِه: «حَیقَتاً عیسای خِداوند زینِّه بَوِه و شِرِه شَمعونِ هَم هادا.»</verse>
				<verse number="35">اَزما، هون دِتا هَم بُتِنِه راهی دِلِه چی اِتِّفاقی دَکِتِه و چِتی عیسی رِه وختی دِ نون گِلی کِردِه بِشناسینِه.</verse>
				<verse number="36">حَلا دِ هَین گَبارِه زووِنِه گه عیسی شِه وِشونی میِن هِرِسا و بُتِه: «سَلام بر شِما!»</verse>
				<verse number="37">ولی هَمه حِیرون و پَریشون بَوِنِه و خیال هاکِردِنِه روح وینِنِه.</verse>
				<verse number="38">عیسی وِشونِه بُتِه: «چه اَنّی پَریشونِنی؟چه شی دِلی دِلِه شَک و تَردید راه دِنِنی؟</verse>
				<verse number="39">می دَس و لینگِ هارشین؛ شِه مِنمِه. مِنِه دَس هاکِنین و بَوینین؛ روح گوشت و هَسکا نارنِه، ولی هَمونجور گه وینِنی مِن دارمِه.»</verse>
				<verse number="40">هَینِه بُتِه و شی دَس و لینگِ وِشونِه هَم هادا.</verse>
				<verse number="41">وِشون خِشالی و بِهتی جا نَتِنِسِنِه باوَر هاکِنَن. پس وِشونِه بُتِه: «بَخاردَنی سِه هیچی دارِنی؟»</verse>
				<verse number="42">یَتِه گِلی بَپَتِه مائی وِرِه هادانِه.</verse>
				<verse number="43">هونِه بَیتِه و وِشونی چِشی وَر بَخاردِه.</verse>
				<verse number="44">اَزما وِشونِه بُتِه: «هَینِن هَمونِه گه وختی شِمِه هَمرا دَوِمِه، گِتِمِه؛ اِسا دِشتِه اونچی موسایی تورات و پِیغَمبَرِنی کیتاب و مَزامیری دِلِه می خَوَری بَنوِشت بَوِه هَسِّه، وِنِه اَنجام بَرِسِه.»</verse>
				<verse number="45">اَزما وِشونی فِکرِ باز هاکِردِه تا بَتِنِّن مِقَدّسِ نِوِشتِه ها رِه بِفَهمِن.</verse>
				<verse number="46">وِشونِه بُتِه: «بَنوِشت بَوِه گه مَسیحِ موعود رَنج کَشِنِه و سِوِّمین روز مِردِگونی جا اِرِسِنِه.</verse>
				<verse number="47">و هَینگه وی اِسمی هَمرا توبِه و گِناهنی آمِرزِش دِشتِه قومارِه هادا وونِه گه وی شِرو اورشَلیمی جائِه.</verse>
				<verse number="48">شِما هَین چیایی شاهِدِنی.</verse>
				<verse number="49">اِسا مِن اونچی گه می آسِمونی پیر شِمارِ وَعدِه هادا وِه رِه شِمِنِه رَسامِّه. ولی هَین شَهری دِلِه بَمونین تا موقِه ای گه خِدایی قِوَّتِ اَعلایی جا شی تَن دَکِنین.»</verse>
				<verse number="50">اَزما عیسی وِشونِه تا بیت عَنیایی نَزیکی شَهری جا دیرگا بَوِردِه و شی دَسِ آسِمونی سَمت بِلَن هاکِردِه و وِشونِه بَرکَت هادا.</verse>
				<verse number="51">درحالی گه وِشونِه بَركَت داوِه، وِشونی جا سیوا بَوِه و آسِمونی سَمت بَوِرد بَوِه.</verse>
				<verse number="52">وِشون وِرِه پَرَسِش هاکِردِنِه و گَتِ خِشالی ای هَمرا اورشَلیمی سِه دَگِرِسِنِه.</verse>
				<verse number="53">اوجِه یَکسَرِه مَعبَدی دِلِه مونِسِنِه و خِدارِه پَرَسِش کِردِنِه.</verse>
			</chapter>
		</book>
		<book number="43">
			<chapter number="1">
				<verse number="1">از اوَّل کَلام دَوِه، و کَلام خِدایی هَمرا دَوِه، و کَلام خِدا وِه؛</verse>
				<verse number="2">هَمون از اوَّل خِدایی هَمرا دَوِه.</verse>
				<verse number="3">هَمه چیرِه وی بَساتِه، و هر چی ای جا گه بَسات بَوِه هیچی بِدونِ وی بَسات نَوِه.</verse>
				<verse number="4">وی دِلِه زندِگی دَوِه و هون زندگی آدَمِنی نور وِه.</verse>
				<verse number="5">هَین نور تاریکی ای دِلِه تابِنِه و تاریکی نَتِنسِه اونِه دَکوشانِه.</verse>
				<verse number="6">یَتِه مَردی وِه گه خِدایی طرفی جا بَرِسانی بَوِه وِه؛ وی اِسم یَحیی وِه.</verse>
				<verse number="7">وی هِتی یَتِه شاهِدی تَرا بیمو تا هون نوری سِه شَهادَت هادِه تا هَمه وی طَریقی جا ایمون بیارِن.</verse>
				<verse number="8">یَحیی هون نور نَوِه، بَلگی بیمو تا هون نوری سِه شَهادَت هادِه.</verse>
				<verse number="9">هون حَیقی نور گه هر آدَمی رِه روشِنایی بَخشِنِه دِ دِنیایی دِلِه ایمو.</verse>
				<verse number="10">وی دِنیایی دِلِه دَوِه و دِنیا وی طَریقی جا بِوجود بیمو؛ ولی دِنیا وِرِه نِشناسیِه.</verse>
				<verse number="11">وی شی قومی دِلِه بیمو، ولی وی قوم وِرِه قَبول نَکِردِنِه.</verse>
				<verse number="12">ولی دِشتِه اونانیگه وِرِه قَبول هاکِردِنِه رِه هَین حَقِ هادا گه خِدایی وَچیلِه بَوون، یَعنی هر کی گه وی اِسمِ ایمون بیاردِه؛</verse>
				<verse number="13">وِشون گه نا خونی جا، نا تَنی خواسِّه ای جا، و نا یَتِه مَردی ای خواسِّه ای جا دِنیا بیمونِه، بَلگی خِدایی جا دِنیا بیمونِه.</verse>
				<verse number="14">و کَلام آدَمی بَوِه و اَمِه میِن مِنزِل هاکِردِه، و اَما وی جَلالِ بَئیمی، جَلالی هون یَتّا ریکایی شایستِه گه پیری طرفی جا بیمو، گه فیض و حَیقَتی جا پِرِ.</verse>
				<verse number="15">یَحیی ویسِه شَهادَت داوِه و جار زووِه و گِتِه: «هَین هَمونیِه گه وی خَوَری بُتِمِه: ”اونگه بعد از مِن اِنِه میجا سَرتَرِ، چون میجا پِشتر دَوِه“.»</verse>
				<verse number="16">اَما وی پِری ای جا بَیتِمی، فیض، فیضی سَر.</verse>
				<verse number="17">چون شریعَت موسایی طریقی جا هادا بَوِه؛ فیض و حَیقَت عیسی مسیحی طریقی جا بیمو.</verse>
				<verse number="18">هیچکَس هیچ وَخت خِدارِه نَئیِه. ولی هون یَتّا ریکا گه پیری وَر دَرِه وی خِدارِه اَمارِه بِشناسانیِه.</verse>
				<verse number="19">هَینِه یَحیای تعمید دهنده ای شَهادَت هون موقِه گه یَهودیِن، مَعبَدی کاهنِن و مَعبَدی خادِمِنِ، اورشَلیمی شَهری جا وی وَر بَرِسانینِه تا ویجا بَپُرسَن گه «تو کی هَسّی؟»</verse>
				<verse number="20">یَحیی اِعتراف هاکِردِه، اِنکار نَکِردِه، بَلگی اِعتراف هاکِردِه گه «مِن مَسیحِ موعود نیمِه.»</verse>
				<verse number="21">هونِن ویجا بَپُرسینِه: «پَس کی ای؟ ایلیای پِیغَمبَری؟» وی بُتِه: «نیمِه.» بَپُرسینِه: «تو هون پِیغَمبَری گه موسی گِتِه اِنِه؟» جِواب هادا: «نا!»</verse>
				<verse number="22">اَزما وِرِه بُتِنِه: «کی هَسّی؟ اَما وِنه اونانیگه اَمارِه بَرِسانینِه رِه یَتِه جِواب هادیم؟ شی خَوَری چی گِنی؟»</verse>
				<verse number="23">یَحیی بُتِه: «مِن اونی صِدامِه گه صَحرایی دِلِه جار زَنِّه و گِنِه، ”خِداوندی راهِ هَموار هاکِنین.“‌» دِرِس هَمونجور گه اِشعیای پِیغَمبر پِشگویی هاکِرد وِه.</verse>
				<verse number="24">وِشون عِلَمای فِرقِه فَریسی ای طرفی جا بَرِسانی بَوِه وِنِه،</verse>
				<verse number="25">وِشون یَحیایی جا بَپُرسینِه: «اگه تو نا مَسیحِ موعودی، نا ایلیای پِیغَمبَر، و نا هون پِیغَمبَر، پَس چی ای سِه غِسلِ تَعمید دِنی؟»</verse>
				<verse number="26">یَحیی وی جِواب بُتِه: «مِن اُوئی هَمرا تَعمید دِمِه، ولی شِمِه میِن یَنَفَر اِسّا گه شِما وِرِه نِشناسِنِنی،</verse>
				<verse number="27">وی هَمونیِه گه بعد از مِن اِنِه و مِن حَتّی لایِق نیمِه وی کوشی بَنِّ وا هاکِنَم.»</verse>
				<verse number="28">هَین چیا بِیت‌عَنْیایی دِهی دِلِه گه اُردُن روخِنِه ای اون دَس وِه اِتِّفاق دَکِتِه، اوجِه گه یَحیی تَعمید داوِه.</verse>
				<verse number="29">فَردای هون روز، یَحیی عیسی رِه بَئیِه گه وی سمت اِنِه، بُتِه: «هارشین، هَین خِدایی قِروونی وَرکائِه گه گِناهِ دِنیایی جا گیرنِه و وَرنِه!</verse>
				<verse number="30">هَین هَمونیِه گه وی خَوَری بُتِمِه: ”بعد از مِن یَتِه مَردی اِنِه گه میجا سَرتَرِ، چون میجا پِشتر دَوِه.“</verse>
				<verse number="31">شِه مِنَم وِرِه نِشناسیوِمِه، ولی هَینِسه بیمومِه و اُوئی هَمرا تَعمید هادامِه گه وی اِسرائیلی قومِ ظاهِر بَوو.»</verse>
				<verse number="32">و یَحیی شَهادَت هادا، بُتِه: «مِن خِدایی روحِ بَئیمِه گه هِتی کِتَری تَرا آسِمونی جا جِر بیمو و وی سَر بَمونِسِه.</verse>
				<verse number="33">شِه مِنَم وِرِه نِشناسیوِمِه، ولی هَمون گه مِنِه بَرِسانیِه تا اُوئی هَمرا تَعمید هادِم، مِنِه بُتِه: ”هر وَخت بَئی خِدایی روح یَنَفَری سَر جِر بیمو و بَمونِسِه هَین هَمونیِه گه روح القُدُسی هَمرا تَعمید دِنِه.“</verse>
				<verse number="34">و مِن بَئیمِه و شَهادَت دِمِه گه خدایی ریکا هَینِه.»</verse>
				<verse number="35">فَردای هون روز، یَکَش دییَر یَحیی شی دِتا شاگِردی هَمرا اِسّاوِه.</verse>
				<verse number="36">وی عیسی گه دِ رَد وونِسِه رِه بَئیِه و بُتِه: «هارشین، هَین خِدایی قِروونی وَرکائِه!»</verse>
				<verse number="37">وختی هون دِتا شاگِرد هَین گَبِ بِشنُسِنِه عیسایی دِمال راه دَکِتِنِه.</verse>
				<verse number="38">عیسی دَگِرِسِه و بَئیِه گه وی دِمال اِنِنِه. وِشونِه بُتِه: «چی خواینِنی؟» وِشون بُتِنِه: «رَبّی، یَعنی اِی اِسّا، کِجِه مونّی؟»</verse>
				<verse number="39">عیسی وِشونِه بُتِه: «بیئِین و بَوینین.» پَس هون دِتا شاگِرد بوردِنِه و بَئینِه وی کِجِه مونِّه و هون روزِ وی هَمرا سَر هاکِردِنِه. چون حِدوداً ساعتِ چارِ بعد از ظِهر وِه.</verse>
				<verse number="40">یَتِه اَزون دِتا گه یَحیی ای گَبی بِشنُسَنی جا عیسایی دِمال راه دَکِتِه، آندریاس، شَمعونِ پِطرُسی بِرار وِه.</verse>
				<verse number="41">وی اَوَّل شِه بِرار شَمعونِ بَنگیتِه و وِرِه بُتِه: «اَما ماشیَحِ بَنگیتِمی، یَعنی مَسیحِ موعود.»</verse>
				<verse number="42">وی شَمعونِ پِطرُسِ عیسایی وَر بَوِردِه. عیسی وِرِه هارشیِه و بُتِه: «تو شَمعون یوحَنایی ریکائی، ولی کیفا بَخونِس وونی گه وی مَعنی کِرِ.»</verse>
				<verse number="43">فَردای هون روز، عیسی تَصمیم بَیتِه جلیلی مَنطقِه ای سِه بورِه. وی فیلیپُسِ بَنگیتِه و وِرِه بُتِه: «می دِمال بِرِه!»</verse>
				<verse number="44">فیلیپُس اَهلِ بِیت‌صِیْدا، آندِریاس و پِطرُسی هَمشَهری وِه.</verse>
				<verse number="45">فیلیپُس، نَتَنائیلِ بَنگیتِه و وِرِه بُتِه: «اونیگِه موسی توراتی دِلِه و پِیغَمبَرِن هَم وی خَوَری بَنوِشتِنِه رِه بَنگیتِمی! وی عیسی، یوسِفی ریکا، ناصِره ای شَهری جائِه!»</verse>
				<verse number="46">نَتَنائیل وِرِه بُتِه: «مَگِه وونِه ناصِره ای جا هَم خِبِ چی دیرگا بیِه؟» فیلیپُس جِواب هادا: «بِرِه و بَوین.»</verse>
				<verse number="47">وختی عیسی بَئیِه نَتَنائیل وی سَمت اِنِه، وی خَوَری بُتِه: «هارشین، هَین مَردی اِسرائیلیِه واقعیِه گه وی دِلِه هیچ فَریبی دَنیِه!»</verse>
				<verse number="48">نَتَنائیل وِرِه بُتِه: «کِجِه دَری مِنِه اِشناسِنی؟» عیسی جِواب هادا: «پِش از اونگه فیلیپُس تِرِه داد هاکِنِه، وختی گه حَلا اَنجیل داری بِن دَوِه ای تِرِه بَئیمِه.»</verse>
				<verse number="49">نَتَنائیل جِواب هادا: «اِسّا، تو خِدایی ریکائی! تو اِسرائیلی پادشاهی!»</verse>
				<verse number="50">عیسی وی جِواب بُتِه: «هَینی خاطری گه تِرِه بُتِمِه هون اَنجیل داری بِن تِرِه بَئیمِه ایمون بیاردی؟ هَین چیایی جا گَت تَر وینّی.»</verse>
				<verse number="51">اَزما بُتِه: «حَیقتاً شِمارِ گِمِه شِما آسِمونِ وینِنی گه وا بَوِه و خِدایی فِرشتِگونِ وینِنی گه اِنسونی ریکایی جا لُو شونِنِه و جِر اِنِنِه.»</verse>
			</chapter>
			<chapter number="2">
				<verse number="1">سِوِّمین روز، قانای دِهی دِلِه، جلیلی مَنطَقِه ای دِلِه عَروسی وِه و عیسایی مار هَم اوجِه دَوِه.</verse>
				<verse number="2">عیسی و وی شاگِردِن هَم عَروسی دَعوَت بَوِه وِنِه.</verse>
				<verse number="3">وختی شراب تُوم بَوِه عیسایی مار وِرِه بُتِه: «وِشون دِ شراب نارِنِه!»</verse>
				<verse number="4">عیسی وِرِه بُتِه: «اِی زَن، هَین کار مِنِه چی رَبطی دارنِه؟ می موقِه حَلا نَرِسیِه.»</verse>
				<verse number="5">وی مار نوکَرِنِه بُتِه: «هر چی شِمارِ گِنِه، هاکِنین.»</verse>
				<verse number="6">اوجِه شِش تا سَنگی خِمرِه کَتوِه گه یَهودیِنی مذهَبی رَسمی دِلِه و غِسل هادائَن و پاکی ای سِه اِستِفادِه وونِسِه. هر کِدیمی دِلِه صَد و بیس لیتری اَنّا جا وونِسِه.</verse>
				<verse number="7">عیسی نوکَرِنِ بُتِه: «هَین خِمرِه ایشونِه اُوئی جا مَشت هاکِنین.» وِشون اونِنِه لَب به لَب مَشت هاکِردِنِه.</verse>
				<verse number="8">اَزما عیسی وِشونِه بُتِه: «اِسا اَقَدّی اونی جا بَیرین و مِجلِسی رَئیسی وَر بَورین.» پَس وِشون بَوِردِنِه.</verse>
				<verse number="9">وختی مِجلِسی رَئیس هون اُوئی گه شَراب بَوِه وِه رِه مِزِه هاکِردِه. نَئونِسِه کِجِه دَری بیاردِنِه، هر چَن نوکَرِنی گه اُو رِه بَکِشی وِنِه، دِنِسِنِه. پس مِجلِسی رَئیس زِمارِه داد هاکِردِه</verse>
				<verse number="10">و وِرِه بُتِه: «هَمه اَوَّل خِبِ شَرابی هَمرا پَذیرایی کِنِنِه و وختی مِهمونِن مَس بَوِنِه بَدِ شَرابِ اُرِنِه؛ ولی تو خِبِ شَرابِ تا اَلَن داشتی!»</verse>
				<verse number="11">هَینجور عیسی شی اوَّلین نِشونِه و مُعجِزِه رِه قانای جَلیلی دِلِه اَنجام هادا و شی جَلالِ ظاهر هاکِردِه و وی شاگِردِن وِرِه ایمون بیاردِنِه.</verse>
				<verse number="12">بعد از اون شی مار و بِرارِن و شاگِردِنی هَمرا کَفَرناحومی شهری سِه بوردِه و چَن روز اوجِه بَمونِسِنِه.</verse>
				<verse number="13">یَهودیِنی پِسَخی عید نَزیک وِه، عیسی اورشلیمی شهری سِه بوردِه.</verse>
				<verse number="14">مَعبدی کَناپِش، چَن نَفِرِ بَئیِه گه دِ گُو و گِسَن و کِتَر روتِنِه، و صَرّافِن هَم نیشت وِنِه دِ کار کِردِنِه.</verse>
				<verse number="15">پَس رَسِنی جا یَتِه شَلّاق بَساتِه و دِشتِه وِشونِه، وِشونی گِسَنِن و گُوئیشونی هَمرا مَعبَدی جا دیرگا هاکِردِه. و صَرّافِنی سِکِّه رِه بِنِه ای سَر بَشِنیِه و وِشونی میزیشونِه لی هادا،</verse>
				<verse number="16">و کِتَر روشِنِه بُتِه: «اینِنِه هَیجه ای جا دیرگا بَوِرین و می پیری خِنِه رِه کَسب و کاری مَحَل نَکِنین!»</verse>
				<verse number="17">اَزما وی شاگِردِن یاد بیاردِنِه گه مَزامیری کیتابی دِلِه بَنوِشت بَوِه وِه: «غیرتی گه تی خِنِه ای سِه دارمِه مِنِه تَش دِنِه و کِلین کِنِّه.»</verse>
				<verse number="18">پَس یَهودیِن عیسی رِه بُتِنِه: «چی نِشونِه و مُعجِزِه ای اَمارِه هَم دِنی تا دِنّیم هَینجور کارایی اجازه رِه دارنی؟»</verse>
				<verse number="19">عیسی جِواب هادا: «هَین مَعبَدِ لی هادین و مِن سِه روزی سر اونِه اَی هَم ساجِمِه.»</verse>
				<verse number="20">پس یَهودیِن بُتِنِه: «چِل و شِش سال طول بَکِشیِه تا هَین مَعبَدِ بَساجَن، اِسا تو سِه روزی سَر اونِه ساجِنی؟»</verse>
				<verse number="21">ولی مَعبَدی گه عیسی اونی جا گَب زووِه شِه وی تَن وِه.</verse>
				<verse number="22">پس وختی گه مِردِگونی جا پِرِسا، وی شاگِردِن وی هَین گَبِ یاد بیاردِنِه و مِقَدّسِ نِوِشتِه ها و وی گَبِ ایمون بیاردِنِه.</verse>
				<verse number="23">مِدَّتی گه وی پِسَخی عیدی سِه اورشَلیمی دِلِه دَوِه، خِیلیا وختی نِشونِه و مُعجِزِهایی گه وی کِردِه رِه بَئینِه وی اِسمِ ایمون بیاردِنِه.</verse>
				<verse number="24">ولی عیسی وِشونِه اِعتماد ناشتِه، چون دِشتِه مَردِنِ اِشناسیِه.</verse>
				<verse number="25">و لازِم نَوِه هیچکی آدَمی ای خَوَری شَهادَت هادِه، چون وی شِه دِنِسِه آدَمی ای دِلی دِلِه چی گِذِرنِه.</verse>
			</chapter>
			<chapter number="3">
				<verse number="1">یَتِه مَردی عِلَمای فِرقِه فَریسی ای جا وِه گه وی اِسم نیقودیموس وِه، وی یَتِه از یهودی گَت گَتِه ها وِه.</verse>
				<verse number="2">وی یَتِه شُو عیسایی وَر بیمو و وِرِه بُتِه: «اِسّا، دِمّی تو مَلِّمی هَسّی گه خِدایی طرفی جا بیموئِه، چون هیچکَس نَتِنِّه هَین نِشونِه ها و مُعجِزاتی گه تو هاکِردی رِه هاکِنِه، مَگِه هَینگه خِدا وی هَمرا دَوو.»</verse>
				<verse number="3">عیسی وی جِواب بُتِه: «حَیقَتاً تِرِه گِمِه، تا یَنَفَر از نُو دِنیا نیِه، نَتِنِّه خِدایی پادشاهی رِه بَوینِه.»</verse>
				<verse number="4">نیقودیموس وِرِه بُتِه: «کَسی گه پیرِ چِتی بَتِنِّه اَی دِنیا بیِه؟ مَگِه بَتِنِّه یَکَش دییَر شی ماری اِشکَمی دِلِه دَگِردِه و دِنیا بیِه؟»</verse>
				<verse number="5">عیسی جِواب هادا: «حَیقَتاً تِرِه گِمِه تا یَنَفَر اُو و روحی جا دِنیا نیِه نَتِنِّه خِدایی پادشاهی ای دِلِه بورِه.</verse>
				<verse number="6">اونچی بَشری جا دِنیا بیِه بَشَریِه؛ ولی اونچی روحی جا دِنیا بیِه روحانیِه.</verse>
				<verse number="7">تَجِّب نَکِن گه تِرِه بُتِمِه وِنِه از نُو دِنیا بیئِین!</verse>
				<verse number="8">وا هر کِجِه گه بَخواد زَنِّه؛ وی چِمِرِ اِشنُنی، ولی نَئونی کِجِه دَری اِنِه و کِجِه شونِه. هر کی گه خِدایی روحی جا دِنیا بیِه هَینجورِ.»</verse>
				<verse number="9">نیقودیموس وِرِه بُتِه: «چِتی هَینجور چیا مُمکِنِه؟»</verse>
				<verse number="10">عیسی جِواب هادا: «تو اِسرائیلی قومی مَلِّمی و حَلا هَین چیا رِه نِفَهمِنی؟</verse>
				<verse number="11">حَیقَتاً تِرِه گِمِه اَما اونچی ای جا گه دِمّی گَب زَمّی و اونچی گه بَئیمی رِه شَهادَت دِمی، ولی شِما اَمِه شَهادَتِ قَبول نَکِنِنی.</verse>
				<verse number="12">وختی زَمینی چیایی خَوَری شِمارِ بُتِمِه و باوَر نَکِردِنی، اگه آسِمونی چیایی خَوَری شِمارِ بُئِم چِتی باوَر کِنِنی؟</verse>
				<verse number="13">هیچکی آسِمونِ لُو نَشیِه، مَگِه اونیگه آسِمونی جا جِر بیمو، یَعنی اِنسونی ریکا [گه آسِمونی دِلِه دَرِه].</verse>
				<verse number="14">هَمونجور گه موسی هون مَفرقی مارِ صَحرایی دِلِه چویی سَر مِخکوب هاکِردِه و بِلَن هاکِردِه، اِنسونی ریکا هَم وِنِه هَمونجوری بِلَن بَوو،</verse>
				<verse number="15">تا هر کی وِرِه ایمون بیارِه اَبَدی زندگی دارِه.</verse>
				<verse number="16">«چون خِدا دِنیارِه اَنّی مِحَبَت هاکِردِه گه شی یَتّا ریکارِه هادا تا هر کی وِرِه ایمون بیارِه هَلاک نَوو، بَلگی اَبَدی زندِگی دارِه.</verse>
				<verse number="17">چون خِدا شی ریکارِه دِنیایی دِلِه نَرِسانیِه تا دِنیایی مَردِنِ مَحکوم هاکِنِه، بَلگی بَرِسانیِه تا دِنیا وی طَریقی جا نِجات بَیرِه.</verse>
				<verse number="18">هر کی وِرِه ایمون دارِه مَحکوم نَوونِه، ولی هر کی وِرِه ایمون نارنِه، هَمین اَلَن هَم مَحکومِ، چون خِدایی یَتّا ریکائی اِسمِ ایمون نیاردِه.</verse>
				<verse number="19">و مَحکومیَت هَینِه گه نور دِنیایی دِلِه بیمو، ولی مَردِن تاریکی رِه نوری جا ویشتَر دوس داشتِنِه، چون وِشونی اعمال بَد وِه.</verse>
				<verse number="20">چون هر کی بَدی رِه بِجا اُرنِه نوری جا بیزارِ و نوری وَر نیِنِه، نَکِنِه وی کارا بَرمَلا بَوو و رِسوا بَوو.</verse>
				<verse number="21">ولی اونیگه حَیقَتِ بِجا اُرنِه نوری وَر اِنِه تا مَعلوم بَوو گه وی کارا خِدایی کِمَکی هَمرا اَنجام بَوِه.»</verse>
				<verse number="22">بعد از اون عیسی و وی شاگِردِن یهودیه ای مَنطَقِه ای دِهاتی دُور و اطراف بوردِنِه. وی چَن وَخت وِشونی هَمرا اوجِه دَوِه و مَردِنِ غِسلِ تَعمید داوِه.</verse>
				<verse number="23">یَحیی هَم عِینونی دِهی دِلِه سالیمی شهری نَزیکی تَعمید داوِه، چون اوجِه اُو زیاد وِه و مَردِن ایمونِه تَعمید گیتِنِه.</verse>
				<verse number="24">هون موقِه حَلا یَحیی رِه زیندون دیم نَداوِنِه.</verse>
				<verse number="25">یَکَش، یَحیایی شاگِردِن و یَتِه یَهودی ای میِن بَحث دَکِتِه گه چِتی بِشِنِه نَجِسی ای جا پاک بَووئَن.</verse>
				<verse number="26">وِشون یَحیایی وَر بیمونِه وِرِه بُتِنِه: «اِسّا، اونیگه تی هَمرا اُردُن روخِنِه ای اون دَس دَوِه، و تو وِنِه شَهادَت هادایی، اِسا شِه تَعمید دِنِه و دِشتِه مَردِن وی وَر شونِنِه.»</verse>
				<verse number="27">یَحیی وی جِواب بُتِه: «آدَمی نَتِنِّه یَچی بِدَس بیارِه، مَگِه هَینگه خِدایی طرفی جا وِرِه هادا بَوو.</verse>
				<verse number="28">شِما شِه شاهِدِنی گه مِن بُتِمِه مَسیحِ موعود نیمِه، بَلگی ویجا پِشتَر بَرِسانی بَوِمِه.</verse>
				<verse number="29">عَروس زِمائیسِئه، زِمائی رَفِق گه اِسا و وِرِه گوش دِنِه، زِمائی صِدایی جا خِیلی خِشالی کِنِّه. می خِشالی هَم هَینجور کامِل بَوِه.</verse>
				<verse number="30">وی وِنِه گَت بَوو، ولی مِن وِنِه کِچیک بَووم.</verse>
				<verse number="31">«ویگِه آسِمونی جا اِنِه، هَمه ای جا سَرتَرِ، ولی اونیگه زَمینی جائِه، زَمینیِه و زَمینی چیایی جا گَب زَنِّه. ویگِه آسِمونی جا اِنِه هَمه ای جا سَرتَرِ.</verse>
				<verse number="32">وی اونچی بَئیِه و بِشنُسِه رِه شَهادَت دِنِه، ولی هیچکی وی شَهادَتِ قَبول نَکِنِه.</verse>
				<verse number="33">اونیگه وی شَهادَتِ قَبول هاکِنِه، تأیید کِنِّه گه خِدا حَیقَتِ.</verse>
				<verse number="34">چون اونیگه خِدا وِرِه بَرِسانیِه، خِدایی کَلامِ گِنِه، چون خِدا شی روحِ بی حَد و اَندازِه دِنِه.</verse>
				<verse number="35">پیر، ریکارِه مِحَبَت کِنِّه و هَمه چیرِه وی دَس بِسپارِسِه.</verse>
				<verse number="36">اونیگه ریکارِه ایمون دارنِه، اَبَدی زندگی دارنِه؛ ولی اونیگه ریکائی جا اِطاعَت نَکِنِّه، زندگی رِه نَوینِّه، بَلگی خِدایی خَشم وی سَر موندِگارِ.»</verse>
			</chapter>
			<chapter number="4">
				<verse number="1">وختی عیسی بِفَهمِسِه گه عِلَمای فِرقِه فَریسی بِشنُسِنِه وی یَحیایی جا ویشتَر دِمالرُو دارنِه و غِسلِ تَعمید دِنِه</verse>
				<verse number="2">- هر چَن عیسایی شاگِردِن تَعمید داوِنِه نا شِه -</verse>
				<verse number="3">یَهودیِه ای مَنطَقِه رِه تَرک هاکِردِه و یَکَش دییَر جلیلی مَنطَقِه ای سِه بوردِه.</verse>
				<verse number="4">و لازِم وِه سامِرِه ای مَنطَقِه ای جا رَد بَوو.</verse>
				<verse number="5">پَس سامِره ای یَتِه شهری دِلِه گه وی اِسم سوخار وِه بَرِسیِه، اوجِه یَتِه قَوارِه زَمینی نَزیکی وِه گه یَعقوب شی ریکا یوسِفِ هادا وِه.</verse>
				<verse number="6">یَعقوبی چاه اوجِه وِه و عیسی سَفری جا خَسِّه بَوِه و چاهی وَر هِنیشتِه. ساعت حِدوداََ دِوازِهِ ظِهر وِه.</verse>
				<verse number="7">یَتِه سامِری زَنا بیمو تا چاهی جا اُو بَکِشِه. عیسی وِرِه بُتِه: «یَه کَچِه اُو مِنِه هادِه،»</verse>
				<verse number="8">چون وی شاگِردِن غَذا بَخریَنی سِه شَهر بورد وِنِه.</verse>
				<verse number="9">سامری زَنا وِرِه بُتِه: «چِتی تو گه یَهودی ای میجا گه سامِری زَنامِه اُو خواینی؟» چون یَهودیِن سامِریِنی هَمرا مِعاشِرت نَکِنِنِه.</verse>
				<verse number="10">عیسی وی جِواب بُتِه: «اگه خِدایی هَدیِه رِه فَهمِسی و دِنِّسی کیِه گه تِرِه گِنِه یَتِه کَچِه اُو مِنِه هادِه تو شِه ویجا خوایسی، و وی تِرِه اُوئی داوِه گه تِرِه زندگی هادِه.»</verse>
				<verse number="11">زَنا وِرِه بُتِه: «آقا، هیچی نارنی وی هَمرا اُو بَکِشی و چاه هَم جَلِ، پَس هون اُوئی گه زندگی دِنِه رِه کِجِه دَری اُرنی؟</verse>
				<verse number="12">مَگِه تو اَمِه جَد یَعقوبی جا گَت تَری؟ وی هَین چاهِ اَمارِه هادا و شِه و وی ریک ریکا و وی گَلِّه ایشون هون چاهی جا بَخاردِنِه؟»</verse>
				<verse number="13">عیسی بُتِه: «هر‌ کی هَین اُوئی جا خارنِه اَی هَم تَشنی وونِه.</verse>
				<verse number="14">ولی هر کی هون اُوئی جا گه مِن وِرِه دِمِه بَخارِه هیچ وَخت اَی تَشنی نَوونِه. اُوئی گه مِن وِرِه دِمِه وی وجودی دِلِه یَتِه چِشمِه‌ای تَرا وونِه گه تا اَبَدی زندِگی جوشِنِه و سَرمَشت وونِه.»</verse>
				<verse number="15">زَنا بُتِه: «آقا هَین اُوئی جا مِنَم هادِه تا دِ تَشنی نَووم و اُو بَیتَنی سِه هَیجِه نیئِم.»</verse>
				<verse number="16">عیسی بُتِه: «بور شی مَردی رِه داد هاکِن و دَگِرد.»</verse>
				<verse number="17">زَنا جِواب هادا: «شی نارمِه.» عیسی بُتِه: «راس گِنی گه شی نارنی،</verse>
				<verse number="18">چون پَنج تا شی داشتی و اونیگِه اَلَن دارنی تی شی نیِه. اونچی بُتی راسِ!»</verse>
				<verse number="19">زَنا بُتِه: «آقا ویمِّه تو یَتِه پِیغَمبَری.</verse>
				<verse number="20">اَمِه اَجداد هَین کوهی دِلِه پَرَسِش کِردِنِه، ولی شِما گِنِنی جایی گه مَردِن وِنِه هونی دِلِه پَرَسِش هاکِنِن اورشَلیمی شَهرِ.»</verse>
				<verse number="21">عیسی بُتِه: «اِی زَن، باوَر هاکِن موقِه ای رَسِنِه گه آسِمونی پیرِ نا هَین کوهی دِلِه پَرَسِش کِنِنی نا اورشَلیمی دِلِه.</verse>
				<verse number="22">شِما اونچی نِشناسِنِنی رِه پَرَسِش کِنِنی، ولی اَما اونچی اِشناسِمی رِه پَرَسِش کِمّی، چون نِجات یَهودی قومی طریقی جا اِنِه.</verse>
				<verse number="23">ولی موقِه ای رَسِنِه گه اَلَن هَم بَرسیِه گه حَیقی پَرَستِشگرِن آسِمونی پیرِ روح و حَیقَتی دِلِه پَرَسِش کِنِنِه، چون آسِمونی پیر هَینجور آدَمایی دِمال دَرِه گه وِرِه پَرَسِش هاکِنِن.</verse>
				<verse number="24">خِدا روحِ و وی پَرَستِشگَرِن وِنِه خِدارِه روح و حَیقَتی دِلِه پَرَسِش هاکِنِن.»</verse>
				<verse number="25">زَنا بُتِه: «دِمِّه گه ماشیَح هَمون مَسیحِ موعود اِنِه؛ وختی وی بیِه هَمه چیرِه اَمِسِه گِنِه.»</verse>
				<verse number="26">عیسی وِرِه بُتِه: «مِن گه تی هَمرا گَب زَمِّه، هَمونمِه.»</verse>
				<verse number="27">هَمون دَم، عیسایی شاگِردِن دَگِرِسِنِه. وِشون تَجِّب هاکِردِنِه گه عیسی یَتِه زَنایی هَمرا دِ گَب زَنِّه. ولی هیچکِدیم نَپُرسینِه «چی خواینی؟» یا «چه وی هَمرا گَب زَنّی؟»</verse>
				<verse number="28">اَزما زَنا شی پیلَکِ بِنِه بِشتِه و شَهری دِلِه بوردِه و مَردِنِ بُتِه:</verse>
				<verse number="29">«بیئِین یَتِه مَردی رِه بَوینین گه هر اونچی تا اَلَن هاکِرد وِمِه رِه مِنِه بُتِه. مُمکِن نیِه وی مَسیحِ موعود ووئِه؟»</verse>
				<verse number="30">پَس وِشون شَهری جا دیرگا بیمونِه و عیسایی وَر بوردِنِه.</verse>
				<verse number="31">هَین میِن، شاگِردِن ویجا خواهش هاکِردِنِه بُتِنِه: «اِسّا، یَچی بَخار.»</verse>
				<verse number="32">ولی عیسی وِشونِه بُتِه: «مِن غَذایی دارمِه گه شِما ویجا خَوَر نارِنی.»</verse>
				<verse number="33">شاگِردِن هَمدِیَرِ بُتِنِه: «مَگِه کَسی ویسِه غَذا بیاردِه؟»</verse>
				<verse number="34">عیسی وِشونِه بُتِه: «می غذا هَینِه گه شی بَرِسانی ای اِرادِه رِه بِجا بیارِم و وی کارِ اَنجام هادَم.</verse>
				<verse number="35">هَین گَبِ نِشنُسِنی گه ”حَلا چار ماه دِرُویی موقِه بَمونِسِه؟“ هارشین شِمارِ گِمِه شی چِشِ وا هاکِنین و بَوینین گه زَمی بَتاشیَنِه آمادِئِه.</verse>
				<verse number="36">اَلَن دِرُوگَر شی دَسمِزِ گیرنِه و اَبَدی زندگی ای سِه مَحصول جَم کِنِّه تا اونیگه کارنِه و اونیگه دِرُو کِنِّه با هَم خِشال بَوون.</verse>
				<verse number="37">هَین مَثَلی جا هَیجِئِه گه ”یَتِه کارنِه و یَت دییَر دِرُو کِنِّه.“</verse>
				<verse number="38">مِن شِمارِ بَرِسانیمِه تا مَحصولی رِه دِرُو هاکِنین گه شِمِه دَسترنج نیِه. بَقیِه زَحمت بَکِشینِه و شِما وِشونی دَسترنجِ بَرداشت کِنِنی.»</verse>
				<verse number="39">هون زَنایی شَهادَتی خاطری گه بُت وِه «هر اونچی تا اَلَن هاکِرد وِمِه رِه مِنِه بُتِه،» یَتِخِیلی سامِریِن گه هون شَهری دِلِه زندگی کِردِنِه عیسی رِه ایمون بیاردِنِه.</verse>
				<verse number="40">وختی هون سامِریِن عیسایی وَر بیمونِه ویجا بَخوایسِنِه وِشونی وَر بَمونِّه. پَس عیسی دِ روز اوجِه بَمونِسِه.</verse>
				<verse number="41">و خِیلیای دییَر وی گَبی خاطری ایمون بیاردِنِه.</verse>
				<verse number="42">وِشون هون زَنارِه گِتِنِه: «دِ فقط تی گَبی خاطری نیِه گه وِرِه ایمون اُرمی، چون شِه اَما وی گَبِ بِشنُسِمی و دِمّی گه هَین مَردی حَیقَتاً دِنیایی نِجات دَهَندِئِه.»</verse>
				<verse number="43">دِ روز بعد عیسی اوجِه ای جا جلیلی مَنطَقِه ای سِه بوردِه،</verse>
				<verse number="44">چون عیسی شِه بُت وِه گه «پِیغَمبَر شی زادگاهی دِلِه حِرمَت نارنِه.»</verse>
				<verse number="45">پس وختی جَلیل بَرِسیِه، جَلیلین خِشالی ای هَمرا ویجا اِستِقبال هاکِردِنِه، چون وِشون هَم عیدی سِه اورشَلیم بوردِنِه و دِشتِه اونچی عیسی اوجِه هاکِرد وِه رِه بَئینِه.</verse>
				<verse number="46">اَزما یَکَش دییَر عیسی قانای جَلیلی دِلِه بوردِه هَموجِه گه اُو رِه شَراب هاکِرد وِه. اوجِه یَتِه از دَرباریِن دَوِه گه یَتِه مَریضِ ریکا کَفَرناحومی شَهری دِلِه داشتِه.</verse>
				<verse number="47">وختی هون مَردی بِشنُسِه عیسی یَهودیِه ای جا جلیلی سِه بیمو، وی وَر بوردِه و ویجا خواهش هاکِردِه بیئِه و وی ریکارِه شَفا هادِه، چون وی ریکا دِ مِردِه.</verse>
				<verse number="48">عیسی وِرِه بُتِه: «تا نِشونِه و مُعجِزات نَوینین ایمون نیارِنی.»</verse>
				<verse number="49">هون دَرباری مَردی بُتِه: «آقا، پِش از اونگِه می وَچِه بَمیرِه، بِرِه.»</verse>
				<verse number="50">عیسی وِرِه بُتِه: «بور؛ تی ریکا زینِّه مونِّه.» هون مَردی عیسایی گَبِ باوَر هاکِردِه و راه دَکِتِه.</verse>
				<verse number="51">حَلا راهی دِلِه دَوِه گه وی نوکَرِن وی پِشواز بیمونِه و وِرِه بُتِنِه: «تی ریکا دِ خِب وونِه.»</verse>
				<verse number="52">وِشونی جا بَپُرسیِه: «از چه ساعَتی وی حال دِ خِب وونِه؟» بُتِنِه: «دیروز، ساعَتِ یک بعد از ظِهر وی تُوو قطع بَوِه.»</verse>
				<verse number="53">اونوَخت پیر بِفَهمِسِه گه هَین هَمون ساعَتی وِه گه عیسی وِرِه بُت وِه: «تی ریکا زینِّه مونِّه.» پَس شِه و وی دِشتِه خِنِوادِه ایمون بیاردِنِه.</verse>
				<verse number="54">هَین دِوِّمین نِشونِه و مُعجِزِه ای وِه گه عیسی موقِه ای گه یَهودیه ای جا جلیلی سِه بیمو وِه اَنجام بَرِسانیِه.</verse>
			</chapter>
			<chapter number="5">
				<verse number="1">چَن وَخت دییَر، یَهودی یَتِه از عیدا وِه و عیسی اورشلیمی شهری سِه بوردِه.</verse>
				<verse number="2">اورشَلیمی دِلِه «دَروازه گِسَنی» وَر یَتِه حوض دَرِه گه آرامی ای زِوون اونِه «بِیت‌حِسدا» گِنِنِه و پَنج تا ایوون دارنِه و هر کِدیم سایِوون دارِنِه.</verse>
				<verse number="3">اوجِه یَتِه گَتِه دَسِه عَلیلِن بَفِت وِنِه، یَعنی کورِن، شَلِن و چِلِّخِن. و اِنتظار کَشینِه اُو دِکِت بَخارِه.</verse>
				<verse number="4">چون هونان خیال کِردِنِه هر چَن وخت یَتِه فِرِشتِه خِداوندی طرفی جا ایمو و اُو رِه دِکِت داوِه؛ اوَّلین نَفر بعد از هَینگه اُو دِکِت خاردِه حوضی دِلِه شیِه، هر مَرضی جا گه داشتِه شَفا گیتِه.</verse>
				<verse number="5">اوجِه، یَتِه مَردی دَوِه گه سی و هَش سال عَلیل وِه.</verse>
				<verse number="6">وختی عیسی وِرِه اوجِه بَفِت بَئیِه و بِفَهمِسِه گه خِیلی وَختِ هَین حال دِچارِ، وِرِه بُتِه: «خواینی شَفا بَیری؟»</verse>
				<verse number="7">عَلیلِ مَردی جِواب هادا: «آقا، هیچکسِ نارمِه وختی اُو دِکِت خارنِه مِنِه حوضی دِلِه بِلِه، و تا شِرِه اوجِه بَرسانِم یَنَفر دییَر میجا پِشتر دِلِه شونِه.»</verse>
				<verse number="8">عیسی وِرِه بُتِه: «پِرِس، شی لارِه جَم هاکِن و راه دَکِف.»</verse>
				<verse number="9">هون مَردی دَرجا شَفا بَیتِه و شی لارِه جَم هاکِردِه و راه دَکِتِه. هون روز، یَهودیِنی مِقَدّسِ شَنبِه وِه.</verse>
				<verse number="10">پَس یهودیِن هون مَردی گه شفا بَئیت وِه رِه بُتِنِه: «اَمرِز شَنبِه هَسِّه و تو شَرعاً اجازِه نارنی شی لارِه بَیری و از جایی به جای دییَر بَوِری.»</verse>
				<verse number="11">وی جِواب هادا: «اونیگه مِنِه شَفا هادا مِنِه بُتِه، ”شی لارِه جَم هاکِن و راه دَکِف“.»</verse>
				<verse number="12">ویجا بَپُرسینِه: «اونیگه تِرِه بُتِه شی لارِه جَم هاکِن و راه دَکِف، کیِه؟»</verse>
				<verse number="13">ولی هون مَردی گه شفا بَئیت وِه نَئونِسِه وی کیِه، چون عیسی جَمعیَتی دِلِه غِیب بَوِه وِه.</verse>
				<verse number="14">اَزماتَرَک، عیسی وِرِه مَعبَدی دِلِه بَنگیتِه و وِرِه بُتِه: «هارِش دِ خِب بَوی، دِ گِناه نَکِن تا یَچی بَدتَر تی سَر نیِه.»</verse>
				<verse number="15">هون مَردی بوردِه و یَهودیِنِ بُتِه: «اونیگه مِنِه شَفا هادا، عیسائِه.»</verse>
				<verse number="16">هَینِسه وِه گه یَهودیِن عیسی رِه اَذیَت کِردِنِه، چون مِقَدّسِ شَنبِه ای دِلِه هَینجور کارارِ کِردِه.</verse>
				<verse number="17">ولی عیسی وِشونِه جِواب هادا: «می پیر حَلا دِ کار کِنِّه، و مِن هَم کار کِمِّه.»</verse>
				<verse number="18">هَینِسه، یَهودیِن قبلنی جا ویشتَر خوایسِنِه وِرِه بَکوشَن، چون نا فَقط مِقَدّسِ شنبه ای قانون اِشکانیِه، بَلگی حَتّی خِدارِه شی پیر خُونِّسِه و شِرِه خِدایی هَمرا بَرابر دِنِسِه.</verse>
				<verse number="19">پس عیسی وِشونِه بُتِه: «حَیقَتاً شِمارِ گِمِه ریکا شیجا نَتِنِّه کاری هاکِنِه مَگِه کارایی گه وینِّه وی پیر کِنِّه؛ چون هَر‌ چی پیر کِنِّه، ریکا هَم هَمون کارِ کِنِّه.</verse>
				<verse number="20">چون پیر، ریکارِه دوس دارنِه و هر چی شِه کِنِّه رِه وِرِه هَم دِنِه و هَین کارایی جا گَت تَر هَم وِرِه هَم دِنِه تا شِما بِهت هاکِنین.</verse>
				<verse number="21">چون هَمونجور گه پیر مِردِگونِ زینِّه کِنِّه و وِشونِه زندِگی دِنِه، هَمونجور هَم ریکا هر کَس گه بَخوادِ، زندِگی دِنِه.</verse>
				<verse number="22">چون پیر هیچکسِ داوَری نَکِنِّه، بَلگی دِشتِه داوَری رِه ریکارِ بِسپارِسِه.</verse>
				<verse number="23">تا دِشتِه مَردِن ریکارِ حِرمَت بِلِن، هَمونجور گه پیرِ حِرمَت اِلِنِه. کَسی گه ریکارِ حِرمَت نِلنِه، پیری گه وِرِه بَرِسانیِه رِه هَم حِرمَت نِشتِه.</verse>
				<verse number="24">حَیقَتاً شِمارِ گِمِه هر کی می کَلامِ بِشنُئِه و اونیگه مِنِه بَرِسانیِه رِه ایمون بیارِه، اَبَدی زندِگی دارنِه و داوَری نَوونِه، بَلگی مَرگی جا زندِگی ای سِه مُنتَقِل بَوِه.</verse>
				<verse number="25">حَیقَتاً شِمارِ گِمِه، موقِه ای رَسِنِه، بَلگی هَمین اَلَنِه گه مِردِگون خِدایی ریکائی صِدارِه اِشنُنِنِه و اونانیگه اِشنُنِنِه زینِّه وونِنِه.</verse>
				<verse number="26">چون هَمونجور گه پیر شی دِلِه زندگی دارنِه، هَمونجور هَم ریکارِه عَطا هاکِردِه تا شی دِلِه زندگی دارِه،</verse>
				<verse number="27">و وِرِه هَین اِختیارِ هادا گه داوَری هَم هاکِنِه، چون وی اِنسونی ریکائِه.</verse>
				<verse number="28">هَین گَبی جا تَجِّب نَکِنین، چون موقِه ای رَسِنِه گه دِشتِه اونانیگه قَبری دِلِه دَرِنِه وی صِدارِه اِشنُنِنِه.</verse>
				<verse number="29">و دیرگا اِنِنِه و اونانیگه خِبی هاکِردِنِه زینِّه وونِنِه گه تا اَبَد زندگی هاکِنِن، و اونانیگه بَدی هاکِردِنِه زینِّه وونِنِه تا داوَری بَوون.</verse>
				<verse number="30">مِن شیجا کاری نَتِمِّه هاکِنِم، بَلگی طبقِ اونچی گه اِشنُمِه داوَری کِمِّه و می داوَری عادِلانِئِه، چون شی خواسِّه ای دِمال دَنیمِه، بَلگی اونی خواسِّه ای دِمال دَرمِه گه مِنِه بَرسانیِه.</verse>
				<verse number="31">«اگه مِن شی خَوَری شَهادَت هادَم، می شَهادَت اِعتِبار نارنِه.</verse>
				<verse number="32">یَنَفر دییَر دَرِه گه می خَوَری شَهادَت دِنِه و مِن دِمِّه شَهادَتی گه می خَوَری دِنِه اِعتِبار دارنِه.</verse>
				<verse number="33">شِما کَسایی رِه یَحیایی وَر بَرِسانینی و وی حَیقَتِ شَهادَت هادا.</verse>
				<verse number="34">نا هَینگه مِن آدَمی ای شَهادَتِ قَبول دارِم، بَلگی هَینِسه هَین گَبارِه زَمِّه تا شِما نِجات بَیرین.</verse>
				<verse number="35">یَحیی یَتِه لَمپایی تَرا سوتِه و نور داوِه و شِما خوایسِنی یَه لَحظِه وی نوری دِلِه خِش ووئین.</verse>
				<verse number="36">ولی مِن شهادتی، یَحیایی شَهادَتی جا گَت تَر دارمِه. چون کارایی گه پیر مِنِه بِسپارِسِه تا اَنجام هادَم، یَعنی هَمین کارایی گه کِمِّه، می خَوَری شَهادَت دِنِنِه گه پیر مِنِه بَرسانیِه.</verse>
				<verse number="37">و هَمون پیری گه مِنِه بَرِسانیِه شِه می خَوَری شَهادَت هادا. شِما هیچ وَخت وی اَوازِ نِشنُسِنی و هیچ وَخت وِرِه نَئینی.</verse>
				<verse number="38">و وی کَلام شِمِه دِلی دِلِه دَنیِه، چون اونیگه وی بَرِسانیِه رِه ایمون نارِنی.</verse>
				<verse number="39">شِما مِقَدّسِ نِوِشتِه ها رِه دِقَتی هَمرا خُونِّنی، چون خیال کِنِنی وی طَریقی جا اَبَدی زندِگی دارِنی، اِسا اونگه هَینِن هَم می خَوَری شَهادَت دِنِنِه.</verse>
				<verse number="40">ولی حَلا هَم نَخواینِنی می وَر بیئِین تا زندِگی دارین.</verse>
				<verse number="41">«آدَمی ای جا جَلال قَبول نَکِمِّه،</verse>
				<verse number="42">ولی دِمِّه گه شِما خِدایی مِحَبتِ شی دِلی دِلِه نارِنی.</verse>
				<verse number="43">مِن شی پیری اِسمی هَمرا بیمومِه، ولی شِما مِنِه قَبول نَکِردِنی. اگه یَنَفر دییَر شی اِسمی هَمرا بیِه وِرِه قَبول کِنِنی.</verse>
				<verse number="44">چِتی بَتِنِّنی ایمون بیارین در حالی گه جَلال هَمدیرَی جا قَبول کِنِنی، و هون جَلالی دِمال گه خِدای یکتایی طرفی جا ووئِه، دَنینی؟</verse>
				<verse number="45">خیال نَکِنین مِنمِه گه پیری وَر شِمارِ مِتَهَم کِمِّه؛ شِمِه مِتَهَم‌ کِنَندِه موسای پِیغَمبَرِ، هَمونگه وِرِه اِمید دَوِسِنی.</verse>
				<verse number="46">چون اگه موسی رِه ایمون اُردِنی مِنِه هَم ایمون اُردِنی، چون وی می خَوَری بَنوِشتِه.</verse>
				<verse number="47">ولی اگه وی نِوِشتِه ایشونِه باوَر نارِنی، چِتی می گَبِ باوَر کِنِنی؟»</verse>
			</chapter>
			<chapter number="6">
				<verse number="1">چَن وَخت دییَر، عیسی جَلیلی دَریایی اون دَس گه هَمون تیبِریه ای دَریا وِه، بوردِه.</verse>
				<verse number="2">یَتِخیلی جَماعَت وی دِمال راه دَکِتِنِه، چون نِشونِه و مُعجِزِه ای رِه گه مَریضِنی شَفا هادائَنی موقِه اَنجام داوِه، بَئیوِنِه.</verse>
				<verse number="3">پَس عیسی یَتِه کِتی ای سَر بوردِه و شی شاگِردِنی هَمرا اوجِه هِنیشتِه.</verse>
				<verse number="4">یَهودیِنی پِسَخی عید نَزیک وِه.</verse>
				<verse number="5">وختی عیسی هارشیِه و بَئیِه یَتِخیلی جَماعَت وی سَمت اِنِنِه، فیلیپُسِ بُتِه: «کِجِه دَری نون بَخرینیم هَین مَردِن بَخارَن؟»</verse>
				<verse number="6">هَینِه بُتِه تا وِرِه آزمود هاکِنِه، چون شِه دِنِسِه چی وِنِه هاکِنِه.</verse>
				<verse number="7">فیلیپُس جِواب هادا: «اگه شِش ماه کارگَری دَسمِزی اَنّا هَم نون بَخرینیم وِشونی کَفافِ نَدِنِه، حَتّی اگه هر کِدیم فَقط یَتِه گِلی بَخارَن.»</verse>
				<verse number="8">یَتِه از وی شاگِردِن گه وی اِسم آندِریاس و شَمعونِ پِطرُسی بِرار وِه، بُتِه:</verse>
				<verse number="9">«یَتِه ریکا وَچِه هَیجِه دَرِه گه پَنج تا نونِ جُو و دِتا مائی دارنِه، ولی هَین چِتی هَین جَماعَتی کَفافِ دِنِه؟»</verse>
				<verse number="10">عیسی بُتِه: «مَردِنِ هِنیشانین.» اوجِه خِیلی واش دَوِه. پَس مَرداکِنِن گه حِدوداََ پنج‌ هِزار نَفر وِنِه، هِنیشتِنِه.</verse>
				<verse number="11">اَزما عیسی نونیشونِه بَیتِه و بعد از شِکر هاکِردَن، هونِنی میِن گه نیشت وِنِه رَسَد هاکِردِه، و مائی ایشونِه هَم هون اَنّا گه خوایسِنِه وِشونِه هادا.</verse>
				<verse number="12">وختی سِئر بَوِنِه، عیسی شی شاگِردِنِه بُتِه: «اِضافِه تیکِه نونیشونِه جَم هاکِنین تا هیچی تالِم نَووئِه.»</verse>
				<verse number="13">پس اونِنِه جَم هاکِردِنِه و هون پنج تا نونِ جُویی تیکه هایی جا گه جَماعَت بَخارد وِنِه، دِوازِه تا زَمبیل پِر بَوِه.</verse>
				<verse number="14">وختی مَردِن هَین نِشونِه و مُعجِزِه گه عیسی هاکِرد وِه رِه بَئینِه، بُتِنِه: «حَیقَتاً وی هَمون پِیغَمبَریِه گه وِنِه دِنیایی دِلِه بیِه.»</verse>
				<verse number="15">عیسی وختی بِفَهمِسِه گه مَردِن خواینِنِه بیئَن و به زور وِرِه بَیرِن پادشاه هاکِنِن، اوجِه رِه تَرک هاکِردِه و یَکَش دییَر تَنیایی کوهی سَر بوردِه.</verse>
				<verse number="16">غِروب دَم، عیسایی شاگِردِن دَریایی سَمت بوردِنِه</verse>
				<verse number="17">و لوتکا سِوار بَوِنِه، دَریایی اون دَس کَفرناحومی شَهری سَمت راه دَکِتِنِه. هَوا تاریک بَوِه وِه، ولی عیسی حَلا وِشونی وَر نیمو وِه.</verse>
				<verse number="18">هون موقِه دَریارِه کِلاک بَیتِه، چون تِنِ وا زووِه.</verse>
				<verse number="19">وختی یَه فَرسَخی اَنّا پارو بَزو وِنِه، عیسی رِه بَئینِه گه دَریایی سَر راه شونِه و لوتکارِه نَزیک وونِه. پس وَحشت هاکِردِنِه.</verse>
				<verse number="20">ولی عیسی وِشونِه بُتِه: «مِن هَسمِه؛ نَتِرسین.»</verse>
				<verse number="21">اَزما خوایسِنِه وِرِه لوتکا سِوار هاکِنِن گه لوتکا هَمون دَم هون جایی گه خوایسِنِه بورِن، بَرِسیِه.</verse>
				<verse number="22">فَردای هون روز، جَماعَتی گه دَریایی اون دَس بَمونِس وِنِه بِفَهمِسِنِه گه بِجز یَتِه لوتکا، لوتکای دییَری اوجِه دَنیوِه، و هَم دِنِسِنِه گه عیسی شی شاگِردِنی هَمرا لوتکا سِوار نَوِه، بَلگی شاگِردِن تَنیایی بورد وِنِه.</verse>
				<verse number="23">اَزما چَن تا لوتکای دییَر تیبِریِه ای جا بیمونِه و نَزیکِ جایی بَرِسینِه گه وِشون، بعد از هَینگه خِداوند عیسی شِکر هاکِرد وِه، نون بَخارد وِنِه.</verse>
				<verse number="24">پس وختی جَماعَت بِفَهمِسِنِه نا عیسی اوجِه دَرِه و نا وی شاگِردِن، وِشون لوتکائیشونِه سِوار بَوِنِه و عیسایی بَنگیتَنی سِه کَفَرناحوم بوردِنِه.</verse>
				<verse number="25">وختی عیسی رِه دَریایی اون دَس بَنگیتِنِه، وِرِه بُتِنِه: «اِسّا، کِی ایجِه بیموئی؟»</verse>
				<verse number="26">عیسی جِواب هادا: «حَیقَتاً شِمارِ گِمِه، می دِمال گِردِنِنی نا نِشونِه و مُعجِزاتی خاطری گه بَئینی، بَلگی هون نونی خاطری گه بَخاردِنی و سِئر بَوِنی.</verse>
				<verse number="27">کار هاکِنین، ولی نا خِراکی سِه گه از بِین شونِه، بَلگی هون خِراکی سِه گه تا اَبَدی زندِگی بِجا مونِّه، خِراکی گه اِنسونی ریکا شِمارِ دِنِه. چون خِدای پیر وی سَر مِهرِ تأیید بَزو.»</verse>
				<verse number="28">اَزما ویجا بَپُرسینِه: «وِنِه چی هاکِنیم تا خِدایی کارارِ اَنجام هادا ووئیم؟»</verse>
				<verse number="29">عیسی جِواب هادا: «خِدایی کار هَینِه گه اونیگه وی بَرِسانیِه رِه، ایمون بیارین.»</verse>
				<verse number="30">وِشون عیسی رِه بُتِنِه: «پس چی نِشونِه و مُعجِزِه ای اَمِسِه کِنّی تا بَوینیم و تِرِه ایمون بیاریم؟ چی نِشونِه ای اَمارِه هَم دِنی؟</verse>
				<verse number="31">اَمِه اَجداد صَحرایی دِلِه مَنّا هون نونی گه آسِمونی جا وارِسِه رِه بَخاردِنِه، هَمونجور گه مِقَدّسِ نِوِشتِه هایی دِلِه بَنوِشت بَوِه: ”موسی آسِمونی جا وِشونِه نون هادا تا بَخارِن.“»</verse>
				<verse number="32">عیسی جِواب هادا: «حَیقَتاً شِمارِ گِمِه، موسای پیغمبر نَوِه گه هون نونِ آسِمونی جا شِمارِ هادا، بَلگی می پیرِ گه حَیقی نونِ آسِمونی جا شِمارِ دِنِه.</verse>
				<verse number="33">چون خِدایی نون، اونیه گه آسِمونی جا اِنِه و دِنیارِه زِندگی بَخشِنِه.»</verse>
				<verse number="34">پَس بُتِنِه: «آقا، هَمِش هَین نونِ اَمارِه هادِه.»</verse>
				<verse number="35">عیسی وِشونِه بُتِه: «هون نونی گه زندگی بَخشِنِه مِن هَسمِه. هر کی می وَر بیِه وَشنی نَوونِه، و هر کی مِنِه ایمون بیارِه هیچ وَخت تَشنی نَوونِه.</verse>
				<verse number="36">ولی هَمونجور گه شِمارِ بُتِمِه، هر چَن مِنِه بَئینی، ولی حَلا ایمون نیارِنی.</verse>
				<verse number="37">دِشتِه کسایی گه پیر مِنِه دِنِه می وَر اِنِنِه، و هر کی گه می وَر اِنِه وِرِه هیچ وَخت شی وَری جا دیرگا نَکِمِّه.</verse>
				<verse number="38">چون آسِمونی جا جِر نیمومِه تا شی خواسِّه رِه اَنجام هادَم، بَلگی بیمومِه تا شی بَرِسانی ای خواسِّه رِه اَنجام بَرِسانَم.</verse>
				<verse number="39">می بَرِسانی ای خواسِّه هَینِه گه اَزون کَسایی گه وی مِنِه هادا، هیچکِدیمِ از دَس نَدِم، بَلگی وِشونِه قیامَتِ روزی دِلِه زینِّه هاکِنِم.</verse>
				<verse number="40">چون می پیری خواسِّه هَینِه گه هر کی گه ریکارِه اِمید دَوِنِّه و وِرِه ایمون بیارِه، اَبَدی زندِگی رِه دارِه و مِن قیامَتِ روز وِرِه زینِّه کِمِّه.»</verse>
				<verse number="41">اَزما یَهودیِن وی خَوَری غِرغِر هاکِردِنِه، چون بُت وِه: «مِن اون نونی هَسمِه گه آسِمونی جا بیمو.»</verse>
				<verse number="42">وِشون بُتِنِه: «مَگِه هَین مَردی، عیسی یوسِفی ریکا نیِه گه اَما وی پیر و مارِ اِشناسِمی؟ پَس چِتی اَلَن گِنِه، ”آسِمونی جا بیمو“؟»</verse>
				<verse number="43">عیسی وِشونی جِواب بُتِه: «شی دِلِه اَنّی غِرغِر نَکِنین.</verse>
				<verse number="44">هیچکی نَتِنِّه می وَر بیِه بِجز هَینگه پیری گه مِنِه بَرِسانیِه وِرِه می سَمت بَکِشانِه، و مِن قیامَتِ روز وِرِه زینِّه کِمِّه.</verse>
				<verse number="45">پِیغَمبَرِنی بَنوِشتی دِلِه بیمو گه ”هَمه خِدایی جا تَعلیم گیرِنِه.“ پَس هر کی خِدایی جا بِشنُس وو و ویجا تَعلیم بَئیت وو، می وَر اِنِه.</verse>
				<verse number="46">هیچکس آسِمونی پیرِ نَئیِه، بِجز اونیگه خِدائی جائِه. وی پیرِ بَئیِه.</verse>
				<verse number="47">حَیقَتاً شِمارِ گِمِه، هر کی ایمون دارِه، اَبَدی زندِگی رِه دارنِه.</verse>
				<verse number="48">مِن اون نونی هَسمِه گه زندگی بَخشِمِه.</verse>
				<verse number="49">شِمِه اَجداد، مَنّارِه صَحرایی دِلِه بَخاردِنِه، با هَین حال بَمِردِنِه.</verse>
				<verse number="50">نونی گه آسِمونی جا اِنِه جوریه گه هر کی ویجا بَخارِه، دِ نَمیرنِه.</verse>
				<verse number="51">من اون نونی هَسمِه گه زندگی بَخشِنِه و آسِمونی جا اِنِه. هر کی هَین نونی جا بَخارِه، تا اَبَد زینِّه مونِّه. می تَن هون نونیِه گه دِمِه تا دِنیایی مَردِن زندگی دارِن.»</verse>
				<verse number="52">پَس یَهودیِنی میِن بَحث دَکِتِه و گِتِنِه: «چِتی هَین مَردی بَتِنِّه شی تَنِ اَمارِه هادِه بَخاریم؟»</verse>
				<verse number="53">عیسی وِشونِه بُتِه: «حَیقَتاً شِمارِ گِمِه، تا اِنسونی ریکائی تَنِ نَخارین و وی خونِ نَنوشین، شی دِلِه زندگی نارِنی.</verse>
				<verse number="54">هر کی می تَنِ بَخارِه و می خونِ بَنوشِه، اَبَدی زندِگی دارنِه، و مِن قیامَتِ روز وِرِه زینِّه کِمِّه.</verse>
				<verse number="55">چون می تَن حَیقی بَخاردَنی و می خون حَیقی نوشیدنی هَسِّه.</verse>
				<verse number="56">اونیگه می تَنِ خارنِه و می خونِ نوشِنِه، می دِلِه مونِّه و مِن وی دِلِه مومِّه.</verse>
				<verse number="57">هَمونجور هون پیری گه زندگی دِنِه مِنِه بَرِسانیِه و مِن هَمون پیری خاطری زینِّمِه، هَمونجور هَم اونیگه مِنِه بَخارِه می خاطری زینِّه مونِّه.</verse>
				<verse number="58">هَین هون نونیِه گه آسِمونی جا بیمو؛ نا هون نونی تَرا گه شِمِه اَجداد بَخاردِنِه و با هَین حال بَمِردِنِه؛ بَلگی هر کی گه هَین نونی جا بَخارِه، تا اَبَد زینِّه مونِّه.»</verse>
				<verse number="59">عیسی هَین گَبِ وختی بَزو گه کَفرناحومی یَتِه عِبادَتگاهی دِلِه دِ تَعلیم داوِه.</verse>
				<verse number="60">خِیلی از عیسایی شاگِردِن وختی هَین گَبِ بِشنُسِنِه بُتِنِه: «هَین گَب سنگینِ، کی بَتِنِّه اونِه قَبول هاکِنِه؟»</verse>
				<verse number="61">ولی عیسی گه دِنِسِه وی شاگِردِن هَین جَریانی سِه غِرغِر کِنِنِه، وِشونِه بُتِه: «هَین جَریان شِمارِ نارحَت کِنِّه؟</verse>
				<verse number="62">پَس اگه اِنسونی ریکارِه بَوینین به جایی گه اوَّل دَوِه لُو شونِه، چی کِنِنی؟</verse>
				<verse number="63">خِدایی روحِ گه زینِّه کِنِّه؛ تَن فایدِه ای نارنِه. گَبایی گه مِن شِمارِ بَزومِه، روح و زندِگیِه.</verse>
				<verse number="64">ولی شِمِه جا بعضیا دَرِنِه گه ایمون نیارِنِه.» چون عیسی از اوَّل دِنِسِه چه کَسایی ایمون نیارِنِه و هون کیِه گه وِرِه دِشمَنی تَسلیم کِنِّه.</verse>
				<verse number="65">و بُتِه: «هَینِسه شِمارِ بُتِمِه هیچکی نَتِنِّه می وَر بیِه، بِجز هَینگِه آسِمونی پیری طرفی جا وِرِه هادا بَوِه وو.»</verse>
				<verse number="66">اَزما، خِیلی از وی شاگِردِن دَگِرِسِنِه و دِ وِرِه هَمراهی نَکِردِنِه.</verse>
				<verse number="67">پَس عیسی هون دِوازِه شاگِردِ بُتِه: «شِما هَم خواینِنی بورین؟»</verse>
				<verse number="68">شَمعونِ پِطرُس جِواب هادا: «آقا، کِنی وَر بوریم؟ اَبَدی زندگی ای کَلام تی وَر دَرِه.</verse>
				<verse number="69">و اَما ایمون بیاردِمی و دِمّی گه تو اون قُدّوسِ خِدا هَسّی.»</verse>
				<verse number="70">عیسی وِشونِه جِواب هادا: «مَگِه شِما دِوازِه نَفَرِ مِن اِنتِخاب نَکِردِمِه؟ با هَین وِجود، یَنَفَر از شما یَتِه اِبلیسِه.»</verse>
				<verse number="71">عیسی، یَهودا، شَمعونِ اَسْخَریوطی ای ریکارِه اِشارِه کِردِه، چون ویگِه یَتِه از اون دِوازِه نَفَر وِه، خوایسِه عیسی رِه دِشمَنی تَسلیم هاکِنِه.</verse>
			</chapter>
			<chapter number="7">
				<verse number="1">بعد از اون یَه چَن وَخت عیسی جَلیلی مَنطَقِه ای دِلِه گِرِسِه، وی نَخوایسِه یَهودیِه ای مَنطَقِه ای دِلِه دَوو، چون یَهودیِن خوایسِنِه وِرِه بَکوشَن.</verse>
				<verse number="2">خیمِه هایی عید گه یَتِه از یَهودیِنی عید وِه، نَزیک بَوِه،</verse>
				<verse number="3">پس عیسایی بِرارِن وِرِه بُتِنِه: «ایجِه رِه تَرک هاکِن و یَهودیِه ای سِه بور تا تی شاگِردِن هَم کارایی گه کِنّی رِه بَوینَن،</verse>
				<verse number="4">چون هر کی بَخواد مَعروف بَوو، پِنهونی کار نَکِنِّه. تو گه هَین کارارِ کِنّی، شِرِه دِنیارِه هَم هادِه.»</verse>
				<verse number="5">چون حَتّی وی بِرارِن هَم وِرِه ایمون نیارد وِنِه.</verse>
				<verse number="6">عیسی وِشونِه بُتِه: «حَلا می وَخت نَرِسیِه، ولی شِمِنِه هر وختی مِناسِبِ.</verse>
				<verse number="7">دِنیا نَتِنِّه شِمِه جا بیزار ووئِه ولی میجا بیزارِ، چون مِن شَهادَت دِمِه گه وی کارا بَدِ.</verse>
				<verse number="8">شِما عیدی سِه بورین، مِن هَین عیدی سِه نیِمِه، چون حَلا می وَخت نَرِسیِه.»</verse>
				<verse number="9">عیسی هَینِه بُتِه و جَلیلی دِلِه بَمونِسِه.</verse>
				<verse number="10">ولی بعد از اونگِه وی بِرارِن عیدی سِه بوردِنِه، شِه هَم بوردِه، ولی نا آشکار بَلگی پِنهونی.</verse>
				<verse number="11">یَهودیِن، عیدی موقِه وی دِمال گِرِسِنِه و گِتِنِه: «هون مَردی کِجِه دَرِه؟»</verse>
				<verse number="12">مَردِنی مِین عیسایی خَوَری خِیلی هَمهَمِه وِه. بَعضیا گِتِنِه: «خِبِ مَردیِه.» ولی بَعضی دییَر گِتِنِه: «نا! مَردِنِ از راه به دَر کِنِّه.»</verse>
				<verse number="13">ولی چون یَهودیِنی جا تَرسینِه، وی خَوَری هیچکی عَلَنی گَب نَزو وِه.</verse>
				<verse number="14">یَک هَفته ای عید نِصف بَوِه وِه گه عیسی یَهودیِنی مَعبَدی دِلِه بیمو و تَعلیم هادائَنِ شِرو هاکِردِه.</verse>
				<verse number="15">یَهودیِن بِهت هاکِردِنِه، بُتِنِه: «هَین مَردی گه اَصلاََ دینی دَرسِ نَخونِسِه، چِتی بَتِنِّه هَینجور عِلمی دارِه؟»</verse>
				<verse number="16">پس عیسی وِشونی جِواب بُتِه: «می تعالیم میجا نیِه، بَلگی اونی طرفی جائه گه مِنِه بَرِسانیِه.</verse>
				<verse number="17">اگه کَسی بَخواد خِدایی خواسِّه رِه اَنجام هادِه، فَهمِنِه گه هَین تعالیم خِدایی جائِه یا مِن شیجا گِمِه.</verse>
				<verse number="18">اونیگه شیجا گِنِه، شی جَلالی دِمال دَرِه، ولی اونیگه شی بَرِسانی ای جَلالی خواهانِ، راس گِنِه و وی دِلِه هیچ دِرویی دَنیِه.</verse>
				<verse number="19">مَگِه موسای پیغمبر شَریعَتِ شِمارِ نَدا؟ ولی حَلا هَم هیچکِدیم از شِما اونِه عَمل نَکِنِّه، چه می بَکوشتَنی دِمال دَرِنی؟»</verse>
				<verse number="20">جَماعَت جِواب هادانِه: «تو دِو دارنی! کی تی بَکوشتَنی دِمال دَرِه؟»</verse>
				<verse number="21">عیسی وِشونی جِواب بُتِه: «مِن یَتِه کار هاکِردِمِه و شِما هَمه ویجا بِهت هاکِردِنی.</verse>
				<verse number="22">موسی خَتنِه هاکِردَنی حِکمِ شِمارِ هادا - البته هَین نا موسایی جا بَلگی قومی اَجدادی جا وِه - هَینِسه، مِقَدّسِ شَنبِه ای دِلِه ریک ریکارِه خَتنِه کِنِنی.</verse>
				<verse number="23">اگه یَتِه آدَم مِقَدّسِ شَنبِه ای دِلِه خَتنِه وونِه تا موسایی شَریعَت نِشکِه، پس چه، وختی یَتِه آدَمِ مِقَدّسِ شَنبِه ای دِلِه کامِلِ سَلامَتی دِمِه میجا عَصبانینی؟</verse>
				<verse number="24">ظاهِری جا داوَری نَکِنین، بَلگی به‌ حَق داوَری هاکِنین.»</verse>
				<verse number="25">پس اورشَلیمی مَردِنی جا بعضیا بُتِنِه: «مَگِه هَین هَمونی نیِه گه وی بَکوشتَنی دِمال دَرِنِه؟</verse>
				<verse number="26">وی هَیجِه دَرِه و دِ عَلَنی گَب زَنِّه و وِشون وِرِه هیچی نُنِنِه! مُمکِنِه قومی گَت گَتِ راس راسی بِفَهمِس وون گه وی هَمون مَسیحِ موعودِ؟</verse>
				<verse number="27">اَما دِمّی هَین مَردی کِجِه دَری بیمو، ولی وختی مَسیحِ موعود ظهور هاکِنِه، هیچکی نَئونِّه کِجِه دَری اِنِه.»</verse>
				<verse number="28">اَزما عیسی تَعلیم هادائَنی موقِه مَعبَدی دِلِه بِلَنِ صِدایی هَمرا بُتِه: «مِنِه اِشناسِنِنی و دِنِنی کِجِه دَری اِمِه. ولی مِن شِه نیمومِه. اونیگه مِنِه بَرِسانیِه حَقِّ و شِما وِرِه نِشناسِنِنی.</verse>
				<verse number="29">ولی مِن وِرِه اِشناسِمِه، چون مِن وی طرفی جا بیمومِه و وی مِنِه بَرِسانیِه.»</verse>
				<verse number="30">پس وِشون هَینی دِمال دَوِنِه وِرِه هَماسَن، ولی هیچکَی وی سَمت دَس بِلَن نَکِردِه، چون حَلا وی وَخت نَرِسی وِه.</verse>
				<verse number="31">با هَین وجود، خِیلی از مَردِن وِرِه ایمون بیاردِنِه. وِشون گِتِنِه: «مَگِه وختی مَسیحِ موعود بیِه، هَین مَردی ای جا ویشتَر مُعجِزِه کِنِّه؟»</verse>
				<verse number="32">فَریسیِنی گوش بَرِسیِه گه جَماعَت عیسایی خَوَری هَینجور گَبایی زَنِنِه. پس مَعبَدی گَت گَتِه کاهنِن و عِلَمای فِرقِه فَریسی، مَعبَدی نِگَهوونِنِه بَرِسانینِه تا وِرِه هَماسَن.</verse>
				<verse number="33">اَزما عیسی بُتِه: «یَه چَن وَخت دییَر شِمِه هَمرا دَرمِه و اَزما شی بَرِسانی ای وَر شومِه.</verse>
				<verse number="34">می دِمال گِردِنِنی، ولی مِنِه نَنگیرِنی؛ اوجِه گه مِن دَرمِه، شِما نَتِنِّنی بیئِین.»</verse>
				<verse number="35">پَس یَهودیِن هَمدِیَرِ گِتِنِه: «هَین مَردی کِجِه خواینِه بورِه گه اَما نَتِّمی وِرِه بَنگیریم؟ خواینِه یَهودیِنی وَر گه یونانی دِلِه پَخش و پَلانِه بورِه و یونانی ایشونِه تَعلیم هادِه؟</verse>
				<verse number="36">وی مَنظور چی وِه گه گِتِه، ”می دِمال گِردِنِنی، ولی مِنِه نَنگیرِنی؛ و اوجِه گه مِن دَرمِه، شِما نَتِنِّنی بیئِین“؟»</verse>
				<verse number="37">عیدی هفته ای آخرین روز گه عیدی گَت تَرین روز وِه، عیسی هِرِسا و بِلَنِ صِدایی هَمرا بُتِه: «هر‌ کی تَشنیِه، می وَر بیِه و بَنوشِه.</verse>
				<verse number="38">هر کی مِنِه ایمون دارنِه، هَمونجور گه مِقَدّسِ کیتابیشون گِنِه: وی دِلی جا کیلِه ی اُوئی راه کَفِنِه گه زندگی بَخشِنِه.»</verse>
				<verse number="39">عیسی هَین گَبِ روح القُدُسی خَوَری بَزو، گه اونانیگه وِرِه ایمون بیارِن اونِه اَنگیرِنِه، چون روح القُدُس حَلا هادا نَوِه وِه، هَینِسه گه عیسی حَلا جَلال نَئیت وِه.</verse>
				<verse number="40">جَماعَتی جا بعضیا وختی هَین گَبِ بِشنُسِنِه بُتِنِه: «راس راسی گه هَین مَردی هَمون پِیغَمبریِه گه موسی پِشگویی هاکِرد وِه.»</verse>
				<verse number="41">بَقیِه گِتِنِه: «مَسیحِ موعودِ.» ولی یَه دَسِه دییَر گِتِنِه: «مَگِه مَسیح جَلیلی جا وِنِه بیِه؟</verse>
				<verse number="42">مَگِه مِقَدّسِ کیتابیشونی دِلِه نُتِه گه مَسیح داوودی نَسلی جا هَسِّه و بِیت‌لِحِمی جا، دِه ای گه داوود هونی دِلِه زندگی کِردِه، اِنِه؟»</verse>
				<verse number="43">پَس مَردِنی دِلِه عیسایی خاطری اِختلاف دَکِتِه.</verse>
				<verse number="44">بَعضیا خوایسِنِه وِرِه هَماسَن، ولی هیچکی وی سَمت دَس بِلَن نَکِردِه.</verse>
				<verse number="45">پَس مَعبَدی نِگَهوونِن، مَعبَدی گَت گَتِه کاهنِن و عِلَمای فِرقِه ی فَریسی ای وَر دَگِرِسِنِه. وِشون نِگهوونِنی جا بَپُرسینِه: «چه عیسی رِه نیاردِنی؟»</verse>
				<verse number="46">نِگَهوونِن جِواب هادانِه: «تا اَلَن هیچکی هَین مَردی ای تَرا گَب نَزو!»</verse>
				<verse number="47">فَریسیِن وِشونی جِواب بُتِنِه: «مَگِه شِما هَم گول بَخاردِنی؟</verse>
				<verse number="48">قومی گَت گَتِ یا فَریسیِنی جا هیچکی دَرِه گه وِرِه ایمون بیارد وون؟</verse>
				<verse number="49">ولی هَین جَماعَتی گه شَریعَتی جا هیچی نَئونِنِه، مَلعونِنِه.»</verse>
				<verse number="50">نیقودیموس، گه پِشتَر عیسایی وَر بورد وِه و یَتِه از فَریسیِن وِه وِشونِه بُتِه:</verse>
				<verse number="51">«مَگِه اَمِه شَریعَت کسی رِه بِدونِ هَینگه اوَّل وی گَبِ بِشنُئِه و بِفَهمِه چی هاکِردِه مَحکوم کِنِّه؟»</verse>
				<verse number="52">وِشون جِواب هادانِه: «مَگِه تو هَم جَلیلی هَسّی؟ تَحقیق هاکِن و بَوین گه هیچ پِیغَمبَری جَلیلی جا نیِنِه.» [</verse>
				<verse number="53">اَزما هر کِدیم شی خِنِه بوردِنِه.</verse>
			</chapter>
			<chapter number="8">
				<verse number="1">عیسی زیتونی کوهی سِه بوردِه.</verse>
				<verse number="2">صِبِ دَم، عیسی اَی هَم مَعبَدی دِلِه بوردِه. دِشتِه مَردِن وی وَر بیمونِه، وی هِنیشتِه و وِشونِه تَعلیم هادا.</verse>
				<verse number="3">هَمون موقِه، توراتی مَلِّمِن و عِلَمای فِرقِه فَریسی، یَتِه زَنارِه گه زِنایی موقِه بَیت وِنِه رِه مَردِنی میِن بیاردِنِه،</verse>
				<verse number="4">عیسی رِه بُتِنِه: «اِسّا، هَین زَنارِه زِنایی موقِه بَیتِنِه.</verse>
				<verse number="5">موسای پیغمبر شریعَتی دِلِه اَمارِه حِکم هاکِردِه گه هَینجور زَناکِنِن وِنِه سَنگسار بَوون. اِسا، تو چی گِنی؟»</verse>
				<verse number="6">هَینِه بُتِنِه تا وِرِه آزمود هاکِنِن و یَچی وی مِتهَم هاکِردَنی سِه بَنگیرِن. ولی عیسی خَم بَوِه و شی اَنگیسی هَمرا بِنِه ای سَر نِوِشتِه.</verse>
				<verse number="7">ولی چون وِشون هَمینجور ویجا سوال کِردِنِه، عیسی راس بَوِه و وِشونِه بُتِه: «شِمِه دِلِه، هر کی گِناه نَکِردِه، اوَّلین سَنگِ وِرِه بَزِنِه.»</verse>
				<verse number="8">و اَی هَم خَم بَوِه، بِنِه ای سَر نِوِشتِه.</verse>
				<verse number="9">ولی وختی وِشون هَین گَبِ بِشنُسِنِه، تَک تَک گَت تا کِچیک اوجِه ای جا بوردِنِه، و عیسی هون زَنایی هَمرا گه وی پِش اِسّاوِه تنیا بَمونِسِه.</verse>
				<verse number="10">عیسی راس بَوِه و وِرِه بُتِه: «اِی زَن، اونان کِجِه دَرِنِه؟ هیچکی تِرِه مَحکوم نَکِردِه؟»</verse>
				<verse number="11">زَنا بُتِه: «هیچکی، آقا.» عیسی وِرِه بُتِه: «مِن هَم تِرِه مَحکوم نَکِمِّه. بور و دِ گِناه نَکِن.»]</verse>
				<verse number="12">عیسی یَکَش دییَر مَردِنی هَمرا گَب بَزو و بُتِه: «مِن دِنیایی نور هَسمِه. هر کی می دِمال بیِه، تاریکی ای دِلِه راه نَشونِه، بَلگی زندگی ای نورِ دارنِه.»</verse>
				<verse number="13">پس عِلَمای فِرقِه فَریسی وِرِه بُتِنِه: «تو شِه شِنِه شَهادت دِنی، پَس تی شَهادَت اِعتباری نارنِه.»</verse>
				<verse number="14">عیسی وِشونی جِواب بُتِه: «حَتّی اگه مِن شِه شِنِه شَهادت هادَم، می شَهادَت راسِه، چون دِمِّه کِجِه ای جا بیمومِه و کِجِه شومِه. ولی شِما نَئونِنی مِن کِجِه ای جا بیمومِه و کِجِه شومِه.</verse>
				<verse number="15">شِما آدَمیزادی فِکری هَمرا داوَری کِنِنی، ولی مِن هیچکسِ داوَری نَکِمِّه.</verse>
				<verse number="16">ولی حَتّی اگه داوَری هَم هاکِنَم، می داوَری دِرِسِ، چون من تَنیا داوَری نَکِمِّه، بَلگی پیری گه مِنِه بَرِسانیِه هَم می هَمرا دَرِه.</verse>
				<verse number="17">شِمِه شَریعَتی دِلِه بَنوِشت بَوِه دِتا شاهِدی شَهادَت اعتبار دارنِه.</verse>
				<verse number="18">مِن شِه شِنِه شَهادَت دِمِه، و پیری هَم گه مِنِه بَرِسانیِه، میسِه شَهادَت دِنِه.»</verse>
				<verse number="19">اَزما وِرِه بُتِنِه: «تی پیر کِجِه دَرِه؟» عیسی جِواب هادا: «نا مِنِه اِشناسِنِنی و نا می پیرِ. اگه مِنِه اِشناسینی می پیرِ هَم اِشناسیوِنی.»</verse>
				<verse number="20">عیسی هَین گَبِ وختی بَزو گه مَعبَدی خَزونِه ای دِلِه دِ تَعلیم داوِه. ولی هیچکس وِرِه نَماسیِه، چون حَلا وی وَخت نَرِسی وِه.</verse>
				<verse number="21">اَزما یَکَش دییَر وِشونِه بُتِه: «مِن شومِه و شِما می دِمال گِردِنِنی، ولی شی گِناهی دِلِه میرِنی. اوجِه گه مِن شومِه شِما نَتِنِّنی بیئِین.»</verse>
				<verse number="22">پس یَهودیِن بُتِنِه: «مَگِه خواینِه شِرِه بَکوشِه گه گِنِه ”اوجِه گه مِن شومِه، شِما نَتِنِّنی بیئِین“؟»</verse>
				<verse number="23">عیسی وِشونِه بُتِه: «شِما زَمینینی، مِن آسِمونیمِه. شِما هَین دِنیایی جانی، مِن هَین دِنیایی جا نیمِه.</verse>
				<verse number="24">شِمارِ بُتِمِه گه شی گِناهِنی دِلِه میرِنی، چون اگه ایمون نیارین گه مِن وی هَسمِه، شی گِناهِنی دِلِه میرِنی.»</verse>
				<verse number="25">عیسی رِه بُتِنِه: «تو کی هَسّی؟» وی جِواب هادا: «هَمونی گه از اوَّل شِمارِ بُتِمِه.</verse>
				<verse number="26">خِیلی چیا دارمِه گه شِمِه خَوَری بُئِم و شِمارِ مَحکوم هاکِنِم. ولی اونیگه مِنِه بَرِسانیِه حَقِّ و مِن اونچی گه ویجا بِشنُسِمِه رِه دِنیارِه اعلام کِمِّه.»</verse>
				<verse number="27">وِشون نِفَهمِسِنِه گه عیسی آسِمونی پیری خَوَری وِشونی هَمرا گَب زَنِّه.</verse>
				<verse number="28">اَزما عیسی وِشونِه بُتِه: «وختی گه اِنسونی ریکا رِه بِلَن هاکردِنی، هون موقِه فَهمِنِنی گه مِن وی هَسمِه و شیجا کاری نَکِمِّه، بَلگی فقط اونی رِه گِمِه گه پیر مِنِه یاد هادا.</verse>
				<verse number="29">و وی گه مِنِه بَرِسانیِه می هَمرا دَرِه. وی مِنِه تَنیا نِشتِه، چون مِن هَمِش اونچی گه وِرِه خِشال کِنِّه رِه بِجا اُرمِه.»</verse>
				<verse number="30">وختی گه دِ هَین گَبارِه زووِه خِیلیا وِرِه ایمون بیاردِنِه.</verse>
				<verse number="31">اَزما عیسی یَهودیِنی گه وِرِه ایمون بیارد وِنِه رِه بُتِه: «اگه می کَلامی دِلِه بَمونین، حَیقَتاً می شاگِردِنی.</verse>
				<verse number="32">و حَیقَتِ اِشناسِنِنی و حَیقَت شِمارِ آزاد کِنِّه.»</verse>
				<verse number="33">وِشون جِواب هادانِه: «اَما ابراهیمِ پِیغَمبَری وچیلِمی و هیچ وَخت هیچکسی نوکر نَوِمی. پَس چِتیِه گه گِنی آزاد وومی؟»</verse>
				<verse number="34">عیسی جِواب هادا: «حَیقَتاً شِمارِ گِمِه، کسی گه گِناه کِنِّه، گِناهی نوکَرِ.</verse>
				<verse number="35">نوکَر هَمِش خِنِه ای دِلِه نَمونِّه، ولی ریکا هَمِش خِنِه ای دِلِه مونِّه.</verse>
				<verse number="36">پَس اگه ریکا شِمارِ آزاد هاکِنِه، حَیقَتاً آزاد وونِنی.</verse>
				<verse number="37">«دِمِّه گه ابراهیمِ پِیغَمبَری وَچیلِنی، با هَین وجود اَی هَم می بَکوشتنی دِمال دَرِنی، چون می کَلام شِمِه دِلی دِلِه جایی نارنِه.</verse>
				<verse number="38">مِن اونچی ای جا گه شی پیری وَر بَئیمِه گِمِه. و شِما اونچی گه شی پیری جا بِشنُسِنی رِه اَنجام دِنِنی.»</verse>
				<verse number="39">وِشون جِواب هادانِه: «اَمِه پیر ابراهیمِ پِیغَمبَرِ.» عیسی بُتِه: «اگه ابراهیمی وَچیلِه وِنی، کارایی گه ابراهیم کِردِه رِه کِردِنی.</verse>
				<verse number="40">ولی شِما می بَکوشتَنی دِمال دَرِنی؛ و مِن اونیمِه گه حَیقَتی گه خِدایی جا بِشنُسِمِه رِه شِمارِ بُتِمِه. ابراهیم هَینجور کاری نَکِردِه.</verse>
				<verse number="41">ولی شِما شی پیری کارارِ اَنجام دِنِنی.» وِشون وِرِه بُتِنِه: «اَما حَروم زادِه نیمی! یَتِه پیر دارمی گه اون خِدائِه.»</verse>
				<verse number="42">عیسی وِشونِه بُتِه: «اگه خِدا شِمِه پیر وِه، مِنِه دوس داشتِنی، چون مِن خِدایی طرفی جا بیمومِه و اَلَن ایجِه دَرمِه. مِن سَرخِد نیمومِه، بَلگی وی مِنِه بَرِسانیِه.</verse>
				<verse number="43">دِنِّنی چیسِه می گَبِ نِفَهمِنِنی؟ هَینِسه گه شِما نَتِنِّنی اونچی گه گِمِه رِه تَحمِل هاکِنین.</verse>
				<verse number="44">شِما شی پیر اِبلیسی وَچیلِنی و خواینِنی شی پیری خواسِّه هارِه بِجا بیارین. وی از اوَّل قاتِل وِه و حَیقَتی هَمرا کاری نارنِه، چون هیچ حَیقَتی وی دِلِه دَنیِه. هر وَخت دِرو زَنِّه، شی ذاتی جا گِنِه؛ چون دِروزَنِه و دِروزَنیشونی پیرِ.</verse>
				<verse number="45">ولی چون حَیقتِ شِمارِ گِمِه، می گَبِ باوَر نَکِنِنی.</verse>
				<verse number="46">کِدیم یَتِه از شِما بَتِنِّه مِنِه گِناهی مَحکوم هاکِنِه؟ پَس اگه حَیقَتِ شِمارِ گِمِه، چه می گَبِ باوَر نَکِنِنی؟</verse>
				<verse number="47">کَسی گه خِدایی جائِه، خِدایی کَلامِ گوش دِنِه؛ دلیلِ هَینگه شما خِدایی کَلامِ گوش نَدِنِنی، هَینِسه گه خِدایی جا نینی.»</verse>
				<verse number="48">یَهودیِن وی جِواب بُتِنِه: «مَگِه دِرِس نُتِمی گه سامِری هَسّی و دِو دارنی؟»</verse>
				<verse number="49">عیسی جِواب هادا: «مِن دِو نارمِه، بَلگی شی پیرِ حِرمَت اِلمِه، ولی شِما مِنِه بی‌ حِرمَتی کِنِنی.</verse>
				<verse number="50">با هَین وجود مِن شی جَلالی دِمال دَنیمِه. یَت دییَر وی دِمال دَرِه، هَمون هَم داوَرِ.</verse>
				<verse number="51">حَیقَتاً شِمارِ گِمِه، اگه کَسی می کَلامِ عَمل هاکِنِه، هیچ وَخت مَرگِ نَوینِه.»</verse>
				<verse number="52">یَهودیِن وِرِه بُتِنِه: «اَلَن دِ باوَر هاکِردِمی گه دِو دارنی! ابراهیم و پِیغَمبَرِن بَمِردِنِه، اِسا تو گِنی ”اگه کَسی می کَلامِ عَمل هاکِنِه، هیچ وَخت مرگِ نَوینِه!“</verse>
				<verse number="53">مَگِه تو اَمِه پیر ابراهیمی جا سَرتَری؟ وی بَمِردِه و پِیغَمبَرِن هَم بَمِردِنِه. شِرِه کی دِنّی؟»</verse>
				<verse number="54">عیسی جِواب هادا: «اگه مِن شِرِه جَلال هادَم، می جَلال اِرزِشی نارنِه. اونیگه مِنِه جَلال دِنِه می پیرِ، هَمونی گه شِما گِنِنی اَمِه خِدائِه.</verse>
				<verse number="55">شِما وِرِه نِشناسِنِنی، ولی مِن وِرِه اِشناسِمِه. اگه بُئَم وِرِه نِشناسِمِه، هِتی شِمِه تَرا دِروزَنِمِه. ولی مِن وِرِه اِشناسِمِه و وی کَلامِ عَمل کِمِّه.</verse>
				<verse number="56">شِمِه پیر ابراهیم خِشالی کِردِه گه می روزِ بَوینِه؛ اونِه بَئیِه و خِشال بَوِه.»</verse>
				<verse number="57">یَهودیِن وِرِه بُتِنِه: «حَلا پَنجاه سال نارنی و ابراهیمِ بَئی؟»</verse>
				<verse number="58">عیسی وِشونِه بُتِه: «حَیقَتاً شِمارِ گِمِه، پِش از اونگه ابراهیم دَوو، مِن هَسمِه!»</verse>
				<verse number="59">پَس وِشون سَنگ بَیتِنِه تا وِرِه سَنگسار هاکِنِن، ولی عیسی شِرِه قایِم هاکِردِه و مَعبَدی جا دیرگا بوردِه.</verse>
			</chapter>
			<chapter number="9">
				<verse number="1">عیسی راهی دِلِه گه شیِه، یَتِه کورِ مادرزادِ بَئیِه.</verse>
				<verse number="2">وی شاگِردِن ویجا بَپُرسینِه: «اِسّا، کی گِناه هاکِردِه گه هَین مَردی کور دِنیا بیمو؟وی گِناه هاکِردِه یا وی پیر و مار؟»</verse>
				<verse number="3">عیسی جِواب هادا: «نا وی و نا وی پیر و مار؛ بَلگی هَینجور بَوِه تا خِدایی کارا وی دِلِه ظاهِر بَوو.</verse>
				<verse number="4">تا روزِ وِنِه می بَرِسانی ای کارارِ اَنجام هادیم؛ دِ شُو وونِه گه اونی دِلِه کَسی نَتِنِّه کار هاکِنِه.</verse>
				<verse number="5">تا وختی گه دِنیایی دِلِه دَرمِه، دِنیایی نور هَسمِه.»</verse>
				<verse number="6">هَینِه بُتِه و بِنِه ای سَر فِلیک دیم بَدا، تیل بَساتِه و اونِه هون مَردی ای چِشی سَر بَمالِسِه</verse>
				<verse number="7">و وِرِه بُتِه: «بور و سیلوآمی حوضی دِلِه شی چِشِ بَشور، سیلوآمی معنی ’بَرِسانّی‘ هَسِّه» پَس هون کور بوردِه و بَشوردِه، وی چِش سو دَکِتِه و دَگرِسِه.</verse>
				<verse number="8">هَمسادِگون و اونانیگه وِرِه پِشتَر گَدایی موقِه بَئیوِنِه، گِتِنِه: «مَگِه هَین هَمون مَردی نیِه گه نیشت وِه و گَدایی کِردِه؟»</verse>
				<verse number="9">بَعضیا بُتِنِه: «هَمونِه.» بَعضی دییَر بُتِنِه: «نا، وِرِه مونِّه.» ولی شِه هِی گِتِه: «مِن هَمون مَردیمِه.»</verse>
				<verse number="10">پَس وِرِه بُتِنِه: «چِتی تی چِش سو دَکتِه؟»</verse>
				<verse number="11">وی جِواب هادا: «یَتِه مَردی گه وی اِسم عیسی وِه، تیل بَساتِه و اونِه می چِشی سَر بَمالِسِه و بُتِه ”سیلوآمی حوض بور و شی چِشِ بَشور.“ پَس بوردِمِه و بَشوردِمِه و می چِش سو دَکِتِه.»</verse>
				<verse number="12">وِرِه بُتِنِه: «وی کِجِه دَرِه؟» جِواب هادا: «نَئومِّه.»</verse>
				<verse number="13">پَس هون مَردی گه پِشتَر کور وِه رِه عِلَمای فِرقِه فَریسی ای وَر بیاردِنِه.</verse>
				<verse number="14">هون روزی گه عیسی تیل بَساتِه و وی چِشِ وا هاکِردِه، مِقَدّسِ شَنبِه وِه.</verse>
				<verse number="15">پس فَریسیِن اَی هَم ویجا سوال هاکِردِنِه گه چِتی وی چِش سو دَکِتِه. وی وِشونی جِواب بُتِه: «می چِشی سَر تیل بَمالِسِه و بَشوردِمِه و اِسا ویمِّه.»</verse>
				<verse number="16">فَریسیِنی جا بعضیا بُتِنِه: «هون مَردی خِدایی طرفی جا نیِه، چون یَهودیِنی مِقَدّسِ شَنبِه ای قانونِ بِجا نیارنِه.» ولی بَعضی دییَر بُتِنِه: «کَسی گه گِناهکارِ چِتی بَتِنِّه هَینجور نِشونِه و مُعجِزاتی هاکِنِه؟» و وِشونی میِن اختِلاف دَکِتِه.</verse>
				<verse number="17">پس یَکَش دییَر هون کورِ مَردی رِه بُتِنِه: «تو وی خَوَری چی گِنی؟ چون وی تی چِشِ وا هاکِردِه.» وی بُتِه: «وی یَتِه پِیغَمبَرِ.»</verse>
				<verse number="18">ولی یَهودیِن حَلا باوَر ناشتِنِه وی کور وِه و وی چش سو دَکِتِه، تا هَینگِه هون مَردی ای پیر و مار گه وی چِش سو دَکِت وِه رِه بَخوایسِنِه.</verse>
				<verse number="19">و وِشونی جا بَپُرسینِه: «هَین شِمِه ریکائِه، هَمونی گه گِنِنی کور دِنیا بیمو؟ پَس چِتی اَلَن وینِّه؟»</verse>
				<verse number="20">هُون مَردی ای پیر و مار جِواب هادانِه: «دِمّی گه اَمِه ریکائِه و دِمِّی هَم گه کور دِنیا بیمو.</verse>
				<verse number="21">ولی اَلَن چِتی وینِّه و یا کی وی چِشِ وا هاکِردِه رِه اَما نَئومی. ویجا بَپرسین. وی شِه گَتِ و شی خَوَری گَب زَنِّه.»</verse>
				<verse number="22">هُون مَردی ای پیر و مار یَهودیِنی تَرسی جا هَین چیارِه بُتِنِه. چون یَهودیِن پِشتَر هَمدَس بَوِه وِنِه هر کی اِقرار هاکِنِه گه عیسی هَمون مَسیحِ موعودِ، وِرِه عِبادَتگاهی جا دیرگا هاکِنَن.</verse>
				<verse number="23">هَینِسه وِه گه وی پیر و مار بُتِنِه، «وی شِه گَتِ، ویجا بَپُرسین.»</verse>
				<verse number="24">پس یَکَش دییَر هون مَردی گه پِشتَر کور وِه رِه، بَخوایسِنِه و وِرِه بُتِنِه: «جَلالِ خِدارِه هادِه! اَما دِمّی گه هَین مَردی یَتِه گِناهکارِ.»</verse>
				<verse number="25">هون مَردی جِواب هادا: «نَئومِّه وی گِناهکارِ یا نا. فقط یَچی دِمِّه و اون هَینگه کور وِمِه، اَلَن ویمِّه.»</verse>
				<verse number="26">فَریسیِن وِرِه بُتِنِه: «تی هَمرا چی هاکِردِه؟ چِتی تی چِشِ وا هاکِردِه؟»</verse>
				<verse number="27">هون مَردی جِواب هادا: «مِن گُو شِمارِ بُتِمِه، ولی شِما گوش نَدِنِنی؛ چه خواینِنی دِوارِه بِشنُئین؟ مَگِه شِما هَم خواینِنی وی شاگِرد بَووئین؟»</verse>
				<verse number="28">وِشون وِرِه فاش هادانِه، بُتِنِه: «تو شِه وی شاگِردی! اَما موسای پِیغَمبَری شاگِردمی.</verse>
				<verse number="29">اَما دِمّی خِدا موسایی هَمرا گَب بَزو. ولی نَئومّی هَین مَردی کِجِه دَری بیمو.»</verse>
				<verse number="30">هون مَردی وِشونی جِواب بُتِه: «هَین دِ خِیلی عَجیبِ! با هینگِه می چِشِ وا هاکِردِه، حَلا هَم نَئونِنی کِجه دَری بیمو.</verse>
				<verse number="31">اَما دِمّی خِدا گِناهکارِنی دِعارِه گوش نَدِنِه، ولی اگه کَسی خِداپَرَس ووئِه و وی خواسِّه رِه اَنجام هادِه، خِدا وی دِعارِه گوش دِنِه.</verse>
				<verse number="32">از اوَّلِ دِنیا تا اَلَن هیچ وَخت بِشنُس نَوِه هیچکی کورِ مادرزادی چِشِ وا هاکِنِه.</verse>
				<verse number="33">اگه هَین مَردی خِدایی طرفی جا نَوِه، نَتِنِسِه کاری هاکِنِه.»</verse>
				<verse number="34">وِشون وی جِواب بُتِنِه: «تو گه دِشت گِناهی دِلِه دِنیا بیموئی. اِسا، اَمارِه هَم دَرس دِنی؟» پَس وِرِه دیرگا هاکِردِنِه.</verse>
				<verse number="35">وختی عیسی بِشنُسِه گه هون مَردی رِه دیرگا هاکِردِنِه، وِرِه بَنگیتِه و ویجا بَپُرسیِه: «اِنسونی ریکارِه ایمون دارنی؟»</verse>
				<verse number="36">جِواب هادا: «آقا، بُو کیِه تا وِرِه ایمون بیارِم.»</verse>
				<verse number="37">عیسی وِرِه بُتِه: «تو وِرِه بَئی! وی هَمونیِه گه اَلَن دِ تی هَمرا گَب زَنِّه.»</verse>
				<verse number="38">مَردی بُتِه: «آقا، ایمون دارمِه.» وی پِش زِنی بَزو و وِرِه پَرَسِش هاکِردِه.</verse>
				<verse number="39">عیسی بُتِه: «مِن داوَری ای سِه هَین دِنیایی دِلِه بیمومِه تا اونانیگه کورِنِ بَوینِن و اونانیگه وینِنِه کور بَوون.»</verse>
				<verse number="40">بَعضی از عِلَمای فِرقِه فَریسی گه وی وَر دَوِنِه هَین چیزارِه بِشنُسِنِه، بَپُرسینِه: «اَما هَم کورمی؟»</verse>
				<verse number="41">عیسی وِشونِه بُتِه: «اگه کور وِنی تَقصیری ناشتِنی؛ ولی اِسا گه گِنِنی وینِنی، تَقصیرکار مونِنی.</verse>
			</chapter>
			<chapter number="10">
				<verse number="1">«حَیقَتاً شِمارِ گِمِه، اونیگه گِسَنی کِلِمی دَری جا دِلِه نَشوئِه، بَلگی یَت دییَر راهی جا لُو بورِه، دِز و راهزَنِ.</verse>
				<verse number="2">ولی اونیگه دَری جا دِلِه بیِه، گِسَنیشونی چَپونِ.</verse>
				<verse number="3">دَربون، دَرِ ویسِه پِه کِنِّه و گِسَنیشون وی اَوازِ گوش دِنِنِه؛ وی شی گِسَنیشونِه به اِسم داد کِنِّه و اونانِه دیرگا وَرنِه.</verse>
				<verse number="4">وختی دِشتِه شی گِسَنیشونِه دیرگا بَوِرِه، وِشونی پِش راه شونِه و گِسَنیشونَم وی دِمال شونِنِه، چون وی اَوازِ اِشناسِنِنِه.</verse>
				<verse number="5">هیچ وَخت غَریبِه ای دِمال نَشونِنِه، بَلگی ویجا فِرار کِنِنِه، چون غَریبِه ایشونی اَوازِ نِشناسِنِنِه.»</verse>
				<verse number="6">عیسی هَین مَثَلِ وِشونی سِه بُتِه، ولی وِشون نِفَهمِسِنِه دِ وِشونِه چی گِنِه.</verse>
				<verse number="7">پس یَکَش دییَر وِشونِه بُتِه: «حَیقَتاً شِمارِ گِمِه، گِسَنیشونی سِه مِن ’دَر‘ هَسمِه؛</verse>
				<verse number="8">دِشتِه اونِنی گه میجا پِشتر بیمونِه دِز و راهزَنِنِه، ولی گِسَنیشون وِشونی گَبِ گوش نَدانِه.</verse>
				<verse number="9">مِن ’دَر‘ هَسمِه؛ هر کی گه می راهی جا دِلِه بورِه نِجات گیرنِه، و دِلِه دیرگا کِنِّه و واشگا اَنگیرنِه.</verse>
				<verse number="10">دِز نینِه بِجُز هَینِسه گه بَدِزِّه و بَکوشِه و نابود هاکِنِه؛ مِن بیمومِه تا وِشون زندگی دارِن و اونِه فِراوونی ای هَمرا دارِن.</verse>
				<verse number="11">«مِن خِبِ چَپونمِه. خِبِ چَپون شی جانِ گِسَنیشونی سِه اِلنِه.</verse>
				<verse number="12">اونیگه دَسمِز گیرنِه، چون چَپون نیِه و گِسَنیشون وِنی نینِه، هر وَخت بَوینِه وِرگ اِنِه گِسَنیشونِه اِلنِه و فِرار کِنِّه، وِرگ گِسَنِ تَب زَنِّه گیرنِه و پَخش و پَلا کِنِّه.</verse>
				<verse number="13">اونیگه دَسمِز گیرنِه فِرار کِنِّه، چِون دَسمِزی سِه کار کِنِّه و گِسَنیشونی فِکر نیِه.</verse>
				<verse number="14">مِن خِبِ چَپونمِه. مِن شی گِسَنیشونِه اِشناسِمِه و می گِسَنیشونَم مِنِه اِشناسِنِنِه،</verse>
				<verse number="15">هَمونجور گه پیر مِنِه اِشناسِنِه و مِنَم پیرِ اِشناسِمِه. مِن شی جانِ گِسَنیشونی سِه اِلمِه.</verse>
				<verse number="16">گِسَنِنِ دییَری هَم دارمِه گه هَین گَلِّه ای جا نینِه. اونِنِ هَم وِنِه بیارِم و اونِن می اَوازِ گوش دِنِنِه. اَزما یَتِه گَلِّه وونِنِه یَتِه چَپونی هَمرا.</verse>
				<verse number="17">پیر هَینِسه مِنِه دوس دارنِه گه مِن شی جانِ اِلمِه تا اونِه یَکَش دییَر پس هایرِم.</verse>
				<verse number="18">هیچکی اونِه میجا نَیرنِه، بَلگی مِن شی میلی هَمرا اونِه دِمِه. اختیار دارمِه اونِه هادَم و اختیار دارمِه اونِه اَی هَم پَس هایرِم. هَین حِکمِ شی پیری جا بَیتِمِه.»</verse>
				<verse number="19">هَین گَبی سِه یَکَش دییَر یَهودیِنی دِلِه اختِلاف دَکِتِه.</verse>
				<verse number="20">وِشونی جا خِیلیا بُتِنِه: «وی دِوبَزِه و خِلِ؛ چه وی گَبِ گوش دِنِنی؟»</verse>
				<verse number="21">ولی بَقیِه بُتِنِه: «هَینِن یَتِه دِوبَزِه ای گَب نیِه. مَگِه دِو بَتِنِّه کوری چِشِ وا هاکِنِه؟»</verse>
				<verse number="22">عیدِ وَقف مَعبَدِ اورشَلیمی دِلِه بَرِسیِه. زِمِسِن وِه</verse>
				<verse number="23">و عیسی مَعبَدی دِلِه سِلِیمونی ایوونی دِلِه راه شیِه.</verse>
				<verse number="24">پس یَهودیِن وی دُور جَم بَوِنِه و بُتِنِه: «تا کِی خواینی اَمارِه شَکی دِلِه داری؟ اگه مَسیحِ موعود هَسّی اَمارِه عَلَنی بُو.»</verse>
				<verse number="25">عیسی جِواب هادا: «شِمارِ بُتِمِه، ولی باوَر نَکِنِنی. کارایی گه مِن شی پیری اِسمی هَمرا کِمِّه میسِه شَهادَت دِنِنِه.</verse>
				<verse number="26">ولی شِما ایمون نیارِنی، چون می گِسَنِنی جا نینی.</verse>
				<verse number="27">می گِسَنیشون می اَوازِ گوش دِنِنِه؛ مِن اونانِه اِشناسِمِه و اونان می دِمال اِنِنِه.</verse>
				<verse number="28">مِن اونانِه اَبَدی زندگی بَخشِمِه و اونان هیچ وَخت هَلاک نَوونِنِه. هیچکی اونانِه می دَسی جا تَب نَزِنِه و نَئیرنِه.</verse>
				<verse number="29">می پیر گه اونانِه مِنِه هادا هَمه ای جا گَت تَرِ، و هیچکی نَتِنِّه اونانِه پیری دَسی جا تَب بَزِنِه و بَئیرِه.</verse>
				<verse number="30">مِن و پیر یَتّا هَسمی.»</verse>
				<verse number="31">اَزما یَکَش دییَر یَهودیِن سَنگ بَیتِنِه تا وِرِه سَنگسار هاکِنَن.</verse>
				<verse number="32">عیسی وِشونِه بُتِه: «پیری طرفی جا خِیلی خِبِ کارا شِمارِ هَم هادامِه. کِدیم یَتِه ای سِه خواینِنی مِنِه سَنگسار هاکِنین؟»</verse>
				<verse number="33">یَهودیِن جِواب هادانِه: «خِبِ کاری سِه تِرِه سَنگسار نَکِمّی، بَلگی هَینِسه گه کِفر گِنی، چون آدَمی و گِنی خِدایی.»</verse>
				<verse number="34">عیسی وِشونی جِواب بُتِه: «مَگِه شِمِه شَریعَتی دِلِه بَنوِشت نَوِه گه مِن ”بُتِمِه شِما خِدائنِنی“</verse>
				<verse number="35">اگه خِدا کَسایی گه وی کَلام وِشونِه بَرِسیِه رِه، ’خِدائن‘ بُتِه - و مِقَدّسِ نِوِشتِه باطِل نَوونِه -</verse>
				<verse number="36">چِتی بَتِنِنی کَسی رِه گه پیر وَقف هاکِردِه و دِنیایی دِلِه بَرِسانیِه رِه بُئین ”کِفر گِنی،“ فقط هَینِسه گه بُتِمِه خِدایی ریکا هَسمِه؟</verse>
				<verse number="37">اگه شی پیری کارارِ اَنجام نَدِمِه، پس مِنِه ایمون نیارین.</verse>
				<verse number="38">ولی اگه اَنجام دِمِه، حَتّی اگه مِنِه ایمون نیارِنی، لااَقَل هون کارارِ ایمون بیارین تا دِنّین و بِفَهمین گه پیر می دِلِه دَرِه و مِن پیری دِلِه.»</verse>
				<verse number="39">اَزما یَکَش دییَر خوایسِنِه وِرِه هَماسَن، ولی عیسی وِشونی دَسی جا دَربوردِه.</verse>
				<verse number="40">عیسی اَی هَم اُردُن روخِنِه ای اون دَس بوردِه، اوجِه ای گه یحیی پِشتر تَعمید داوِه، و اوجِه بَمونِسِه.</verse>
				<verse number="41">خِیلیا وی وَر بیمونِه. وِشون گِتِنِه: «یحیی هیچ نِشونِه و مُعجِزِه ای نَکِردِه، ولی هر چی هَین مَردی ای خَوَری بُتِه، راس وِه.»</verse>
				<verse number="42">پَس خِیلیا اوجِه عیسی رِه ایمون بیاردِنِه.</verse>
			</chapter>
			<chapter number="11">
				<verse number="1">یَتِه مَردی گه وی اِسم ایلعازَر وِه مَریض وِه. وی اَهلِ بیت عَنیا وِه، هَمون دِهی گه مریم و وی خاخِر مارتا اونی دِلِه زندگی کِردِنِه.</verse>
				<verse number="2">مریم هَمون زَنی وِه گه خِداوَندِ عَطری هَمرا عَطرهاشی هاکِردِه، و شی گیسی هَمرا وی لینگِ خِشک هاکِردِه. اِسا وی بِرار ایلعازَر مَریض وِه.</verse>
				<verse number="3">پَس ایلعازَری خاخِرِن عیسایی سِه پِیغِم بَرِسانینِه بُتِنِه: «آقا، تی عَزیزِ رَفِق مَریضِ.»</verse>
				<verse number="4">وختی عیسی هَین خَوَرِ بِشنُسِه بُتِه: «هَین مَریضی مَرگی هَمرا تُوم نَوونِه، بَلگی خِدایی جَلالی سِه هَسِّه، تا خِدایی ریکا وی طریقی جا جَلال بَیرِه.»</verse>
				<verse number="5">عیسی، مارتا و وی خاخِر و ایلعازَرِ دوس داشتِه.</verse>
				<verse number="6">پس وختی بِشنُسِه ایلعازَر مَریضِ، دِ روز دییَر هَم جایی گه دَوِه، بَمونِسِه.</verse>
				<verse number="7">اَزما شی شاگِردِنِ بُتِه: «بیئِن اَی هَم یَهودیِه ای مَنطقِه ای سِه بوریم.»</verse>
				<verse number="8">شاگِردِن وِرِه بُتِنِه: «اِسّا، خِیلی وَخت نِگذِرنِه گه یَهودیِن خوایسِنِه تِرِه سَنگسار هاکِنِن، تو اَی هَم اوجِه خواینِه بوری؟»</verse>
				<verse number="9">عیسی جِواب هادا: «مَگِه روز، دِوازِه ساعَت نیِه؟ اگه کسی روزی دِلِه راه بورِه، سَرسِم نَیرنِه و بِنِه نَخارنِه، چون هَین دِنیایی نورِ وینِّه.</verse>
				<verse number="10">ولی اگه کسی شُویی دِلِه راه بورِه، سَرسِم گیرنِه و بِنِه خارنِه، چون شی دِلی دِلِه نورِ نارنِه.»</verse>
				<verse number="11">بعد از هین گَبا عیسی، شاگردِنِ بُتِه: «اَمِه رَفِق ایلعازَر بَفِتِه، ولی شومِه تا وِرِه ویشار هاکِنَم.»</verse>
				<verse number="12">شاگِردِن وِرِه بُتِنِه: «آقا، اگه بَفِتِه خِب وونِه.»</verse>
				<verse number="13">عیسی وی بَمِردَنی جا گَب زووِه، ولی وی شاگِردِن خیال کِردِنِه عیسایی مَنظور هَینِه گه ایلعازَر بَفِتِه تا اِستراحَت هاکِنِه.</verse>
				<verse number="14">اَزما عیسی عَلَنی وِشونِه بُتِه: «ایلعازَر بَمِردِه.</verse>
				<verse number="15">و شِمِه خاطری خِشالِمِه گه اوجِه دَنیوِمِه تا ایمون بیارین. ولی اَلَن بیئِین وی وَر بوریم.»</verse>
				<verse number="16">پس توما گه وِرِه دِقِجی گِتِنِه دییَر شاگِردِنِه بُتِه: «بیئِین اَما هَم بوریم تا وی هَمرا بَمیریم.»</verse>
				<verse number="17">وختی عیسی اوجِه بَرِسیِه، بِفَهمِسِه چار روزِ گه ایلعازَرِ قَبری دِلِه بِشتِنِه.</verse>
				<verse number="18">بِیت‌عَنْیا، اورشلیمی نَزیکی وِه و حِدودِ سه کیلومتر اورشلیمی جا فاصِلِه داشتِه.</verse>
				<verse number="19">خِیلی از یَهودیِن مریم و مارتایی وَر بیمو وِنِه تا وِشونِه وی بِراری مَرگی سِه تَسلّی هادَن.</verse>
				<verse number="20">پس وختی مارتا بِشنُسِه عیسی اوجِه اِنِه وی پِشواز بوردِه، ولی مریم خِنِه ای دِلِه نیشت وِه.</verse>
				<verse number="21">مارتا عیسی رِه بُتِه: «آقا، اگه ایجِه دَوِه ای می بِرار نَمِردِه.</verse>
				<verse number="22">ولی دِمِّه گه اَلَن هَم هر چی خِدایی جا بَخوای، خِدا تِرِه دِنِه.»</verse>
				<verse number="23">عیسی وِرِه بُتِه: «تی بِرار اَی هَم زینِّه وونِه.»</verse>
				<verse number="24">مارتا وِرِه بُتِه: «دِمِّه گه اَی هَم قیامَتِ روز زینِّه وونِه.»</verse>
				<verse number="25">عیسی وِرِه بُتِه: «قیامَت و زندگی مِن هَسمِه. اونیگه مِنِه ایمون بیارِه حَتّی اگه بَمیرِه، اَی هَم زینِّه وونِه.</verse>
				<verse number="26">و هر کی زینِّه و مِنِه ایمون دارنِه هیچ وَخت نَمیرنِه؛ هَینِه باوَر کِنّی؟»</verse>
				<verse number="27">مارتا بُتِه: «اَرِه آقا، مِن ایمون دارمِه گه تو مسیحِ موعود، خِدایی ریکائی، هَمونی گه وِسِه هَین دِنیایی دِلِه بیِه.»</verse>
				<verse number="28">مارتا هَینِه بُتِه و بوردِه شی خاخِر مریمِ داد هاکِردِه و خَلوتِ جائی دِلِه وِرِه بُتِه: «اِسّا هَیجِه دَرِه و تِرِه داد کِنِّه.»</verse>
				<verse number="29">مریم وختی هَینِه بِشنُسِه دَرجا پِرِسا و عیسایی وَر بوردِه.</verse>
				<verse number="30">عیسی حَلا دِهی دِلِه نَشی وِه، بَلگی حَلا هَموجِه ای دَوِه گه مارتا وی بَئیَنی سِه بورد وِه.</verse>
				<verse number="31">یَهودیِنی گه مریمی هَمرا خِنِه ای دِلِه دَوِنِه و وِرِه تسلّی داوِنِه وختی بَئینِه مریم عَجله ای هَمرا پِرِسا و دیرگا بوردِه وی دِمال راه دَکِتِنِه. گِمون کِردِنِه مَقَبره ای سَر شونِه تا اوجِه بِرمِه هاکِنِه.</verse>
				<verse number="32">وختی مریم اوجِه ای گه عیسی دَوِه بَرِسیِه و وِرِه بَئیِه، وی لینگ دَکِتِه و بُتِه: «آقا، اگه ایجِه دَوِه ای می بِرار نَمِردِه.»</verse>
				<verse number="33">وختی عیسی مریمی بِرمِه و یَهودیِنی گه وی هَمرا دَوِنِه ای بِرمِه رِه بَئیِه، روحی دِلِه خِیلی نارحَت و پَریشون بَوِه.</verse>
				<verse number="34">عیسی بَپُرسیِه: «ایلعازَرِ کِجِه بِشتِنی؟» وِشون وِرِه بُتِنِه: «آقا، بِرِه و بَوین.»</verse>
				<verse number="35">عیسی بِرمِه هاکِردِه.</verse>
				<verse number="36">پس یَهودیِن بُتِنِه: «هارشین چَنّی وِرِه دوس داشتِه؟»</verse>
				<verse number="37">ولی وِشونی جا بعضیا بُتِنِه: «کَسی گه هون کورِ مَردی ای چِشِ وا هاکِردِه نَتِنِسِه ایلعازَری بَمِردَنی دَمِ بَیرِه؟»</verse>
				<verse number="38">اَزما عیسی یَکَش دییَر نارحَت بَوِه و مقَبره ای سَر بیمو. مقَبرِه یَتِه غار وِه گه وی دِهِنِه ای دَم یَتِه سَنگ بِشت وِنِه.</verse>
				<verse number="39">عیسی بُتِه: «سَنگِ بَیرین.» مارتا هون بَمِردِه مَردی ای خاخِر بُتِه: «آقا اَلَن دِ بَدِ بی کِنِّه، چون چار روز وونِه گه بَمِردِه.»</verse>
				<verse number="40">عیسی وِرِه بُتِه: «مَگِه تِرِه نُتِمِه اگه ایمون داری خِدایی جلالِ وینّی؟»</verse>
				<verse number="41">پس سَنگِ بَیتِنِه. اَزما عیسی آسِمونِ هارشیِه و بُتِه: «پیر، تِرِه شِکر کِمِّه گه می دِعارِه بِشنُسی.</verse>
				<verse number="42">مِن دِنِسِمِه گه هَمِش می دِعا رِه اِشنُنی. ولی هَینِه وِشونی سِه بُتِمِه گه ایجِه اِسّانِه، تا ایمون بیارِن گه تو مِنِه بَرِسانی ای.»</verse>
				<verse number="43">هَینِنِه بُتِه و اَزما بِلَنِ صِدایی هَمرا داد بَزَو: «ایلعازَر، دیرگا بِرِه!»</verse>
				<verse number="44">پس هون مِردِه گه وی دَس و لینگ کَفَنی دِلِه دَوَس و یَتِه جِل وی دیمی دُور دَپیت وِه، دیرگا بیمو. عیسی وِشونِه بُتِه: «وِرِه وا هاکِنین و بِلین بورِه.»</verse>
				<verse number="45">پس خِیلی از یَهودیِن گه مریمی هَمرا بیمو وِنِه و عیسایی کارِ بَئیوِنِه وِرِه ایمون بیاردِنِه.</verse>
				<verse number="46">ولی وِشونی جا بعضیا عِلَمای فِرقِه فَریسی ای وَر بوردِنِه و وِشونِه بُتِنِه گه عیسی چی هاکِردِه.</verse>
				<verse number="47">پَس مَعبَدی گَت گَتِه کاهنِن و عِلَمای فِرقِه فَریسی جَلَسِه بَیتِنِه، بُتِنِه: «چی هاکِنیم؟ هَین مَردی دِ خِیلی نِشونِه و مُعجِزِه کِنِّه.</verse>
				<verse number="48">اگه بِلیم هَمینجور پِش بورِه هَمه وِره ایمون اُرِنِه و رومیِن اِنِنِه اَمِه مَعبَد و اَمِه قومِ اَمِه دَسی جا گیرِنِه.»</verse>
				<verse number="49">ولی یَتِه از وِشون گه وی اِسم قیافا و اون سال کاهِنِ اعظم وِه، بَقیِه رِه بُتِه: «شِما هیچی نَئونِنی</verse>
				<verse number="50">و فِکر نَکِنِنی شِمِه صَلاح هَینِه گه یَنَفر مَردِنی سِه بَمیرِه تا هَینگِه دِشتِه قوم نابود بَوون.»</verse>
				<verse number="51">ولی هَین وی دِهِنی گَب نَوِه، بَلگی چون اون سال کاهِنِ اعظم وِه هَینجور پِشگویی هاکِردِه گه عیسی قومی سِه میرنِه،</verse>
				<verse number="52">و نا فقط قومی سِه، بَلگی خِدایی وَچیلِه گه دِشتِه دِنیایی دِلِه پَخش و پَلانِه رِه یَجا جَم هاکِنِه.</verse>
				<verse number="53">پس، از هَمون روز نَخشِه بَکِشینِه عیسی رِه بَکوشَن.</verse>
				<verse number="54">هَینِسه عیسی دِ عَلَنی یَهودیِنی دِلِه رَفت و آمَد نَکِردِه، بَلگی اوجِه ای جا یَتِه شَهری سِه گه وی اِسم اِفرایِم و صَحرایی نَزیکی وِه بوردِه و شی شاگِردِنی هَمرا اوجِه بَمونِسِه.</verse>
				<verse number="55">یَهودیِنی پِسَخی عید نَزیک بَوِه، پِش از عید خِیلیا دُور و اطرافی جا اورشَلیمی سِه بوردِنِه تا پِش از هَینگه عید بَرسِه شی رَسم و رُسومِ پاکی رِه بِجا بیارِن.</verse>
				<verse number="56">وِشون عیسایی دِمال گِرِسِنِه، هَمونجور گه مَعبَدی دِلِه اِسّاوِنِه، هَمدِیَرِ گِتِنِه: «چی گِمون کِنِنی؟ یَعنی اصلا عیدی سِه نیِنِه؟»</verse>
				<verse number="57">ولی مَعبَدی گَت گَتِه کاهنِن و عِلَمای فِرقِه فَریسی دَستور هادا وِنِه هر کی گه دِنِّه عیسی کِجِه دَرِه خَوَر هادِه تا وِرِه هَماسَن.</verse>
			</chapter>
			<chapter number="12">
				<verse number="1">شِش روز پِش از پِسَخی عید عیسی بِیت‌عَنیایی دِهی دِلِه هَموجِه گه ایلعازَر زندگی کِردِه بیمو، ایلعازَر هَمونیِه گه عیسی وِرِه مِردِگونی جا زینِّه هاکِرد وِه.</verse>
				<verse number="2">اوجِه ویسِه شُوم هادانِه. مارتا پَذیرایی کِردِه و ایلعازَر هَم یَتِه از اونانی وِه گه عیسایی هَمرا سِفرِه سَر نیشت وِه.</verse>
				<verse number="3">هَمون موقِه، مریم یَتِه شیشِه سُنبُلِ عَطرِ گِرون قِیمَتِ خالص گه نیم لیتری اَنّا وِه رِه بَیتِه و عیسایی لینگِ وی هَمرا عَطرهاشی هاکِردِه و شی گیسی هَمرا خِشک هاکِردِه. خِنِه عَطری بی ای جا پِر بَوِه.</verse>
				<verse number="4">ولی یَهودای اَسخَریوطی، یَتِه از عیسایی شاگِردِن گه بَعدها وِرِه دِشمَنی تَسلیم هاکِردِه، بُتِه:</verse>
				<verse number="5">«چه هَین عَطر گه وی قیمَت سیصَد روز کارگَری دَسمِزی اَنّا وونِه رِه نَروتِنی تا وی پولِ فَقیرِنِه هادین؟»</verse>
				<verse number="6">وی هَینِسه هَینِه نُتِه گه فَقیرِنی فِکر دَوه، بَلگی چون دِز وِه هَینِه بُتِه، عیسی و شاگِردِنی خَرج و بَرجی پول کیسِه وی دَس دَوِه و یَهودا هون پولی جا دِزِّسِه.</verse>
				<verse number="7">پَس عیسی بُتِه: «وِرِه کار نارین! تا هَین عَطرِ می دَفنِ روزی سِه دارِه.</verse>
				<verse number="8">چون فَقیرنِه هَمِش شی هَمرا دارِنی، ولی مِنِه هَمِش نارِنی.»</verse>
				<verse number="9">جَماعتِ زیادی از یَهودیِن وختی بِشنُسِنِه عیسی اوجِه دَرِه، بیمونِه تا نا فَقط عیسی، بَلگی ایلعازَرِ گه زینِّه هاکِرد وِه رِه هَم بَوینِن.</verse>
				<verse number="10">پَس، مَعبدی گَت گَتِه کاهنِن نَخشِه بَکِشینِه گه ایلعازَرِ هَم بَکوشَن،</verse>
				<verse number="11">چون باعِث بَوِه وِه خِیلی از یَهودیِن بورِن و عیسی رِه ایمون بیارِن.</verse>
				<verse number="12">فَردای هون روز، یَتِخِیلی جَماعت گه عیدی سِه بیمو وِنِه، وختی بِشنُسِنِه عیسی اورشَلیمی سِه اِنِه،</verse>
				<verse number="13">نَخلی شاخِه ایشونِه شی دَسی دِلِه بَیتِنِه و وی پِشواز بوردِنِه. وِشون دادی هَمرا گِتِنِه: «نِجات هادِه! مِوارَکِ اونیگه خِداوندی اِسمی هَمرا اِنِه، مِوارَکِ اسرائیلی پادشاه!»</verse>
				<verse number="14">اَزما عیسی یَتِه خَرکِرِّه بَنگیتِه و اونی سَر سِوار بَوِه؛ هَمونجور گه مِقَدّسِ نِوِشتِه هایی دِلِه بَنوِشت بَوِه:</verse>
				<verse number="15">«نَتِرس، اِی صَهیونی کوهی کیجا! هارِش تی پادِشاه اِنِه، تی پادشاه خَرکِرِّه ای سَر سِوارِه و دِ اِنِه.»</verse>
				<verse number="16">وی شاگِردِن اَوَّل هَین چیارِه نِفَهمِسِنِه، ولی وختی عیسی بعد از بَمِردَن اَی هَم زینِّه بَوِه، شی یاد بیاردِنِه گه هَینِن هَمه مِقَدّسِ نِوِشتِه هایی دِلِه وی خَوَری بَنوِشت بَوِه وِه، و هَمونجور هَم بَوِه.</verse>
				<verse number="17">هون جَماعتی گه ایلعازَری داد هاکِردَنی موقه مَقبَرِه ای جا و وی زینِّه هاکِردَن مَرگی جا عیسایی هَمرا دَوِنِه، هَینجوری هَین اتِّفاقِ شَهادَت داوِنِه.</verse>
				<verse number="18">هَینِسه جَماعت وی پِشواز بوردِنِه گه بِشنُس وِنِه هَین نِشونِه و مُعجِزِه رِه هاکِردِه.</verse>
				<verse number="19">پس عِلَمای فِرقِه فَریسی هَمدیَرِ بُتِنِه: «وینِنی دِ اَمِه دَس کاری بَر نیِنِه؛ هارشین دِشتِه دِنیا وی دِمال بوردِنِه.»</verse>
				<verse number="20">اونانی دِلِه گه عیدی عِبادَتی سِه اورشلیمی سِه بیمو وِنِه، بَعضی یونانی وِنِه.</verse>
				<verse number="21">وِشون فیلیپُسی وَر، گه اَهلِ بِیت‌صِیدا، جلیلی مَنطَقِه وِه، بوردِنِه و وِرِه بُتِنِه: «آقا، خوایمی عیسی رِه بَوینیم.»</verse>
				<verse number="22">فیلیپُس بوردِه آندریاسِ بُتِه و وِشون هر دِتا بوردِنِه عیسی رِه بُتِنِه.</verse>
				<verse number="23">عیسی وِشونِه بُتِه: «اِنسونی ریکائی بَمِردَن و زینِّه بَووئَنی موقِه بَرِسیِه.</verse>
				<verse number="24">حَیقَتاً شِمارِ گِمِه، اگه گَنِّمی تیم گِلی بِن نَشوئِه و نَمیرِه، تَنیا مونِّه؛ ولی اگه بَمیرِه خِیلی بار اُرنِه.</verse>
				<verse number="25">اونیگه شی جانِ دوس دارِه، اونِه از دَس دِنِه. ولی اونیگه هَین دِنیایی دِلِه شی جانی جا بِگذِرِه، اونِه اَبَدی زندگی ای سِه حِفظ کِنِّه.</verse>
				<verse number="26">اگه کسی خواینِه مِنِه خِدمَت هاکِنِه، وِنِه می دِمال بیِه؛ و جایی گه مِن دَرمِه، می خادِم هَم اوجِه دَرِه. کسی گه مِنِه خِدمَت هاکِنِه، پیر وِرِه عِزَّت دِنِه.</verse>
				<verse number="27">«اَلَن می جان پَریشونِ. چی بُئَم؟ یَعنی بُئَم، ”پیر! اونچی ای جا گه خواینِه می سَر بیِه مِنِه نِجات هادِه “؟ ولی مِن هَین کاری سِه هَین دِنیایی دِلِه بیمومِه.</verse>
				<verse number="28">پیر، شی اِسمِ جَلال هادِه!» اَزما یَتِه صِدا آسِمونی جا بیمو گه: «جَلال هادامِه و اَی هَم جَلال دِمِه.»</verse>
				<verse number="29">پس جَماعتی گه اوجِه اِسّاوِنِه و هَینِه بِشنُسِنِه، بُتِنِه: «آسِمونی راد وِه.» بَقیِه بُتِنِه: «یَتِه فِرِشتِه وی هَمرا گَب بَزو.»</verse>
				<verse number="30">عیسی بُتِه: «هَین صِدا شِمِنِه وِه، نا میسِه.</verse>
				<verse number="31">اِسا هَین دِنیایی داوَری ای موقِئِه؛ و هَین دِنیایی رَئیس شیطان دیرگا دیم بَدا وونِه.</verse>
				<verse number="32">وختی مِن صَلیب بَکِشی بَووم و زَمینی جا بِلَن بَووم، دِشتِه مَردِنِ شی سَمت کَشِمِّه.»</verse>
				<verse number="33">عیسی هَینِه بُتِه تا نِشون هادِه قَرارِ چِتی بَمیرِه.</verse>
				<verse number="34">پس جَماعت وِرِه بُتِنِه: «طِبقِ اونچی توراتی جا بِشنُسِمی، مَسیحِ موعود تا اَبَد زینِّه مونِّه، پَس چِتیِه گه گِنی اِنسونی ریکا وِنِه مَصلوب بَوو؟ هَین اِنسونی ریکا کیِه؟»</verse>
				<verse number="35">عیسی وِشونِه بُتِه: «نور اَقَدّی دییَر شِمِه هَمرا دَرِه. پَس تا وختی گه حَلا نورِ دارِنی راه بورین، نَکِنِه تاریکی شِمِه دُورِ بَیرِه. اونیگه تاریکی ای دِلِه راه شونِه، نَئونِه کِجِه شونِه.</verse>
				<verse number="36">تا وختی گه نورِ دارِنی نورِ ایمون بیارین تا نوری وَچیلِه بَووئین.» عیسی وختی هَین گَبِارِه بَزو، اوجِه ای جا بوردِه و شِرِه وِشونی جا قایِم هاکِردِه.</verse>
				<verse number="37">با هینگِه عیسی خِیلی نِشونِه و مُعجِزِه وِشونی چِشی وَر هاکِرد وِه، حَلا وِرِه ایمون نیاردِنِه.</verse>
				<verse number="38">هَینجوری بَوِه گه اِشعیای پِیغَمبَری گَب اَنجام بَرِسِه گه بُت وِه: «اِی خِداوَند، کی اَمِه پِیغِمِ باوَر هاکِردِه، خِداوندی قِدرَت کِنی سِه آشکار بَوِه؟»</verse>
				<verse number="39">هَمونجور گه اِشعیای پِیغَمبَر یَجا دییَر بُتِه، وِشون نَتِنِسِنِه ایمون بیارِن، چونگه:</verse>
				<verse number="40">«خِدا وِشونی چِشِ کور و وِشونی دِلِ سَخت هاکِردِه، تا نَکِنِه شی چِشی هَمرا بَوینِن و شی دِلی هَمرا بِفَهمِن، و می سَمت دَگِردِن تا من وِشونِه شَفا هادِم.»</verse>
				<verse number="41">اِشعیا هَینِسه هَینِه بُتِه گه عیسایی جَلالِ بَئیِه و وی خَوَری گَب بَزو.</verse>
				<verse number="42">با هَین وجود حَتّی قومی گَت گَتِه ای جا خیلیا عیسی رِه ایمون بیاردِنِه، ولی فَریسیِنی تَرسی جا شی ایمونِ مِقِر نیمونِه تا نَکِنِه وِشونِه عِبادَتگاهی جا دیرگا هاکِنِن.</verse>
				<verse number="43">چون مَردِنی تَعریف و تَمجیدِ، خِدایی تَعریف و تَمجید هاکِردنی جا دوس داشتِنِه.</verse>
				<verse number="44">اَزما عیسی بِلَنِ صِدایی هَمرا بُتِه: «هر‌ کی مِنِه ایمون بیارِه، نا مِنِه، بَلگی اونیگه مِنِه بَرِسانیِه رِه ایمون بیاردِه.</verse>
				<verse number="45">هر کی مِنِه وینِّه، اونیگه مِنِه بَرِسانی رِه وینِّه.</verse>
				<verse number="46">مِن هِتی نوری تَرا هَین دِنیایی دِلِه بیمومِه تا هر کی مِنِه ایمون بیارِه، تاریکی ای دِلِه نَمونِّه.</verse>
				<verse number="47">اگه کَسی می گَبِ بِشنُئِه، ولی اونِه بِجا نیارِه، مِن وِرِه داوَری نَکِمِّه؛ چون نیمومِه هَین دِنیایی مَردِنِ داوَری هاکِنِم، بَلگی بیمومِه تا وِشونِه نِجات هادِم.</verse>
				<verse number="48">اونیگه مِنِه رَد هاکِنِه و می گَبِ قَبول نَکِنِه، یَت دییَر داوَر دَرِه، هَمون گَبایی گه بَزومِه قیامَتِ روز وِرِه داوَری کِنِّه.</verse>
				<verse number="49">چون مِن شیجا گَب نَزومِه، بَلگی پیری گه مِنِه بَرِسانیِه شِه مِنِه دَستور هادا گه چی بُئِم و چی ای جا گَب بَزِنِم.</verse>
				<verse number="50">مِن دِمِّه گه وی دَستور اَبَدی زندگیِه. پَس اونچی گه مِن گِمِه دِرِس هَمون چیِه گه پیر مِنِه بُتِه.»</verse>
			</chapter>
			<chapter number="13">
				<verse number="1">پِش از پِسَخی عید، عیسی دِنِّسِه وی ساعَت بَرِسیِه تا هَین دِنیایی جا پیری وَر بورِه، شاگِردِنی گه هَین دِنیایی دِلِه دوس داشتِه رِه کامِلاً مِحَبَت هاکِردِه.</verse>
				<verse number="2">شُومی موقِه وِه. اِبلیس پِشتَر یَهودای اَسْخَریوطی، شَمعونی ریکایی دِلی دِلِه بِشت وِه گه عیسی رِه دِشمَنی تَسلیم هاکِنِه.</verse>
				<verse number="3">عیسی گه دِنِسِه پیر هَمه چیرِه وی دَس بِسپارِسِه و خِدایی طرفی جا بیمو و خِدایی وَر شونِه،</verse>
				<verse number="4">شُومی سَر پِرِسا و شی قَوارِ شی تَنی جا دَر بیاردِه و یَتِه حولِه‌ بَیتِه شی کَمَر دَوِسِه.</verse>
				<verse number="5">اَزما لَگنی دِلِه اُو بَریختِه و شی شاگِردِنی لینگِ بَشوردِه و هون حولِه ای هَمرا گه شی کَمَر دَوِس وِه، وِشونی لینگِ خِشک هاکِردِه.</verse>
				<verse number="6">وختی شَمعونِ پِطرُسِ بَرِسیِه، وی عیسی رِه بُتِه: «آقا، تو خواینی می لینگِ بَشوری؟»</verse>
				<verse number="7">عیسی بُتِه: «تو اَلَن نِفَهمِنی مِن دِ چی کِمِّه، ولی اَزما فَهمِنی.»</verse>
				<verse number="8">پِطرُس وِرِه بُتِه: «اَصلا نِلمِه می لینگِ بَشوری!» عیسی وِرِه بُتِه: «اگه تِرِه نَشورَم اَمِه رابطه قَطع وونِه.»</verse>
				<verse number="9">شَمعونِ پِطرُس بُتِه: «آقا، نا فقط می لینگِ، بَلگی می دَس و کَلِّه رِه هَم بَشور!»</verse>
				<verse number="10">عیسی بُتِه: «اونیگه حَموم هاکِردِه دِ بَشوردَن نیاز نارنِه بِجز وی لینگ. چون کُلاََ پاکِ. شِما پاکِنی، ولی نا شِما هَمه.»</verse>
				<verse number="11">چون دِنِسِه کی وِرِه دِشمَنی تَسلیم کِنِّه، هَینِسه بُتِه: «دِشتِه شِما پاک نینی.»</verse>
				<verse number="12">بعد از اونگه عیسی وِشونی لینگِ بَشوردِه، شی قَوارِ دَکِردِه و اَی هَم شُومی سِفرِه ای سَر هِنیشتِه. اَزما وِشونِه بُتِه: «بِفَهمِسِنی شِمِه هَمرا چی هاکِردِمِه؟</verse>
				<verse number="13">شِما مِنِه اِسّا و شی آقا داد کِنِنی و دِرِس هَم گِنِنی، چون هَسمِه.</verse>
				<verse number="14">پَس اگه مِن گه شِمِه آقا و اِسّامِه شِمِه لینگِ بَشوردِمِه، شِما هَم وِنِه هَمدیَری لینگِ بَشورین.</verse>
				<verse number="15">چون مِن هَین کاری هَمرا شِمارِ سَرمخشی هادامِه تا شِما هَم هَمونجور هاکِنین گه مِن شِمِه هَمرا هاکِردِمِه.</verse>
				<verse number="16">حَیقَتاً شِمارِ گِمِه، نا نوکَر شی اَربابی جا گَت تَرِ، نا قاصِد شی بَرِسانی ای جا.</verse>
				<verse number="17">اِسا گه هَینِنِه دِنِنی، خِش بِحالِ شِما اگه هَینِنِه اَنجام هادین.</verse>
				<verse number="18">«اونچی گِمِه شِما هَمه ای خَوَری نیِه. مِن اونانیگه اِنتِخاب هاکِردِمِه رِه اِشناسِمِه. ولی مِقَدّسِ نِوِشتِه ای هَین گَب وِنِه حَیقَت بَرِسِه گه گِنِه، ”اونیگه می نونِ بَخاردِه، می هَمرا دِشمَنی هاکِردِه.“</verse>
				<verse number="19">اِسا پش از هَینگه هَینِن اِتِّفاق دَکِفِه شمارِ گِمِه تا موقِه ای گه اِتِّفاق دَکِتِه، ایمون بیارین گه مِن وی هَسمِه.</verse>
				<verse number="20">حَیقَتاً شِمارِ گِمِه، هر کی می بَرِسانی رِه قَبول هاکِنِه مِنِه قَبول هاکِردِه، و هر کی مِنِه قَبول هاکِنِه می بَرِسانی رِه قَبول هاکِردِه.»</verse>
				<verse number="21">عیسی بعد از اونگه هَین گَبِ بَزو روحی دِلِه پَریشون بَوِه و شَهادَت هادا و بُتِه: «حَیقَتاً شِمارِ گِمِه، یَتِه از شِما مِنِه دِشمَنی تَسلیم کِنِّه.»</verse>
				<verse number="22">شاگِردِن هَمدِیَرِ هارشینِه و مِطمئِن نَوِنِه کِنی گَبِ زَنِّه.</verse>
				<verse number="23">یَتِه از شاگِردِن گه عیسی وِرِه دوس داشتِه وی پَلی ای نَزیکی لَم هادا وِه.</verse>
				<verse number="24">پس شَمعونِ پِطرُس اِشارِه ای هَمرا ویجا بَخوایسِه تا عیسایی جا بَپُرسِه کِنی گَبِ دِ زَنِّه.</verse>
				<verse number="25">هون شاگِرد هَمونجور گه لَم هادا وِه شِرِه ویشتَر عیسی رِه نَزیک هاکِردِه و بَپُرسیِه: «آقا، وی کیِه؟»</verse>
				<verse number="26">عیسی جِواب هادا: «هَمونی گه هَین تیکِه نونِ بعد از هَینگِه پیالِه ای دِلِه زَمِّه وِرِه دِمِه.» اَزما یَتِه گِلی نونِ پیالِه ای دِلِه بَزو و اونِه یَهودا، شَمعونِ اَسخریوطی ای ریکارِه هادا.</verse>
				<verse number="27">یَهودا وختی لاقمِه رِه بَیتِه شِیطان وی دِلی دِلِه بوردِه. اَزما عیسی وِرِه بُتِه: «اونچی گه خواینی اَنجام هادی رِه زودتَر اَنجام هادِه.»</verse>
				<verse number="28">ولی هیچکِدیم از اونانی گه سِفرِه ای سَر نیشت وِنِه نِفَهمِسِنِه گه چه عیسی هَین گَبِ یَهودا رِه بَزو.</verse>
				<verse number="29">بَعضی گِمون کِردِنِه چون یَهودا خَرج و بَرجی پول کیسِه رِه دارنِه، عیسی وِرِه گِنِه اونچی عیدی سِه لازِمِ بَخرین، یا اونگِه یَهودا وِنه یَچی فَقیرِنِه هادِه.</verse>
				<verse number="30">بعد از هَینگِه یَهودا لاقمِه رِه بَیتِه دَرجا دیرگا بوردِه. و شُو وِه.</verse>
				<verse number="31">بعد از اونگِه یَهودا دیرگا بوردِه، عیسی بُتِه: «اَلَن اِنسونی ریکا جَلال بَیتِه و خِدا وی دِلِه جَلال بَیتِه.</verse>
				<verse number="32">اگه خِدا وی دِلِه جَلال بَیتِه، پس خِدا هَم وِرِه شی دِلِه جَلال دِنِه و وِرِه دَرجا جَلال دِنِه.</verse>
				<verse number="33">کِچیک وَچیلِه، اَقَدّی دییَر شِمِه هَمرا دَرمِه. می دِمال گِردنِنی هَمونجور گه یَهودیِنِ بُتِمِه اَلَن شِمارِ هَم گِمِه اوجِه گه مِن شومِه شِما نَتِنِّنی بیئِین.</verse>
				<verse number="34">یَتِه تازِه حِکم شِمارِ دِمِه، و هون هَینِه گه هَمدِیَرِ مِحَبت هاکِنین. هَمونجور گه مِن شِمارِ مِحَبَت هاکِردِمِه، شِما هَم وِنِه هَمدِیَرِ مِحَبَت هاکِنین.</verse>
				<verse number="35">اگه هَمدیرِ مِحَبَت هاکِنین دِشتِه مَردِن هَینی جا فَهمِنِنِه گه شِما می شاگِردِننی.»</verse>
				<verse number="36">شَمعونِ پِطرُس بُتِه: «آقا، کِجِه شونی؟» عیسی بُتِه: «تو اَلَن نَتِنی اوجِه ای گه مِن شومِه می دِمال بیئی؛ ولی اَزما می دِمال اِنی.»</verse>
				<verse number="37">پِطرُس بُتِه: «آقا، چه اَلَن نَتِمِّه تی دِمال بیئِم؟ مِن شی جانِ تیسِه دِمِه.»</verse>
				<verse number="38">عیسی بُتِه: «تو شی جانِ میسِه دِنی؟ حَیقَتاً تِرِه گِمِه، پِش از هَینگِه تَلا بَخونِّه سِه کَش مِنِه هَشا کَشِنی.»</verse>
			</chapter>
			<chapter number="14">
				<verse number="1">«شِمِه دِل پَریشون نَووئِه. خِدارِه ایمون دارین؛ مِنَم ایمون دارین.</verse>
				<verse number="2">می پیری خِنِه خِیلی جادارِه. اگه هَینجور نَوِه شِمارِ گِتِمِه شومِه یَتِه جا شِمِسِه حاضِر هاکِنِم.</verse>
				<verse number="3">اگه بورِم و یَتِه جا شِمِسِه حاضِر هاکِنَم، هون موقِه، اَی هَم اِمِه و شِمارِ شی وَر وَرمِه، تا اوجِه گه مِن دَرمِه شِما هَم دَووئین.</verse>
				<verse number="4">جایی گه مِن شومِه، شِما وی راه رِه دِنِّنی.»</verse>
				<verse number="5">توما وِرِه بُتِه: «آقا اَما نَئومی کِجِه شونی، پَس چِتی دِنّیم راه کِجِئِه؟»</verse>
				<verse number="6">عیسی وِرِه بُتِه: «مِن راه و راستی و زندِگی هَسمِه؛ هیچکی جز می طریقی جا، آسِمونی پیری وَر نیِنِه.</verse>
				<verse number="7">اگه مِنِه اِشناسیوِنی، می پیرِ هَم اِشناسینی؛ بعد اَزین وِرِه اِشناسِنِنی و وِرِه بَئینی.»</verse>
				<verse number="8">فیلیپُس وِرِه بُتِه: «آقا، آسِمونی پیرِ اَمارِه هَم هادِه، گه هَمین اَمِسِه وَسِّه.»</verse>
				<verse number="9">عیسی وِرِه بُتِه: «فیلیپُس، خِیلی وَختِ شِمِه هَمرا دَرمِه، حَلا مِنِه نِشناسی؟ کسی گه مِنِه بَئیِه آسِمونی پیرِ بَئیِه؛ پَس چِتیِه گه گِنی ”آسِمونی پیرِ اَمارِه هَم هادِه“؟</verse>
				<verse number="10">مَگِه باوَر نارنی گه مِن پیری دِلِه و پیر می دِلِه دَرِه؟ گَبایی گه مِن شِمارِ زَمِّه میجا نیِه، بَلگی پیری گه می دِلِه دَرِه، ویِه گه شی کارارِ اَنجام دِنِه.</verse>
				<verse number="11">می هَین گَبِ باوَر هاکِنین گه مِن پیری دِلِه دَرمِه و پیر می دِلِه؛ و گَرنَه هون کارایی خاطری هَینِه باوَر هاکِنین.</verse>
				<verse number="12">«حَیقَتاً شِمارِ گِمِه، اونیگِه مِنِه ایمون دارِه، وی هَم کارایی گه مِن کِمِّه رِه کِنِّه، و حَتّی گَت تَر اَز اون کارا هَم کِنِّه، چونگه مِن پیری وَر شومِه.</verse>
				<verse number="13">هر چی می اِسمی هَمرا دَرخواس هاکِنین، مِن اونِه اَنجام دِمِه، تا پیر ریکائی دِلِه جَلال بَیرِه.</verse>
				<verse number="14">اگه می اِسمی هَمرا یَچی میجا بَخواین اونِه اَنجام دِمِه.</verse>
				<verse number="15">«اگه مِنِه دوس دارِنی، می اَحکامِ بِجا بیارین.</verse>
				<verse number="16">مِن پیری جا خوایمِه و وی یَت دییَر پِشتیبون شِمارِ دِنِه گه هَمِش شِمِه هَمرا دَووئِه،</verse>
				<verse number="17">یَعنی روحِ راستی گه دِنیا نَتِنِّه وِرِه قَبول هاکِنِه، چون نا وِرِه وینِّه و نا اِشناسِنِه؛ ولی شِما وِرِه اِشناسِنِنی، چون وی شِمِه هَمرا یَجا دَرِه و شِمِه دِلِه مونِّه.</verse>
				<verse number="18">«شِمارِ یَتیم نِلمِه؛ شِمِه وَر اِمِه.</verse>
				<verse number="19">بعد از مِدّتی دِ دِنیا مِنِه نَوینِّه، ولی شِما وینِنی، چون مِن زینِّمِه، شِما هَم زندگی کِنِنی.</verse>
				<verse number="20">هون روز فَهمِنِنی گه مِن پیری دِلِه دَرمِه و شِما می دِلِه دَرِنی و مِن شِمِه دِلِه دَرمِه.</verse>
				<verse number="21">اونیگِه می اَحکامِ دارنِه و اونِه بِجا اُرنِه، وی هَمونیِه گه مِنِه دوس دارنِه، اونیگِه مِنِه دوس دارِه، می پیر وِرِه دوس دارنِه و مِنَم وِرِه دوس دارمِه. و شِرِه وِرِه هَم دِمِه.»</verse>
				<verse number="22">یَهودا، نا یَهودای اَسْخَریوطی، عیسی رِه بُتِه: «آقا، چِتیِه گه شِرِه اَمارِه هَم دِنی، ولی نا هَین دِنیارِه؟»</verse>
				<verse number="23">عیسی بُتِه: «اگه کسی مِنِه دوس دارِه، می کَلامِ بِجا اُرنِه و می پیر وِرِه دوس دارنِه، و اَما وی وَر اِمی و وی هَمرا زندگی کِمّی.</verse>
				<verse number="24">اونیگِه مِنِه دوس نارنِه، می کَلامِ بِجا نیارنِه؛ و هَین کَلام گه اِشنُنِنی میجا نیِه، بَلگی پیری جائِه گه مِنِه بَرِسانیِه.</verse>
				<verse number="25">«هَینِنِه وختی شِمارِ بُتِمِه گه حَلا شِمِه هَمرا دَرمِه.</verse>
				<verse number="26">ولی هون پِشتیبون یَعنی روح القُدُس گه پیر وِرِه می اِسمی هَمرا رَسانِّه، وی هَمه چیرِه شِمارِ یاد دِنِه و هر چی مِن شِمارِ بُتِمِه رِه شِمِه یاد اُرنِه.</verse>
				<verse number="27">شِمِنِه آرامش و سَلامتی بِجا اِلمِه؛ شی آرامش و سَلامتی رِه شِمارِ دِمِه. اونچی مِن شِمارِ دِمِه، نا اونجوریِه گه دِنیا شِمارِ دِنِه. شِمِه دِل پَریشون نَووئِه و نِلین شِمِه دِل تَرس دَکِفِه.</verse>
				<verse number="28">بِشنُسِنی گه شِمارِ بُتِمِه ”مِن شومِه ولی اَی هَم شِمِه وَر اِمِه.“ اگه مِنِه دوس داشتِنی، می هَمرا خِشالی کِردِنی، هَینِسه گه پیری وَر شومِه، چون پیر میجا گَت تَرِ.</verse>
				<verse number="29">اِسا هَینِه پِش از هینگِه اِتِّفاق دَکِفِه شِمارِ بُتِمِه تا وختی اِتِّفاق دَکِتِه ایمون بیارین.</verse>
				<verse number="30">دِ خِیلی وَخت نَمونِسِه گه شِمِه هَمرا گَب بَزِنِم، چون هَین دِنیایی رَئیس گه شیطانِ دِ اِنِه. وی می سَر هیچ اِدِّعایی نارنِه؛</verse>
				<verse number="31">ولی مِن کاری رِه کِمِّه گه پیر مِنِه دَستور هادا، تا دِنیا دِنِّه گه پیرِ دوس دارمِه. پِرِسین، هَیجِه ای جا بوریم.</verse>
			</chapter>
			<chapter number="15">
				<verse number="1">« مِن حَیقی اَنگور دار هَسمِه و می پیر باغوونِه.</verse>
				<verse number="2">هر اَنگور رَزی گه میوِه نیارِه می پیر وِرِه وِرینِّه، و هر اَنگور رَزی گه میوِه بیارِه، وِرِه هَرَس کِنِّه تا ویشتَر میوِه بیارِه.</verse>
				<verse number="3">شِما اَلَن کَلامی خاطری گه شِمارِ بُتِمِه، تَمیزِنی.</verse>
				<verse number="4">شِما می دِلِه بَمونین و مِن شِمِه دِلِه. هَمونجور اگه شاخه داری کَش وَصل نَووئِه نَتِنِّه شیجا میوِه بیارِه. شِما هَم نَتِنِّنی میوِه بیارین اگه می دِلِه نَمونین.</verse>
				<verse number="5">«مِن اَنگور دارمِه و شِما می رَزِنی. کسی گه می دِلِه مونِّه و مِن وی دِلِه، وی اونیِه گه خِیلی میوِه اُرنِه؛ چون میجا سیوا هیچ کاری نَتِنِّنی هاکِنین.</verse>
				<verse number="6">اگه کَسی می دِلِه نَمونِّه، یَتِه رَزی تَرائِه گه وِرِه دیم دِنِنِه و خِشک وونِه. خِشکِ رَزیشونِه جَم کِنِنِه و تَشی دِلِه دیم دِنِنِه و سوجانِنِه.</verse>
				<verse number="7">اگه می دِلِه بَمونین و می کَلام شِمِه دِلِه بَمونِّه، هر چی خواینِنی دَرخواس هاکِنین گه بَراوَردِه وونِه.</verse>
				<verse number="8">می پیری جَلال هَینجور آشکار وونِه گه شِما خِیلی میوِه بیارین. و هینجوری ثابِت کِنِنی گه می شاگِردِنِنی.</verse>
				<verse number="9">«هَمونجور گه پیر مِنِه دوس دارنِه، مِنَم شِمارِ دوس دارمِه؛ می مِحَبَتی دِلِه بَمونین.</verse>
				<verse number="10">اگه می اَحکامِ بِجا بیارین، می مِحَبَتی دِلِه مونِّنی؛ هَمونجوری گه مِن شی پیری اَحکامِ بِجا اُرمِه و وی مِحَبَتی دِلِه مومِّه.</verse>
				<verse number="11">هَین چیارِه شِمارِ بُتِمِه تا می خِشالی شِمِه دِلِه دَووئِه و شِمِه خِشالی کامِل بَوو.</verse>
				<verse number="12">«می حِکم هَینِه گه هَمدِیَرِ مِحَبَت هاکِنین، هَمونجور گه مِن شِمارِ مِحَبَت هاکِردِمِه.</verse>
				<verse number="13">هَین مِحَبَتی جا گَت تَر دَنیِه گه یَنَفر شی جانِ شی رَفِقِنی سِه هادِه.</verse>
				<verse number="14">اگه اونچی شِمارِ حِکم کِمِّه رِه عَمل هاکِنین، می رَفِقِنِنی.</verse>
				<verse number="15">دِ شِمارِ غِلام داد نَکِمِّه، چون غِلام شی اَربابی کاری جا خَوَر نارنِه. بَلگی شِمارِ رَفِق داد هاکِردِمِه، چون دِشتِه چیایی گه شی پیری جا بِشنُسِمِه رِه شِمارِ اونی جا خَوَردار هاکِردِمِه.</verse>
				<verse number="16">شِما مِنِه اِنتِخاب نَکِردِنی، بَلگی مِن شِمارِ اِنتِخاب هاکِردِمِه و بَرِسانیمِه تا بورین و میوِه بیارین و شِمِه میوِه بَمونِّه، تا هر چی پیری جا می اِسمی هَمرا بَخواین شِمارِ هادِه.</verse>
				<verse number="17">مِن هَین چیارِه شِمارِ حِکم کِمِّه گه هَمدِیَرِ مِحَبَت هاکِنین.</verse>
				<verse number="18">«اگه دِنیا شِمِه جا بیزارِ، دِنّین گه شِمِه جا پِشتَر میجا بیزار وِه.</verse>
				<verse number="19">اگه شِما دِنیایی سِه وِنی، دِنیا شِمارِ هِتی شی آدَمایی تَرا دوس داشتِه. ولی چون دِنیایی سِه نینی، بَلگی مِن شِمارِ دِنیایی جا اِنتِخاب هاکِردِمِه، دِنیا شِمِه جا بیزارِ.</verse>
				<verse number="20">کَلامی گه شِمارِ بُتِمِه رِه شی یاد دارین: ”غِلام شی اَربابی جا گَت تَر نیِه.“ اگه مِنِه اَذیَت و آزار هاکِردِنِه، شِمارِ هَم اَذیَت و آزار کِنِنِه؛ و اگه می کَلامِ عَمل هاکِردِنِه، شِمِه کَلامِ هَم عَمل کِنِنِه.</verse>
				<verse number="21">ولی می اِسمی خاطِریِه گه دِشتِه هَین کارارِ شِمِه هَمرا کِنِنِه، چون اونیگِه مِنِه بَرِسانیِه رِه نِشناسِنِنِه.</verse>
				<verse number="22">اگه نیمو وِمِه و وِشونی هَمرا گَب نَزو وِمِه گِناه ناشتِنِه؛ ولی اَلَن دِ شی گِناهِنی سِه عِذر و ویهومِه ای نارِنِه.</verse>
				<verse number="23">کَسی گه میجا بیزار ووئِه، می پیری جا هَم بیزارِ.</verse>
				<verse number="24">اگه وِشونی دِلِه کارایی نَکِرد ووم گه جُز مِن هیچکَس نَکِردِه، گِناه ناشتِنِه؛ ولی با هَینگه هون کارارِ بَئینِه، هَم میجا و هَم می پیری جا بیزارِنِه.</verse>
				<verse number="25">ولی کَلامی گه وِشونی توراتی دِلِه بیمو، وِنه حَیقَت بَرِسِه گه گِنِه: "وِشون بی دلیل میجا بیزار وِنِه."</verse>
				<verse number="26">«ولی وختی هون پِشتیبون گه اونِه پیری طَرفی جا شِمِسِه رَسامِّه بیِه، یَعنی حَیقَتی روح گه پیری جا اِنِه، وی می خَوَری شَهادَت دِنِه.</verse>
				<verse number="27">شِما هَم شَهادَت دِنِنی، چون از اوَّل می هَمرا دَوِنی.</verse>
			</chapter>
			<chapter number="16">
				<verse number="1">«دِشتِه هَین چیارِه شِمارِ بُتِمِه تا شی ایمونی جا نَکِفین.</verse>
				<verse number="2">شِمارِ عِبادَتگاهی جا دیرگا کِنِنِه و واقعاً هَم موقِه ای رَسِنِه گه هر کی شِمارِ بَکوشِه خیال کِنِّه خِدارِه خِدمَت هاکِردِه.</verse>
				<verse number="3">هَین کارارِ کِنِنِه، چون نا آسِمونی پیرِ بِشناسینِه، نا مِنِه!</verse>
				<verse number="4">ولی هَینِنِه شِمارِ بُتِمِه تا وختی وی موقِه بَرِسیِه، شی یاد بیارین گه شِمارِ بُت وِمِه. هَین چیارِه اَوَّل شِمارِ نُتِمِه، چون شِه شِمِه هَمرا دَوِمِه.</verse>
				<verse number="5">«اِسا اونی وَر شومِه گه مِنِه بَرِسانیِه و هیچکِدیم نَپُرسِنِنی، ”کِجِه شونی؟“</verse>
				<verse number="6">ولی چون هَین چیارِه شِمارِ بُتِمِه، شِمِه دِل غَمی جا پِر بَوِه.</verse>
				<verse number="7">با هَین وجود، حَیقتِ شِمارِ گِمِه شِمِه نَفعِ گه مِن بورِم. چون اگه نَشوئَم هون پِشتیبون شِمِه وَر نیِنِه؛ ولی اگه بورِم وِرِه شِمِه وَر رَسامِّه.</verse>
				<verse number="8">وختی هون پِشتیبون بیِه، دِنیایی مَردِنِ گِناهی سِه و صالِح ووئَن و داوَری ای سِه مَحکوم کِنِّه.</verse>
				<verse number="9">گِناهی سِه، چون مِنِه ایمون نیارِنِه.</verse>
				<verse number="10">صالِح ووئَنی سِه، چون پیری وَر شومِه و دِ مِنِه نَوینِنی.</verse>
				<verse number="11">داوَری ای سِه، چون هَین دِنیایی رَئیس گه شیطانِ مَحکوم بَوِه.</verse>
				<verse number="12">«حَلا خِیلی چیا دارمِه شِمارِ بُئَم، ولی اَلَن وی بِشنُسَنی طاقتِ نارِنی.</verse>
				<verse number="13">ولی وختی حَیقَتی روح بیِه، شِمارِ دِشتِه حَیقَتی سِه رَهبری کِنِّه؛ چون وی شیجا گَب نَزِنِه، بَلگی اونچی اِشنُنِه رِه گِنِه و شِمارِ آیندِه ای جا خَوَردار کِنِّه.</verse>
				<verse number="14">وی مِنِه جَلال دِنِه، چون اونچی گه مِنیِه رِه گیرنِه، شِمارِ خَوَر دِنِه.</verse>
				<verse number="15">هر چی پیر دارنِه، مِنیِه. هَینِسه بُتِمِه اونچی گه مِنیِه رِه گیرنِه، شِمارِ خَوَر دِنِه.</verse>
				<verse number="16">«اَقَدّی دییَر دِ مِنِه نَوینِنی، ولی اَقَدّی دییَر اَی هَم مِنِه وینِنی.»</verse>
				<verse number="17">اَزما وی شاگِردِنی جا بعضیا هَمدِیَرِ بُتِنِه: «وی مَنظور چی وِه گه گِتِه ”اَقَدّی دییَر دِ مِنِه نَوینِنی، ولی اَقَدّی دییَر اَی هَم مِنِه وینِنی“؟ یا هَینگِه گِنِه: ”چون پیری وَر شومِه“؟»</verse>
				<verse number="18">پَس وِشون هَمدِیَرِ گِتِنِه: «وی منظور هَینگِه گِنِه ’اَقدی دییَر‘ چیِه؟ نِفَهمِمی چی ای خَوَری گَب زَنِّه؟»</verse>
				<verse number="19">عیسی دِنِسِه گه خواینِنِه ویجا سوال هاکِنِن؛ پَس وِشونِه بُتِه: «هَینِسه هَمدیری هَمرا بَحث کِنِنی گه بُتِمِه، ”اَقَدّی دییَر دِ مِنِه نَوینِنی، ولی اَقَدّی دییَر اَی هَم مِنِه وینِنی“؟</verse>
				<verse number="20">حَیقَتاً شِمارِ گِمِه، شِما بِرمِه و زاری کِنِنی، ولی دِنیا خِشال وونِه؛ شِمارِ غَم و غِرصِه گیرنِه، ولی شِمِه غَم و غرصِه خِشالی رِه تَبدیل وونِه.</verse>
				<verse number="21">یَتِه زَنا بَزائَنی موقِه دَرد کَشِنِه، چون وی موقِه بَرِسیِه؛ ولی وختی وی وَچِه دِنیا بیمو، دِ شی دَردِ یاد نیارنِه، چون یَتِه آدَم دِنیا بیمو خِشالِ.</verse>
				<verse number="22">هَینجور، شِما هَم اَلَن غَم و غِرصِه دارِنی؛ ولی اَی هَم شِمارِ ویمِّه و شِمِه دِل خِشال وونِه و هیچکی شِمِه خِشالی رِه شِمِه جا نَئیرنِه.</verse>
				<verse number="23">هون روز، دِ هیچی میجا نَخواینِنی. حَیقَتاً شِمارِ گِمِه هر چی آسِمونی پیری جا می اِسمی هَمرا بَخواین، اونِه شِمارِ دِنِه.</verse>
				<verse number="24">تا اَلَن می اِسمی هَمرا هیچی نَخوایسِنی؛ بَخواین تا بَنگیرین گه شِمِه خِشالی کامِل بَوو.</verse>
				<verse number="25">«هَینِنِه مَثَلی هَمرا شِمارِ بُتِمِه؛ ولی موقِه ای رَسِنِه گه دِ هَینجور شِمِه هَمرا گَب نَزِمِه، بَلگی پیری خَوَری عَلَنی شِمارِ گِمِه.</verse>
				<verse number="26">هون روز، می اِسمی هَمرا دَرخواس کِنِنی. و شِمارِ نُمِه گه من شِمِه طرفی جا پیری جا دَرخواس کِمِّه،</verse>
				<verse number="27">چون پیر شِه شِمارِ دوس دارنِه، چون شِما مِنِه دوس داشتِنی و باوَر هاکِردِنی گه خدایی طَرفی جا بیمومِه.</verse>
				<verse number="28">مِن پیری طرفی جا هَین دِنیایی دِلِه بیمومِه؛ و اَلَن هَین دِنیارِه تَرک کِمِّه و پیری وَر شومِه.»</verse>
				<verse number="29">اَزما وی شاگِردِن بُتِنِه: «اِه اَلَن دِ عَلَنی گَب زَنّی، نا مَثَلی هَمرا.</verse>
				<verse number="30">اِسا دِ دِمّی هَمه چی ای جا خَوَر دارنی و نیاز نارنی کَسی تیجا سوالی بَپُرسِه. هَینِسه باوَر دارمی گه خدایی طَرفی جا بیموئی.»</verse>
				<verse number="31">عیسی وِشونِه بُتِه: «اَلَن باوَر دارِنی؟</verse>
				<verse number="32">موقه ای رَسِنِه، گه حَیقَتاً هَمین اَلَن هَم بَرِسیِه، گه شِما هَمه پَخش و پَلا وونِنی و هر کِدیم شی خِنِه شونِنی و مِنِه تَنیا اِلنِنی؛ ولی مِن تَنیا نیمِه، چون آسِمونی پیر می هَمرا دَرِه.</verse>
				<verse number="33">هَینِنِه شِمارِ بُتِمِه تا می دِلِه آرامِش دارین. دِنیایی دِلِه زَحمَت و عَذاب شِمِسِه دَرِه؛ ولی شِمِه دِل قِرص ووئِه، چون مِن دِنیارِه پیروز بَوِمِه.»</verse>
			</chapter>
			<chapter number="17">
				<verse number="1">عیسی شی گَبِ تُوم هاکِردِه و آسِمونِ هارشیِه و بُتِه: «پیر، وی موقِه بَرِسیِه. شی ریکارِه جَلال هادِه تا ریکا هَم تِرِه جَلال هادِه.</verse>
				<verse number="2">چون دِشتِه آدَمِنی اختیارِ وِرِه هادایی، تا دِشتِه اونانیگه تو وِرِه هادایی رِه اَبَدی زندگی هادِه.</verse>
				<verse number="3">و اَبَدی زندِگی هَینِه گه تِرِه تَنیا حَیقی خِدا و عیسی مَسیح گه تو بَرِسانی رِه بِشناسَن.</verse>
				<verse number="4">مِن کاری گه تو مِنِه بِسپارِسی رِه اَنجام هادامِه و هَینجوری زَمینی سَر تِرِه جَلال هادامِه.</verse>
				<verse number="5">پس اِی پیر، اِسا، شی وَر مِنِه جَلال هادِه، هَمون جَلالی گه پش اَزونگِه دِنیا به وجود بیِه تی وَر داشتِمِه.</verse>
				<verse number="6">«مِن تی اِسمِ هونِنی سِه گه تو هَین دِنیایی دِلِه مِنِه هادایی، آشکار هاکِردِمِه. هونِن تِنی وِنِه و تو وِشونِه مِنِه هادایی، و وِشون تی کَلامِ بِجا بیاردِنِه.</verse>
				<verse number="7">اِسا بِفَهمِسِنِه اونچی مِنِه هادایی تی طَرفی جا وِه.</verse>
				<verse number="8">چون کَلامی رِه گه مِنِه هادایی، وِشونِه هادامِه، و وِشون اونِه قَبول هاکِردِنِه و حَیقَتاً بِفَهمِسِنِه تی طَرفی جا بیمومِه، و باوَر هاکِردِنِه گه تو مِنِه بَرِسانی ای.</verse>
				<verse number="9">مِن اونانیسِه دِعا کِمِّه؛ مِن هَین دِنیایی سِه دِعا نَکِمِّه، بلگی اونانیگه تو مِنِه هادایی ای سِه دِعا کِمِّه؛ چون وِشون تِنینِه.</verse>
				<verse number="10">هر چی مِن دارمِه تِنیِه و هر چی تو دارنی مِنیِه؛ و مِن وِشونی دِلِه جَلال بَیتِمِه.</verse>
				<verse number="11">ویشتَر از هَین دِ دِنیایی دِلِه نَمومِّه، ولی وِشون دِنیایی دِلِه دَرِنِه؛ مِن تی وَر اِمِه. اِی قدّوسِ پیر، اونانیگه مِنِه هادائی رِه شی اِسمی هَمرا حِفظ هاکِن، تا یَتّا ووئِن، همونجوری گه اَما یَتّا هَسمی.</verse>
				<verse number="12">مِن تا وختی گه وِشونی هَمرا دَوِمِه اونانیگه تو مِنِه هادائی رِه تی اِسمی هَمرا حِفظ هاکِردِمِه، مِن وِشونی جا حِفاظَت هاکِردِمِه، هیچکِدیم از اونان هَلاک نَوِنِه، جز هون هَلاکتی ریکا، تا اونچی مِقَدّسِ نِوِشتِه ای دِلِه بَنوِشت بَوِه حَیقَت بَرِسِه.</verse>
				<verse number="13">ولی اِسا تی وَر اِمِه و هَین گَبارِه موقِه ای زَمِّه گه حَلا هَین دِنیایی دِلِه دَرمِه، تا می خِشالی رِه شی دِلی دِلِه کامِل دارِن.</verse>
				<verse number="14">مِن تی کَلامِ وِشونِه هادامِه، ولی دِنیا وِشونی جا بیزار وِه، چون هَین دِنیایی جا نینِه، هَمونجور گه مِن هَین دِنیایی جا نیمِه.</verse>
				<verse number="15">مِن نَخوایمِه وِشونِه هَین دِنیایی جا بَوِری، بَلگی خوایمِه وِشونِه هون شَریری جا حِفظ هاکِنی.</verse>
				<verse number="16">وِشون هَین دِنیایی جا نینِه، هَمونجور گه مِن هَین دِنیایی جا نیمِه.</verse>
				<verse number="17">حَیقَتِ وِشونِه یاد هادِه تا مِقَدَّس بَوون، تی کَلام حَیقَتِ.</verse>
				<verse number="18">هَمونجور گه تو مِنِه دِنیایی دِلِه بَرِسانی، مِنَم وِشونِه دِنیایی دِلِه بَرِسانیمِه.</verse>
				<verse number="19">مِن شِرِه وِشونی وَقفِ کِمِّه تا وِشون هَم شِرِه حَیقَتی وَقف هاکِنِن.</verse>
				<verse number="20">«مِن فقط وِشونی سِه دَرخواس نَکِمِّه، بَلگی اونانیسِه هَم گه وِشونی پِیغِمی طریق مِنِه ایمون اُرِنِه،</verse>
				<verse number="21">تا هَمه یَتّا بَوون، هَمونجوری گه تو اِی پیر می دِلِه دَری و مِن تی دِلِه. جوری هاکِن گه وِشون هَم اَمِه دِلِه دَووئَن، تا دِنیا باوَر هاکِنِه گه تو مِنِه بَرِسانی ای.</verse>
				<verse number="22">مِن جَلالی گه مِنِه هادایی رِه وِشونِه هادامِه تا یَتّا بَوون، هَمونجور گه اَما یَتّا هَسمی؛</verse>
				<verse number="23">مِن وِشونی دِلِه و تو می دِلِه دَری. جوری هاکِن تا وِشون هَم کامِلاََ یَتّا بَوون تا دِنیا دِنِّه گه تو مِنِه بَرِسانی ای، و وِشونِه هَمونجوری دوس داشتی گه مِنِه دوس داشتی.</verse>
				<verse number="24">اِی پیر، خوایمِه اونِنی گه مِنِه هادایی می هَمرا دَوون، هَموجِه گه مِن دَرمِه، تا می جَلالِ بَوینِن، جَلالی گه تو مِنِه هادایی؛ چون قبل از هَینگه دنیا شِرو بَوو مِنِه دوس داشتی.</verse>
				<verse number="25">«اِی صالِحِ پیر، هر چَن دِنیا تِرِه نِشناسِنِه، ولی مِن تِرِه اِشناسِمِه، و هَینِن دِنِّنِه گه تو مِنِه بَرِسانی ای.</verse>
				<verse number="26">مِن تی اِسمِ وِشونِه بِشناسانیمِه و اَی هَم اِشناسامِه، تا مِحَبَتی گه تو مِنِه داشتی، وِشونی دِلِه هَم دَووئِه و مِنَم وِشونی دِلِه دَووئِم.»</verse>
			</chapter>
			<chapter number="18">
				<verse number="1">عیسی بعد از هَینگه شی گَبِ بَزو، شی شاگِردِنی هَمرا قِدرونی دَرِّه ای اون دَس بوردِه. اوجِه یَتِه باغ دَوِه، عیسی و وی شاگِردِن باغی دِلِه بوردِنِه.</verse>
				<verse number="2">یَهودا، کسی گه عیسی رِه خیانت هاکِردِه هَم اوجِه ای جا خَوَر داشتِه، چون عیسی و وی شاگِردِن مَعمولا اوجِه جَم وونِسِنِه.</verse>
				<verse number="3">پَس یَهودا یَه دَسِه از سَربازِن و مَعبَدی گَت گَتِه کاهنِن و عِلَمای فِرقِه فَریسی ای مأمورِنِ بَیتِه اوجِه بیمو. وِشون فانوس و مَشعل و سِلاحی هَمرا اوجِه بَرِسینِه.</verse>
				<verse number="4">عیسی با اونگِه دِنِّسِه چی وی سَر اِنِه، پِش بوردِه و وِشونِه بُتِه: «کِنی دِمال گِردِنِنی؟»</verse>
				<verse number="5">وِشون بُتِنِه: «عیسای ناصِری.» بُتِه: «مِن وی هَسمِه.» یَهودا کسی گه وِرِه خیانت هاکِرد وِه هَم وِشونی هَمرا اِسّاوِه.</verse>
				<verse number="6">وختی عیسی بُتِه، «مِن وی هَسمِه،» وِشون عَقب عَقب بوردِنِه و بِنِه ای سَر دیم بَخاردِنِه.</verse>
				<verse number="7">عیسی یَکَش دییَر وِشونی جا بَپُرسیِه: «کِنی دِمال گِردِنِنی؟» وِشون بُتِنِه: «عیسای ناصری.»</verse>
				<verse number="8">عیسی بُتِه: «شِمارِ بُتِمِه گُو مِن وی هَسمِه. پس اگه می دِمال گِردِنِنی بِلین هَینِن بورِن.»</verse>
				<verse number="9">هَینِ بُتِه تا اونچی گه پِشتَر بُت وِه حَیقَت بَرِسِه گه: «هیچکِدیم از اونانیگه مِنِه هادائی رِه از دَس نَدامِه.»</verse>
				<verse number="10">اَزما شَمعونِ پِطرُس، شَمشیرِی گه شی هَمرا داشتِه رِه بَکشیِه و کاهِن اعظَمی نوکَری راسِ گوشِه بَزو و بَوریِه. هون نوکَری اِسم مالخوس وِه.</verse>
				<verse number="11">عیسی، پِطرُسِ بُتِه: «شی شَمشیرِ غَلاف هاکِن! نِنِه پیالِه ای گه پیر مِنِه هادارِه بَنوشَم؟»</verse>
				<verse number="12">اَزما سَربازِن شی فَرموندِه و یَهودیِنی مأمورِنی هَمرا عیسی رِه بَیتِنِه و وِرِه دَوِسِنِه.</verse>
				<verse number="13">اَوَّل وِرِه حَنّایی وَر بَوِردِنِه. چون حَنّا قیافایی زَن پیر وِه. و قیافا هون سال قومی کاهِنِ اعظَم وِه.</verse>
				<verse number="14">قیافا هَمونی وِه گه یَهودیِنِ بُتِه: بهتَرِ یَنَفر قومی سِه بَمیرِه.</verse>
				<verse number="15">شَمعونِ پِطرُس و یَت دییَر شاگِرد عیسایی دِمال بوردِنِه. چون هون شاگِرد کاهِنِ اعظَمی آشنا وِه. عیسایی هَمرا کاهِنِ اعظَمی خِنِه ای کَناپِش بوردِه.</verse>
				<verse number="16">ولی پِطرُس دَری پِشت هِرِسا. پَس هون یَتِ شاگِرد گه کاهِنِ اعظَمی آشنا وِه دیرگا بوردِه و یَتِه زَنایی هَمرا گه دَربون وِه گَب بَزو و پِطرُسِ دِلِه بَوِردِه.</verse>
				<verse number="17">اَزما هون زَنا گه دَربون وِه پِطرُسی جا بَپُرسیِه: «مَگِه تو هَم یَتِه از وی شاگِردِن نیئی؟» پِطرُس جِواب هادا: «نا، نیمِه.»</verse>
				<verse number="18">هَوا سَرد وِه. نوکَرِن و مأمورِن زِغالی هَمرا تَش روشِن هاکِرد وِنِه و وی دُور اِسّاوِنِه و شِرِه گَرم کِردِنِه. پِطرُس هَم وِشونی هَمرا اِسّاوِه و شِرِه گَرم کِردِه.</verse>
				<verse number="19">اَزما کاهِنِ اعظَم عیسایی جا، وی شاگِردِن و تعالیمی خَوَری بَپُرسیِه.</verse>
				<verse number="20">عیسی جِواب هادا: «مِن دِنیایی هَمرا عَلَنی گَب بَزومِه و هَمِش عِبادَتگاه و مَعبَدی دِلِه گه دِشتِه یَهودیِن جم وونِنِه تَعلیم هادامِه و خَلوتی دِلِه هیچی نُتِمِه.</verse>
				<verse number="21">چه میجا سوال کِنّی؟ اونانیگه می گَبِ بِشنُسِنِه رِه بَپُرس! وِشون دِنِّنِه چی بُتِمِه.»</verse>
				<verse number="22">وختی عیسی هَینِه بُتِه یَتِه از مأمورِن گه اوجِه اِسّاوِه وی دیمِ چَک بَزو و بُتِه: «کاهِنِ اعظَمی جِوابِ هَینجور دِنی؟»</verse>
				<verse number="23">عیسی بُتِه: «اگه اِشتِباه بُتِمِه اونِه ثابِت هاکِن؛ ولی اگه راس بُتِمِه چه مِنِه زَنّی؟»</verse>
				<verse number="24">اَزما حَنّا وِرِه دَس دَوَس قیافایی وَر گه کاهِنِ اعظَم وِه بَرِسانیِه.</verse>
				<verse number="25">هَمون موقِه ای گه شَمعونِ پِطرُس تَشی وَر اِسّاوِه و شِرِه گَرم کِردِه، بَعضیا ویجا بَپُرسینِه: «مَگِه تو هَم یَتِه از وی شاگِردِن نیئی؟» وی هَشا بَکِشیِه و بُتِه: «نا نیمِه.»</verse>
				<verse number="26">کاهِنِ اعظَمی یَتِه از نوکَرِن هَمون کسی فامیل گه پِطرُس وی گوشِ بَوری وِه، بُتِه: «مَگِه مِن شِه تِرِه هون باغی دِلِه وی هَمرا نَئیمِه؟»</verse>
				<verse number="27">پِطرُس اَی هَم هَشا بَکشیِه. هَمون دَم تَلا بَخونِسِه.</verse>
				<verse number="28">اَزما، صِبحِ دَم عیسی رِه قیافایی وَری جا فَرمونداری کاخی دِلِه بَوِردِنِه. وِشون شِه فَرمونداری کاخی دِلِه نَشینِه تا نَجِس نَووئِن و بَتِنَّن پِسَخی عیدی شُومِ بَخارِن.</verse>
				<verse number="29">پس پیلاتُس وِشونی وَر دیرگا بیمو و بَپُرسیِه: «هَین مَردی رِه به چه جُرمی مِتَهَم کِنِنی؟»</verse>
				<verse number="30">وِشون جِواب هادانِه: «اگه هَین مَردی گِناهکار نَوِه وِرِه تی تَحویل نَدامی.»</verse>
				<verse number="31">پیلاتُس وِشونِه بُتِه: «شِما شِه وِرِه بَوِرین و طِبقِ شی شَریعَت وِرِه محاکِمِه هاکِنین.» یَهودیِن بُتِنِه: «اَما اجازِه نارمی هیچکَسِ بَمِردَنی سِه محکوم هاکِنیم.»</verse>
				<verse number="32">هَینجوری عیسایی گَب هَینی خَوَری گه بُت وِه چِتی میرنِه حَیقَت بَرسیِه.</verse>
				<verse number="33">اَی هَم پیلاتُس کاخی دِلِه دَگِرِسِه و دَستور هادا عیسی رِه وی وَر بیارَن و وِرِه بُتِه: «تو یَهودیِنی پادشاهی؟»</verse>
				<verse number="34">عیسی بُتِه: «تو شِه شیجا هَینِه گِنی یا بَقیِه می خَوَری تِرِه بُتِنِه؟»</verse>
				<verse number="35">پیلاتُس بُتِه: «مَگِه مِن یَهودیمِه؟ تی قوم و مَعبَدی گَت گَتِه کاهنِن تِرِه می تَحویل هادانِه؛ چی هاکِردی؟»</verse>
				<verse number="36">عیسی بُتِه: «می پادشاهی هَین دِنیایی جا نیِه. اگه می پادشاهی هَین دِنیایی جا وِه، می نوکَرِن جنگ کِردِنِه تا یَهودیِنی دَس گِرِفتار نَووم. ولی می پادشاهی هَین دِنیایی جا نیِه.»</verse>
				<verse number="37">اَزما پیلاتُس عیسی رِه بُتِه: «پَس تو یَتِه پادشاهی؟» عیسی بُتِه: «تو شِه گِنی مِن یَتِه پادشاهمِه. چون مِن هَینِسه ماری جا بَزا بَوِمِه و هَینِسه هَین دِنیایی دِلِه بیمومِه تا حَیقَتی سِه شَهادَت هادَم. پس هر کی گه حَیقَتی جائِه می گَبِ گوش دِنِه.»</verse>
				<verse number="38">پیلاتُس بَپُرسیِه: «حَیقَت چیِه؟» وختی هَینِه بُتِه اَی هَم دیرگا یَهودیِنی وَر بوردِه و وِشونِه بُتِه: «مِن هیچ دَلیلی وی مَحکوم هاکِردَنی سِه نَنگیتِمِه.</verse>
				<verse number="39">ولی شِمِه رَسم هَینِه گه پِسَخی عیدی دِلِه وِنِه یَتِه زیندونی رِه شِمِنِه آزاد هاکِنِم؛ خواینِنی یَهودیِنی پادشاه رِه شِمِنِه آزاد هاکِنِم؟»</verse>
				<verse number="40">وِشون اَی هَم داد بَزونِه و بُتِنِه: «هَین مَردی رِه نا، باراباسِ آزاد هاکِن!» و باراباس یَتِه راهزَن وِه.</verse>
			</chapter>
			<chapter number="19">
				<verse number="1">اَزما پیلاتُس دَستور هادا عیسی رِه بَیرِن و شَلّاق بَزِنَن.</verse>
				<verse number="2">سَربازِن تَلی ای جا تاجی بِبافتِنِه، وی کَلِّه ای سَر بِشتِنِه و یَتِه اَرغَوونی قَوا وی تَن دَکِردِنِه</verse>
				<verse number="3">و وی وَر ایمونِه، گِتِنِه: «سَلام بر یَهودیِنی پادشاه!» و وِرِه چَک زووِنِه.</verse>
				<verse number="4">پیلاتُس یَکَش دییَر دیرگا بوردِه و وِشونِه بُتِه: «هارشین، اَلَن وِرِه شِمِه وَر دیرگا اُرمِه تا دِنّین مِن هیچ جرمی وی مَحکوم هاکِردَنی سِه نَنگیتِمِه.»</verse>
				<verse number="5">پس عیسی یَتِه تاج تَلی ای جا وی کَلِّه ای سَر و اَرغَوونی قَوا وی تَن، دیرگا بیمو. پیلاتُس وِشونِه بُتِه: «هارشین، هَین هَم هَمون مَردی!»</verse>
				<verse number="6">وختی مَعبَدی گَت گَتِه کاهنِن و مَعبَدی مأمورِن وِرِه بَئینِه داد بَزونِه، بُتِنِه: «وِرِه مَصلوب هاکِن! وِرِه مَصلوب هاکِن!» پیلاتُس وِشونِه بُتِه: «شِما شِه وِرِه بَوِرین و مَصلوب هاکِنین، چون مِن هیچ جرمی وی مَحکوم هاکِردَنی سِه نَنگیتِمِه.»</verse>
				<verse number="7">یَهودیِن جِواب هادانِه: «اَما شَریعَتی دارمی، طِبقِ اَمِه شَریعَت وی وِنِه بَمیرِه، چون اِدِّعا کِنِّه خِدایی ریکائِه.»</verse>
				<verse number="8">وختی پیلاتُس هَینِه بِشنُسِه ویشتَر بَتِرسیِه،</verse>
				<verse number="9">اَی هَم کاخی دِلِه دَگِرِسِه و عیسایی جا بَپُرسیِه: «تو کِجایی هَسّی؟» ولی عیسی هیچ جِوابی نَدا.</verse>
				<verse number="10">پیلاتُس وِرِه بُتِه: «می هَمرا گَب نَزِنّی؟ مَگِه نَئونی مِن هَین اختیارِ دارمِه تِرِه آزاد هاکِنَم یا تِرِه مَصلوب هاکِنَم؟»</verse>
				<verse number="11">عیسی بُتِه: «اگه خِدا هَین اختیارِ تِرِه نَداوِه تو هیچ اِختیاری می سَر ناشتی. هَینِسه اونیگِه مِنِه تی تَحویل هادا وی گِناه ویشترِ.»</verse>
				<verse number="12">بعد از اون پیلاتُس هَینی دِمال دَوِه گه وِرِه آزاد هاکِنِه، ولی یَهودیِن داد زووِنِه و گِتِنِه: «اگه هَین مَردی رِه آزاد هاکِنی، قیصَری رَفِق نیئی. هر کی پادشاهی ای اِدِّعا رِه هاکِنِه، قیصَری هَمرا مخالِفَت کِنِّه.»</verse>
				<verse number="13">وختی پیلاتُس هَین گَبِ بِشنُسِه عیسی رِه دیرگا بیاردِه و شی داوَری ای تَختی سَر هِنیشتِه، جایی گه به «سَنگ فَرش» مَعروف وِه و آرامی ای زِوون هونِه «جَبّاتا» گِتِنِه.</verse>
				<verse number="14">هون روز، یَتِه روز قبل از پِسَخی عید وِه گه یَهودیِن شِرِه پِسَخی عیدی سِه حاضِر کِردِنِه. نَزیکِ ظِهر وِه. پیلاتُس یَهودیِنِ بُتِه: «هارشین، هَین هَم شِمِه پادشاه!»</verse>
				<verse number="15">وِشون شول هادانِه: «وِرِه بَکوش! وِرِه بَکوش! وِرِه مَصلوب هاکِن!» پیلاتُس وِشونِه بُتِه: خواینِنی شِمِه پادشاهِ مَصلوب هاکِنَم؟» مَعبَدی گَت گَتِه هاکِنِن جِواب هادانِه: «اَما بِجز قیصر پادشاهِ دییَری نارمی.»</verse>
				<verse number="16">سَرآخَر پیلاتُس عیسی رِه وِشونی تَحویل هادا تا وِرِه مَصلوب هاکِنِن. پس وِشون عیسی رِه بَیتِنِه و بَوِردنِه.</verse>
				<verse number="17">عیسی شی صَلیبِ دوش بَکشیِه، مَحَلی گه وی اِسم کَلِّه ای کاسِه و آرامی ای زِوون جُلجُتا گِتِنِه بوردِه.</verse>
				<verse number="18">اوجِه وِرِه مَصلوب هاکِردِنِه. وی هَمرا دِ نَفر دییَر هَم مَصلوب بَوِنِه، و هون دِتا عیسایی دِ طَرَف دَوِنِه و عیسی وِشونی میِن دَوِه.</verse>
				<verse number="19">پیلاتُسی دستوری هَمرا یَتِه کَتیبِه بَنوِشتِنِه و اونِه صَلیبی سَر بَزونِه. اونی سَر بَنوِشت بَوِه وِه: ’عیسای ناصِری، یَهودیِنی پادشاه.‘</verse>
				<verse number="20">یَتِخِیلی یَهودیِن هون کَتیبِه رِه بَخونِسِنِه، چون جایی گه عیسی رِه مَصلوب هاکِردِنِه شَهری نَزیکی وِه و هون کَتیبِه آرامی، لاتینی و یونانی ای زِوون بَنوِشت بَوِه وِه.</verse>
				<verse number="21">پَس یَهودیِنی گَت گَتِه کاهنِن پیلاتُسِ بُتِنِه: «نَنویس’یَهودیِنی پادشاه‘، بَلگی بَنویس هَین مَردی گِتِه مِن یَهودیِنی پادشاهمِه.»</verse>
				<verse number="22">پیلاتُس بُتِه: «هر چی بَنوِشتِمِه دِ بَنوِشتِمِه.»</verse>
				<verse number="23">وختی سَربازِن عیسی رِه مَصلوب هاکِردِنِه، وی جِمِه رِه بَیتِنِه چار قِسمَت رَسَد هاکِردِنِه و هر کِدیم یَه قِسمَتِ بَیتِنِه، وختی وی قَوارِه بَرِسینِه بَئینِه یَسَرِه هَسِّه و دَرز نارنِه.</verse>
				<verse number="24">پس هَمدیَرِ بُتِنِه: «هَینِه گِلی نَکِنیم، بَلگی قِرعه دیم بَدیم بَوینیم کِنی وونِه.» هَینجوری مزامیری نوشتِه حَیقَت بَرِسیِه گه: «می جِمِه رِه شی میِن رَسَد هاکِردِنِه و می قَوایی سَر قِرعه دیم بَدانِه.» پس سَربازِن هَینجور هاکِردِنِه.</verse>
				<verse number="25">عیسایی صَلیبی نَزیکی، وی مار، وی خالِه، و مریم کْلوپاسی زَنا و مریم مَجْدَلیّه اِسّاوِنِه.</verse>
				<verse number="26">وختی عیسی شی مار و هون شاگِردی گه وِرِه دوس داشتِه رِه بَئیِه هی وَر اِسّانِه، شی مارِ بُتِه: «اِی زَن، هارِش هَین تی ریکا.»</verse>
				<verse number="27">اَزما هون شاگِردِ بُتِه: «هارِش هَین تی مار.» از اون ساعت هون شاگِرد عیسایی مارِ شی خِنِه بَوِردِه.</verse>
				<verse number="28">بعد از اون عیسی گه دِنِسِه دِ هَمه چی تُوم بَوِه، اونی وِسِه گِه مِقَدّسِ نِوِشتِه اَنجام بَرِسِه، بُتِه: «مِنِه تَشنیِه.»</verse>
				<verse number="29">اوجِه یَتِه ظَرف دَوِه گه تِرش بَوِه شَرابی جا مَشت وِه. پس یَتِه اَبر گه تِرش بَوِه شَرابی دِلِه بَزو وِنِه رِه یَتِه زُوفا داری شاخِه ای سَر بِشتِنِه و عیسایی دِهِنی وَر بَوِردِنِه.</verse>
				<verse number="30">وختی عیسی تِرش بَوِه شَرابِ بَچِشیِه، بُتِه: «تُوم بَوِه.» اَزما شی سَرِ جِر بیاردِه و شی روحِ تَسلیم هاکِردِه.</verse>
				<verse number="31">چون هون روز، پِسَخی عیدی آمادِه بَووئَنی روز وِه، و روز بعد، یَهودیِنی گَتِ مِقَدّسِ شنبه وِه. یَهودیِنی گَت گَتِ نَخوایسِنِه جَسَدیشون تا فردا صَلیبی سَر بَمونِّه، پیلاتُسی جا بَخوایسِنِه تا هون سِه نَفری لینگی ساقِ بِشکانَن تا بَتِنَّن وِشونی جَسَدِ صَلیبی جا جِر بیارِن.</verse>
				<verse number="32">پَس سَربازِن بیمونِه و هون دِ نَفری لینگی ساقِ گه عیسایی هَمرا مَصلوب بَوِه وِنِه رِه بِشکانینِه.</verse>
				<verse number="33">ولی وختی عیسی رِه بَرِسینِه و بَئینِه بَمِردِه، وی ساقِ نِشکانینِه.</verse>
				<verse number="34">ولی یَتِه از سَربازِن وی پَلی ای دِلِه نیزِه بَزو و دَرجا وی پَلی ای جا خون و اُو دیرگا بیمو.</verse>
				<verse number="35">کسی گه هَینِه بَئیِه، شَهادَت دِنِه تا شِما هَم ایمون بیارین. وی شَهادَت راسِ. و وی دِنِّه گه دِ حَیقَتِ گِنِه.</verse>
				<verse number="36">هَینِن اِتِّفاق دَکِتِه تا مِقَدّسِ نِوشتِه حَیقَت بَرِسِه گه: «وی هَسکائیشونی جا هیچکدیم نِشکِنِه.»</verse>
				<verse number="37">و هَمینجور هَم مِقَدَّس نوشتِه ای یَتِه قِسمَت دییَر گِنِه: «اونیگه نیزِه بَزونِه رِه، اِشِنِنِه.»</verse>
				<verse number="38">بعد از هَین اِتِّفاقا، یوسِف گه اَهلِ رامَه وِه، پیلاتُسی جا اِجازه بَخوایسِه تا عیسایی جَسَدِ بَیرِه. یوسِف، عیسایی شاگِرد وِه، ولی یَواشکی، چون یَهودیِنی جا تَرسی وِه. پیلاتُس وِرِه اجازِه هادا. پس بیمو عیسایی جَسَدِ بَیتِه.</verse>
				<verse number="39">نیقودیموس هَم گه پِشتَر شُوئینِه عیسایی وَر بورد وِه، بیمو و شی هَمرا سی کیلو مُر و عود بیاردِه.</verse>
				<verse number="40">پس وِشون عیسایی جَسَدِ بَیتِنِه، اونِه طِبقِ یهودی رَسم عَطریجاتی هَمرا کَفنی دِلِه دَپیتِنِه.</verse>
				<verse number="41">اوجِه گه عیسی مَصلوب بَوِه، یَتِه باغ دَوِه و هون باغی دِلِه یَتِه تازِه مَقبَرِه دَوِه گه حَلا مِردِه ای رِه اونی دِلِه نِشت وِنِه.</verse>
				<verse number="42">پس چون یَهودینی آمادِه بَووئَنی روز، پِسَخی عیدی سِه وِه، و هون مَقبَرِه هَم هَمون نَزیکی وِه، عیسایی جَسَدِ وی دِلِه بِشتِنِه.</verse>
			</chapter>
			<chapter number="20">
				<verse number="1">هفته ای اوّلین روز، صِبِ دَم، موقِه ای گه حَلا هَوا تاریک وِه، مریم مَجْدَلیّه مَقبَرِه ای سَر بیمو و بَئیِه گه سَنگ مَقبَرِه ای دَری وَر کِنار بوردِه.</verse>
				<verse number="2">پَس دُویی هَمرا شَمعونِ پِطرُس و هون شاگِردی گه عیسی وِرِه دوس داشتِه ای وَر بوردِه و وِشونِه بُتِه: «اَمِه سَروَرِ مَقبَرِه ای جا بَوِردِنِه و نَئومّی کِجِه بِشتِنِه.»</verse>
				<verse number="3">پس پِطرُس و هون یَتّا شاگِرد دیرگا بیمونِه و مَقبَرِه ای سَمت راه دَکِتِنِه.</verse>
				<verse number="4">هر دِتا با هَم دُو کِردِنِه؛ ولی هون یَتّا شاگِرد پِطرُسِ پِش دَکِتِه و اوَّل مَقبَرِه رِه بَرِسیِه.</verse>
				<verse number="5">دِلّا بَوِه و مَقبَرِه ای دِلِه رِه هارشیِه، بَئیِه گه کَفَنی جِل اوجِه دَرِه، ولی دِلِه نَشیِه.</verse>
				<verse number="6">اَزما شَمعونِ پِطرُس هَم وی دِمال بیمو و مَقبَرِه ای دِلِه بوردِه، بَئیِه گه کَفَنی جِل اوجِه دَرِه،</verse>
				<verse number="7">ولی دَسمالی گه عیسایی کَلِّه ای دورِه دَوِس وِنِه کَفَنی وَر دَنیوِه، بَلگی سیوا تاهاکِرد یَجا دییَر دَوِه.</verse>
				<verse number="8">پس هون یَتّا شاگِرد گه اَوَّل مَقبَرِه رِه بَرِسی وِه هَم دِلِه بوردِه و بَئیِه و ایمون بیاردِه.</verse>
				<verse number="9">چون حَلا شاگِردِن مِقَدّسِ نِوِشتِه رِه نِفَهمِس وِنِه گه عیسی وِنِه مِردِگونی جا زینِّه بَوو.</verse>
				<verse number="10">اَزما هون دِتا شاگِرد شی خِنِه دَگِرِسِنِه.</verse>
				<verse number="11">ولی مریم، مَقبَرِه ای دیرگا اِسّاوِه و بِرمِه کِردِه. وی هَمونجور گه بِرمِه کِردِه دِلّا بَوِه تا مَقبَرِه ای دِلِه رِه هارشِه.</verse>
				<verse number="12">هَمون موقِه دِتا فِرِشتِه رِه اِسبی لیواسی هَمرا اوجِه ای گه عیسایی جَسَدِ بِشت وِنِه بَئیِه، یَتِه وی کَلِّه ای جایی سَر و یَت دییَر وی لینگی جایی سَر نیشت وِنِه.</verse>
				<verse number="13">وِشون وِرِه بُتِنِه: «اِی زَنا، چه بِرمِه کِنّی؟» مریم جِواب هادا: «می سَروَرِ بَوِردِنِه و نَئومِّه وِرِه کِجِه بِشتِنِه.»</verse>
				<verse number="14">وختی هَینِه بُتِه دَگِرِسِه و بَئیِه عیسی اوجِه اِسّائِه، ولی نِفَهمِسِه گه وی عیسائِه.</verse>
				<verse number="15">عیسی وِرِه بُتِه: «اِی زَن، چه بِرمِه کِنّی؟ کِنی دِمال گِردِنی؟» مریم خیال هاکِردِه باغوونِه، بُتِه: «آقا، اگه تو وِرِه بَیتی مِنِه بُو کِجِه بِشتی تا بورِم و وِرِه بَیرِم.»</verse>
				<verse number="16">عیسی وِرِه بُتِه: «مریم!» مریم دَگرِسِه و آرامی ای زِوونی هَمرا بُتِه: «رَبّونی!» یَعنی اِسّا.</verse>
				<verse number="17">عیسی وِرِه بُتِه: «می کَش نَخار، چون حَلا پیری وَر لُو نَشیمِه. ولی می بِرارِنی وَر بور و وِشونِه بُو گه مِن شی پیر و شِمِه پیر و شی خِدا و شِمِه خِدایی وَر لُو شومِه.»</verse>
				<verse number="18">مریمِ مَجْدَلیّه بوردِه و شاگِردِنِ خَوَر هادا گه «خِداوَندِ بَئیمِه!» و هون چیایی گه عیسی وِرِه بُت وِه رِه وِشونِه بُتِه.</verse>
				<verse number="19">هَمون روزی غروب دَم، گه هفته ای اوَّلین روز وِه، شاگِردِن هی وَر جَم وِنِه و یَهودیِنی تَرسی جا دَریشونِه کِلی هاکِرد وِنِه، عیسی بیمو و وِشونی میِن هِرِسا و بُتِه: «سَلام بَر شِما!»</verse>
				<verse number="20">وختی هَینِه بُتِه، شی دَس و پَلی رِه وِشونِه هَم هادا. شاگِردِن وختی خِداوَندِ بَئینِه خِشال بَوِنِه.</verse>
				<verse number="21">عیسی اَی هَم وِشونِه بُتِه: «سَلام بَر شِما! هَمونجور گه پیر مِنِه بَرِسانیِه، مِنَم شِمارِ رَسامِّه.»</verse>
				<verse number="22">وختی هَینِه بُتِه، پی هاکِردِه و بُتِه: «روح القُدُسِ بَیرین.</verse>
				<verse number="23">اگه یَنَفری گِناهِنِ بِبَخشین، وِشونِه بَخشیدِه وونِه؛ و اگه یَنَفری گِناهِنِ نِبَخشین، بَخشیده نَوونِه.»</verse>
				<verse number="24">موقِه ای گه عیسی بیمو، توما یَتِه از دِوازِه شاگِردِن، گه وِرِه دِقِجی گِتِنِه، وِشونی هَمرا دَنیوِه.</verse>
				<verse number="25">پس بَقیِه شاگِردِن وِرِه بُتِنِه: «خِداوَندِ بَئیمی!» ولی توما وِشونِه بُتِه: «تا شِه مِخیشونی مالِ وی دَسی دِلِه نَوینِم و شی اَنگیسِ مِخیشونی جایی سَر نِلَم و شی دَسِ وی پَلی ای وِهری دِلِه نِلَم، باوَر نَکِمِّه.»</verse>
				<verse number="26">هَشت روز دییَر عیسایی شاگِردِن اَی هَم خِنِه ای دِلِه دَوِنِه و توما وِشونی هَمرا دَوِه. با وِجود هَینگه دَریشون کِلی وِنِه عیسی بیمو و وِشونی میِن هِرِسا و بُتِه: «سَلام بَر شِما!»</verse>
				<verse number="27">اَزما تومارِه بُتِه: «شی اَنگیسِ هَیجِه بِل و می دَسِ بَوین، شی دَسِ پِش بیار و می پَلی ای وِهری دِلِه بِل. بی ایمون نَواش، بَلگی ایمون دار.»</verse>
				<verse number="28">توما وِرِه بُتِه: «می خِداوَند و می خِدا!»</verse>
				<verse number="29">عیسی بُتِه: «چون مِنِه بَئی ایمون بیاردی؟ خِش بِه حالِ هونِن گه نَئی ایمون بیاردِنِه.»</verse>
				<verse number="30">عیسی خِیلی نِشونِه و مُعجِزهای دییَر هَم شاگِردِنی وَر هاکِردِه گه هَین کیتابی دِلِه بَنوِشت نَوِه.</verse>
				<verse number="31">ولی هَینِن بَنوِشت بَوِه تا باوَر هاکِنین گه عیسی، هَمون مَسیحِ موعود، خِدایی ریکائِه، تا هَین ایمونی هَمرا، وی اِسمی دِلِه زندگی دارین.</verse>
			</chapter>
			<chapter number="21">
				<verse number="1">بعد از هَین اِتِّفاقا، عیسی یَکَش دییَر ”تیبِریِه ای دَریایی“ وَر گه هَمون ”جَلیلی دَریا“ وِه، شِرِه شاگِردِنِه آشکار هاکِردِه. وی هَینجور شِرِه آشکار هاکِردِه:</verse>
				<verse number="2">یَتِه روز شَمعونِ پِطرُس، توما گه وِرِه دِقِجی گِتِنِه، نَتَنائیل اَهلِ قانای جَلیل، زِبِدی ای ریک ریکا و دِتا شاگردِ دییَر با هَم دَوِنِه.</verse>
				<verse number="3">شَمعونِ پِطرُس وِشونِه بُتِه: «مِن شومِه مائی بَیرِم.» وِشون بُتِنِه: «اَما هَم تی هَمرا اِمی.» پَس دیرگا بوردِنِه و لوتکا سِوار بَوِنِه. ولی هون شُو هیچی مائی نَیتِنِه.</verse>
				<verse number="4">صِبِ دَم، عیسی دَریالُو اِسّاوِه؛ ولی شاگِردِن نِفَهمِسِنِه وی عیسائِه.</verse>
				<verse number="5">عیسی وِشونِه بُتِه: «وَچیلِه، هیچ مائی بَیتِنی؟» جِواب هادانِه: «نا!»</verse>
				<verse number="6">عیسی بُتِه: «تورِ لوتکایی راسِ طَرف دیم بَدین گه گیرِنی.» وِشون هَینجور هاکِردِنِه. و اَنّی مائی زیاد وِه گه دِ نَتِنِسِنِه تورِ لوتکایی دِلِه بَکِشَن.</verse>
				<verse number="7">هون شاگِردی گه عیسی وِرِه دوس داشتِه پِطرُسِ بُتِه: «خِداوَندِ!» شَمعونِ پِطرُس وختی بِشنُسِه خِداوَندِ، شی جِمِه رِه دَکِردِه، - چون جِمِه رِه کاری سِه شی تَنی جا دَر بیارد وِه - و شِرِه دَریایی دِلِه دیم بَدا.</verse>
				<verse number="8">دییَر شاگِردِن هَمونجوری گه تورِ پِر از مائی رِه شی دِمال کَشینِه، لوتکایی هَمرا بیمونِه، چون وِشون دَریالُویی جا دور نَوِنِه و حدودِ صَد مِتر فاصِلِه داشتِنِه.</verse>
				<verse number="9">وختی دَریالُو بَرِسینِه، بَئینِه یَتِه تَش زِغالی هَمرا روشِنِه و وی سَر مائی دَرِه و نون هَم دَرِه.</verse>
				<verse number="10">عیسی وِشونِه بُتِه: « هون مائی ای جا گه اَلَن بَیتِنی، بیارین.»</verse>
				<verse number="11">شَمعونِ پِطرُس لوتکایی دِلِه بوردِه و تورِ دَریالُو بَکِشیِه. تور گَت گَتِ مائی ای جا مَشت وِه، صد و پَنجاه و سِه تا مائی توری دِلِه دَوِه، با هینگِه توری دِلِه خِیلی مائی دَوِه، ولی تور نُوسّا.</verse>
				<verse number="12">عیسی وِشونِه بُتِه: «بیئِین صِبونِه بَخارین.» شاگِردِنی جا هیچکدیم جِرأت نَکِردِنِه ویجا بَپُرسَن، «تو کی هَسّی؟» چون دِنِسِنِه خِداوَندِ.</verse>
				<verse number="13">عیسی پِش بیمو، نون و مائی رِه بَیتِه و وِشونِه هادا.</verse>
				<verse number="14">هَین سِوِّمین کَشی وِه گه عیسی بعد از زینِّه بَووئَن، شِرِه شاگِردِنِ آشکار کِردِه.</verse>
				<verse number="15">بعد از صِبونِه، عیسی شَمعونِ پِطرُسی جا بَپُرسیِه: «اِی شَمعون، یوحَنایی ریکا، مِنِه هَینِنی جا ویشتَر دوس دارنی؟» وی جِواب هادا: «اَرِه آقا؛ تو گُو دِنّی تِرِه دوس دارمِه.» عیسی وِرِه بُتِه: «می وَرکائیشونِه خِراک هادِه.»</verse>
				<verse number="16">دِوِّمین کَش عیسی ویجا بَپُرسیِه: «اِی شَمعون، یوحَنایی ریکا، مِنِه دوس دارنی؟» شَمعونِ پِطرُس جِواب هادا: «اَرِه آقا؛ تو گُو دِنّی تِرِه دوس دارمِه.» عیسی بُتِه: «می گِسَنیشونِه چَپونی هاکِن.»</verse>
				<verse number="17">سِوِّمین کَش عیسی وِرِه بُتِه: «اِی شَمعون، یوحَنایی ریکا، مِنِه دوس دارنی؟» پِطرُس هَینی جا گه عیسی سِه کَش ویجا بَپُرسیِه مِنِه دوس دارنی؟» نارحَت بَوِه و بُتِه: «آقا، تو هَمه چیرِه دِنّی؛ تو گُو دِنّی تِرِه دوس دارمِه.» عیسی بُتِه: «می گِسَنیشونِه خِراک هادِه.</verse>
				<verse number="18">حَیقَتاً تِرِه گِمِه، وختی گه جَوونتَر وِه ای شی کَمَرِ وَسّی و هر جا خوایسی شیئی، ولی وختی پیر بَووئی، شی دَسِ وا کِنّی و یَنَفر دییَر تی کَمَرِ وَنِّه و تِرِه جایی گه نَخواینی بوری وَرنِه.»</verse>
				<verse number="19">عیسی هَینِه بُتِه تا پِطرُس دِنِّه چِتی میرنِه و خِدارِه جَلال دِنِه. اَزما عیسی وِرِه بُتِه: «می دِمال بِرِه.»</verse>
				<verse number="20">اَزما پِطرُس دَگِرِسِه و بَئیِه هون شاگِردی گه عیسی وِرِه دوس داشتِه وِشونی دِمال اِنِه. وی هَمونی وِه گه شُومی سَر عیسایی پَلی ای وَر لَم هادا وِه و ویجا بَپُرسی وِه، «آقا، کی تِرِه دِشمَنی تَسلیم کِنِّه؟»</verse>
				<verse number="21">وختی پِطرُس وِرِه بَئیِه، عیسایی جا بَپُرسیِه: «آقا، پس وی سَر چی اِنِه؟»</verse>
				<verse number="22">عیسی پِطرُسِ بُتِه: «اگه بَخوام تا می دَگِرِسَنی موقِه وی زینِّه بَمونِّه، تِرِه چیِه؟ تو می دِمال بِرِه!»</verse>
				<verse number="23">پَس هَین گَب بِرارِنی دِلِه دَپیتِه گه هون شاگِرد نَمیرنِه، دَر صورتی گه عیسی پِطرُسِ نُت وِه وی نَمیرنِه، بَلگی بُتِه «اگه بَخوام تا می دَگِرِسَنی موقِه زینِّه بَمونِّه، تِرِه چیِه؟»</verse>
				<verse number="24">هَین هَمون شاگِردِ گه هَین چیارِه شَهادَت دِنِه و هَینِنِه بَنوِشتِه. اَما دِمّی گه وی شَهادَت راسِ.</verse>
				<verse number="25">عیسی خِیلی کارای دییَر هَم هاکِردِه گه اگه یَتّا یَتّا بَنوِشت وونِسِه، گِمون نَکِمِّه حَتّی دِشتِه دِنیایی کیتابیشون هَم بَتِنِس وون هون نِوِشتِه ایشونِه شی دِلِه جا هادَن.</verse>
			</chapter>
		</book>
		<book number="44">
			<chapter number="1">
				<verse number="1">21 اِی تئوفیلوس، مِن شی اوَّلین کیتابِ، دِشتِه کارایی خَوَری بَنوِشتِمه گه عیسی اونی اَنجام هادائَن و تَعلیمِ شِرو هاکِردِه</verse>
				<verse number="2">تا روزی گه روح القُدُسی طریقی جا شی انتخاب بَوِه رَسولِنِ دَستورایی هادا و اَزما وِرِه آسِمونی سِه لُو بَوِردِنِه.</verse>
				<verse number="3">عیسی بعد از هَینگه زَجر بَکشیِه، شِرِه رَسولِنِ هَم هادا و خِیلی کارایی هَمرا ثابت هاکِردِه گه زینِّه بَوِه. پَس چِل روزی اَنّا شِرِه وِشونِه ظاهر کِردِه و خِدایی پادشاهی ای خَوَری وِشونی هَمرا گَب زووِه.</verse>
				<verse number="4">عیسی وختی رَسولِنی هَمرا دَوِه وِشونِه دَستور هادا گه اورشلیمی شهری جا نَشوئَن، بَلگی آسِمونی پیری هون وعدِه ای انتظارِ بَکِشِن. و بُتِه: «هَمونجور گه میجا بِشنُسِنی</verse>
				<verse number="5">یحیی اُوئی هَمرا غِسلِ تَعمید داوِه، ولی شِما چَن روز دییَر روح القُدُسی هَمرا غِسلِ تَعمید گیرِنی.»</verse>
				<verse number="6">وختی گه رَسولِن هی وَر جَم بَوِنِه، عیسایی جا بَپُرسینِه: «خِداوندا، وی موقِه اَلَنِ گه تو اسرائیلی پادشاهی رِه وِرِه گِردانی؟»</verse>
				<verse number="7">عیسی جِواب هادا: «لازِم نیِه روزا و وَختایی گه پیر شی قِدرتی هَمرا مِعیَّن هاکِردِه رِه دِنّین؛</verse>
				<verse number="8">ولی وختی روح القُدُس شِمِه سَر نازِل بَوو، قِوَّت گیرِنی و اورشلیمی شهری دِلِه و دِشتِه یهودیه و سامِره ای مَنطقِه و دِنیایی دورترین نِخطه ای جا، می شاهِدِن وونِنی.»</verse>
				<verse number="9">عیسی بعد از هَینگه هَین گَبِ بَزو، هَمونجور گه رَسولِن اِشینِه، وِرِه آسِمونی سِه لُو بَوِردِنِه و وِشونی چِشی وَر یَتِه اَبر وِرِه دُور هاکِردِه و دِ وِشون عیسی رِه نَئینِه.</verse>
				<verse number="10">وختی گه عیسی دِ شیوِه و رَسولِن دِ آسِمونِ زِل زووِنِه، ناخوکی دِتا مَردی گه اِسبی قَوا داشتِنِه وِشونی وَر هِرِسانِه</verse>
				<verse number="11">و بُتِنِه: «اِی جَلیلی مَرداکِنِن، چه اِسّانی و آسِمونِ اِشِنِنی؟ هَمین عیسی گه شِمِه میِنی جا وِرِه آسِمونی سِه لُو بَوِردِنِه، اَی هَم گِردِنِه، هَمونجور گه بَئینی وِرِه آسِمونی سِه لُو بَوردِنِه.»</verse>
				<verse number="12">اَزما رَسولِن زیتونی کوهی جا گه حِدودِ یَک کیلومتر اورشَلیمی شهری جا فاصِلِه داشتِه و فقط یَهودیِن مِقَدّسِ شنبِه روز بَتنِسِّنِه اَتَنی شهری جا دور بَوون، اورشَلیمی سِه دَگِرِسِنِه.</verse>
				<verse number="13">وختی اورشلیم بَرِسینِه، یَتِه بالاخِنِه گه وِشونی مِنزلگاه وِه بوردِنِه. اونانیگه اوجِه دَوِنِه هَینِن وِنِه: پِطرُس و یوحنا، یعقوب و آندریاس، فیلیپُس و توما، بَرتولْما و مَتّی، حَلفایی ریکا یَعقوب، وطن پرستِ شَمعون، و یَعقوبی ریکا یَهودا.</verse>
				<verse number="14">دِشتِه وِشون زَناکِننی هَمرا و مریم عیسایی مار و وی بِرارِنی هَمرا، یَکدِل دِشتِه شی وَختِ دِعایی سِه اِشتِنِه.</verse>
				<verse number="15">یَتِه از اون روزا، پِطرُس بِرارنی میِن گه حِدودِ صَد و بیس نفر وِنِه، هِرِسا</verse>
				<verse number="16">و بُتِه: «اِی بِرارِن، مِقَدّسِ نِوِشتِه هایی پِشگویی وِسِه حَیقَت بَرِسِه. هون نِوشته هایی گه روح القُدُس خِیلی وَخت پیشا داوودِ پادشاهی زِوونی جا یَهودایی خَوَری بُتِه. اونی خَوَری گه عیسایی هَماسیَنی رانِما وِه.</verse>
				<verse number="17">چون وی یَتِه از اَما وِه و هَین خِدمَتی دِلِه سَهمی داشتِه.»</verse>
				<verse number="18">یَهودا شی شِرارتی مِزّی هَمرا گه شی خیانتی سِه بَئیت وِه، یَتِه زَمی بَخریِه و هَموجِه دَمر دیم بَخاردِه و بَتِرکِسِه و وی دِل و رودِه دیرگا بَریختِه.</verse>
				<verse number="19">دِشتِه اورشلیمی مَردِن هَین جریانی جا خَوَدار بَوِنِه و شی زِوون هون مَحَلی اِسمِ «حَقِلْ‌دَما»، یَعنی خونی زَمی بِشتِنِه.</verse>
				<verse number="20">«مَزامیری کیتابی دِلِه بَنوشتِه: «”وی خِنِه خَرابِه بَوو و دِ هیچکَس اوجِه زندگی نَکِنِه،“ و: «”وی مقام و منصَبِ یَنَفَر دییَر گیرنِه.“</verse>
				<verse number="21">پس لازِمِ یَنَفَر گه هَمِش هون موقِه ای گه عیسای خداوند اَمِه هَمرا دَوِه، اَمِه جَمی دِلِه بیِه.</verse>
				<verse number="22">یَعنی یحیایی تَعمیدی موقِه تا روزی گه عیسی رِه اَمِه وَری جا لُو بَوردِنِه. یَتِه از هَین آدَمِن وِنِه اَمِه هَمرا عیسایی زینِّه بَووئَنی شاهِد بَوو.»</verse>
				<verse number="23">وِشون دِ نَفَرِ مَرِّفی هاکِردِنِه: یوسِف گه وِرِه بَرسابا گِتِنِه و وِرِه یوستوسی اِسمی هَمرا هَم اِشناسینِه، و مَتیاسِ.</verse>
				<verse number="24">اَزما هَینجور دِعا هاکِردِنِه و بُتِنِه: «اِی خِداوند، تو دِشتِه آدَمِنی دِلی جا خَوَر دارنی. تو شِه اَمارِه هَم هادِه هَین دِتایی جا کِدیم یَتّارِه اِنتخاب هاکِردی</verse>
				<verse number="25">تا هَین خِدمَت و رَسول ووئَنِ بَیرِه، خِدمتی گه یَهودا اونِه پَس بَزو و جایی گه وی دِل دَوِه بوردِه.»</verse>
				<verse number="26">اَزما قِرعه دیم بَدانِه و مَتیاسی اِسم دَکِتِه. هَینجوری وی یازِه تا رَسول دییَرِ مِلحَق بَوِه.</verse>
			</chapter>
			<chapter number="2">
				<verse number="1">وختی پِنتیکاستی روز بَرِسیِه، هَمه یَکدِل یَجا جَم وِنِه</verse>
				<verse number="2">گه ناخوَکی یَتِه چِمِر هِتی تِنِ وایی چِمِری تَرا آسِمونی جا بیمو و دِشتِه خِنِه ای گه اونی دِلِه نیشت وِنِه رِه، پِر هاکِردِه.</verse>
				<verse number="3">اَزما یَچی هِتی تَشی اَلوکی تَرا بَئینِه گه رَسَد بَوِه و هر کِدیمی سَر هِنیشتِه.</verse>
				<verse number="4">اَزما هَمه روح القُدُسی جا پِر بَوِنِه و هَمونجور گه روح وِشونِه گَب بَزوئَنی قِوَّتِ داوِه، دییَر زِوونایی هَمرا گَب بَزوئَنِ شِرو هاکِردِنِه.</verse>
				<verse number="5">هون روزا، دیندارِ یَهودیِن، آسِمونی بِنی دِشتی مَملِکَتی جا، اورشَلیمی شهری دِلِه دَوِنِه.</verse>
				<verse number="6">وختی هَین صِدا بِلَن بَوِه، جماعَت جَم بَوِنِه، وِشون بِهت بَزِه وِنِه، چون هر کدیم از وِشون اِشنُسِنِه گه اونان وِشونی زِوون گَب زَنِنِه.</verse>
				<verse number="7">پس بِهت و حیرَتی هَمرا گِتِنِه: «مَگِه هَینِن گه گَب زَنِنِه هَمه جَلیلی نینِه؟</verse>
				<verse number="8">پَس چِتیِه گه اِشنُمی هر کدیم اَمِه مار وَری زِوونی تَرا گَب زَنِنِه؟</verse>
				<verse number="9">پارتها و مادها و عیلامیِن، بین‌النهرینی مَردِن و یهودیه و کاپادوکیه و پونتوس و آسیایی مَنطقِه ای امپراطوری</verse>
				<verse number="10">فْریجیه و پامفیلیه و مصر و لیبی ای هون قِسمتا گه قیرَوانی سِه وِه، و رُومی زائِرِن</verse>
				<verse number="11">هَم یَهودی و هَم اونانیگه یَهودی دینِ قَبول هاکِردِنِه؛ و همینجور کْرت و عربستانی مَردِن - هَمه اِشنُمی گه هَینِن اَمِه زِوون خِدایی قِوَّت و عجیبِ کارایی جا گَب زَنِنِه.»</verse>
				<verse number="12">پس هَمه حیرون و سَرگَردون هَمدیَرِ گِتِنِه: «هَین اِتِّفاقی معنی چیِه؟»</verse>
				<verse number="13">ولی بعضیا ریشخَن زووِنِه گِتِنِه: «هَینِن تازِه شَرابی جا مَس بَوِنِه!»</verse>
				<verse number="14">اَزما پِطرُس هون یازِه رَسولی هَمرا پِرِسا و شی اَوازِ بِلَن هاکِردِه، وِشونه بُتِه: «اِی یَهودین و اِی اورشلیمی مَردِن، هَینِ بِفَهمین و اونچی گِمِه رِه دِقَّتی هَمرا گوش هادین!</verse>
				<verse number="15">هَین مَرداکِنِن اونجور گه شِما گِمون کِنِنی مَس نینِه، چون اَلَن ساعَت نِه صِبِ!</verse>
				<verse number="16">بَلگی هَین هَمونِه گه یوئیلِ پِیغَمبَر وی خَوَری هَینجور پِشگویی هاکِرد وِه:</verse>
				<verse number="17">«‌”خدا گِنِه: آخرین روزایی دِلِه شی روحِ دِشتِه مَردِنی سِه ریزمِه. شِمِه ریک ریکا و کیجکیجا نَبِوّت کِنِنِه، شِمِه جَوونِن رؤیاها و شِمِه پیرِن خُو وینِنِه.</verse>
				<verse number="18">هون روزا، حتّی شی نوکَرِن و کِلفتِنی سِه، شی روحی جا ریزِمِه و وِشون نَبِوّت کِنِنِه.</verse>
				<verse number="19">بالا آسِمونی دِلِه عجیبِ چیا و جِر، زَمینی سَر نِشونِه ظاهِر کِمِّه، خون و تَش و دی.</verse>
				<verse number="20">پِش از اونگه خِداوَندی روز بَرِسِه، هون پِرشِکوه و گَتِ روز خِرشید تاریک وونِه و ماه خونی رَنگ وونِه.</verse>
				<verse number="21">و هَینجور وونِه گه هر کی خِداوندی اِسمِ بَخونِّه، نِجات گیرنِه.“</verse>
				<verse number="22">«اِی یَهودین، هَینِ بِشنُئین: عیسای ناصِری، اونگه خِدا معجزات و عجیبِ چیا و نِشونِه هایی گه وی دَسی هَمرا شِمِه میِن ظاهِر هاکِردِه، وی حَیقَتِ گِواهی هادا، هَمونجور گه شِه دِنِّنی</verse>
				<verse number="23">هَین عیسی طِبقِ خِدایی اِراده و نخشِه شِمِه تَسلیم بَوِه، و شِما کافِرِنی دَس وِرِه صَلیب بَکِشینی و بَکوشتِنی.</verse>
				<verse number="24">ولی خِدا وِرِه مَرگی دَردایی جا آزاد هاکِردِه و زینِّه هاکِردِه. چون مَحال وِه مَرگ بَتِنِّه وِرِه شی چَنگی دِلِه دارِه.</verse>
				<verse number="25">هَمونجور گه داوود عیسایی خَوَری گِنِه: «‌”خداوندِ هَمِش شی چِشی پِش بَئیمِه چون وی می راسِ دَسی وَر دَرِه تا لَرزِه نَکِفِم.</verse>
				<verse number="26">هَینِسه می دِل شادی کِنِّه و می زِوون خِشالی کِنِّه می تَن اِمیدی دِلِه مونِّه؛</verse>
				<verse number="27">چون می جانِ مِردگونی دِنیایی دِلِه وِل نَکِنّی، و نِلنی تی اِنتخاب بَوِه ای تَن بَپیسِه.</verse>
				<verse number="28">تو زندگی ای راهیشونِه مِنِه یاد هادایی، تو شی حِضوری هَمرا مِنِه شادی ای جا پِر کِنّی.“</verse>
				<verse number="29">«اِی بِرارِن، بَتِمِّه یَقینی هَمرا شِمارِ بُئِم گه اَمِه جَد داوود بَمِردِه و دَفن بَوِه و وی مَقبَره هَم تا اَمرِز اَمِه وَر دَرِه.</verse>
				<verse number="30">داوود یَتِه پِیغَمبر وِه و دِنِسِّه خِدا ویسِه قَسَم بَخاردِه گه وی نَسلی جا یَنَفرِ وی سَلطَنَتی تَختی سَر نیشانِّه.</verse>
				<verse number="31">داوود پِشتَر آیندِه رِه بَئیِه، وی مَسیحی زینِّه بَووئَنی خَوَری بُتِه گه وی جان مِردگونی دِنیایی دِلِه نَمونِّه و وی تَن نَپیسِنِه</verse>
				<verse number="32">خِدا هَمین عیسی رِه زینِّه هاکِردِه و اَما هَمه هَم شاهِدِمی.</verse>
				<verse number="33">عیسی خِدایی راسِ دَسی وَر لُو بوردِه و آسِمونی پیری جا، روح القُدُسِ موعودِ بَیتِه و بَریختِه، هَینی گه اَلَن وینِنی و اِشنُنِنی رِه.</verse>
				<verse number="34">داوود آسِمونی سِه لُو نَشیِه، ولی شِه گِنِه: «‌”خِداوند، می خِداوَندِ بُتِه: «’می راسِ دَسی وَر هِنیش</verse>
				<verse number="35">تا تی دِشمَنِنِ تی لینگی بِن دیم بَدِم.»“‘</verse>
				<verse number="36">«پَس اِی یَهودی قوم، هَمه یَقینی هَمرا دِنّین گه خِدا هَین عیسی رِه گه شِما وِرِه صَلیب بَکِشینی، هَم خداوند و هَم مسیحِ موعود هاکِردِه.»</verse>
				<verse number="37">وختی وِشون هَین گَبارِه بِشنُسِنِه جوری بَوِنِه گه اِنگار وِشونی دِل خَنجر بَخارد وو، پِطرُس و دییَر رَسولِنِ بُتِنِه: «اِی بِرارِن، چی هاکِنیم؟»</verse>
				<verse number="38">پِطرُس وِشونِه بُتِه: «توبِه هاکِنین و هر کِدیم از شِما عیسای مسیحی اِسمی هَمرا شی گِناهِنی آمِرزِشی سِه غِسلِ تَعمید بَیرین، و روح القُدُسی عطا رِه گیرِنی.</verse>
				<verse number="39">چون هَین وَعدِه شِما و شِمِه وَچیلِه ای سِه و دِشتِه هونِنی سِه هَسِّه گه دیرِشِر دَرِنِه، یَعنی هر کی خِداوند اَمِه خِدا وِرِه شی کَفا بَخونِّه.»</verse>
				<verse number="40">پِطرُس خِیلی دییَر گَبایی هَمرا شهادَت هادا و وِشونِه تَشویق هاکِردِه بُتِه: «شِرِه هَین ناخَلَفِ نَسلی جا آزاد هاکِنین!»</verse>
				<verse number="41">پس اونانیگه پِطرُسی پیغِمِ قَبول هاکِردِنِه، تَعمید بَیتِنِه. همون روز حِدودِ سِه هزار نفر وِشونِه مِلحَق بَوِنِه.</verse>
				<verse number="42">وِشون شِرِه وَقفِ تَعلیم بَیتَن رَسولِنی جا و دییَر ایموندارِنی هَمرا مِشارکت و نون گِلی هاکِردَن و دِعا هاکِردِنِه.</verse>
				<verse number="43">هر کدیم از وِشونِه تَرس بَیتِه، و خِیلی عجیبِ چیا و نِشونِه ها رَسولِنی دَس اَنجام وونِسِه.</verse>
				<verse number="44">دِشتِه ایموندارِن هَمدیَری هَمرا دَوِنِه و هَمه چی ای دِلِه شَریک وِنِه.</verse>
				<verse number="45">شی مال و مَنالِ روتِنِه و وی پولِ هر کسی اِحتیاجی اَنّا هَمه ای میِن رَسَد کِردِنِه.</verse>
				<verse number="46">وِشون هر روز مَعبَدی دِلِه جَم وونِسِنِه و هَمدیَری هَمرا شی خِنِه ای دِلِه نون گِلی کِردِنِه، و خِشی و سادِه دِلی هَمرا غَذا خاردِنِه.</verse>
				<verse number="47">وِشون خِدارِه حَمد و ثَنا کِردِنِه. دِشتِه مَردِن وِشونِه اِحترام اِشتِنِه، و خِداوند هر روز اونانیگه نِجات گیتِنِه رِه وِشونی جَمی دِلِه اِضافِه کِردِه.</verse>
			</chapter>
			<chapter number="3">
				<verse number="1">یَتِه روز ساعتِ سِه بعد از ظِهر گه دِعایی موقِه وِه، پِطرُس و یوحَنا معبَدی سِه شیوِنِه.</verse>
				<verse number="2">هون موقِه، چَن نَفر یَتِه مَردی گه مادر زادی چِلِّخ وِه رِه، اُردِنِه. وِشون وِرِه هر روز هون معبدی دَروازِه ای وَر گه وی اِسم «قَشَنگِ دروازه» وِه اِشتِنِه تا مَردِنی گه مَعبدی دِلِه شیوِنِه ای جا صَدَقِه هایرِه.</verse>
				<verse number="3">وختی هون مَردی پِطرُس و یوحنارِه بَئیِه گه خواینِنِه مَعبدی دِلِه بورِن، وِشونی جا صَدَقِه بَخوایسِه.</verse>
				<verse number="4">پِطرُس و یوحنا وِرِه زِل بَزونِه؛ پِطرُس بُتِه: «اَمارِه هارِش!»</verse>
				<verse number="5">هون مَردی وِشونِه هارشیِه و اِنتظار داشتِه یَچی وِرِه هادِن.</verse>
				<verse number="6">ولی پِطرُس وِرِه بُتِه: «مِن نا نِقرِه دارمِه نا طِلا، ولی اونچی دارمِه رِه تِرِه دِمِه! به اِسمِ عیسی مسیحِ ناصری پِرِس و راه بور!»</verse>
				<verse number="7">اَزما پطرس هون مَردی ای راسِ دَسِ بَیتِه و وِرِه بِلَن هاکِردِه. هَمون دَم وی لینگ و زِنی قِوَّت بَیتِه</verse>
				<verse number="8">شی جایی سَر پِرِسا و شی لینگی سَر هِرِسا راه دَکِتِه. اَزما هَمونجور گه پِرِسِّه، وِشونی هَمرا معبدی دِلِه بوردِه و خِدارِه شِکر کِردِه.</verse>
				<verse number="9">دِشتِه مَردِن وِرِه هَمونجور گه راه شیِه و خِدارِه شِکر کِردِه بَئینِه،</verse>
				<verse number="10">و بِفَهمِسِنِه وی هَمونیِه گه قبلاً صَدقِه هایتَنی سِه ’قَشنگِ دَروازه ای‘ وَر نیشت وِه، پس، اونچی ای جا گه ویسِه اِتِّفاق دَکِت وِه، خِیلی تَجِب هاکِردِنِه.</verse>
				<verse number="11">هَمون موقِه گه هون مَردی پطرس و یوحَنایی هَمرا شیوِه و وِشونی جا سیوا نَوونِسِه، دِشتِه جَماعَت حیرتی هَمرا ’سِلیمونی ایوونی‘ سمت وِشونی وَر دُو هاکِردِنِه.</verse>
				<verse number="12">وختی پِطرُس هَینِه بَئیِه، جَماعَتِ بُتِه: «اِی یَهودی مَرداکِنِن، چه اَنّی تَجِب هاکِردِنی؟ چه وَق بَزونی اَمارِه اِشِنِنی، اِنگار گه اَما شی قِوَّت و شریعتی ایمونی هَمرا، هَین مَردی رِه بُتِمی راه بور؟</verse>
				<verse number="13">ابراهیمی خِدا و اِسحاقی خِدا و یعقوبی خِدا، اَمِه پیرِنی خِدا، شی خادِم عیسی رِه جَلال هادا، هَمونیگه شِما وِرِه تَسلیم هاکِردِنی و پیلاتُسِ فرمونداری وَر وِرِه اِنکار هاکِردِنی، هر چَن پیلاتُسی نَظر هَین وِه گه وِرِه آزاد هاکِنِه.</verse>
				<verse number="14">ولی شِما هون صالِح و قُدّوسِ رَد هاکِردِنی و بَخوایسِنی وی عوض یَتِه قاتِل آزاد بَوو.</verse>
				<verse number="15">شِما زندگی ای سَرچِشمِه رِه بَکوشتِنی، ولی خِدا وِرِه مِردِگونی جا زینِّه هاکِردِه و اَما هَینی شاهِدِمی.</verse>
				<verse number="16">عیسایی اِسمی ایمونی خاطری، وی اِسم، هَین مَردی رِه قِوَّت هادا، کسی گه وینِنی و اِشناسِنِنی رِه، و هون ایمونی گه وی تَوَسِطِ، هَین مَردی رِه شِما هَمه ای وَر کامِلاً شفا هادا.</verse>
				<verse number="17">«و اِسا اِی بِرارِن، دِمِّه گه شِما و شِمِه قومی گَت گَتِه ای رَفتار نادونی ای جا وِه.</verse>
				<verse number="18">ولی خِدا هَین راهی جا اونچی گه دِشتِه پِیغمبَرِنی زِوونی جا پِشگویی هاکِرد وِه گه وی مسیح زَجر کَشِنِه رِه، اَنجام هادا.</verse>
				<verse number="19">پَس توبِه هاکِنین و خِدایی سَمت دَگِردین تا شِمِه گِناهِن پاک بَوو و خِداوندی حِضوری جا شِمِسِه وَختایی بیِه گه شِمِارِ تازِگی هادِه.</verse>
				<verse number="20">و تا خِدا، هَمون مسیحِ موعود یَعنی عیسی گه پِشتَر شِمِسِه اِنتخاب بَوِه وِه رِه، بَرِسانِّه،</verse>
				<verse number="21">گه آسِمون وِسِه وِرِه قَبول هاکِنِه تا روزایی گه هَمه چی طبقِ اونچی گه خِدا از قدیم دِشتِه شی مِقَدّسِ پِیغَمبَرِنی زِوونی جا بُتِه، بَوو.</verse>
				<verse number="22">موسای پیغمبر بُتِه: ”خِداوند، شِمِه خِدا، شِمِه بِرارنی میِن، یَتِه پِیغمبَر می تَرا شِمِنِه رَسانِّه، وِنِه اونچی گه وی شِمارِ گِنِه رِه گوش هادین.</verse>
				<verse number="23">هر کی هون پِیغمبَرِ گوش نَدِه، قومی جا نابود وونِه.“</verse>
				<verse number="24">«دِشتِه پِیغَمبَرِن هَم، سَموئیلی جا به بعد، هَمه یَکصِدا هَین روزایی خَوَری پِشگویی هاکِردِنِه.</verse>
				<verse number="25">و شِما پِیغَمبَرِنی وَچیلِنی. هون عهدی وَچیلنی گه خِدا شِمِه پیرِنی هَمرا دَوِّسِه. خِدا اِبراهیمِ بُتِه: ”تی نَسلی جا دِشتِه زَمینی طایفِه بَرکَت گیرِنِه.“</verse>
				<verse number="26">وختی گه خِدا شی خادِم عیسی رِه اِنتخاب هاکِردِه، اَوَّل وِرِه شِمِه وَر بَرِسانیِه تا هر کِدیم از شِمارِ شِمِه گِناهِنی راهایی جا دَگِردانِه و شِمارِ بَرکت هادِه.»</verse>
			</chapter>
			<chapter number="4">
				<verse number="1">پِطرُس و یوحنا حَلا دِ مَردِنی هَمرا گَب زووِنِه گه مَعبدی کاهنِن و معبدی نِگَهوونِنی فَرموندِه و عِلَمای فِرقِه صَدوقی سَر بَرِسینِه.</verse>
				<verse number="2">وِشون از هَینگه رَسولِن مَردِنِ تعلیم داوِنِه و عیسایی زینِّه بَووئَنی خَوَری گَب زووِنِه، خِیلی وِشونی حال بَئیت وِه.</verse>
				<verse number="3">پَس وِشونِه هَماسینِه و چون غِروب دَم وِه، تا فَردا وِشونِه زیندونی دِلِه داشتِنِه.</verse>
				<verse number="4">ولی خِیلی از وِشون گه پِیغِمِ بِشنُس وِنِه، ایمون بیاردِنِه و مَرداکِنِن حِدودِ پنج هِزار نَفر بَوِنِه.</verse>
				<verse number="5">فَردای هون روز، یَهودیِنی گَت گَتِه و مَشایخ و توراتی مَلِّمِن اورشَلیمی شهری دِلِه جَم بَوِه وِنِه.</verse>
				<verse number="6">هَین مِجلِسی دِلِه، کاهِنِ اَعظم حَنّا و قیافا و یوحنا و اِسکِندر و دِشتِه کاهِنِ اَعظمی خِنِوادِه دَوِنِه.</verse>
				<verse number="7">وِشون پِطرُس و یوحَنا رِه شی وَر بیاردِنِه، وِشونی جا سوال هاکِردِنِه: «شِما کِنی قِدرَت و کِنی اِسمی هَمرا هَین کارِ هاکِردِنی؟»</verse>
				<verse number="8">اَزما پِطرُس روح القُدُسی جا پِر بَوِه، وِشونِه جِواب هادا: «اِی قومی گَت گَتِه و مَشایخ،</verse>
				<verse number="9">اگه اَمرِز هَین خِبِ کاری خاطری گه علیلِ مَردی ای سِه هاکِردِمی اَمِه جا بازخواس وونِه، و سوال کِنِنی وی چِتی شَفا بَیتِه،</verse>
				<verse number="10">پس شِما هَمه و دِشتِه یَهودی مَردِن دِنّین گه عیسای مسیحِ ناصِری ای اِسمی هَمرائِه گه هَین مَردی شِمِه وَر سالِم اِسّا، هَمونی اِسمی هَمرا گه شِما وِرِه صَلیب بَکِشینی ولی خِدا وِرِه مِردِگونی جا زینِّه هاکِردِه.</verse>
				<verse number="11">هَین عیسی هَمون سَنگیِه گه شِما بَنّائِن هونِه دیم بَدانی و اِسا بَنایی اَصلی تَرین سَنگ بَوِه.</verse>
				<verse number="12">بِجِز وی هیچ کَسی دِلِه نِجات دَنیِه، چون آسِمونی بِن دییَر اِسمی آدَمِنِ هادا نَوِه تا اونی جا نِجات بَیریم.»</verse>
				<verse number="13">وختی وِشون پِطرُس و یوحنایی جِرأتِ بَئینِه و بَفهمسِنِه گه بیسواد و عادی هَسِّنِه، تَجِب هاکِردِنِه و بِفَهمِسِنِه عیسایی هَمرا دَوِنِه.</verse>
				<verse number="14">ولی چون هون مَردی گه شَفا بَئیت وِه پِطرس و یوحنایی وَر اِسّاوِه، نَتِنِسِّنِه هیچی بُئِن.</verse>
				<verse number="15">پس دَستور هادانِه مِجلِسی جا دیرگا بورِن، و شِه هَمدیَری هَمرا مَشوِرَت هاکِردِنِه.</verse>
				<verse number="16">هَمدیَرِ بُتِنِه: «هَین دِتایی هَمرا چی هاکِنیم؟ چون دِشتِه اورشَلیم دِنِّنِه وِشون مُعجِزِه هاکِردِنِه و اَما هَم نَتِمّی اونِه اِنکار هاکِنیم.</verse>
				<verse number="17">ولی هَینِسه گه هَین جَریان ویشتَر از هَین قومی دِلِه نَپیچِه، وِنِه هَین آدَمِنِ قَدِغَن هاکِنیم گه دِ هیچکسی هَمرا هَین اِسمی جا گَب نَزِنِن.»</verse>
				<verse number="18">اَزما اَی وِشونِه شی کَفا بَخونِسِنِه و حِکم هاکِردِنِه گه هیچ وَخت عیسایی اِسمِ نیارِن و تَعلیم نَدِن.</verse>
				<verse number="19">ولی پِطرُس و یوحنا جِواب هادانِه: «شِما شِه داوَری هاکِنین، خِدایی نظر کِدیم دِرِسِ، شِمِه جا اِطاعَت هاکِردَن یا خِدایی جا اِطاعت هاکِردَن؟</verse>
				<verse number="20">چون اَما نَتِمّی اونچی بَئیمی و بِشنُسِمی رِه، نُئیم.»</verse>
				<verse number="21">شورایی آدَمِن بعد از هَینگه پطرس و یوحنا رِه خِیلی تهدید هاکِردِنِه وِشونِه وِل هاکِردِنِه، چون راهی نَنگیتِنِه تا وِشونِه مِجازات هاکِنِن. چون دِشتِه مَردِن اونچی ای سِه گه اِتِّفاق دَکِت وِه خِدارِه حَمد و ثنا کِردِنِه.</verse>
				<verse number="22">چون هون مَردی ای گه مُعجزِه ای هَمرا شَفا بَئیت وِه، چِل سال ویشتَر داشتِه.</verse>
				<verse number="23">پِطرُس و یوحنا بعد از هَینگه آزاد بَوِنِه شی رَفِقِنی وَر دَگِرِسِنِه و اونچی گه گَت گَتِه کاهنِن و مَشایخ وِشونِه بُت وِنِه رِه خَوَر هادانِه.</verse>
				<verse number="24">وختی هَینِ بِشنُسِنِه، یَکصِدا خِدایی حِضور دِعا هاکِردِنِه و بُتِنِه: «اِی خِداوندی گه هَمه چی ای حاکِمی، اِی خِدایی گه آسِمون و زَمین و دَریا و اونچی وِشونی دِلِه دَرِه رِه خَلق هاکِردی،</verse>
				<verse number="25">تو شِه روح القُدُسی هَمرا اَمِه پیری زِوونی جا، شی خادم داوودِ پادشاهِ بُتی: «”چه قومیشون شورِش هاکِردِنِه و مَردِن بی دلیل توطئِه هاکِردِنِه؟</verse>
				<verse number="26">دِنیایی دِلِه ای پادشاهِن هَمدَس بَوِنِه و حاکِمِن جَم بَونِه، خِداوندی علِیه و وی مسیحی علِیه.</verse>
				<verse number="27">راساسی گه هَین شَهری دِلِه، هیرودیسِ حاکم و پُنتیوس پیلاتُس غیرِ یَهودیِن و یَهودی مَردِنی هَمرا تی علِیه مِقَدّسِ خادِم عیسی گه وِرِه مَسح هاکِردی، هَمدَس بَوِنِه.</verse>
				<verse number="28">تا اونچی گه تی دَس و اِرادِه پِشتَر مِعیَّن هاکِرد وِه رِه بِجا بیارِن.</verse>
				<verse number="29">اِسا، اِی خِداوند، وِشونی تَهدیدارِه هارِش و خادِمِنِ لِطف هاکِن تا دِشتِه شی جِرأتی هَمرا تی کَلامِ بُئِن.</verse>
				<verse number="30">و شی دَسِ هَم شَفا هادائَنی سِه دراز هاکن و شی مِقَدّسِ خادِم عیسایی اِسمی هَمرا، نِشونِه ها و مُعجزات هاکِن.»</verse>
				<verse number="31">بعد از وِشونی دِعا، جایی گه اوجِه جَم وِنِه لَرزِه دَکِتِه و هَمه روح القُدُسی جا پِر بَوِنِه، و خِدایی کَلامِ جِرأتی هَمرا گِتِنِه.</verse>
				<verse number="32">دِشتِه ایموندارِن یَکدِل و یَک جان وِنِه و هیچکی شی اَموالِ شِنِه نَئونِسِه، بَلگی هَمه چی ای دِلِه هَمدیری هَمرا شَریک وِنِه.</verse>
				<verse number="33">رَسولِن عیسای خِداوندی زینِّه بَووئَنی خَوَری قِوّتی هَمرا شَهادَت داوِنِه و خِدایی گَتِ فیض، دِشتِه وِشونی سَر دَوِه.</verse>
				<verse number="34">وِشونی دِلِه هیچکی مِحتاج نَوِه، چون هر کی زَمین یا خِنِه ای گه داشتِه رِه، روتِه و وی پولِ</verse>
				<verse number="35">رَسولِنی پِش اِشتِه تا هر کَسی احتیاجی اَنّا وِشونی میِن رَسَد بَوو.</verse>
				<verse number="36">یوسِف هَم گه لاوی ای قبیله ای جا و قپرسی وِه و رَسولِن وِرِه بَرنابا یَعنی ’تشویقِ ریکا‘ لَقب هادا وِنِه،</verse>
				<verse number="37">زَمینی گه داشتِه رِه بَروتِه و وی پولِ بیاردِه، رَسولِنی پِش بِشتِه.</verse>
			</chapter>
			<chapter number="5">
				<verse number="1">ولی یَنَفَر گه وی اِسم حَنانیا وِه شی زَنا سَفیرِه ای هَمرا یَتِه گِلی زَمی بَروتِه.</verse>
				<verse number="2">حَنانیا یَذِرِه هون پولی جا گه وی زَنا خَوَر داشتِه جاهادا و بَقیِه رِه بیاردِه، رَسولِنی پِش بِشتِه.</verse>
				<verse number="3">پِطرُس وِرِه بُتِه: «اِی حَنانیا، چه بِشتی شیطان تی دِلِ هَینجور پِر هاکِنِه گه روح القُدُسِ دِرو بُئی و یَذِرِه شی زَمی ای بَروتِ پولِ شی وَر داری؟</verse>
				<verse number="4">مَگِه قبل از هَینگه بَروشی تِنی نَوِه؟ مَگِه بعد از هَینگه بَروتی هَم هون پولی اِختیار تی دَس دَنیوِه؟ چی باعث بَوِه شی دِلی دِلِه هَین کارِ هاکِنی؟ تو نا آدَمی رِه، بَلگی خِدارِه هَم دِرو بُتی!»</verse>
				<verse number="5">وختی حَنانیا هَین گَبِ بِشنُسِه، بِنِه ای سَر دیم بَخاردِه و دَرجا جان هادا! دِشتِه اونانیگه هَینِه بِشنُسِنِه خِیلی بَتِرسینِه.</verse>
				<verse number="6">اَزما جَوونِن بیمونِه و وِرِه کَفنی دِلِه دَپیتِنِه و دیرگا بَوِردِنِه، دَفن هاکِردِنِه.</verse>
				<verse number="7">بعد از سِه ساعت، وی زَنا گه جَریانی جا خَوَر ناشتِه بیمو.</verse>
				<verse number="8">پِطرُس ویجا بَپرسیِه: «مِنِه بُو زَمی رِه هَین قیمت بَروتِنی؟» سَفیره بُتِه: «اَرِه، هَین قیمت.»</verse>
				<verse number="9">پِطرُس وِرِه بُتِه: «چه هَمدِیَری هَمرا هَمدَس بَوِنی تا خِداوندی روحِ آزمود هاکنین؟ اونانیگه تی مَردی رِه دَفن هاکِردِنِه اَلَن دَری وَر دَرِنِه و تِرِه هَم دیرگا وَرِنِه.»</verse>
				<verse number="10">دَرجا، سَفیره هَم پِطرُسی لینگی وَر دیم بَخاردِه و جان هادا. وختی جَوونِن دِلِه بیمونِه، بَئینِه وی هَم بَمِردِه. پَس وِرِه دیرگا بَوِردِنِه و وی مَردی ای وَر دَفن هاکِردِنِه.</verse>
				<verse number="11">اَزما یَتِه گَتِه ترس دِشتِه کلیسا و اونانیگه هَینِ بِشنُسِنِه رِه بَیتِه.</verse>
				<verse number="12">رَسولِن هَمِش قومی دِلِه خِیلی نِشونِه ها و معجِزات کِردِنِه و دِشتِه ایموندارِن یَکدِل سِلیمونی ایوونی دِلِه جَم وونِسِنِه.</verse>
				<verse number="13">ولی بَقیِه جِرأت نَکِردِنِه وِشونِه مِلحَق بَوون. هر چَن دِشتِ مَردِن وِشونِه خِیلی اِحترام اِشتِنِه.</verse>
				<verse number="14">خِیلی از مَرداکِنِن و زَناکِنِن ایمون اُردِنِه و خِداوَندِ مِلحق وونِسِنِه،</verse>
				<verse number="15">تا جایی گه حتّی مَریضِنِ شهری میدونی سَر اُردِنِه و وِشونِه تَخت و دوشَکی سَر اِشتِنِه تا وختی پِطرُس اوجِه رِه رَد وونِه، لااَقَل وی سایِه بعضیایی سَر دَکِفِه و شَفا هادِه.</verse>
				<verse number="16">مَردِن هَم دَسِه دَسِه اورشَلیمی شَهری دور و اطرافی جا ایمونِه و مَریضِن و کَسایی گه پَلیدِ اَرواحی گرفتار وِنِه رِه اُردِنِه و هَمه شَفا گیتِنِه.</verse>
				<verse number="17">ولی کاهِنِ اعظم و دِشتِه اونانیگه وی هَمرا دَوِنِه یَعنی صَدّوقیِنی فِرقِه، پِرسانِه و حَسودی ای جا دَس بِکار بَوِنِه</verse>
				<verse number="18">و رَسولِنِ بَیتِنِه و زیندونی دِلِه گه هَمه جورِ آدَم اونی دِلِه دَوِه دیم بَدانِه.</verse>
				<verse number="19">ولی شُو، خِداوندی یَتِه فِرِشتِه زیندونی دَریشونِه پِه هاکِردِه و وِشونِه دیرگا بیاردِه</verse>
				<verse number="20">و بُتِه: «بورین و مَعبدی دِلِه هِرِسین و دِشتِه هَین زِندگی ای پیغِمِ مَردِنِ بُئین.»</verse>
				<verse number="21">پَس صِواحی طِبقِ اونچی گه وِشونِه بُتِه بَوِه وِه مَعبدی سِه بوردِنِه و مَردِنِ تَعلیم هادانِه. وختی کاهِنِ اعظم و اونانیگه وی هَمرا دَوِنِه بیمونِه، دِشتِه شورا و دِشتِه یَهودی قومی مَشایِخِ شی کَفا بَخونِسِنِه و کسایی رِه بَرِسانینِه تا رَسولِنِ زیندونی جا بیارِن.</verse>
				<verse number="22">ولی وختی مأمورِن زیندونی دِلِه بوردِنِه، رَسولِنِ نَنگیتِنِه. پَس دَگِرِسِنِه و خَوَر هادانِه:</verse>
				<verse number="23">«اَما بَئیمی زیندونی دَریشون قائِم دَوَس وِه و نِگَهوونِن هَم دَریشونی پِش اِسّاوِنِه. ولی وختی دَریشونِ پِه هاکِردمی، هیچکی رِه زیندونی دِلِه نَنگیتِمی.»</verse>
				<verse number="24">وختی مَعبدی نِگَهوونِنی فَرموندِه و گَت گَتِه کاهنِن هَین خَوَرِ بِشنُسِنِه هاج و واج بَمونِسِنِه، فکِری دِلِه بوردِنِه گه «هَین کاری عاقبت چی وونِه؟»</verse>
				<verse number="25">هَمون موقِه، یَنَفر بیمو و وِشونِه خَوَر هادا، بُتِه: «اونانیگه شِما وِشونِه زیندونی هاکِرد وِنی، اَلَن مَعبدی دِلِه اِسّانِه و دِ مَردِنِ تعلیم دِنِنِه.»</verse>
				<verse number="26">پَس مَعبدی نِگَهوونِنی فرموندِه، مأمورِنی هَمرا بوردِنِه و رَسولِنِ بیاردِنِه، ولی نا زور وَری، چون تَرسینِه مَردِن وِشونِه سنگسار هاکِنِن.</verse>
				<verse number="27">وختی رَسولِنِ بیاردِنِه، وِشونِه شورایی وَر هِرِسانینِه. اَزما کاهن اعظم وِشونی جا بَپُرسیِه:</verse>
				<verse number="28">«اَما شِمارِ سَخت قَدِغَن هاکِردمی گه دِ هَین اِسمی هَمرا تعلیم نَدین، با هین حال شِما اورشلیمی شَهرِ شی تَعلیمی جا پِر هاکِردِنی و خواینِنی هَین مَردی ای خونِ اَمِه گِردَن دیم بَدین.»</verse>
				<verse number="29">ولی پِطرُس و دییَر رَسولِن جِواب هادانِه: «اَما وِنِه خِدایی جا اطاعت هاکِنیم نا آدَمی ای جا.</verse>
				<verse number="30">اَمِه پیرِنی خِدا، هَمون عیسی گه شِما صَلیب بَکِشینی و بَکوشتِنی رِه مِردگونی جا زینّه هاکِردِه</verse>
				<verse number="31">و وِرِه شی راسِ دَسی وَر لُو بَوِردِه، رَهبر و نِجات دهندِه هاکِردِه تا یَهودی مَردِن توبِه هاکِنِن و وِشونی گِناهِن بیامرزی بَوو.</verse>
				<verse number="32">و اَما هَین جریانی شاهِدِمی، هَمونجور گه روح القُدُس هَم شاهِدِ، هَمون روحی گه خِدا وِرِه شی مِطیعِنِ بِبَخشیِه.»</verse>
				<verse number="33">وختی هَین گَبِ بِشنُسِنِه اَنِّی عَصَبانی بَوِنِه گه خوایسِنِه وِشونِه بَکوشِن.</verse>
				<verse number="34">ولی عِلَمای فرقِه فَریسی ای جا یَنَفَر گه وی اِسم گامالائیل و شَریعتی مَلِّمِ وِه و هَمه وِرِه احترام اِشتِنِه، مِجلِسی دِلِه پِرِسا و دَستور هادا چَن لَحظِه رَسولِنِ دیرگا بَوِرِن.</verse>
				<verse number="35">اَزما اونانیگه اوجِه دَوِنِه رِه بُتِه: «اِی یَهودی مَردِن، شِمِه حواس دَوو هَین آدَمِنی هَمرا چی خواینِه هاکِنین.</verse>
				<verse number="36">چون چَن وَخت پِش، یَته مَردی گه وی اِسم تِئوداس وِه پِرِسا گه اِدّعا کِردِه شِنِه کَسیِه، و حِدودِ چار صَد نَفَرِ شی دور جَم هاکِردِه. ولی وِرِه بَکوشتِنِه و دِشتِه وی دِمالرو ایشون هَم پَخش و پَلا بَوِنِه.</verse>
				<verse number="37">بعد از وی، یَهودای جَلیلی سَرشِماری ای موقِه شورش هاکِردِه و یه دَسِه رِه شی دِمال بَکِشانیِه. ولی وی هَم هَلاک بَوِه و دِشتِه وی دِمالرو ایشون پَخش و پَلا بَوِنِه.</verse>
				<verse number="38">پس هَین جریانی خَوَری هَم شِمارِ گِمِه هَین آدَمِنی هَمرا کاری نارین و وِشونِه شی حال بِلین. چون اگه وِشونی قصد و نیَّت آدَمی ای جا ووئِه، بجایی نَرِسِنِنِه.</verse>
				<verse number="39">ولی اگه خِدایی جا ووئِه، نَتِنِّنی وِشونی دَمِ بَیرین، چون هون موقِه خِدایی هَمرا جَنگِنِنی!»</verse>
				<verse number="40">وِشون وی نَصیحَتِ گوش هادانِه و رَسولِنِ شی کَفا بَخونِسِنِه، شَلّاق بَزونِه و بُتِنِه گه عیسایی خَوَری هیچکی ای هَمرا گَب نَزِنِن، اَزما وِشونِه وِل هاکِردِنِه گه بورِن.</verse>
				<verse number="41">پس رَسولِن شورا ایشونی وَری جا دیرگا بوردِنِه و از هَینگه اَنّی لایق بِشمارِس بَوِنِه گه عیسایی اِسمی خاطری بی حِرمتی بَوینِن، خِشال وِنِه.</verse>
				<verse number="42">و هیچ روزی، چی معبدی دِلِه و چی خِنِه خِنِه، تَعلیم و خَوَرِ خِشی جا دَس نَکِشینِه گه عیسی هَمون مَسیحِ موعودِ.</verse>
			</chapter>
			<chapter number="6">
				<verse number="1">هون روزا گه شاگِردِن ویشتَر وونِسِنِه، یَهودیِنِ یونانی زِوون، یَهودیِنِ عبرانی زِوونی جا شکایت داشتِنِه گه وِشونی بیوِه زَناکِنِنِ سَرچِش نَیرنِه و وِشونی هر روزِ غذایی سهمِ دِرِس نَدِنِنِه.</verse>
				<verse number="2">پس هون دِوازِه تا رَسول، دِشتِه شاگِردِنِ شی کَفا بَخونِسِنِه و بُتِنِه: «دِرِس نیِه اَما مَردِنی غذا هادائَنی سِه، خِدایی کَلامی تَعلیم هادائَنِ وِل هاکِنیم.</verse>
				<verse number="3">اِی بِرارِن، هَینِسه شی میِن هَفت نَفَر گه خِش نومِنِه و خِدایی روح و حکمتی جا پِرِنِه رِه انتخاب هاکِنین تا وِشونِه هَین کاری سَر بِلیم.</verse>
				<verse number="4">ولی اَما شِرِه دِعا هاکِردَن و خِدایی کلامی خِدمتی سِه وقف کِمِّی.»</verse>
				<verse number="5">اونچی گه رَسولِن بُتِنِه هَمه ای نَظر خِب بیمو، و هَین آدَمِنِ انتخاب هاکِردِنِه: استیفان مَردی گه روح القُدُس و ایمونی جا پِر وِه، فیلیپُس، پْروخُرُس، نیکانُر، تیمُن، پارمِناس، و نیکُلائوس گه اَنطاکیِه ای دِلِه یَهودی بَوِه وِه.</verse>
				<verse number="6">هَین مَرداکِنِنِ رَسولِنی وَر بیاردِنِه و رَسولِن وِشونی سِه دِعا هاکِردِنِه و وِشونی سَر دَس بِشتِنِه و اونانِه هَین خِدمتی سَر بِشتِنِه.</verse>
				<verse number="7">پس خِدایی کَلام هَمه جا اعلام وونِسِه و اورشلیمی دِلِه ای شاگِردِن خِیلی زیاد وونِسِنِه، و یَهودی کاهِنِنی جا یَتِه گَتِ جماعَت ایمون بیاردِنِه.</verse>
				<verse number="8">استیفان فیض و قِوَّتی جا پِر وِه و قومی دِلِه خِیلی عجیبِ کارا و معجِزات کِردِه.</verse>
				<verse number="9">هون موقِه چَن نفر یَتِه عبادتگاهی جا گه اونی اِسم ’آزاد بَوِه ایشونی عبادتگاه‘ وِه، گه قیرَوانی یَهودیِنی جا و اِسکندریِه و کیلیکیه و آسیایی مَنطقِه ای جا هَم وِنِه، اِستیفانی هَمرا بَحث هاکِردِنِه.</verse>
				<verse number="10">ولی اِستیفان هون حِکمت و خِدایی روحی هَمرا گه گَب زووِه، هیچکی نَتِنِسِه وی پِش هِرِسِه.</verse>
				<verse number="11">پَس وِشون یَواشک چَن نَفَرِ خَلوتِ جا بَوِردِنِه و وِشونِه اَنتریک هاکِردِنِه تا بُئِن: «اَما بِشنُسِمی گه اِستیفان، موسای پیغمبر و خِدارِه کِفر گِتِه.»</verse>
				<verse number="12">وِشون مَردِن و مشایخ و توراتی مَلِّمِنی علِیه استیفانِ پِر هاکِردِنِه، و اونان استیفانی سَر بَریختِنِه، وِرِه هَماسینِه و شورایی وَر بَوِردِنِه.</verse>
				<verse number="13">وِشون چَن تا دِردِرو شاهِد هَم بیاردِنِه گه گِتِنِه: «هَین آدَم هَین کاری جا دَس نَکِشِنِه و هَمِش مِقدَّسِ مَعبَد و شریعتِ بَد گِنِه.</verse>
				<verse number="14">چون اَما شِه بِشنُسِمی گه گِتِه هَین عیسای ناصِری هَین مَعبَدِ لی دِنِه و رَسم و رسومی رِه گه موسی اَمارِه هادا، عَوَض کِنِّه.»</verse>
				<verse number="15">هَمون موقِه، دِشتِه اونانیگه شورایی دِلِه نیشت وِنِه و استیفانِ زِل بَزو وِنِه، بَئینِه گه اِستیفانی دیم هِتی یَتِه فِرشته ای دیمی تَرا بَوِه.</verse>
			</chapter>
			<chapter number="7">
				<verse number="1">کاهِن اعظم اِستیفانی جا بَپُرسیِه: «هَینِن دِرِس گِنِنِه؟»</verse>
				<verse number="2">اِستیفان بُتِه: «اِی بِرارِن و اِی پیرِن، مِنِه گوش هادین! پِر جَلالِ خدا وختی اَمِه پیر ابراهیمِ پیغمبر بین‌النهرینی مَنطقِه ای دِلِه دَوِه و حَلا حَران نَشیوِه، وِرِه ظاهر بَوِه</verse>
				<verse number="3">و بُتِه: ”شی مِلک و شی فامیلِنِ وِل هاکِن و مِلکی گه تِرِه هَم دِمِه رِه بور.“</verse>
				<verse number="4">«پس، ابراهیم کَلدانیِنی مِلکی جا دیرگا بوردِه و حَرانی دِلِه مِنزِل هاکِردِه. بعد از هَینگه وی پیر بَمِردِه، خِدا وِرِه هَین مِلکی دِلِه گه اَمرِز اونی دِلِه دَرِنی کوچ هادا.</verse>
				<verse number="5">با هَین وجود خِدا هَین مِلکی دِلِه حتّی یَه وَجَب زَمی ای اَنّا هَم وِرِه اِرث نَدا. ولی وَعدِه هادا گه هَین مِلکِ، وِرِه و بعد از وی، وی نَسلِ هادِه، هر چَن ابراهیم هون موقِه حَلا وَچِه ناشتِه.</verse>
				<verse number="6">خِدا اِبراهیمِ بُتِه: ”تی نَسل، غِربتِ مِلکی دِلِه هِتی غریبه ای تَرا زندگی کِنِنِه و چار صَد سال وِشونِه اَسیری گیرِنِه و وِشونِه ظِلم کِنِنِه.“</verse>
				<verse number="7">خِدا اَی هَم بُتِه: ”مِن هون قوم گه وِشون وی اَسیرِنِه رِه مِجازات کِمِّه، و بعد از اون، می قوم هون مِلکی جا شونِنِه و مِنِه هَیجِه پَرَسِش کِنِنِه.“</verse>
				<verse number="8">و خِدا خَتنِه هاکِردَنی عَهدِ ابراهیمِ هادا. پس ابراهیم اِسحاقی پیر بَوِه، و اِسحاقِ هَشتِمین روزی دِلِه خَتنِه هاکِردِه. و اِسحاق هَم یَعقوبی پیر بَوِه، و یَعقوب هَم دِوازِه تا پاتریارخی پیر، یَعنی اَمِه دِوازِه تایی گَتِ جَدّ بَوِه.</verse>
				<verse number="9">«پاتریارخیشون حَسودی ای سَر یوسِفِ مِصرینِ بَروتِنِه. ولی خِدا یوسفی هَمرا دَوِه</verse>
				<verse number="10">و وِرِه دِشتِه وی عذابایی جا آزاد هاکِردِه و فِرعونی نَظر عزیز هاکِردِه و وِرِه حِکمت هادا، جوریگه یوسِفِ مِصری فرمونروا و شی دَرباری رئیس هاکِردِه.</verse>
				<verse number="11">«اَزما دِشتِه مصر و کَنعانی دِلِه گَتِ قَحطی و مِصیبَتی بیمو و اَمِه پیرِن هیچی بَخاردَنی سِه نَنگیتِنِه.</verse>
				<verse number="12">اَمِه جَد یَعقوب وختی بِشنُسِه مِصری دِلِه غَلِّه بَنگیت وونِه، اَوّلین کَش اَمِه پیرِنِ اوجِه بَرِسانیِه.</verse>
				<verse number="13">دِوّمین کَش، یوسِف شِرِه شی بِرارِنِ هَم هادا و فرعون یوسِفی خِنِوادِه ای هَمرا آشنا بَوِه.</verse>
				<verse number="14">پس یوسِف شی پیر یَعقوب و دِشتِه شی خِنِوادِه رِه گه سَرجَم هفتاد و پَنج نفر وِنِه ای دِمال بَرسانیِه و خَوَر هادا مِصری سِه بیئِن.</verse>
				<verse number="15">یعقوب مِصری سِه بوردِه و اوجِه بَمِردِه، هَم وی و هَم اَمِه پیرِن،</verse>
				<verse number="16">ولی وِشونی جِنازِه رِه شَکیمی مَنطقِه ای سِه بَوِردِنِه و مقَبره ای دِلِه گه ابراهیم اونِه حَموری ریک ریکایی جا اَقَدّی نِقرِه ای هَمرا بَخری وِه، بِشتِنِه.</verse>
				<verse number="17">«هَمونجور گه خِدایی وَعده گه خوایسِه ابراهیمی سِه اَنجام هادِه نَزیک وونِسِه، اَمِه قوم هَم مِصری دِلِه زیاد وونِسِه،</verse>
				<verse number="18">تا هَینگِه یَت دییَر پادشاه بیمو گه یوسِفِ نِشناسی وِه.</verse>
				<verse number="19">هون پادشاه اَمِه قومی هَمرا حیلِه ای هَمرا رَفتار هاکِردِه و اَمِه پیرِنِ خِیلی ظِلم هاکِردِه و وِشونِه مَجبور هاکِردِه شی زِلاغ وَچیلِه رِه دیرگا وِل هاکِنِن تا زینِّه نَمونِن.</verse>
				<verse number="20">«هَینجور روزگاری دِلِه وِه گه موسای پیغمبر دِنیا بیمو. وی خِدایی نظر قَشَنگِ وَچه وِه. موسی سه ماه شی پیری خِنِه ای دِلِه زندگی هاکِردِه.</verse>
				<verse number="21">وختی وِرِه دیرگا وِل هاکِردِنِه، فرعونی کیجا وِرِه قَبول هاکِردِه و هِتی شی ریکائی تَرا وِرِه گَت هاکِردِه.</verse>
				<verse number="22">هَینجوری موسی دِشتِه مِصری حِکمتِ یاد بَیتِه و کِردار و گِفتاری دِلِه قِوَّت بَیتِه.</verse>
				<verse number="23">«وختی موسی چِل سالِه بَوِه، وی دِل دَکِتِه گه شی بِرارِن یَعقوبی نَسلی سَمت بورِه و وِشونی اوضاع رِه بَوینِه.</verse>
				<verse number="24">وختی بَئیِه یَتِه مِصری مَردی، یَتِه از وِشونِه ظِلم کِنِّه، وی پِشت دَر بیمو و هون مِصری ای بَکوشتَنی هَمرا، اون مَظلومی حَقِّ بَیتِه.</verse>
				<verse number="25">موسی گِمون کِردِه وی بِرارِن فَهمِنِنِه گه خِدا خواینِه وی دَسی هَمرا وِشونِه نِجات هادا، ولی وِشون نِفَهمِسِنِه.</verse>
				<verse number="26">فردای هون روز، دِ نَفَرِ بَئیِه گه هَمدیری هَمرا دَعوا کِردِنِه. هَین نیَّتی هَمرا گه وِشونِه آشتی هادِه بُتِه: ”اِی مَرداکِنِن، شِما بِرارِنی، چه هَمدیَرِ بَدی کِنِنی؟“</verse>
				<verse number="27">«ولی هون مَردی گه دِ شی هَمسادِه رِه بَدی کِردِه موسی رِه یَتِه کِنار هُل هادا و بُتِه: ”کی تِرِه اَمِه رئیس و داور هاکِردِه؟</verse>
				<verse number="28">خواینی مِنِه هَم بَکوشی، هَمونجور گه دیروز هون مِصری رِه بَکوشتی؟“</verse>
				<verse number="29">وختی موسی هَینِه بِشنُسِه، فِرار هاکِردِه و مِدیانی مِلکی دِلِه غریب بَوِه و اوجِه دِتا ریکائی صاحِب بَوِه.</verse>
				<verse number="30">«چِل سال بِگذِشتِه. یَتِه روز صَحرایی دِلِه، سینایی کوهی نَزیکی، یَتِه فِرِشتِه یَتِه تَش بَیتِه گِلِه ای دِلِه موسی رِه ظاهر بَوِه.</verse>
				<verse number="31">وختی موسی هَینِه بَئیِه هون منظَرِه ای جا خِیلی تَجِّب هاکِردِه. و هَمونجور گه نزیک وونِسِه تا بَوینِه، خِداوندی صِدا ویسِه بیمو گه:</verse>
				<verse number="32">”مِن تی پیرِنی خِدامِه، ابراهیم و اسحاق و یعقوبی خِدا.“ موسی بَتِرسیِه و جِرأت نَکِردِه هارشِه.</verse>
				<verse number="33">«خِداوَند وِرِه بُتِه: ”شی لینگی کُوشِ دَر بیار، چون زَمینی گه اونی سَر اِسّائی مِقَدّسِ.</verse>
				<verse number="34">یَقیناََ مِن شی قومی مِصیبَتِ مِصری دِلِه بَئیمِه و وشونی نالِه رِه بِشنُسِمِه، و بیمومِه تا وِشونِه دیرگا بیارِم. وِشونی نِجاتی سِه بیمومِه. اِسا بِرِه تِرِه مِصری سِه بَرسانم.“</verse>
				<verse number="35">«هَمین موسی گه اَمِه قوم وِرِه رَد هاکِردِنِه و بُتِنِه: ”کی تِرِه اَمِه رئیس و داوَر هاکِردِه؟“ خِدا هَین مَردی رِه بَرِسانیِه تا شِمِنِه هَم نِجات دهنده و هَم رئیس ووئِه. هون فِرِشتِه ای طریق گه گِلِه ای دِلِه وِرِه ظاهر بَوِه.</verse>
				<verse number="36">هَمین موسی وِه گه مِصری دِلِه سِرخِ دَریایی وَر و صحرایی دِلِه چِل سال وِشونی سِه نِشونِه ها و معجِزات بیاردِه و اَمِه قومِ مِصری جا دیرگا بیاردِه.</verse>
				<verse number="37">«هَمین موسی یَعقوبی نَسلِ بُتِه: ”خدا شِمِه بِرارِنی دِلِه، یَتِه پِیغَمبَر می تَرا شِمِنِه رَسانِّه.“</verse>
				<verse number="38">هَین هَمون موسی وِه گه صَحرایی دِلِه جَماعَتی هَمرا دَوِه. و هون فِرِشتِه ای هَمرا گه سینایی کوهی دِلِه وی هَمرا گَب بَزو، و هَم اَمِه پیرِنی هَمرا. موسی زینِّه کَلامِ بِدَس بیاردِه تا اَمِنِه بَرِسانِّه.</verse>
				<verse number="39">«ولی اَمِه پیرِن ویجا اِطاعَت نَکِردِنِه، وِرِه رَد هاکِردِنِه و شی دِلی دِلِه مِصری سِه دَگِرِسِنِه</verse>
				<verse number="40">وِشون هارونِ بُتِنِه: ”اَمِسِه خِدایِنی بَساج تا اَمِه پِشاپِش بورِن، چون نَئومی هَین موسایی سَر گه اَمارِه مِصری جا دیرگا بیاردِه چی بیمو!“</verse>
				<verse number="41">هون روزایی دِلِه وِه گه یَتِه بِت گوکی تَرا بَساتِنِه و ویسِه قِروونی هاکِردِنِه و اونچی بَسات وِنِه ای سِه جَشن بَیتِنِه.</verse>
				<verse number="42">ولی خِدا شی دیمِ وِشونی جا دَگِردانیِه و وِشونِه شی حال بِشتِه تا آسِمونی آفتاب و ماه و سِتارِه رِه پَرَسِش هاکِنِن، هَمونجور گه پِیغَمبَرِنی کیتابی دِلِه بَنوِشت بَوِه: ”اِی یعقوبی تَبار، مَگِه هون چِل سالی گه صحرایی دِلِه دَوِنی میسِه سَر بَوری حیوونِن و قِروونی ها بیاردِنی؟</verse>
				<verse number="43">شِما مُلوکی بِتی کیمِه رِه بَیتِنی، و شی بِت رِفانی سِتارِه رِه. و هَین بِتیشونِ گه شِما پَرَسِشی سِه بَساتِنی. پس شِمارِ بابِلی سِه تَبعید کِمِّه.“</verse>
				<verse number="44">«اَمِه پیرِن صحرایی دِلِه شَهادَتی کیمِه رِه هَم شی هَمرا داشتِنِه. هون کیمِه ای گه موسی خِدایی دَستوری هَمرا طِبقِ نِمونِه ای گه بَئی وِه، بَساتِه.</verse>
				<verse number="45">اَمِه پیرِن وختی یوشَع رَهبَر وِه شَهادتی کیمِه رِه شی هَمرا کَنعانی سِه بیاردِنِه، هون موقِه گه وِشون هون قومیشونی مِلکِ گه خِدا اَمِه پیرِنی چِشی وَری جا دیرگا هاکِردِه، بَیتِنِه و هون کیمِه تا داوودِ پادشاهی موقِه اوجِه بَمونِسِه.</verse>
				<verse number="46">خِدا داوودِ لِطف کِردِه و داوود خواهش هاکِردِه یَعقوبی خِدایی سِه یَتِه خِنِه بَساجِه.</verse>
				<verse number="47">ولی سِلِیمونِ پادشاه وِه گه خِدایی سِه خِنِه بَساتِه.</verse>
				<verse number="48">«با هَین وجود، خِدای مِتِعال هون خِنِه هایی گه آدَمی ای دَسی جا بَسات بَوِه وو، مِنزِل نَکِنِّه، هَمونجور گه اِشعیای پیغَمبَر بُتِه:</verse>
				<verse number="49">«‌خِداوند گِنِه:”آسِمون می پادشاهی ای تَختِ و زَمین می لینگ بِنیِه! «’میسِه چیجور خِنِه ای ساجِنِنی؟ می آسایشی جا کِجِئِه؟</verse>
				<verse number="50">مَگِه می دَس دِشتِه هَینِنِه نَساتِه؟»“‘</verse>
				<verse number="51">«اِی سَرکِشِ قوم، اِی کَسایی گه شِمِه دِل و گوش خَتنِه نَوِه! شِما هَم هِتی شی پیرِنی تَرا حَلا روح القُدُسی پِش مِقاومت کننی.</verse>
				<verse number="52">کِدیم یَتِه از پِیغمبَرِنِ گه شِمِه پیرِنی دَسی جا آزار نَئی وو. وِشون پِیغَمبَرِنی گه هون صالِحی ظهورِ پِشگویی هاکِرد وِنِه رِه، بَکوشتنِه، و اَلَن شِما شِه وِره تسلیم هاکِردِنی و وِرِه بَکوشتِنی،</verse>
				<verse number="53">شِمایی گه شَریعتی گه فِرشتِگونی طریق شِمارِ بَرِسیِه رِه قَبول هاکِردِنی، ولی اونی جا اطاعت نَکِردِنی.»</verse>
				<verse number="54">شورایی آدَمِن وختی هَین گَبارِه بِشنُسِنِه، عَصبانیتی جا داغ هاکِردِنِه و شی دَنِّنِ جِق داوِنِه.</verse>
				<verse number="55">ولی اِستیفان روح القُدُسی جا پِر، آسِمونِ زِل بَزو، خِدایی جلالِ بَئیِه، و عیسی رِه گه خِدایی راسِ دَسی وَر اِسّاوِه.</verse>
				<verse number="56">اِستیفان بُتِه: «اَلَن آسِمونِ ویمِّه گه وا بَوِه و اِنسونی ریکارِه ویمِّه گه خِدایی راسِ دَس اِسّا.»</verse>
				<verse number="57">ولی وِشون بِلَنِ اَوازی هَمرا داد بَکِشینِه و گوش نَدانِه و با هَم وی سَمت هِجوم بَوِردِنِه</verse>
				<verse number="58">وِرِه سَرکَش هاکِردِنِه و شهری جا دیرگا بَوِردِنِه و سَنگسار هاکِردِنِه. شاهِدِن شی لیواسیشونِه بَکِّنینِه و یَتِه جَوونی لینگی وَر گه وی اِسم سولُس وِه بِشتِنِه.</verse>
				<verse number="59">وختی اِستیفانِ سنگسار کِردِنِه، وی بِلَنِ اَوازی هَمرا بُتِه: «اِی عیسای خِداوَند، می روحِ قَبول هاکِن!»</verse>
				<verse number="60">اَزما زِنی بَزو و بِلَنِ اَوازی هَمرا بُتِه گه «خِداوندا، هَین گِناهِ وِشونی حِساب نیار.» هَینِه بُتِه و جان هادا.</verse>
			</chapter>
			<chapter number="8">
				<verse number="1">سولُس اِستیفانی بَکوشتَنی هَمرا موافِق وِه. از اون روز به بعد، یَتِه گَتِه اذیت و آزار اورشلیمی کلیسایی علِیه شِرو بَوِه. جوریگه بِجز رَسولِن، هَمه یَهودیِه و سامِرِه ای مَنطقِه ای سَمت پَخش و پَلا بَوِنِه.</verse>
				<verse number="2">ولی چَن تا خِداشناسِ مَردی اِستیفانی جِنازِه رِه دَفن هاکِردِنِه و ویسِه گَتِ عزاداری بَیتِنِه.</verse>
				<verse number="3">ولی سولُس دِشتِ شی غیظی هَمرا کلیسارِه حملِه کِردِه و خِنِه خِنِه گِرِسِه، زَناکِنِن و مَرداکِنِنِ دیرگا کَشیِه و زیندونی دِلِه دیم داوِه.</verse>
				<verse number="4">ولی هون ایموندارنی گه اَذیت و آزاری خاطری پَخش و پَلا بَوِه وِنِه، هر جا گه شیوِنِه، خِدایی کَلامی خَوِرِ خِشِ داوِنِه.</verse>
				<verse number="5">فیلیپُس هَم سامِره ای یَتِه شَهری دِلِه بوردِه و اوجِه مَسیحی پیغِمِ مَردِنِ تعلیم داوِه.</verse>
				<verse number="6">جَمائَتیشون هَمدِل فیلیپُسی گَبِ بِشنُسِنِه و معجِزاتی گه وی کِردِه رِه بَئینِه، هَمه دِقّتی هَمرا اونچی گه گِتِه رِه گوش داوِنِه،</verse>
				<verse number="7">چون پَلیدِ اَرواح بِلَنِ صدا و نَعرِه ای هَمرا خیلیایی جا گه اونِنی گِرِفتار وِنِه دیرگا ایمونِه و خِیلی از چِلِّخِن و شَلِن شَفا گیتِنِه.</verse>
				<verse number="8">هَینِسه هون شهر خِشالی ای جا پِر بَوِه.</verse>
				<verse number="9">ولی هون شهری دِلِه یَتِه مَردی گه وی اِسم شَمعون وِه زندگی کِردِه، وی سامِره ای مَردِنِ پِشتَر شی جادوگَری ای هَمرا مِتَعجب هاکرد وِه و اِدّعا کِردِه، گَتِ آدَمِ.</verse>
				<verse number="10">از گَت تا کِچیک هَمه وی گَبِ گوش داوِنِه و گِتِنِه: هَین مَردی هَمون خِدایی قدرتِ، گه وِرِه گَتِه قِدرت گِنِنِه.»</verse>
				<verse number="11">مَردِن وی گَبِ گوش داوِنِه، چون خِیلی وَخت وِه شی جادوگری ای هَمرا، وِشونِه مِتَعجب هاکِرد وِه.</verse>
				<verse number="12">ولی وختی مَردِن فیلیپُسی پِیغِمی هَمرا گه خِدایی پادشاهی ای خَوِرِخِش و عیسای مسیحی اِسمی خَوَری وِه رِه ایمون بیاردِنِه، هَمه، چی زَن و چی مَرد غِسلِ تَعمید بَیتِنِه.</verse>
				<verse number="13">حتّی شَمعون هَم ایمون بیاردِه و بعد از هَینگِه تعمید بَیتِه هَمِش فیلیپُسی هَمرا دَوِه و گَتِ معجِزات و نِشونِه ای بَئیَنی جا گه اَنجام وونِسِه، مات و مَبهوت وِه.</verse>
				<verse number="14">وختی رَسولِن اورشلیمی دِلِه خَوَردار بَوِنِه گه سامِریِن خِدایی کَلامِ قَبول هاکِردِنِه، پِطرُس و یوحنا رِه وِشونی وَر بَرِسانینِه.</verse>
				<verse number="15">هون دِتا سامِرِه بَرِسینِه، مَردِنی سِه دِعا هاکِردِنِه تا روح القُدُسِ بَیرِن،</verse>
				<verse number="16">چون روح القُدُس حَلا هیچ کدیمی سِه نیمو وِه، بلگی فقط به اسمِ عیسای خِداوند تعمید بَیت وِنِه و وَس.</verse>
				<verse number="17">پَس پِطرُس و یوحنا شی دَسِ وِشونی سَر بِشتِنِه و وِشون روح القُدُسِ بَیتِنِه.</verse>
				<verse number="18">وختی شَمعون بَئیِه رَسولِن شی دَسِ مَردِنی سَر اِلِنِه و مَردِن خِدایی روحِ گیرِنِه، اَقَدی پول بیاردِه و</verse>
				<verse number="19">رَسولِنِ بُتِه: «هَین قِدرَتِ مِنَم هادین تا هر کَسی سَر دَس بِلِم، روح القُدُسِ بَیرِه.»</verse>
				<verse number="20">ولی پِطرُس بُتِه: «تی نِقرِه، تی هَمرا نابود بَوو! چون خیال هاکِردی خِدایی هَدیِه رِه بِشنِه پولی هَمرا بَخریَن!</verse>
				<verse number="21">تو هَین خِدمتی دِلِه هیچ سهم و نَخشی نارنی، چون تی دِل خِدایی هَمرا راس نیِه.</verse>
				<verse number="22">پس شی هَین شِرارتی جا توبِه هاکِن و خِداوندی جا بَخوا تا شاید تی دِلی هَین فِکر بیامرزی بَوو؛</verse>
				<verse number="23">چون ویمِّه حَسودی و گِناه، تی دِلِ سیو هاکِردِه.»</verse>
				<verse number="24">شَمعون بُتِه: «شِما خِداوندی وَر میسِه دِعا هاکِنین تا اونچی بُتِنی می سَر نیِه.»</verse>
				<verse number="25">پِطرُس و یوحنا بعد از هَینگه شَهادَت هادانِه و خِداوندی کَلامِ اعلام هاکِردِنِه، اورشَلیمی سِه دَگِرِسِنِه و سامِرِه ای خِیلی آبادیهایی دِلِه اِنجیلی خَوِرِخِشِ هادانِه.</verse>
				<verse number="26">اَزما خِداوندی یَتِه فِرِشتِه فیلیپُسِ بُتِه: «پِرِس و جِنوبی سَمت بور، هون راهی گه اورشلیمی جا غزه ای سِه شونِه.» هَین راه بیابونی دِلِه وِه.</verse>
				<verse number="27">پس فیلیپُس پِرِسا و راه دَکِتِه. اوجِه یَتِه خواجِه مَردی دَوِه گه حَبَشه ای جا وِه. وی یَتِه از حَبَشه ای مَلکِه ای دَربارین وِه گه وی اِسم کَنداکِه وِه، و مَلکِه ای خزونِه داری وی دَس دَوِه. وی اورشلیمی سِه بیمو وِه تا خِدارِه پَرَسِش هاکِنِه.</verse>
				<verse number="28">اَلَن دِ گِرِسِه و شی اَرابِه ای دِلِه نیشت وِه و اِشعیای پِیغَمبَری کیتابِ خُونِسِه.</verse>
				<verse number="29">اَزما خِدایی روح فیلیپُس بُتِه: «نَزیک بور و هون اَرابِه رِه بَرِس.»</verse>
				<verse number="30">فیلیپُس وی سَمت دُو هاکِردِه و بِشنُسِه گه دَرباری خواجِه اِشعیای پِیغمبری کیتابِ دِ خُونِّه. وِرِه بُتِه: «اونچی خُونّی رِه، فَهمِنی؟»</verse>
				<verse number="31">دَرباری خواجِه بُتِه: «اگه کَسی مِنِه رانِمایی نَکِنِه، چِتی بَتِّمِه بَفِهمِم؟» پس فیلیپُسی جا خواهِش هاکِردِه سِوار بَوو و وی وَر هِنیشِه.</verse>
				<verse number="32">خواجِه دِ مِقَدّسِ نِوِشته ای هون قِسمَتِ خونِّسِه گه گِتِه: «دِرِس، هِتی گِسَنی تَرا گه وِرِه کِشتاری سِه وَرِنِه، و هِتی وَرکایی تَرا گه شی پَشم چینِنی پِش آرومِ، وی هَمونجور هَم شی دِهِنِ وا نَکِنِّه.</verse>
				<verse number="33">وی کِچیک بَووئَنی موقِه، هرجور بی عِدالَتی ای وی حَق هاکِردِنِه، کی بَتِنِّه بُئِه وی کِنی نَسلی جائِه؟ چون وی زندگی، زَمینی جا بَئیت بَوِه.»</verse>
				<verse number="34">خواجِه‌ فیلیپُسِ بُتِه: «خواهش کِمّه مِنِه بُئی پِیغمبر هَیجِه کِنی خَوَری گَب زَنِّه، شیجا یا یَنفَر دییَری جا؟»</verse>
				<verse number="35">پس فیلیپُس گب بَزوئَنِ شِرو هاکِردِه و مِقَدّسِ نِوِشتِه ای هَمون قِسمتی جا شِرو هاکِردِه و عیسایی خَوَری خَوَرِخِش هادا.</verse>
				<verse number="36">هَمونجور گه راه دِلِه شیوِنِه، یَجا گه اُو دَوِه بَرِسینِه. خواجِه‌ بُتِه: «هارِش، هَیجِه اُو دَرِه، اَلَن چی می تَعمید بَیتَنی دَمِ گیرنِه؟»</verse>
				<verse number="37">[فیلیپُس بُتِه: «اگه دِشتِه شی دِلی هَمرا ایمون بیاردی، هیچی تی دَمِ نَیرنِه.» خواجِه‌ بُتِه: «ایمون دارمِه گه عیسی مَسیح خِدایی ریکائِه.»]</verse>
				<verse number="38">پس خواجِه‌ دَستور هادا اَرابِه رِه هِرِسانَن، و فیلیپُس و خواجِه، هر دِتا اُوئی دِلِه بوردِنِه و فیلیپُس وِرِه تَعمید هادا.</verse>
				<verse number="39">وختی اُوئی جا دیرگا بیمونِه، ناخوَکی خِداوندی روح فیلیپُسِ بَیتِه و بَوِردِه و خواجِه دِ وِرِه نَئیِه، و خِشالی ای هَمرا شی راه رِه بوردِه.</verse>
				<verse number="40">ولی فیلیپُس شِرِه اَشدودی مَنطقِه ای دِلِه بَنگیتِه. وی دِشتِه هون مَنطقِه ای شَهرایی دِلِه گِرِسِه و اِنجیلی خَوَرِخِشِ داوِه، تا قیصریه ای شَهری سِه بَرِسیِه.</verse>
			</chapter>
			<chapter number="9">
				<verse number="1">ولی سولُس گه خِداوندی شاگِردِنِ تهدید کِردِه و وِشونی بَکوشتَنِ اِدامِه داوِه، کاهِن اعظمی وَر بوردِه</verse>
				<verse number="2">و ویجا دَمِشقی عِبادتگاهایی سِه نامِه بَخوایسِه تا اونانیگه عیسایی دِمالرُو هَسِّنِه و وِشونِه اَهل طریقت گِتِنِه، چی زَنا و چی مَردی رِه، هَماسِه و اورشلیمی سِه بیارِه.</verse>
				<verse number="3">راه دِلِه، وختی سولُس دَمِشقی نَزیکی رَسیِه، ناخوکی یَتِه نور آسِمونی جا بیمو و وی دورِه بَیتِه.</verse>
				<verse number="4">وی بِنِه ای سَر دیم بَخاردِه، یَتِه اَواز بِشنُسِه گه وِرِه گِتِه: «شائول، شائول، چه مِنِه آزار دِنی؟»</verse>
				<verse number="5">سولُس بُتِه: «خِداوندا، تو کی هَسّی؟» جِواب هادا: «مِن عیسامِه، هَمون گه تو وِره آزار دِنی.</verse>
				<verse number="6">اِسا، پِرِس و شَهری سِه بور. اوجِه تِرِه گِنِنِه چی وِنِه هاکِنی.»</verse>
				<verse number="7">سولُسی هَمسَفَرِنی زِوون قِفل بَوِه وِه و اِسّاوِنِه، وِشون اَوازِ اِشنُسِنِه، ولی هیچکسِ نَئینِه.</verse>
				<verse number="8">سولُس بِنِه ای جا پِرِسا، هر چَن وی چِش وا وِه ولی هیچی نَوینِسِه، پس وی دَسِ بَیتِنِه و وِرِه دَمشقی سِه بَوِردِنِه.</verse>
				<verse number="9">وی سِه روز کور وِه و هیچی نَخاردِه و نَنوشیِه.</verse>
				<verse number="10">دَمشقی دِلِه عیسایی شاگرد گه وی اِسم حَنانیا وِه زندگی کِردِه. خِداوَند یَتِه رویایی دِلِه وِرِه بُتِه: «حَنانیا!» جِواب هادا: « بَفرمِه اِی خِداوند.»</verse>
				<verse number="11">خِداوَند وِرِه بُتِه: «پِرِس و یَتِه کوچه گه وی اِسم ”راسِ“، بور و یهودایی خِنِه ای دِلِه سولُسِ تارسوسی ای سِراغِ بَئیر. وی دِ دعا کِنِّه</verse>
				<verse number="12">و رویایی دِلِه یَتِه مَردی گه وی اِسم حَنانیا هَسِّه رِه بَئیِه، گه اِنِه و وی سَر دَس اِلنِه تا اَی هَم بَوینِه.»</verse>
				<verse number="13">ولی حَنانیا جِواب هادا: «خِداوندا، خِیلیایی جا هَین مَردی ای خَوَری بِشنُسِمِه گه تی مِقَدّسِ آدَمِنِ اورشَلیمی دِلِه اَذیت و آزار بَرِسانیِه.</verse>
				<verse number="14">و هَیجِه هَم گَت گَتِه کاهِنِنی جا هَین اختیارِ دارنِه تا هر کی گه تی اِسمِ ایمون دارنِه رِه هَماسِه.»</verse>
				<verse number="15">ولی خِداوَند حَنانیارِه بُتِه: «بور، چون هَین مَردی وسیله ایِه گه مِن اِنتخاب هاکِردِمِه تا می اِسمِ غیر یَهودیِن و پادِشاهِن و یَهودی مَردِنِ بَرِسانِّه.</verse>
				<verse number="16">چون مِن وِرِه هَم دِمِه گه می اِسمی خاطری چَنّی وِنِه عذاب بَکِشِه.»</verse>
				<verse number="17">پَس حَنانیا راه دَکِتِه و هون خِنِه ای دِلِه بوردِه. شی دَسِ سولُسی سَر بِشتِه، بُتِه: «شائول بِرار، خِداوَند عیسی گه وختی هَیجِه ایموئی راه دِلِه تیسِه ظاهر بَوِه، مِنِه بَرِسانیِه تا شی بینایی رِه اَی هَم بِدَس بیاری و روح القُدُسی جا پِر بَووئی.»</verse>
				<verse number="18">هَمون موقِه یَچی هِتی پولَکی تَرا شائولی چِشی جا جِر کَتِه و اَی هَم بَتِنِسِه بَوینِه. اَزما پِرِسا و غِسلِ تَعمید بَیتِه و</verse>
				<verse number="19">غذا بَخاردِه و اَی هَم شی قِوَّت بِدَس بیاردِه. شائول چَن روز شاگِردِنی هَمرا دَمشقی دِلِه دَوِه.</verse>
				<verse number="20">وی دَرجا یَهودیِنی عبادتگاهایی دِلِه بوردِه و هَین پِیغم گه عیسی خِدایی ریکا هَسِّه رِه شِرو هاکِردِه.</verse>
				<verse number="21">هر کی وی پِیغِمِ اِشنُسِه مات و مَبهوت وونِسِه و گِتِه: «مَگِه هَین هَمونی نیِه گه اورشلیمی دِلِه اونانی میِن گه عیسایی اِسمِ شی زِوون اُردِنِه آشوب کِردِه. مَگِه هَینِسه هَیجِه نیمو تا وِشونِه هَماسِه و گَت گَتِه کاهِنِنی وَر بَوِرِه؟»</verse>
				<verse number="22">ولی شائول روز به روز ویشتَر قِوِّت گیتِه و دَمِشقی یَهودیِنی سِه دَلیلی هَمرا ثابِت کِردِه گه عیسی، هَمون مَسیحِ موعود هَسِّه.</verse>
				<verse number="23">وختی گه خِیلی روزا بِگذِشتِه، یَهودیِن دَسیسِه دَچینِه تا شائولِ بَکوشِن.</verse>
				<verse number="24">ولی شائول وِشونی دَسیسه ای جا خَوَردار بَوِه. وِشون شُو و روز شَهری دَروازِه ای وَر کِشیک کَشینِه تا وِرِه بَکوشِن.</verse>
				<verse number="25">ولی شائولی شاگِردِن وِرِه شُوئینِه زَنبیلی دِلِه بِشتِنِه و شَهری دیفاری وِهِری جا وِرِه جِر بَرِسانینِه.</verse>
				<verse number="26">وختی شائول اورشَلیمی سِه بَرِسیه، خوایسِه شاگِردِنِ مِلحق بَوو، ولی هَمه ویجا تَرسینِه، چون باور نَکِردِنِه وی واقِعاً عیسایی شاگِرد بَوِه وو.</verse>
				<verse number="27">ولی بَرنابا، شائولِ بَیتِه و رَسولِنی وَر بیاردِه، بُتِه گه چِتی دَمِشقی راهی دِلِه خِداوَندِ بَئیه و چِتی خِداوَند وی هَمرا گَب بَزو و وی چِتی دَمشقی دِلِه شِجاعَتی هَمرا به اِسمِ عیسی تعلیم داوِه.</verse>
				<verse number="28">پَس شائول وِشونی وَر بیمو و علَنی اورشَلیمی دِلِه رَفت و آمد کِردِه و شَهامتی هَمرا به اِسمِ خِداوند تعلیم داوِه.</verse>
				<verse number="29">وی یَهودینِ یونانی زِوونی هَمرا گَب زووِه و بَحث کِردِه، ولی وِشونی نیَّت هَین وِه گه وِرِه بَکوشِن.</verse>
				<verse number="30">وختی بِرارِن هَین جریانی جا خَوَردار بَوِنِه، شائولِ قیصَریه ای شهری سِه بَوِردِنِه و اوجِه ای جا تارسوسی شهری سِه راهی هاکِردِنِه.</verse>
				<verse number="31">هَینجوری کلیسا دِشتِه یَهودیه و جَلیل و سامره ای دِلِه آرامش بَیتِه و قِوَّت گیتِه. وِشون خداوندی تَرسی دِلِه زندگی کِردِنِه و روح القُدُسی تَشویقی هَمرا وِشونی تِعداد ویشتَر وونِسِه.</verse>
				<verse number="32">ولی پِطرُس گه دِشتِه مَنطقِه ای دِلِه گِرِسِه، لُدَّه ای مِقَدَّسینی بَئیَنی سِه بوردِه.</verse>
				<verse number="33">اوجِه یَنَفر گه وی اِسم اینیاس وِه و هَشت سال چِلِّخ و زمینگیر وِه رِه بَئیِه.</verse>
				<verse number="34">پِطرس وِرِه بُتِه: «اینیاس، عیسی مَسیح تِرِه شَفا دِنِه. پِرِس و شی لارِه جَم هاکِن!» وی دَرجا پِرِسا،</verse>
				<verse number="35">دشتِه لُدَّه و شارونی مَردِن وِرِه بَئینِه و خِداوندِ ایمون بیاردِنِه.</verse>
				<verse number="36">یافایی شَهری دِلِه یَتِه شاگرد گه وی اِسم طابیتا وِه زندگی کِردِه. یونانیِنی زِوون طابیتارِه دورکاس گِتِنِه گه وی معنی شیکا هَسِّه. هَین زَنا شِرِه خِبِ کاری سِه وَقف هاکِرد وِه و فَقیرِنی دَسِ گیتِه.</verse>
				<verse number="37">هون روزا طابیتا مَریض بَوِه و بَمِردِه. پس وی جِنازِه رِه بَشوردِنِه و یَتِه بالاخِنِه ای دِلِه بِشتِنِه.</verse>
				<verse number="38">چون لُدَّه، یافایی نَزیکی وِه، وختی شاگِردِن بِفَهمِسِنِه پِطرُس لُدَّه ای دِلِه دَرِه، دِ نَفَرِ وی وَر بَرِسانینِه و بُتِنِه: خواهِش کِمّی «دَرجا، اَمِه وَر بیئی.»</verse>
				<verse number="39">پِطرُس پِرِسا و وِشونی هَمرا بوردِه. وختی اوجِه بَرِسیِه، وِرِه بالاخِنِه ای سِه بَوِردِنِه. بیوِه زَناکِنِن هَمه وی دور جَم بَوِنِه، بِرمِه ای هَمرا لیواسایی گه وختی دورکاس زینِّه وِه وِشونی سِه بَئوت وِه رِه، وِرِه هَم داوِنِه.</verse>
				<verse number="40">ولی پِطرُس هَمه رِه اِتاقی جا دیرگا هاکِردِه و زِنی بَزو و دِعا هاکِرده. اَزما جِنازِه رِه هارشیِه و بُتِه: «طابیتا، پِرِس!» طابیتا شی چِشِ وا هاکِردِه و وختی پِطرسِ بَئیِه هِنیشتِه.</verse>
				<verse number="41">پِطرُس طابیتایی دَسِ بَیتِه و وِرِه پِرِسانیِه. اَزما بیوِه زَناکِنِن و اونانیگه عیسی رِه ایمون داشتِنِه رِه داد هاکِردِه و وِرِه زینِّه وِشونی تَحویل هادا.</verse>
				<verse number="42">هَین خَوَر دِشتِه یافایی دِلِه دَپیتِه و خِیلیا خِداوَندِ ایمون بیاردِنِه.</verse>
				<verse number="43">پِطرُس هَم خِیلی روزا یافایی دِلِه یَتِه دَبّاغی وَر گه وی اِسم شَمعون وِه بَمونِسِه.</verse>
			</chapter>
			<chapter number="10">
				<verse number="1">قیصریه ای شَهری دِلِه یَتِه رومی اَفسَر گه وی اِسم کُرنِلیوس وِه زِندگی کِردِه، وی رومی گُردانی فرمونده، معروف به ’ایتالیایی گُردان‘وِه.</verse>
				<verse number="2">کُرنِلیوس یَتِه دیندارِ مَردی وِه و دِشتِه وی خِنِواده خِدایی جا تَرسینِه. کُرنِلیوس دَس و دِل بازی ای هَمرا فَقیرِنه صَدَقِه داوِه و هَمِش خِدایی پِش دِعا کِردِه.</verse>
				<verse number="3">یَتِه روز حِدودِ ساعتِ سه بعد از ظِهر، رویایی دِلِه واضِح بَئیِه گه خِدایی یَتِه فِرِشتِه وی وَر بیمو و بُتِه: «کُرنِلیوس!»</verse>
				<verse number="4">کُرنِلیوس تَرسی هَمرا وِرِه هارشیِه و بُتِه: «چی خواینِه بُئی، آقا؟» فِرشته بُتِه: «تی دِعاها و صَدَقِه ها هِتی یَتِه ذِکری هَدیه ای تَرا خِدایی وَر بَرسیِه.</verse>
				<verse number="5">اَلَن چَن نَفَرِ یافایی شهری سِه بَرِسان و شَمعونِ مَعروف به پطرسِ هَیجِه بیار.</verse>
				<verse number="6">وی یَتِه دَبّاغی وَر گه وی اِسم شَمعون و وی خِنِه دَریالُو هَسِّه، مِهمونِه.»</verse>
				<verse number="7">وختی فِرِشتِه ای گه وی هَمرا گَب زووِه وی وَری جا بوردِه، کُرنِلیوس دِتا از شی خادِمِن و یَتِه از شی سِپاهیِنی سَربازِ گه وفادارِ مَردی وِه رِه شی کَفا بَخونِسِه.</verse>
				<verse number="8">کُرنِلیوس دِشتِه جَریانِ وِشونِه بُتِه و وِشونِه یافایی سِه بَرِسانیِه.</verse>
				<verse number="9">فَردای هون روز، ظِهری موقِه، وختی راه دِلِه دَوِنِه و شَهرِ نَزیک وونِسِنِه، پِطرس خِنِه ای بومی سَر بوردِه تا دِعا هاکِنِه.</verse>
				<verse number="10">پِطرس اوجِه وَشنی بَوِه و خوایسِه یَچی بَخارِه. ولی وختی دِ غَذارِه آمادِه کِردِنِه، خَلسِه ای دِلِه بوردِه.</verse>
				<verse number="11">همون حالی دِلِه بَئیِه گه آسِمون وا بَوِه و یَچی هِتی یَتِه گَتِ سِفرِه ای تَرا گه وی چار گوش آویزون وِه زَمینی سَمت اِنِه،</verse>
				<verse number="12">هون سِفرِه ای سَر هَمه جور حیوونِن و خَزَندِگون و پرندِه ایشون پِرِنِه.</verse>
				<verse number="13">اَزما یَتِه اَواز وی گوش بَرِسیِه گه: «پِطرُس، پِرِس، سَر بَورین و بَخار!»</verse>
				<verse number="14">پِطرُس بُتِه: «اَصلاََ، خِداوندا، چون مِن حَروم و نَجِسِ چیرِه هیچ وَخت تِک نَزومِه.»</verse>
				<verse number="15">اَی هَم هون اَواز دِوّمین کَشی سِه بیمو گه «اونچی خِدا پاک هاکِردِه رِه تو نَجِس نِشمار!»</verse>
				<verse number="16">هَین رویا سِه کَش تِکرار بَوِه و اَزما دَرجا سِفرِه آسِمونی سِه لُو بوردِه.</verse>
				<verse number="17">پطرس هَمون حال گه تَجِّبی هَمرا رویائی معنی رِه فِکر کِردِه، اونانیگه کُرنِلیوس بَرِسانی وِه شَمعونی خِنِه رِه بَنگیتِنِه و خِنِه ای دَری وَر هِرِسانِه.</verse>
				<verse number="18">وِشون بِلَنِ اَوازی هَمرا گِتِنِه: «اون شَمعونِ مَعروف به پِطرس هَیجِه مونِّه؟»</verse>
				<verse number="19">هَمونجور گه پِطرُس دِ رویایی خَوَری فِکر کِردِه خِدایی روح وِرِه بُتِه: «هارِش، سِه نَفر تی دِمال گِردِنِنِه.</verse>
				<verse number="20">پِرِس جِر بور و شَک نَکِن و وِشونی هَمرا بور، چون مِن وِشونِه بَرِسانیمِه.»</verse>
				<verse number="21">پِطرُس جِر بوردِه و وِشونِه بُتِه: «مِن هَمونمِه گه وی دِمال گِردِنِنی. چیسِه بیمونی؟»</verse>
				<verse number="22">وِشون بُتِنِه: «اَمارِه رومی فَرموندِه کُرنِلیوس بَرِسانیِه. وی دِرِسکار و خِداترسِ آدَمِ و دِشتِه یهودی قوم وی خِبی رِه گِنِنِه. وی یَتِه مِقَدّسِ فِرِشتِه ای جا دَستور بَیتِه گه تی دِمال بَرِسانِه و تِرِه شی خِنِه دَعوَت هاکِنِه و تی گَبِ بِشنُئِه.»</verse>
				<verse number="23">پس پِطرُس وِشونِه خِنِه ای دِلِه بَوِردِه تا وی مِهمون ووئِن. فردای هون روز پِطرس پِرِسا وِشونی هَمرا راه دَکِتِه. چَن تا یافایی شهری بِرارِن هَم وی هَمرا بوردِنِه.</verse>
				<verse number="24">فردا قیصریه ای شهری سِه بَرِسینِه. کُرنِلیوس شی فامیلِن و نَزیکِ رَفِقنِ جَم هاکِرد وِه و وِشونی چِش بِرا وِه تا بیئِن.</verse>
				<verse number="25">وختی پِطرُس خِنِه ای دِلِه بیمو، کُرنِلیوس وی پِشواز بوردِه و وی لینگ دَکِتِه و وِرِه پَرَسِش هاکِردِه.</verse>
				<verse number="26">ولی پِطرُس وِرِه بِلَن هاکِردِه و بُتِه: «پِرِس؛ مِنَم یَتِه آدَمِمِه.»</verse>
				<verse number="27">اَزما هَمونجور گه وی هَمرا گَب زووِه خِنِه ای دِلِه بیمو و بَئیِه گه یَتِخِیلی آدَم اوجِه جَم بَوِنِه.</verse>
				<verse number="28">پِطرُس وِشونِه بُتِه: «شِما شِه دِنِّنی یَهودیِنی سِه جایز نیِه گه یَت دییَر قومی هَمرا مِعاشرَت هاکِنِن یا وِشونی خِنِه بورِن. ولی خِدا مِنِه هَم هادا گه نِنِه هیچکَسِ نَجِس یا ناپاک بُئِم.</verse>
				<verse number="29">پَس وختی می دِمال بَرِسانینی، بدونِ هَینگه مِخالفتی هاکِنِم بیمومِه. اِسا بُئین، چیسِه می دِمال بَرِسانینی؟»</verse>
				<verse number="30">کُرنِلیوس جِواب هادا: «چار روز پِش هَمین موقِه، ساعتِ سه بعد از ظِهر، شی خِنِه ای دِلِه دِ دِعا کِردِمِه گه یَدَفِه یَتِه مَردی گه یَتِه نورانی جِمِه داشتِه می پِش ظاهِر بَوِه</verse>
				<verse number="31">و بُتِه: ”کُرنِلیوس، تی دِعا مِستَجاب بَوِه و صَدَقِه هایی گه داوِه ای رِه خِدا شی یاد بیاردِه.</verse>
				<verse number="32">اِسا چَن نَفَرِ یافایی سِه بَرِسان و شَمعونِ مَعروف به پِطرُسِ هَیجِه بیار. وی شَمعونِ دَبّاغی وَر گه وی خِنِه دَریالُو هَسِّه مِهمونِه.“</verse>
				<verse number="33">پس دَرجا تی دِمال بَرِسانیمِه و تو هَم لِطف هاکِردی و بیموئی. اِسا اَما هَمه خِدایی پِش حاضِرِمی تا هر چی خِداوند تِرِه دستور هادا، بِشنُئیم.»</verse>
				<verse number="34">اَزما پِطرُس شی گَبِ هَینجور شِرو هاکِردِه: «اَلَن بِفَهمِسمِه گه واقعاً خِدا مَردِنی میِن هیچ فَرقی نِشتِه؛</verse>
				<verse number="35">بَلگی هر قومی جا، هر کی گه خِدایی جا بَترسِه و هون چیرِه گه دِرِسِ اَنجام هادِه، خِدا وِرِه قَبول کِنِّه.</verse>
				<verse number="36">خِدا طبقِ شی کَلام گه یَهودی قومی سِه بَرسانیِه صِلح و سلامتی ای خَوَرِخِشِ عیسی مسیحی طریق گه هَمه ای خِداوندِ اعلام هاکِردِه.</verse>
				<verse number="37">شِما شِه دِنِّنی گه چِتی هَین کار بعد از تَعمیدی گه یَحیی اونِه موعظِه کِردِه جَلیلی دِلِه شِرو بَوِه و دِشتِه یَهودیه ای دِلِه پَخش بَوِه،</verse>
				<verse number="38">و خِدا چِتی عیسای ناصری رِه روح القُدُس و قِدرَتی هَمرا مَسح هاکِردِه، جوریگه هَمه جا گِرِسِه و خِبِ کار کِردِه و دِشتِه اونانیگه اِبلیسی ظِلمی بِن دَوِنِه رِه شَفا داوِه، هَینسِه گه خِدا وی هَمرا دَوِه.</verse>
				<verse number="39">«و اَما دِشتِه هون کارایی گه وی یَهودی مِلک و اورشَلیمی شهری دِلِه هاکِرده ای شاهِدِمی. وِشون وِرِه صَلیب بَکِشینِه، بَکوشتِنِه.</verse>
				<verse number="40">ولی خِدا وِرِه سِوّمین روز زینِّه هاکِردِه و ظاهِر هاکِردِه،</verse>
				<verse number="41">ولی نا دِشتِه مَردِنی سِه، بَلگی اَمِسِه گه خِدایی طرفی جا اِنتخاب بَوِه وِمی گه شاهِدِن ووئیم، اَمایی گه بعد از هَینگِه مِردِگونی جا زینِّه بَوِه، وی هَمرا بَخاردِمی و بَنوشیمی.</verse>
				<verse number="42">وی اَمارِه دَستور هادا تا حَیقَتِ قومی سِه اعلام هاکِنیم و شَهادَت هادیم گه خِدا وِرِه اِنتخاب هاکِردِه تا زینِّه ایشون و مِردِگونی داوَر ووئِه.</verse>
				<verse number="43">دِشتِه پِیغَمبَرِن عیسایی خَوَری شَهادَت دِنِنِه گه هر کی وِرِه ایمون بیارِه، وی اِسمی طریق وی گِناهِن بیامرزی وونِه.»</verse>
				<verse number="44">حَلا پِطرسی گَب تُوم نَوِه وِه گه روح القُدُس دِشتِه اونانیسِه گه هَین پِیغِمِ اِشنُسِنِه، بیمو.</verse>
				<verse number="45">هون ایموندارِنی گه اَهل خَتنِه ای جا وِنِه یَعنی اونایی گه اَصلَتاً یَهودی وِنِه و پِطرسی هَمرا بیمو وِنِه، وختی بَئینِه روح القُدُس حتّی غیرِیَهودیِنی سِه هَم بیمو، مات و مَبهوت بَمونِسِنِه.</verse>
				<verse number="46">چون اِشنُسِنِه گه وِشون دییَر زِوونایی هَمرا گَب زَنِنِه و خِدارِه جَلال داوِنِه. اَزما پِطرُس بُتِه:</verse>
				<verse number="47">«اِسا گه هَینِن اَمِه تَرا روح القُدُس بَیتِنِه، کی بَتِنِّه می دَمِ بَیرِه گه چه وِشونِه غِسلِ تَعمید دِمِه؟»</verse>
				<verse number="48">پس دَستور هادا وِشونِه به اِسمِ عیسای مَسیح تَعمید هادِن. اَزما پِطرُسی جا بَخوایسِنِه چَن روزی وِشونی وَر بَمونِّه.</verse>
			</chapter>
			<chapter number="11">
				<verse number="1">رَسولِن و بِرارِن، دِشتِه یَهودیِه ای مَنطقِه ای دِلِه بِشنُسِنِه گه غیرِیَهودیِن هَم خِدایی کَلامِ قَبول هاکِردِنِه.</verse>
				<verse number="2">پَس وختی پِطرُس اورشَلیمی شهری سِه دَگِرِسِه، هون گروهی گه خَتنِه بَووئَنی طرفدار وِنِه ایراد بَیتِنِه و بُتِنِه:</verse>
				<verse number="3">«تو خَتنِه نَوِه ایشونی خِنِه ای دِلِه بوردی و وِشونی هَمرا غذا بَخاردی.»</verse>
				<verse number="4">پِطرُس دِشتِه جَریانِ از اوَّل تا آخر وِشونی سِه تَعریف هاکِردِه، بُتِه:</verse>
				<verse number="5">«مِن یافایی شهری دِلِه دِ دِعا کِردِمِه گه خَلسِه ای دِلِه یَتِه رویا بَئیمِه یَچی هِتی گَتِ سِفرِه ای تَرا گه چار گوشی جا آویزون وِه میسِه آسِمونی جا جِر بیمو.</verse>
				<verse number="6">وختی خِب هارشیمِه، حِیوونِن و وَحشی جاندارِن و خَزندِگون و پَرَندِگونِ اونی سَر بَئیمِه.</verse>
				<verse number="7">اَزما یَتِه اَواز می گوش بَرِسیِه گه گِتِه: ”پِطرُس، پِرِس، سَر بَورین و بَخار.“</verse>
				<verse number="8">«ولی مِن جِواب هادامِه: اصلاََ، خِداوندا، چون مِن هیچ وَخت حَروم و نَجِسِ چیرِه تِک نَزومِه.“</verse>
				<verse number="9">«دِوّمین کَش آسِمونی جا صِدا بیمو گه ”اونچی خِدا پاک هاکِردِه رِه تو نَجِس نِشمار.“</verse>
				<verse number="10">و هَین دَستور سِه کَش تِکرار بَوِه؛ اَزما دِشتِه هون چیا آسِمونی سَمت لُو بوردِه.</verse>
				<verse number="11">«هَمون موقِه، سِه نَفَر گه قِیصَریِه ای شهری جا می وَر بَرِسانی بَوِه وِنِه، هون خِنِه ای دِلِه گه دَوِمِه بَرِسینِه.</verse>
				<verse number="12">خِدایی روح مِنِه بُتِه وِشونی هَمرا بورِم و فَرق نِلِم. هَین شِش تا بِرار هَم می هَمرا بیمونِه و اَما هون مَردی ای خِنِه بوردِمی.</verse>
				<verse number="13">وی اَمِسِه تَعریف هاکِردِه گه چِتی شی خِنِه ای دِلِه یَتِه فِرِشتِه بَئیِه گه وِرِه بُتِه: ”چَن نَفَرِ یافایی سِه بَرِسان و شَمعونِ مَعروف به پِطرُسِ هَیجِه بیار.</verse>
				<verse number="14">وی تیسِه یَتِه پِیغِم اُرنِه گه اونی خاطری تو و تی خِنِوادِه نِجات گیرِنی.“</verse>
				<verse number="15">«وختی گَب بَزوئَنِ شِرو هاکِردِمِه، روح القُدُس وِشونی سِه بیمو، دِرِس هَمونجور گه اوَّل اَمِسِه بیمو وِه.</verse>
				<verse number="16">اَزما خِداوندی گَبِ شی یاد بیاردِمِه گه بُت وِه: ”یحیی اُوئی هَمرا غِسلِ تعمید داوِه ولی شِما روح القُدُسی هَمرا تعمید گیرِنی.“</verse>
				<verse number="17">پس اگه خِدا وِشونَم هَمون هَدیه ای رِه هادا گه اَمارِه هادا هون موقِه گه اَما عیسای مَسیحِ خداوندِ ایمون بیاردِمی، من کی وِمِه گه بَتِنَّم خِدایی کاری دَمِ بَیرِم؟»</verse>
				<verse number="18">وختی وِشون هَین گَبارِه بِشنُسِنِه، ساکِت بَوِنِه و خِدارِه جلال هادانِه و بُتِنِه: «پس خِدا غیرِیَهودیِنَم فِرصت هادا تا وِشون هَم شی گِناهِنی جا توبه هاکِنَن و اَبَدی زِندگی رِه بِدَس بیارِن!»</verse>
				<verse number="19">هون ایموندارِنی گه بعد از اِستیفانی اذیت و آزار پَخش و پَلا بَوِه وِنِه، تا فینیقیه و قبرس و اَنطاکیه ای سَمت سَفر هاکِردِنِه. وِشون فقط خِدایی کلامِ یَهودیِنِ اِعلام کِردِنِه و وَس.</verse>
				<verse number="20">ولی وِشونی میِن چَن نَفر قِبرس و قیرَوانی آدَمِنی جا دَوِنِه، وِشون وختی گه اَنطاکیه ای سِه بَرِسینِه یونانیِنی هَمرا هَم گَب بَزونِه و عیسای خِداوندی خَوَرِخِشِ وِشونِه هادانِه.</verse>
				<verse number="21">خِداوندی دَس هَم وِشونی هَمرا دَوِه و خِیلیا ایمون بیاردِنِه و خِداوَندِ مِلحَق بَوِنِه.</verse>
				<verse number="22">وختی هَین خَوَر اورشَلیمی کلیسارِه بَرِسیِه، بَرنابارِه اَنطاکیِه ای سِه بَرِسانینِه.</verse>
				<verse number="23">وختی بَرنابا اوجِه بَرِسیِه و خِدایی فیضِ بَئیِه، خِشال بَوِه و هَمه رِه تَشویق هاکِردِه تا دِشتِه دِلی هَمرا خِداوَندِ وفادار ووئِن،</verse>
				<verse number="24">چون بَرنابا خِبِ مَردی وِه، وی ایمون و روح القُدُسی جا پِر وِه. هَینِسه یَتِه گَتِ جَماعت خِداوندِ ایمون بیاردِنِه.</verse>
				<verse number="25">پس بَرنابا، تارسوسی شهری سِه بوردِه تا شائولِ بَنگیرِه.</verse>
				<verse number="26">و وختی وِرِه بَنگیتِه، وِرِه اَنطاکیه ای سِه بیاردِه. وِشون اوجِه یَه سال تِموم کلیسایی آدَمِنی هَمرا جَم وونِسِنِه و یَتِه گَتِ جَماعتِ تَعلیم داوِنِه. اَنطاکیه ای دِلِه وِه گه اَوَّلین کَش عیسایی شاگِردِنِ ’مَسیحی‘ بُتِنِه.</verse>
				<verse number="27">هون روزا چَن تا پِیغَمبر اورشَلیمی جا اَنطاکیه ای سِه بیمونِه.</verse>
				<verse number="28">یَتِه ای اِسم گه آگابوس وِه، پِرِسا و خِدایی روحی هَمرا پِشگویی هاکِردِه گه دِشتِه دِنیایی دِلِه بَدجور قَحطی اِنِه. هَین قَحطی کلودیوسی امپراطوری حِکومَتی دورِه اِتِّفاق دَکِتِه.</verse>
				<verse number="29">پَس شاگِردِن تصمیم بَیتِنِه هر کِدیم شی تَوانی اَنّا، یَهودیِه ای بِرارِنی سِه کِمَک بَرِسانِن.</verse>
				<verse number="30">پَس هَینجور هاکِردِنِه و هون پولایی گه جَم هاکِرد وِنِه رِه بَرنابا و شائولِ هادانِه تا مَشایِخی دَس بَرِسانِن.</verse>
			</chapter>
			<chapter number="12">
				<verse number="1">هَمون موقِه ها هیرودیسِ پادشاه چَن نَفَرِ گه کلیسایی اعضا وِنِه رِه شِرو به اذیَت و آزار هاکِردِه.</verse>
				<verse number="2">وی یعقوب یوحنایی بِرارِ شَمشیری هَمرا بَکوشتِه.</verse>
				<verse number="3">و وختی بَئیِه گه یَهودیِن هَین کاری جا خِشال بَوِنِه، پِطرسِ هَم هَماسیِه. هَین کار فطیری عیدی موقِه اِتِّفاق دَکِتِه.</verse>
				<verse number="4">هیرودیس بعد از هَینگه پِطرُسِ هَماسیِه، وِرِه زیندونی دِلِه دیم بَدا و چار تا دَسِه ی چارتایی سَربازِ وی نِگَهوونی ای سِه بِشتِه. و خوایسِه بعد از پِسَخی عید، وِرِه مَردِنی وَر مِحاکِمِه هاکِنِه.</verse>
				<verse number="5">پَس پِطرُسِ زیندونی دِلِه داشتِنِه، ولی کلیسا یَکسَرِه ویسِه خِدایی وَر دِعا کِردِه.</verse>
				<verse number="6">یَه شُو، پِش از هون روزی گه هیرودیس قصد داشتِه پِطرُسِ مِحاکِمه هاکِنِه، وی دِتا زَنجیلی هَمرا دَوِس وِه و دِتا سَربازی میِن بَفِت وِه و نِگَهوونِن هَم زیندونی دَری وَر کِشیک داوِنِه.</verse>
				<verse number="7">ناخوَکی خِداوندی یَتِه فِرِشتِه ظاهِر بَوِه و یَتِه نور زیندونی دِلِه بَتابِسِه. فِرشتِه پِطرسی پَلی رِه بَزو و وِرِه ویشار هاکِردِه، بُتِه: «تِن واش پِرِس!» دَرجا زنجیلیشون وی دَسایی جا وا بَوِه و بِنی ای سَر دیم بَخاردِه.</verse>
				<verse number="8">فِرشتِه وِرِه بُتِه: «شی کَمرِ دَوِن و شی کُوشِ دَکِن.» پِطرُس هَم هَینجور هاکِردِه. اَزما فِرشتِه وِرِه بُتِه: «شی قَوارِه شی دوش بِل و می دِمال بِرو.»</verse>
				<verse number="9">پِطرُسَم وی دِمالسَر زیندونی جا دیرگا بوردِه. پِطرس باوَر نَکِردِه اونچی فِرِشته کِنِّه، واقِعیِه، بَلگی فِکر کِردِه رویا وینِّه.</verse>
				<verse number="10">وِشون اَوَّلین و دِوّمین نِگَهوونِنی جا بِگذِشتِنِه و آهَنی دَروازه ای وَر بَرِسینِه گه شَهری سَمت وا وونِسِه. دَروازِه خِد به خِد وِشونی سِه وا بَوِه. وِشون دیرگا بوردِنِه و هَمونجور گه دِ راه شیوِنِه یَدَفِه فِرِشتِه غِیب بَوِه.</verse>
				<verse number="11">پِطرس وختی سَریساب بَوِه، بُتِه: «اِسا دِ مِطمَئنمِه گه خِداوند شی فِرِشتِه رِه بَرِسانیِه و مِنِه هیرودیسی چَنگ و هون اذیت و آزاری گه یَهودی قوم وی توقع رِه داشتِنِه نِجات هادا.»</verse>
				<verse number="12">وختی پِطرُس هَینِه بِفَهمِسِه، مریم، یوحنای مَعروف به مَرقُسی ماری خِنِه بوردِه. اوجِه خِیلی مَردِن جَم بَوِه وِنِه و دِ دِعا کِردِنِه.</verse>
				<verse number="13">وختی پِطرُس خِنِه ای دَرِ بَزو، یَتِه کِلفَت گه وی اِسم رُودا وِه بیمو تا دَرِ پِه هاکِنِه.</verse>
				<verse number="14">هون کِلفت وختی پِطرسی اَوازِ بِشناسیِه، خِشالی ای جا، هَینی عوض گه دَرِ پِه هاکِنِه، خِنِه ای دِلِه بوردِه و هَمه رِه بُتِه: «پِطرُس دَری پِشت اِسّا!»</verse>
				<verse number="15">هون کِلفَتِ بُتِنِه: «خِل بَوِه ای.» ولی وختی هون کِلفَتی اصرارِ بَئینِه، بُتِنِه: «لابِد وی فِرِشتِئِه.»</verse>
				<verse number="16">هَمون موقِه، پِطرس یَکسَرِه دَر زووِه. سَرآخَر، وختی دَرِ پِه هاکِردِنِه و وِرِه بَئینِه خِیلی تَجِّب هاکِردِنِه.</verse>
				<verse number="17">پِطرس شی دَسی هَمرا اِشارِه هاکِردِه گه ساکت ووئِن، و تعریف هاکِردِه گه چِتی خِداوند وِرِه زیندونی جا دیرگا بیاردِه. اَزما بُتِه: «یعقوب و بَقیِه بِرارِنِ هَین جَریانی جا باخَوَر هاکِنین.» اَزما یَجا دییَر بوردِه.</verse>
				<verse number="18">وختی صِب بَوِه، سَربازِنی میِن بَلبَشو بَوِه، چون نَئونِسِنِه پِطرسی سَر چی بیمو.</verse>
				<verse number="19">هیرودیس دَستور هادا هَمه جا پِطرُسی دِمال بَگِردِن. و وختی وِرِه نَنگیتِنِه سَربازِنی جا بازجویی هاکِردِه و وِشونی بَکوشتَنی حِکمِ هادا. اَزما پِطرس یَهودیِه ای جا قیصَریِه ای شهری سِه بوردِه و چَن وَخت اوجِه بَمونِسِه.</verse>
				<verse number="20">هیرودیس صور و صیدونی شهری مَردِنی هَمرا غیظ هاکِرد وِه. وِشون بْلاستوس، پادشاهی دَرباری خِدمتکارِ راضی هاکِردِنِه تا هیرودیسی وَر بیئِن تا آشتی هاکِنِن، چون وِشونی خِراک و مایَحتاج هیرودیسی مِلکی جا فَراهَم وونِسِه.</verse>
				<verse number="21">یَتِه مِعیَنِ روز، هیرودیس شی شاهانِه لیواس دَکِردِه، تَختی سَر هِنیشتِه و جَماعتی سِه سِخنرانی هاکِردِه.</verse>
				<verse number="22">مَردِن داد زووِنِه: «هَین یَتِه از خِدایِنی اَوازِ، نا آدَمی ای اَواز!»</verse>
				<verse number="23">دَرجا، خِداوندی یَتِه فِرِشتِه هیرودیسِ بَزو، هَینِسه گه خِدارِه جَلال نَداوِه. اَزما کِرمیشون وی تَنِ بَخاردِنِه و وی بَمِردِه.</verse>
				<verse number="24">ولی خِدایی کَلام ویشتَر و ویشتَر پِش شیِه و پَخش وونِسِه.</verse>
				<verse number="25">وختی بَرنابا و شائول شی مأموریتِ تُوم هاکِردِنِه، اورشلیمی جا دَگِرِسِنِه و یوحنای مَعروف به مَرقُسِ هَم شی هَمرا بیاردِنِه.</verse>
			</chapter>
			<chapter number="13">
				<verse number="1">اَنطاکیِه ای کلیسایی دِلِه مَلِّمِن و پیغمبَرِن دَوِنِه: بَرنابا، شَمعون مَعروف به نیجِر، لوکیوسِ قیرَوانی، مَنائِن گه هیرودیسِ حاکمی ناتَنی بِرار وِه، و شائول.</verse>
				<verse number="2">موقِه ای گه وِشون روزِه وِنِه و دِ خِدارِه پَرَسِش کِردِنِه، روح القُدُس بُتِه: «بَرنابا و شائولِ هون کاری سِه گه مِن وِشونِه دعوت هاکِردِمِه، سیوا هاکِنین.»</verse>
				<verse number="3">اَزما، بعد از روزِه و دِعا، هون دِتایی سَر دَس بِشتِنِه و وِشونِه سَفری سِه راهی هاکِردِنِه.</verse>
				<verse number="4">هَینجوری، هون دِتا گه روح القُدُسی طرفی جا بَرِسانی بَوِه وِنِه، سِلوکیه ای بَندری سِه بوردِنِه و اوجِه ای جا کَشتی ای هَمرا قبرِسی سِه بَرِسینِه.</verse>
				<verse number="5">وختی سَلامیسی شَهری دِلِه بوردِنِه، یَهودیِنی عبادتگاهایی دِلِه خِدایی کَلامِ اعلام هاکِردِنِه. اونان ”یوحَنای“ معروف به ”مَرقُسِ“ شی هَمرا بَوِرد وِنِه تا وِشونِه کِمک هاکِنِه.</verse>
				<verse number="6">وِشون دِشتِه جزیره رِه بَگِرِسِنِه تا پافوسی شَهری سِه بَرِسینِه. اوجِه یَتِه یَهودی مَردی گه وی اِسم باریِشوع وِه رِه بَئینِه گه دِردِرو پیغَمبَر و جادوگر وِه.</verse>
				<verse number="7">وی رومی فرموندار ’سِرگیوس پولُسی‘ رَفِق وِه. فرموندار گه عاقِلِ مَردی وِه، بَرنابا و شائولِ شی کَفا بَخونِسِه، چون خوایسِه خِدایی کَلامِ بِشنُئِه.</verse>
				<verse number="8">ولی هون جادوگر گه وی اِسمی معنی عالِم وِه وِشونی هَمرا مِخالِفَت هاکِردِه و تَقلّا کِردِه نِلِه فَرموندار ایمون بیارِه.</verse>
				<verse number="9">ولی شائول، گه وِرِه پولُس هَم گِتِنِه، روح القُدُسی جا پِر بَوِه، هون مَردی ای چِشی دِلِه رِه هارشیِه و بُتِه:</verse>
				<verse number="10">«تو اِی اِبلیسی وَچِه، تو اِی دِشتِه خِبیهایی دِشمن، اِی گه مَکر و فَریبی جا پِری، هَینی جا گه خِداوندی راسِ راها رِه وَل هاکِنی دَس نَکِشِنی؟</verse>
				<verse number="11">دِن گه خِداوندی دَس تی بَزوئَنی سِه تی سَری وَر دَرِه. اِسا کور وونی و تا چَن وَخت آفتابِ نَوینی.» دَرجا، وی چِش تیرِه و تار بَوِه، شی دور چَرخ گیتِه و ینَفَری دِمال گِرِسِه گه وی دَسِ بَیرِه و راهِ وِرِه هَم هادِه.</verse>
				<verse number="12">وختی فرموندار هَین جریانِ بَئیِه، ایمون بیاردِه، چون تَعلیمی گه خِداوندی خَوَری داوِنِه ای جا بِهت هاکِرد وِه.</verse>
				<verse number="13">پولس و وی هَمراهِن دَریایی راهی جا، از پافوس پِرجِه ای سِه بوردِنِه گه پامفیلیِه ای مَنطقِه ای دِلِه وِه. ولی اوجِه یوحنای معروف به مَرقُس وِشونی جا سیوا بَوِه و اورشَلیمی سِه دَگِرِسِه.</verse>
				<verse number="14">ولی وِشون پِرجِه ای جا رَد بَوِنِه و اَنطاکیه پیسیدیه ای مَنطقِه ای سِه بَرِسینِه. مِقَدّسِ شَنبِه روز، عبادتگاهی دِلِه بیمونِه و هِنیشتِنِه.</verse>
				<verse number="15">بعد از هَینگه تورات و پِیغمبَرِنی نِوِشتِه رِه بَخونِسِنِه، عبادتگاهی رَئیسِن وِشونی سِه پِیغِم بَرسانینِه و بُتِنِه: «بِرارِن، اگه گَبی دارِنی گه مَردِنِ تشویق کِنِّه، بُئین.»</verse>
				<verse number="16">پولُس هِرِسا و دَسی هَمرا اِشارِه هاکِردِه، بُتِه: «اِی یَهودی مَردِن، و شِما اِی خِداتَرسِن، گوش هادین!</verse>
				<verse number="17">هَین یَهودی قومی خدا، اَمِه پیرِنِ اِنتخاب هاکِردِه و اَمِه قومِ هون موقِه ای گه وِشون مصری مِلکی دِلِه غریب وِنِه رِه سَربِلَن هاکِردِه و قِوَّتی هَمرا وِشونِه هون مِلکی جا دیرگا بیاردِه،</verse>
				<verse number="18">و نزیکِ چِل سال صحرایی دِلِه وِشونِه تَحمِل هاکِردِه.</verse>
				<verse number="19">وی بعد از هَینگه هَفتا قوم گه کَنعانی دِلِه دَوِنِه رِه از بِین بَوِردِه، اونِنی مِلکِ وِشونِه اِرثیِه هادا.</verse>
				<verse number="20">هَین جریان حِدودِ چار صد و پَنجاه سال طول بَکشیِه. «بعد از هون، خِدا تا سَموئیلِ پِیغَمبری دورِه، داوَرِنِ وِشونِه هادا.</verse>
				<verse number="21">اَزما وِشون یَتِه پادشاه بَخوایسِنِه و خِدا، شائول، قِیسی ریکا، بنیامینی قَبیلِه ای جارِه وِشونِه هادا، گه چِل سال حِکومت هاکِردِه.</verse>
				<verse number="22">بعد از هَینگه شائول بَرکِنار بَوِه، داوودِ اِنتخاب هاکِردِه تا وِشونی پادشاه بَوو و وی خَوَری شهادت هادا و بُتِه: ”مِن داوود یِسی ای ریکارِه، مَردی بَئیمِه گه خِیلی می دِل نیشِنِه، وی دِشتِه می خواسِّه رِه بِجا اُرنِه.“</verse>
				<verse number="23">«خِدا طِبق شی وَعدِه، هَین مَردی ای نَسلی جا، یَهودی قومی سِه یَتِه نِجات دهندِه یَعنی عیسی رِه بیاردِه.</verse>
				<verse number="24">پِش از هَینگه عیسی بیئِه، یحیی دِشتِه یَهودی مَردِنی سِه توبه ای غِسلِ تَعمیدِ اعلام کِردِه.</verse>
				<verse number="25">وختی یحیی شی خِدمَتِ تُوم کِردِه، بُتِه: ”مِنِه کی دِنِّنی؟ مِن وی نیمِه، بَلگی وی بعد از مِن اِنِه و مِن حتّی لایق نیمِه وی کُوشی بَنِّ وا هاکِنِم.“</verse>
				<verse number="26">«اِی بِرارِن، اِی ابراهیمی وَچیلِه ای نَسل، و اِی خِداتَرسِنی گه شِمِه میِن دَرِنِه! هَین نِجاتی پِیغِم اَمِسِه بَرِسانی بَوِه.</verse>
				<verse number="27">چون اورشلیمی مَردِن و وِشونی گَت گَتِ عیسی رِه نِشناسینِه، و پِیغَمبَرِنی بُتِه ایشونِه گه هر مِقَدّسِ شَنبِه وِشونی سِه بَخونِس وونِسِه رِه نِفَهمِسِنِه. وِشون وی مَحکوم هاکِردنی هَمرا پیغَمبَرِنی بُتِه ایشونِه اَنجام بَرِسانینِه.</verse>
				<verse number="28">با هَینگه وِشون هیچ دَلیلی وی بَکوشتنی سِه نَنگیتِنِه، پیلاتُسی جا بَخوایسِنِه وِرِه اعدام هاکِنِه.</verse>
				<verse number="29">و وختی دِشتِه اونچی گه وی خَوَری بَنوِشت بَوِه وِه رِه، اَنجام هادانِه، وِرِه صَلیبی جا جِر بیاردِنِه، مقَبره ای دِلِه بِشتِنِه.</verse>
				<verse number="30">ولی خِدا وِرِه مِردِگونی جا زینِّه هاکِردِه.</verse>
				<verse number="31">خِیلی روزا عیسی شِرِه اونانیسِه گه وی هَمرا جلیلی جا اورشلیمی سِه بیمو وِنِه ظاهر هاکِردِه، گه اَلَنم وِشون قومی سِه وی شاهِدِنِنِه.</verse>
				<verse number="32">«اِسا اَما هَین خَوَرخِشِ شِمارِ دِمی گه خِدا اونچی گه اَمِه پیرِنِ وَعدِه هادا وِه رِه،</verse>
				<verse number="33">عیسایی زینِّه هاکِردَنی هَمرا، اَمِسِه گه وی وَچیلِمی وَفا هاکِردِه. هَمونجور گه دِوِّمین مَزموری دِلِه بَنوِشت بَوِه: «”تو می ریکائی؛ اَمرِز، مِن تِرِه مولود هاکِردِمِه.“</verse>
				<verse number="34">«خِدا وِرِه مِردگونی جا زینِّه هاکِردِه تا دِ فسادی سِه نَگِردِه، خِدا هَینجور بُتِه: «‌”مِن مِقَدَّس و مِطمئنِ بَرکات گه داوودِ وعدِه هادا بَوِه، شِمارِ دِمِه.“</verse>
				<verse number="35">و هَمینجورَم یَت دییَر مَزموری دِلِه گِنِه: «تو نِلنی تی مِقَدَّس، فِسادِ بَوینِه.“</verse>
				<verse number="36">«داوود بعد از اونگه خِدایی اِراده ای هَمرا شی دورِه ای مَردِنِ خِدمت هاکِردِه، بَمِردِه و شی اَجدادِ مِلحق بَوِه، و فِسادِ بَئیِه.</verse>
				<verse number="37">ولی اونیگه خِدا وِرِه زینِّه هاکِردِه، فِسادِ نَئیِه.</verse>
				<verse number="38">«پَس، اِی بِرارِن، دِنّین گه هَین مَردی ای طریق گِناهِنی آمِرزِش شِمارِ اعلام وونِه.</verse>
				<verse number="39">اِسا هر کی عیسی رِه ایمون بیارِه، وی توسِط صالِح بِشمارِس وونِه، هر اونچی ای دِلِه گه نَتِنِّسِنی موسایی شَریعَتی تَوسِط صالِح بِشمارِس بَووئین.</verse>
				<verse number="40">پس مِواظِب ووئین پِیغَمبَرِنی هَین بَنوِشت شِمِه سَر نیِه گه گِنِه:</verse>
				<verse number="41">«”هارشین، اِی کسایی گه مِزاغ چینِنی، بِهت هاکِنین و نابود بَووئین، چون شِمِه روزگاری دِلِه کاری کِمِّه، گه هر چی اونِه شِمِسِه تعریف هاکِنِن هیچ وَخت باوَر نَکِنِنی.“</verse>
				<verse number="42">وختی پولُس و بَرنابا عِبادَتگاهی جا دیرگا شیوِنِه، مَردِن وِشونی جا خواهِش هاکِردِنِه گه شَنبِه بعدی هَم هَین جَریانی خَوَری وِشونی سِه گَب بَزِنِن.</verse>
				<verse number="43">بعد از هَینگه جَماعَت عِبادَتگاهی جا بوردِنِه، خِیلی از یَهودیِن و هون خداپَرَسِ مَردِن گه یَهودی بَوِه وِنِه، پولُس و بَرنابایی دِمال راه دَکِتِنِه. پولُس و برنابا هَین دَسِه ای هَمرا گَب بَزونِه و وِشونِه تشویق کِردِنِه گه خِدایی فیضی دِلِه اِدامِه هادِن.</verse>
				<verse number="44">شَنبِه بَعدی، حِدوداََ، دِشتِه شَهری مَردِن جَم بَوِنِه تا خِداوندی کَلامِ بِشنُئِن.</verse>
				<verse number="45">ولی وختی یَهودیِن جَماعتیشونِه بَئینِه، حَسودی ای جا پِر بَوِنِه و بی حِرمتی ای هَمرا هر چی پولُس گِتِه رِه مِخالِفَت کِردِنِه.</verse>
				<verse number="46">اَزما پولُس و بَرنابا جِرأتی هَمرا بُتِنِه: «لازِمِ وِه خِدایی کَلام پِش از هَمه شِمِسِه بُتِه بَوو. ولی وختی اونِه رَد هاکِردِنی و شِرِه اَبَدی زندگی ای لایِق نَئونِسِنی، پَس اَلَن اَما غیرِیَهودیِنی سَمت شومی.</verse>
				<verse number="47">چون خِداوَند اَمارِه هَینجور بُتِه گه: «”مِن تِرِه غیرِ یَهودیِنی سِه نُور بَساتِمِه، تا نِجاتِ دِنیایی چار سوک بَرِسانی.“</verse>
				<verse number="48">وختی غیرِیهودیِن هَینِه بِشنُسِنِه، خِشال بَوِنِه و خِداوندی کَلامِ حِرمَت بِشتِنِه، و اونانیگه اَبَدی زندگی ای سِه اِنتخاب بَوِه وِنِه، ایمون بیاردِنِه.</verse>
				<verse number="49">هَینجوری خِداوندی کَلام دِشتِه هون مَنطقه ای دِلِه دَپیتِه.</verse>
				<verse number="50">ولی یَهودیِن، متِعَصِب و سَرشِناسِ زَناکِنِن و شهری مَرداکِنِن گه رَهبر وِنِه رِه اَنتِریک هاکِردِنِه و وِشون پولُس و بَرنابا رِه اَذیت و آزار هاکِردِنِه. پس پولُس و بَرنابا رِه هون مَنطقه ای جا دیرگا هاکِردِنِه.</verse>
				<verse number="51">وِشون هَم هون شَهری خاکِ شی لینگی جا هِلاکِنّینِه و قونیه ای شَهری سِه بوردِنِه.</verse>
				<verse number="52">شاگِردِن روح القُدُس و خِشالی ای جا پِر وِنِه.</verse>
			</chapter>
			<chapter number="14">
				<verse number="1">پولُس و بَرنابا قونیه ای شهری دِلِه هَم یَهودی عِبادتگاهی دِلِه بوردِنِه و جوری گَب بَزونِه گه خِیلی از یَهودیِن و یونانیِن ایمون بیاردِنِه.</verse>
				<verse number="2">ولی یهودیِنی گه ایمون نیارد وِنِه، غیرِیهودیِنِ اَنتریک هاکِردِنِه و وِشونی فکرِ بِرارِنی علِیه، مَسموم هاکِردِنِه.</verse>
				<verse number="3">پس پولُس و بَرنابا خِیلی زِمِن اوجِه بَمونِسِنِه و جِرأتی هَمرا خِداوندی سِه گَب بَزونِه، خِداوندی گه وِشونِه قِوَّت هادا تا نِشونِه ها بیارِن و مُعجِزات هاکِنِن، هَینجوری شی فیض بَخشِ پِیغِمِ تأیید کِردِه.</verse>
				<verse number="4">هون شَهری مَردِن دِ دَسِه بَوِنِه؛ یَه دَسِه یَهودیِنی طَرَفدار بَوِنِه و یَه دَسِه رَسولِنی طَرفدار.</verse>
				<verse number="5">وختی غیرِیَهودیِن و یَهودیِن شی گَت گَتِه ای هَمرا تَصمیم بَیتِنِه گه پولس و برنابا رِه اَذیَت هاکِنِن و سَنگسار هاکِنِن،</verse>
				<verse number="6">پولُس و بَرنابا هَین جریانی جا خَوَردار بَوِنِه، لِسترِه و دِربه ای سِه گه لیکائونیِه ای شهرایی جا وِه، و هون دور و اطرافی مَنطقِه فِرار هاکِردِنِه.</verse>
				<verse number="7">و اوجِه خِدایی خَوَرِخِشِ اعلام کِردِنِه.</verse>
				<verse number="8">لِستْره ای دِلِه یَتِه مَردی نیشت وِه گه نَتِنِّسِه شی لینگِ دِکِت هادِه و هیچ وَخت راه نَشیوِه، چون مادَر زادی چِلِّخ وِه.</verse>
				<verse number="9">وختی گه پولُس گَب زووِه، وی گوش داوِه. پولُس وِرِه زِل بَزو و بَئیِه هَین ایمونِ دارنِه گه شَفا بَیرِه.</verse>
				<verse number="10">پولُس بِلَنِ صِدایی هَمرا وِرِه بُتِه: «شی لینگی سَر راس هِرِس!» هون مَردی شی جایی سَر پِرِسا و راه دَکِتِه.</verse>
				<verse number="11">وختی مَردِن اونچی گه پولُس هاکِرد وِه رِه بَئینِه، لیکائونی ای زوونی هَمرا داد بَزونِه: «خِدایِن آدَمی ای تَرا اَمِه میِن جِر بیمونِه!»</verse>
				<verse number="12">وِشون بُتِنِه بَرنابا ’زئوس‘ و پولُس ’هِرمِسِه‘. چون پولُس وِه گه گَب زووِه.</verse>
				<verse number="13">زئوسی کاهِن گه وی مَعبَد شهری دَروازِه ای دیرگا وَر وِه، چَن تا گُو و چَن دَسِه گُل شَهری دَروازِه ای وَر بیاردِه، وی و جَماعت خوایسِنِه وِشونی سِه قِروونی هاکِنِن.</verse>
				<verse number="14">ولی وختی هون دِتا رَسول، یَعنی بَرنابا و پولُس، هَین کِفرِ بِشنُسِنِه، شی یَقِه رِه جِرد هادانِه و جَماعتی دِلِه بوردِنِه، داد بَزونِه گه:</verse>
				<verse number="15">«اِی مَردِن، چه هَینجور کِنِنی؟ اَما هَم هِتی شِمِه تَرا، آدَمِمی. اَما خَوَرِخِشِ شِمارِ دِمی تا هَین بیخِدِ کاری جا دَس بَکِشین و زینِّه خِدارِه ایمون بیارین گه آسِمون و زَمین و دریا و اونچی گه اونانی دِلِه دَرِه رِه، خَلق هاکِردِه.</verse>
				<verse number="16">قَبلاََ خِدا دِشتِه قومیشونِه شی حال وِل هاکِردِه گه هر کِدیم شی راهی پِی بورِن،</verse>
				<verse number="17">ولی با هَین حال شِرِه بی شَهادت نِشتِه، وی آسِمونی جا وارِش بَرِسانیَن و پِر بارِ فَصلایی بِبَخشیَنی هَمرا، شِمارِ خِبی هاکِردِه، خِیلی خِراک شِمارِ هادا و شِمِه دِلِ خِشالی ای جا پِر هاکِردِه.»</verse>
				<verse number="18">حتّی هَین گَبایی هَمرا هَم، وِشون سَختی ای هَمرا بَتِنِسِنِه مَردِنی قِروونی هاکِردنی دَمِ بَیرِن.</verse>
				<verse number="19">ولی یَهودیِنی، اَنطاکیه و قونیه ای شهرایی جا بیمونِه و مَردِنِ شی هَمرا هَمدَس هاکِردِنِه، پولُسِ سَنگسار هاکِردِنِه و هَین گِمونی هَمرا گه بَمِردِه، وِرِه شَهری جا دیرگا بَوِردِنِه.</verse>
				<verse number="20">ولی وختی شاگِردِن وی دُور جَم بَوِنِه، پولس پِرِسا و شَهری سِه دَگِرِسِه. فَردای هون روز، وی و بَرنابا دِربِه ای شهری سِه راه دَکِتِنِه.</verse>
				<verse number="21">وِشون هون شَهری دِلِه هَم خَوَرِخِشِ اعلام هاکِردِنِه و خِیلیارِه عیسایی شاگِرد هاکِردِنِه. اَزما لِستْره و قونیه و اَنطاکیه ای سِه دَگِرِسِنِه.</verse>
				<verse number="22">هون شَهرایی دِلِه شاگِردِنی جانِ قِوَّت هادانِه، وِشونِه تشویق کِردِنِه شی ایمونی دِلِه بَمونِن و نَصیحَت کِردِنِه گه «وِنِه خِیلی مِصیبَتارِه تَحمِل هاکِنیم تا خِدایی پادشاهی ای دِلِه بوریم.»</verse>
				<verse number="23">وِشون هر کلیسایی دِلِه مشایخی رِه ایموندارِنی سِه بِشتِنِه و دِعا و روزه ای هَمرا وِشونِه خِداوندی گه وِرِه ایمون بیارد وِنِه ای دَس، بِسپارِسِنِه.</verse>
				<verse number="24">اَزما پیسیدیه ای مَنطقِه ای جا بِگذِشتِنِه و پامفیلیه ای مَنطقِه ای دِلِه بوردِنِه،</verse>
				<verse number="25">وِشون پِرجِه ای دِلِه خِدایی کَلامِ تعلیم هادانِه و اوجِه ای جا آتّالیایی سِه بوردِنِه.</verse>
				<verse number="26">آتّالیایی جا کَشتی ای هَمرا اَنطاکیه ای سِه دَگِرِسِنِه، هَموجِه گه ایموندارِن پولُس و بَرنابارِه خِدایی فیضی دَس بِسپارِس وِنِه تا هون کاری رِه هاکِنِن گه اَلَن اونِه اَنجام هادا وِنِه.</verse>
				<verse number="27">وختی پولُس و بَرنابا اوجِه بَرِسینِه کلیسایی آدَمِنِ جَم هاکِردِنِه، اَی وِشونی سِه بُتِنِه گه خِدا وِشونی هَمرا چیها هاکِردِه و چِتی ایمونی دَرِ غیرِیَهودیِنی سِه پِه هاکِردِه.</verse>
				<verse number="28">اَزما شاگِردِنی هَمرا خِیلی زِمِن اوجِه بَمونِسِنه.</verse>
			</chapter>
			<chapter number="15">
				<verse number="1">ولی چَن نَفر یهودیه ای مَنطقِه ای جا اَنطاکیِه ای سِه بیمونِه. وِشون بِرارِنِ تعلیم داوِنِه گه: «اگه طِبقِ موسایی شَریعت خَتنِه نَووئین، نَتِنِّنی نِجات بَیرین.»</verse>
				<verse number="2">پس وختی پولُس و بَرنابا خِیلی وِشونی هَمرا مِخالِفَت و بَحث هاکِردِنِه، هَینجور قرار بِشتِنِه گه هون دِتا چَن نفر دییَری هَمرا گه وِشونی جا وِنِه اورشلیمی سِه بورِن و هَین قضیِه رِه رَسولِن و مشایخی هَمرا دَر میِن بِلِن.</verse>
				<verse number="3">پَس کلیسا وِشونِه راهی هاکِردِه؛ وِشون وختی دِ فینیقیه و سامِره ای جا رَد وونِسِنِه، هَینی خَوَری گه چِتی غیرِیَهودیِن ایمون بیاردِنِه گَب بَزونِه و دِشتِه بِرارِن هَین خَوَری جا خِیلی خِشالی هاکِردِنِه.</verse>
				<verse number="4">وختی اورشَلیم بَرِسینِه، کلیسا و رَسولِن و مشایخ وِشونی پِشواز بیمونِه. پولُس و بَرنابا هر اونچی خِدا وِشونی دَسی هَمرا هاکِرد وِه رِه، وِشونِه بُتِنِه.</verse>
				<verse number="5">ولی بعضی از عِلمای فِرقِه فَریسی گه ایمون بیارد وِنِه، پِرِسانِه، بُتِنِه: «واجِبِ گه وِشون خَتنِه بَوون، و وِشونِه دَستور هادَن گه موسایی شریعَتِ دارِن.»</verse>
				<verse number="6">پَس رَسولِن و مشایخ جَم بَوِنِه تا هَین قضیِه رِه بَررِسی هاکِنِن.</verse>
				<verse number="7">بعد از هَینگه خِیلی بَحث هاکِردِنِه، سَرآخَر پِطرُس پِرِسا و وِشونِه بُتِه: «اِی بِرارِن، شِما دِنِنی گه اوَّلین روزایی دِلِه، خِدا مِنِه شِمِه میِن اِنتِخاب هاکِردِه تا غیرِیَهودیِن می زِوونی جا اِنجیلی پِیغِم بِشنُئِن و ایمون بیارِن.</verse>
				<verse number="8">و خِدایی گه دِلی جا خَوَر دارنِه وِشونی سِه شهادت هادا، و روح القُدُسِ وِشونِه هادا، هَمونجور گه اَمارِه هادا.</verse>
				<verse number="9">خِدا وِشونی میِن و اَمِه میِن هیچ فرقی نِشتِه، بَلگی ایمونی خاطری، وِشونی دِلِ پاک هاکِردِه.</verse>
				<verse number="10">پَس اِسا چه خِدارِه آزمود کِنِنی و یَتِه جِد شاگِردِنی گِردَن اِلِنی گه نا اَما بَتِنِسِمی اونِه بَکِشیم، نا اَمِه پیرِن؟</verse>
				<verse number="11">چون اَما ایمون دارمی گه عیسای خِداوندْی فیضی هَمرا نِجات بَیتِمی، هَمونجور گه وِشون هَم بَیتِنِه.»</verse>
				<verse number="12">اَزما دِشتِه اونانیگه اوجِه جَم وِنِه ساکت بَوِنِه و بَرنابا و پولُسی گَبِ گوش هادانِه. وِشون نِشونِه ها و مُعجزاتی رِه گه خِدا وِشونی دَسی هَمرا غیرِیَهودیِنی میِن هاکِرد وِه رِه، گِتِنِه.</verse>
				<verse number="13">وختی وِشونی گَب تُوم بَوِه، یعقوب بُتِه: «اِی بِرارِن، می گَبِ گوش هادین!</verse>
				<verse number="14">شَمعونِ پطرس بُتِه گه چِتی خِدا اوَّلین کَش غیرِیَهودینِ لِطف هاکِردِه و وِشونی دِلِه یَتِه قومِ شیسِه اِنتخاب هاکِردِه.</verse>
				<verse number="15">هَین دِرِس هَمونیِه گه عاموسِ پِیغَمبَری کیتابی دِلِه بَنوِشت بَوِه:</verse>
				<verse number="16">«‌”بعد از هَین، گِردِمِه و داوودی کیمِه گه لی بَخاردِه رِه از نُو ساجِمِه؛ یَکَش دییَر وی خَرابی رِه گیرمِه، و اونِه اَوَّلِ کَشی تَرا کِمِّه،</verse>
				<verse number="17">تا اونانیگه آدَمی نَسلی جا بِجا بَمونِسِنِه و دِشتِه غیرِیَهودین گه می اِسمِ شی سَر دارِنِه، خِداوندی دِمال بَگِردِن. خِداوند گِنِه، خِداوندی گه</verse>
				<verse number="18">هَین چیارِه از قدیم مَعلوم هاکِردِه.“</verse>
				<verse number="19">«پَس می نَظر هَینِه، اونانیگه غیرِیَهودیِنی جا خِدایی سَمت گِردِنِنِه رِه، زَحمَت نَدیم.</verse>
				<verse number="20">ولی وِنِه یَتِه نامِه‌ای دِلِه وِشونی جا بَخوایم گه بِتیشونی قِروونی خِراک، زِنا، خَفِه بَوِه حیوونِنی گوشت و خونی جا دوری هاکِنِن.</verse>
				<verse number="21">چون از قدیم موسی هر شَهری دِلِه کَسایی رِه داشتِه گه وِنِه موعظه هاکِنِن، هَمونجور گه هر مِقَدّسِ شَنبِه وی نِوِشتِه ایشونِه عبادَتگاهایی دِلِه خُونِنِه.»</verse>
				<verse number="22">پَس رَسولِن و مشایخ دِشتِه کلیسایی هَمرا تَصمیم بَیتِنِه شی دِلِه مَرداکِنِنی رِه اِنتِخاب هاکِنَن و وِشونِه پولُس و بَرنابایی هَمرا اَنطاکیه ای شهری سِه بَرِسانَن. پَس یهودای مَعروف به بَرسابا و سیلاسِ گه بِرارِنی دِلِه رَهبر وِنِه رِه، اِنتخاب هاکِردِنِه.</verse>
				<verse number="23">اَزما یَتِه نامِه‌ وِشونی دَس هادانِه، گه بَنوِشت وِه: «اَمِه بِرارِنی طرفی جا، هَم رَسولِن و هَم مشایخ، غیرِیهودِ بِرارِنی سِه گه اَنطاکیه، سوریه و کیلیکیه ای دِلِه دَرِنی، سَلام!</verse>
				<verse number="24">از اوجِه گه بِشنُسِمی کَسایی اَمِه میِنی جا، بی‌ هَینگه اَمِه جا دَستوری دارِن، بیمونِه و شِمارِ شی گَبی هَمرا نارحت هاکِردِنِه، و باعث بَوِنِه شِمِه فِکر پَریشون بَوو.</verse>
				<verse number="25">پس اَما یَکدِل هَینجور صَلاح بَئیمی گه مَرداکِنِنی رِه اِنتخاب هاکِنیم و وِشونِه شی عَزیزِن، بَرنابا و پولُسی هَمرا، شِمِه وَر بَرِسانیم،</verse>
				<verse number="26">هَین مَرداکِنِنی هَمرا گه اَمِه خِداوند عیسی مسیحی اِسمی خاطری، شی جانِ شی دَسی دِلِه بِشتِنِه.</verse>
				<verse number="27">پَس یهودا و سیلاسِ شِمِه وَر بَرِسانیمی تا گَبی هَمرا شِمارِ هَین کارایی جا خَوَردار هاکِنِن.</verse>
				<verse number="28">اَما و روح القُدُس هَینجور صَلاح بَئیمی گه باری شِمِه دوشی سَر نِلیم، بِجِز هَینِن گه ضَرورینِه</verse>
				<verse number="29">بِتیشونی قِروونی خِراک و خون و خَفِه بَوِه حیوونِنی گوشت و زِنایی جا دوری هاکِنین. اگه هَینِنی جا دوری هاکِنین، خِبِنی. سلامت ووئین.»</verse>
				<verse number="30">پَس وِشون راهی بَوِنِه، اَنطاکیه ای شهری سِه بوردِنِه. اوجِه کلیسایی آدَمِنِ جَم هاکِردِنِه، نامِه رِه بَرِسانینِه.</verse>
				<verse number="31">وختی وِشون نامِه رِه بَخونِسِنِه، هون دِلگرمِ پِیغِمی جا خِشال بَوِنِه.</verse>
				<verse number="32">یهودا و سیلاس هَم گه پیغمبر وِنِه، یَتِخِیلی گَبایی هَمرا، بِرارِنِ تَشویق هاکِردِنِه و قِوَّت هادانِه.</verse>
				<verse number="33">یهودا و سیلاس چَن وَخت اوجِه بَمونِسِنِه، و اَزما بِرارِن وِشونِه بِسلامت راهی هاکِردِنِه تا شی بَرِسانی ای وَر دَگِردِن.</verse>
				<verse number="34">ولی پولُس و بَرنابا اَنطاکیه ای دِلِه بَمونِسِنِه.</verse>
				<verse number="35">وِشون دییَر ایموندارِنی هَمرا خِداوندی کَلامِ تعلیم داونِه و اعلام کِردِنِه.</verse>
				<verse number="36">بعد از چَن وَخت، پولُس، بَرنابا رِه بُتِه: «هون شهرایی سِه گه خِداوندی کَلامِ اوجِه اعلام هاکِردِمی، دَگِردیم و بِرارِنِ سَر بَزِنیم تا بَوینیم چی وَضعی دارِنِه.»</verse>
				<verse number="37">برنابا خوایسِه یوحنای مَعروف به مَرقُس هَم وِشونی هَمرا بورِه،</verse>
				<verse number="38">ولی پولُس صَلاح نَئیِه کَسی گه پامفیلیه ای دِلِه وِشونِه تَنیا بِشتِنِه و شی هَمکاری رِه اِدامِه نَداوِه رِه شی هَمرا بَوِرِه.</verse>
				<verse number="39">اوجِه پولُس و بَرنابایی میِن بَدجور اختلاف دَکِتِه گه هَمدیری جا سیوا بَوِنِه. بَرنابا، مَرقُسِ بَیتِه و دَریایی راهی جا قبرسی سِه بوردِنِه؛</verse>
				<verse number="40">ولی پولُس، سیلاسِ بَیتِه و بِرارِنی دَس هادا و خِداوندی فیضی هَمرا سَفری سِه بوردِه.</verse>
				<verse number="41">پولُس وختی دِ سوریه و کیلیکیه ای جا رَد وونِسِه، کلیسا ایشونِه تقویت کِردِه.</verse>
			</chapter>
			<chapter number="16">
				<verse number="1">پولُس اوَّل دِربِه و اَزما لِستْره ای شهری سِه بوردِه. اوجِه یَتِه شاگرد گه وی اِسم تیموتائوس وِه زندگی کِردِه گه وی مار یهودی و ایموندار وِه، ولی وی پیر یونانی وِه.</verse>
				<verse number="2">لِستْره و قونیه ای دِلِه ای بِرارِن وی خِبی رِه گِتِنِه.</verse>
				<verse number="3">پولُس چون خوایسِه وی سَفری دِلِه وِرِه هَمراهی هاکِنِه، یَهودینی خاطری گه هون مَنطقه ای دِلِه زندِگی کِردِنِه، وِرِه خَتنِه هاکِردِه، چون هَمه دِنِسِنِه وی پیر یونانیِه.</verse>
				<verse number="4">وِشون وختی یَتِه شَهری جا یَت دییَر شَهر شیوِنِه، هون قانونایی گه رَسولِن و مَشایخ اورشلیمی دِلِه بُت وِنِه رِه، مَردِنِ گِتِنِه تا اونانِه رعایت هاکِنِن.</verse>
				<verse number="5">پَس، کلیسا ایشون ایمونی دِله قِوَّت گیتِنِه و هر روز وِشونی تعداد ویشتَر وونِسِه.</verse>
				<verse number="6">اَزما، وِشون فْریجیه و غَلاطیه ای مَنطقِه ای سرتاسَرِ پِی بَزونِه، چون روح القُدُس وِشونِه از هَینگه کَلامِ آسیایی مَنطقِه ای دِلِه بَرِسانَن مَنع هاکِرد وِه.</verse>
				<verse number="7">وختی میسیه ای مَنطقِه ای دِلِه بَرِسینِه، تَقَلّا هاکِردِنِه بیطینیه ای سِه بورِن، ولی عیسایی روح وِشونِه اِجازه نَدا.</verse>
				<verse number="8">هَینِسه، میسیه ای جا رَد بَوِنِه و تْروآسی شهری سِه بوردِنِه.</verse>
				<verse number="9">شُویی موقِه، پولُس رویایی دِلِه بَئیِه گه یَتِه مَقدونیه ای مَردی وی پِش اِسّا و وِرِه التماس کِنِّه «مَقدونیه ای سِه بِرو و اَمارِه کِمک هاکِن.»</verse>
				<verse number="10">پولُس وختی هَین رویارِه بَئیِه، دَرجا مَقدونیه ای سِه بوردِمی، چون مِطمئِن بَوِمی خِدا اَمارِه داد هاکِردِه تا اِنجیلی خَوَرِخِشِ وِشونِه هادیم.</verse>
				<verse number="11">پَس، کَشتی ای هَمرا یَکراست تروآسی شهری جا ساموتْراکی ای جزیره ای سِه بوردِمی، و فردای هون روز نیاپولیسی سِه بَرِسیمی.</verse>
				<verse number="12">از اوجِه فیلیپی شهری سِه بوردِمی گه یَتِه از شهرایی وِه گه رومیِن اوجِه زندگی کِردِنِه و مَقدونیه ای خاکی دِلِه دَوِه. و چَن روز هون شَهری دِلِه بَمونِسمی.</verse>
				<verse number="13">مِقَدّسِ شنبه ای روز شَهری جا دیرگا بیمومی و یَتِه روخِنِه ای وَر بوردِمی، هَین اِنتظاری هَمرا گه اوجِه یَتِجا دِعایی سِه دَرِه. پس هِنیشتِمی و زَناکِنِنی گه اوجِه جَم بَوِه وِنِه ای هَمرا گَب بَزومی.</verse>
				<verse number="14">وِشونی میِن یَتِه خِداپَرسِ زَنا تیاتیرایی شَهری جا دَوِه گه اَمِه گَبِ گوش داوِه. وی اِسم لیدیه وِه و اَرغونی پارچه گه خِیلی گِرون وِه رِه روتِه. خِداوَند وی دِلِ وا هاکِردِه تا پولُسی پِیغِمِ گوش هادِه.</verse>
				<verse number="15">وختی لیدیه شی خِنِوادِه ای هَمرا غِسلِ تَعمید بَیتِه، خِیلی اِصرار هاکِردِه و اَمارِه بُتِه: «اگه باوَر دارِنی گه خِداوَندِ ایمون بیاردِمِه، بیئین و می خِنِه ای دِلِه بَمونین.» سَرآخَر وی خواسِّه ای تَسلیم بَوِمی.</verse>
				<verse number="16">یَکَش هون محلی گه هَمِش دِعا کِردِمی شیوِمی، یَتِه کِلفَتِ وَر بَخاردِمی گه غیبگویی روحِ داشتِه و فالگیری ای هَمرا شی اَربابِنِ خِیلی سود رَسانیِه.</verse>
				<verse number="17">وی اَما و پولُسی دِمال ایمو و دادی هَمرا گِتِه: «هَین مَرداکِنِن، خِدای مِتعالی خادِمِنِه و نِجاتی راه رِه شِمارِ اعلام کِنِنِه.»</verse>
				<verse number="18">وی خِیلی روزا هَینجور کِردِه. سَرآخَر پولُسی صَبر سَر بیمو و دَگِرِسِه هون روحیشونِه بُتِه: «به اِسمِ عیسای مَسیح ترِه دَستور دِمِه هَین کیجایی جا دیرگا بیئِی!» هَمون دَم، روحیشون ویجا دیرگا بیمو.</verse>
				<verse number="19">ولی هون کِلفَتی اَربابِن وختی بَئینِه وِشونی کسب و کاسِبی به باد بوردِه، پولُس و سیلاسِ بَیتِنِه و وِشونِه سَکَش هاکِردِنِه و شهری میدونی دِلِه رَئیسِنی وَر بَوِردِنِه.</verse>
				<verse number="20">پَس وِشونِه قاضیِنی وَر بیاردِنِه و بُتِنِه: «هَین مَرداکِنِن یَهودینِه و اَمِه شَهرِ آشوب بَکِشینِه.</verse>
				<verse number="21">رَسم و رُسومایی رِه تبلیغ کِنِنِه گه اونانی قَبول هاکِردَن و بِجا بیاردَن اَما رومیِنی سِه جایِز نیِه.»</verse>
				<verse number="22">مَردِن پولُس و سیلاسِ هِجوم بیاردِنِه و وِشونی هَمرا هَمدَس بَوِنِه. و قاضیِن دستور هادانِه وِشونی لیواسِ در بیارِن و وِشونِه چُو بَزِنِن.</verse>
				<verse number="23">وختی وِشونِه یَتِخِیلی چُو بَزونِه، وِشونِه زیندونی دِلِه دیم بَدانِه و زیندونبونِه دستور هادانِه خِیلی وِشونی مِواظِب ووئِه.</verse>
				<verse number="24">وختی زیندونبون هَین دستورِ بَیتِه، وِشونِه دِلِه دیمی زیندونی دِلِه بَوِردِه و وِشونی لینگِ دار کینگه ای کَش زَنجیلی هَمرا دَوِسِّه.</verse>
				<verse number="25">نِصفِ شُو، پولُس و سیلاس دِ دِعا کِردِنِه و سِرودی هَمرا خِدارِه پَرَسِش کِردِنِه و بَقیِه زیندونیِن هَم وِشونِه گوش داوِنِه</verse>
				<verse number="26">گه یَدَفِه یَتِه گَتِه زِلزِلِه دَکِتِه، جوریگه زیندونی پِی لَرزه دَکِتِه و دَرجا زیندونی دَریشون وا بَوِه و دِشتِه زَنجیلیشون وا بَوِنِه.</verse>
				<verse number="27">زیندونبون ویشار بَوِه، وختی زیندونی وا بَوِه دَرِ بَئیِه، شَمشیر بَکشیِه تا شِرِه بَکوشِه، چون خیال کِردِه زیندونی ایشون فِرار هاکِردِنِه.</verse>
				<verse number="28">ولی پولُس دادی هَمرا، بُتِه: «شِرِه صَدمِه نَزِن گه اَما هَمه ایجِه دَرمی!»</verse>
				<verse number="29">زیندونبون لَمپائیشونِه بَخوایسِه و هُولی هَمرا زیندونی دِلِه بوردِه و هَمونجور گه ترسی جا لَرزِسِه پولُس و سیلاسی لینگ دَکِتِه.</verse>
				<verse number="30">اَزما، وِشونِه دیرگا بیاردِه و بَپُرسیِه: «آقایون، چی هاکِنِم تا نِجات بَیرم؟»</verse>
				<verse number="31">وِشون جِواب هادانِه: «عیسی مَسیحِ خِداوندِ ایمون بیار گه تو و تی خِنِوادِه نِجات گیرِنی.»</verse>
				<verse number="32">اَزما خِداوندی کَلامِ ویسِه و دِشتِه اونانیگه وی خِنِه ای دِلِه دَوِنِه ای سِه، بُتِه.</verse>
				<verse number="33">هَمون موقِه از شُو، زیندونبون وِشونِه دیرگا بیاردِه، وِشونی زَخمِ بَشوردِه، و دَرجا وی و دِشتِه وی خِنِوادِه تَعمید بَیتِنِه.</verse>
				<verse number="34">وی وِشونِه شی خِنِه بَوِردِه و وِشونی سِه سِفره پَهن هاکِردِه. وی و دِشتِه وی خِنِوادِه هَینی جا گه خِدارِه ایمون بیارد وِنِه خِیلی خِشال وِنِه.</verse>
				<verse number="35">ولی وختی روز بَوِه، قاضیِن مأمورِنی زیندونبونی وَر بَرِسانینِه، بُتِنِه: «هون مَرداکِنِنِ آزاد هاکِن!»</verse>
				<verse number="36">زیندونبون پولُسِ هَین پیغِمی جا خَوَردار هاکِردِه و بُتِه: «قاضیِن دَستور هادانِه گه شِمارِ آزاد هاکِنِم. پس اَلَن دیرگا بیئین و بورین بِسلامت.»</verse>
				<verse number="37">ولی پولُس وی جِواب بُتِه: «اَما گه رومی تابعیتِ دارمی رِه بی مِحاکمِه و هَمه ای چِشی وَر چُو بَزونِه و زیندونی دِلِه دیم بدانِه. اِسا خواینِنِه یَواشکی اَمارِه آزاد هاکِنِن؟ اصلاََ! بِل شِه بیئِن و اَمارِه هَیجِه ای جا دیرگا بیارِن.»</verse>
				<verse number="38">مأمورِن هَینِه قاضینِ بُتِنِه، وِشون وختی بِشنُسِنِه پولُس و سیلاس رومی تابعیتِ دارِنِه، خِیلی بَتِرسینِه</verse>
				<verse number="39">پس بیمونِه و وِشونی جا عذرخوائی هاکِردِنِه و تا زیندونی دیرگا وَر وِشونِه هَمراهی هاکِردِنِه، خواهِش هاکِردِنِه گه شَهری جا بورِن.</verse>
				<verse number="40">وِشون بعد از هَینگه زیندونی جا دیرگا بوردِنِه، لیدیه ای خِنِه ای سِه بوردِنِه. اوجِه بِرارِنِ بَئینِه و وِشونِه تَشویق هاکِردِنِه. اَزما اوجِه ای جا بوردِنِه.</verse>
			</chapter>
			<chapter number="17">
				<verse number="1">پولُس و سیلاس آمْفیپولیس و آپولونیایی شهرایی جا بِگذِشتِنِه و تِسالونیکی ای شهری سِه بیمونِه، گه اوجِه یَهودیِنی عبادتگاه وِه.</verse>
				<verse number="2">پولُس طِبق شی عادت عبادتگاهی سِه بوردِه، وی سِه تا مِقَدّسِ شَنبِه وِشونی هَمرا مِقَدَّسِ نِوشتِه هایی جا بَحث کِردِه</verse>
				<verse number="3">و توضی داوِه و دَلیل اُردِه گه وِسِه مَسیح عذاب بَکِشِه و مِردِگونی جا زینِّه بَوو. وی گِتِه: «هَین عیسی گه وِرِه شِمِارِ اِعلام کِمِّه، هَمون مَسیحِ موعودِ.»</verse>
				<verse number="4">وِشونی جا بعضیا قانع بَوِنِه گه پولُس و سیلاسِ مِلحَق بَوون. و هَمینجور یَتِه گَتِه گروه خِداپَرَسِ یونانیِن و سَرشِناسِ زَناکِنِنی جا یَتِخِیلی، وِشونِه مِلحَق بَوِنِه.</verse>
				<verse number="5">ولی یَهودیِن حَسودی هاکِردِنِه و چَن تا شریرِ آدَمِنِ بازاری جا جَم هاکِردِنِه، یَه دَسِّه لات و لوت راه اِنگتنِه و شَهری دِلِه بَلوا هاکِردِنِه. وِشون پولُس و سیلاسی بَنگیتَنی سِه یاسونی خِنِه ای سِه هِجوم بَوِردِنِه تا وِشونِه جَماعتی دِلِه ای جا دیرگا بیارِن.</verse>
				<verse number="6">ولی وختی وِشونِه نَنگیتِنِه، یاسون و بِرارِنی جا بعضی دییَرِ شَهری حاکِمنی وَر بَکِشانینِه و داد بَزونِه گه «هَین مَرداکِنِن گه دِشتِه دِنیارِه زیر و رو هاکِردِنِه، اِسا ایجِه بیمونِه</verse>
				<verse number="7">و یاسون وِشونِه شی خِنِه بَوِردِه. هَینِن هَمه رومی پادشاه قیصری دَستوراتی جا سَرپیچی کِنِنِه و مِدَعینِه گه یَت دییَر پادشاه، به اِسم عیسی دَرِه.»</verse>
				<verse number="8">وختی مَردِن و شَهری حاکِمِن هَینِه بِشنُسِنِه، پَریشون بَوِنِه.</verse>
				<verse number="9">اَزما یاسون و بَقیِه ای جا ضِمانت بَیتِه، وِشونِه آزاد هاکِردِنِه.</verse>
				<verse number="10">بِرارِن شُوئینِه دَرجا پولُس و سیلاسِ بیریه ای شهری سِه راهی هاکِردِنِه. وختی وِشون اوجِه بَرِسینِه، یَهودیِنی عبادتگاهی دِلِه بوردِنِه.</verse>
				<verse number="11">هَین یَهودیِن هون یَهودیِنی جا گه تِسالونیکی ای دِلِه دَوِنِه نَجیب‌تر وِنِه، وِشون اِشتیاقی هَمرا پِیغِمِ قَبول هاکِردِنِه و هر روز مِقَدّسِ نِوِشتِه هارِه خونِسِنِه تا بَوینِن پولُس و سیلاسی گَب خِدایی کلامی تَرا هَسِّه یا نا.</verse>
				<verse number="12">هَینجوری، یهودیِنی جا یَتِخیلی، و سَرشِناسِ یونانی زَناکِنِن و مَرداکِنِنی جا هَم یَتِخیلی ایمون بیاردِنِه.</verse>
				<verse number="13">ولی وختی تِسالونیکی ای یَهودیِن بِفَهمِسِنِه گه پولُس بیریه ای دِلِه هَم خِدایی کَلام اعلام کِنِّه، اوجِه بوردِنِه و مَردِنِ اَنتریک هاکِردِنِه و شهرِ آشوب بَکِشینِه.</verse>
				<verse number="14">بِرارِن دَرجا پولُسِ دریالُویی سَمت راهی هاکِردِنِه، ولی سیلاس و تیموتائوس بیریه ای دِلِه بَمونِسِنِه.</verse>
				<verse number="15">اونانیگه پولُسِ هَمراهی کِردِنِه وِرِه تا آتِن بیاردِنِه. بعد از هَینگه پولُسی جا سیلاس و تیموتائوسی سِه دستور بَیتِنِه گه هر‌ چی تِن تَر پولُسِ مِلحَق بَوون، اوجِه ای جا بوردِنِه.</verse>
				<verse number="16">هون موقِه گه پولُس آتِنی دِلِه هون دِتایی اِنتظارِ کَشیِه، از هَینگِه وینِسِه شَهر بِتیشونی جا پِرِ، وی روحِ غِرصِه بَیتِه.</verse>
				<verse number="17">هَینِسه، عبادتگاهی دِلِه یهودیِن و خِداپَرَس یونانیِن، و هَم هر روز شَهری میدونی دِلِه هون مَردِنی هَمرا هَم گه اوجِه دَوِنِه بَحث کِردِه.</verse>
				<verse number="18">رَواقی و اِپیکوری ای فیلسوفِنی جا بعضیا هَم وی هَمرا بَحث کِردِنِه. بعضی از وِشون گِتِنِه: «هَین مِفت گَب زَن چی خواینِه بُئِه؟» بَقیِه گِتِنِه: «اِنگار غریبِ خِدایِنی تبلیغِ کِنِّه.» چون پولُس، عیسی و مِردگونی زینِّه بَووئَنی خَوَری وِشونی سِه گَب زووِه.</verse>
				<verse number="19">اَزما پولُسِ بَیتِنِه، ’آریوپاگوسی‘ دِلِه گه یَتِه کِچیکِ کِتی آتِنی دِلِه وِه و مَردِن اوجِه جَم وونِسِنِه بَوِردِنِه و وِرِه بُتِنِه: «بَتِمّی دِنّیم هَین جَدیدِ تَعلیمی گه تو دِنی، چیِه؟»</verse>
				<verse number="20">تی گَب اَمِه گوش عجیب اِنِه. پَس خوایمی وی معنی رِه دِنّیم.»</verse>
				<verse number="21">دِشتِه آتِنیِن و غَریبه ایشون گه اوجِه زندگی کِردِنِه، کاری ناشتِنِه بِجِز هَینگه شی وَختِ تازِه عقایدی گب بَزوئَنی سَر بِلِن.</verse>
				<verse number="22">پَس پولُس ’آریوپاگوسی‘ میِن هِرِسا و بُتِه: «اِی آتِنی مَرداکِنِن، مِن شِمارِ هر لحاظی جا خِیلی دیندار بَئیمِه.</verse>
				<verse number="23">چون وختی گه شَهری دِلِه گِرِسِمِه و اونچی گه شِما پَرَسِش کِردِنی رِه بَئیمِه، یَتِه قِروونگاه بَنگیتِمِه گه اونی سَر بَنوِشت بَوِه وِه: ”تَقدیم به خِدایی گه حَلا بِشناسی نَوِه“. اِسا مِن اونچی گه شِما اونِه نِشناسِنِنی و پَرَسِش کِنِنی رِه شِمارِ اِعلام کِمِّه.</verse>
				<verse number="24">«خِدایی گه دِنیا و هر اونچی وی دِلِه دَرِه رِه خَلق هاکِردِه، آسِمون و زَمینی صاحابِ و معبدایی گه آدَمی ای دَسی جا بَسات بَوِه ای دِلِه زندگی نَکِنِّه.</verse>
				<verse number="25">آدَمی ای دَس نَتِنِّه وِرِه خِدمتی هاکِنِه، جوریگه گِنی یَچی ای مِحتاج ووئِه، چون شِه ویگِه دِشتِه آدَمِنِ زندگی و نَفَس و هر چی دییَرِ بِبَخشیِه.</verse>
				<verse number="26">وی دِشتِه مَردِنِ یَتِه آدَمی جا بِوجود بیاردِه تا دِشتِه زَمینی دِلِه زندگی هاکِنِن؛ و وِشونی سِه تعیین بَوِه وَخت و وِشونی زندگی ای مَحلی حَد و حِدودِ تعیین هاکِردِه.</verse>
				<verse number="27">تا مَردِن خِدایی دِمال بَگِردِن و شاید وی دِمال بورِن، وِرِه بَنگیرِن، هر چَن خِدا اَما هیچ کِدیمی جا دور نیِه.</verse>
				<verse number="28">چون وی دِلِئِه گه زندگی و حرکت و هَستی دارمی؛ هَمونجور گه شِه شِمِه شاعِرِنی جا بعضیا هَم بُتِنِه گه حَیقَتاً وی نَسلی جانِه.</verse>
				<verse number="29">«اِسا گه خِدایی نَسلی جامی، خِب نیِه هَینجور فِکر هاکِنیم گه خِدا ووئَن هِتی طِلا یا نِقره یا سَنگی تَرائِه، یَتِه مِجَسَمِه ای تَرا گه آدَمی ای هنر و خیالاتی هَمرا بَتاشی بَوِه وو.</verse>
				<verse number="30">قدیم، خِدا هَینجور نادونی ای جا چِش پوشی کِردِه. ولی اَلَن دِشتِه مَردِن، اِسا هر جا گه دَرِنِه رِه دستور دِنِه گه توبِه هاکِنِن.</verse>
				<verse number="31">چون وی یَتِه روزِ تعیین هاکِردِه گه اونی دِلِه هون آدَمی طریق گه مِعیَن هاکِردِه، دِنیارِه عِدالتی هَمرا داوری کِنِّه، و وِرِه مِردِگونی جا زینِّه هاکِردَنی هَمرا، هَمه رِه هَین جَریانی جا مِطمئِن هاکِردِه.»</verse>
				<verse number="32">وختی وِشون مِردِگونی زینِّه بَووئَنی خَوَری بِشنُسِنِه، بعضیا پوسخَن بَزونِه، ولی بَقیِه بُتِنِه: «اَما اَی هَم تیجا هَین جَریانی خَوَری اِشنُمی.»</verse>
				<verse number="33">پس پولُس وِشونی جَمعی جا بوردِه.</verse>
				<verse number="34">ولی چَن نَفر وِرِه مِلحَق بَوِنِه و ایمون بیاردِنِه. و وِشونی میِن دیونیسیوس گه ’آریوپاگوسی ‘ دَسِه ای جا وِه، یَتِه زَنا به اِسم داماریس، و چَن نَفر دییَر هَم، هون دَسِه ای جا وِنِه.</verse>
			</chapter>
			<chapter number="18">
				<verse number="1">بعد از هین، پولُس آتنی جا قُرِنتُسی شهری سِه بوردِه.</verse>
				<verse number="2">اوجِه یَتِه یَهودی مَردی ای هَمرا، گه وی اِسم آکیلا وِه آشنا بَوِه. آکیلا پونتوسی مَنطقِه ای جا وِه. وی شی زَنا پْریسکیلایی هَمرا جدیداً ایتالیایی جا بیمو وِه، چون رومی امپراطور کْلودیوس دستور هادا وِه گه دِشتِه یَهودیِن رومی جا بورِن. پولُس وِشونی بَئینی سِه بوردِه،</verse>
				<verse number="3">و هَینی خاطری گه وی هَم وِشونی تَرا چادِر دوتِه، وشونی وَر بَمونِسِه و مَشغولِ کار بَوِه.</verse>
				<verse number="4">پولُس هر مِقدَّسِ شَنبه عبادتگاهی دِلِه یَهودیِن و یونانیِنی هَمرا بَحث کِردِه و تَقَلّا کِردِه وِشونِه قانع هاکِنِه.</verse>
				<verse number="5">وختی سیلاس و تیموتائوس مَقدونیه ای جا بیمونِه، پولُس دِشتِه شی وَختِ خِدایی کَلامی سِه بِشت وِه، یَهودیِنِ شهادت داوِه گه مسیحِ موعود هَمون عیسائِه.</verse>
				<verse number="6">ولی وختی یَهودیِن پولُسی هَمرا مِخالفت هاکِردِنِه و عیسی رِه ناسِزا بُتِنِه، پولُس هون شهری گَرد و خاکِ شی لیواسی جا هِلاکِنیِه و وِشونِه بُتِه: «شِمِه خون شِه شِمِه گِردَن دَوو! مِن تقصیر کار نیمِه. بعد از هین، غیرِیهودیِنی وَر شومِه.»</verse>
				<verse number="7">اَزما عبادتگاهی جا دیرگا بوردِه و تیتوس یوستوسی خِنِه بوردِه گه خِداپَرسِ آدَم وِه و عبادتگاهی وَر خِنِه داشتِه.</verse>
				<verse number="8">ولی عبادتگاهی رئیس کْریسپوس دِشتِه شی خِنِواده ای هَمرا خِداوَندِ ایمون بیاردِنِه. هَمینجورم قُرِنتُسی اَهالی ای جا خِیلیا وختی پِیغِمِ بِشنُسِنِه، ایمون بیاردِنِه و غِسلِ تَعمید بَیتِنِه.</verse>
				<verse number="9">یَتِه شُو خِداوَند رویایی دِلِه پولُسِ بُتِه: «نَتِرس! گَب بَزِن و ساکت نَواش!</verse>
				<verse number="10">چون مِن تی هَمرامِه و هیچکی نَتِنِّه شی دَسِ دِراز هاکِنِه تا تِرِه صدمِه بَزِنِه، چون هَین شهری دِلِه خِیلی آدَم دارمِه.»</verse>
				<verse number="11">پَس، پولُس یَه سال و نیم اوجِه بَمونِسِه و خِدایی کلامِ وِشونِه تعلیم هادا.</verse>
				<verse number="12">ولی هون موقِه گه گالیو، اَخائیه ای مَنطقِه ای حاکِم وِه، یَهودیِن هَمدَس بَوِنِه پولُسی سَر بَریختِنِه و وِرِه مَحکَمِه ای سِه بیاردِنِه.</verse>
				<verse number="13">وِشون بُتِنِه: «هَین آدَم مَردِنِ قانع کِنِّه خِدارِه یَتِه رَوِشی هَمرا گه خلافِ شَریعَتِ پَرَسِش هاکِنِن.»</verse>
				<verse number="14">اَزما وختی پولُس خوایسِه گَب بَزِنِه، گالیو یَهودیِنِ بُتِه: «اِی یَهودیِن اگه جُرم یا بَدجور جِنایَتی دَر کار وِه، مِن دلیلی داشتِمِه شِمِه شکایتِ گوش هادَم.</verse>
				<verse number="15">ولی از اوجِه گه شِمِه مِرافِه کلمات و اِسمها و شِمِه شریعَتی مَسئَلِه هَسِّه، پَس شِما شِه هونِه بَررِسی هاکِنین. مِن نَخوایمِه هَینجور چیایی خَوَری داوَری هاکِنِم.»</verse>
				<verse number="16">پَس وِشونِه داوَری ای تَختی پِشی جا دیرگا هاکِردِه.</verse>
				<verse number="17">دِشتِ وِشون عبادتگاهی رئیس سوسْتِنِسی سَر بَریختِنِه و وِرِه حاکمی تَختی پِش بَزونِه. ولی گالیو هیچکدیم از هَینِنِه اَهمیّت نَدا.</verse>
				<verse number="18">پولُس بعد از هینگِه خِیلی زِمِن قُرِنتُسی دِلِه بَمونِسِه، بِرارِنی هَمرا خِدافظی هاکِردِه و دَریایی راهی جا سوریه ای سِه بوردِه. هَین سَفری دِلِه، پْریسکیلا و آکیلا هَم وی هَمرا دَوِنِه. پولُس کِنخْریه ای دِلِه شی کَلِّه رِه بَتاشیِه، چون هَینجور نَذر هاکِرد وِه.</verse>
				<verse number="19">وختی اَفِسُسی شهری سِه بَرِسینِه، پولُس شی هَمسَفَرِنی جا سیوا بَوِه و شِه عبادتگاهی سِه بوردِه و یَهودیِنی هَمرا بَحث هاکِردِه.</verse>
				<verse number="20">هون موقِه گه وِشون پولُسی جا بَخوایسِنِه یَذِرِه ویشتَر وِشونی هَمرا بَمونِّه، پولُس قَبول نَکِردِه.</verse>
				<verse number="21">و وِشونی هَمرا خِدافظی هاکِردِه، بُتِه: «اگه خِدا بَخواد اَی هَم شِمِه وَر اِمِه.» اَزما یَتِه کَشتی سِوار بَوِه و اَفِسُسی جا بوردِه.</verse>
				<verse number="22">وختی قیصریه ای دِلِه کَشتی ای جا جِر بیمو، بوردِه و کلیسایی مَردِنِ مِلاقات هاکِردِه، اَزما اَنطاکیه ای سِه راه دَکِتِه.</verse>
				<verse number="23">چن وَخت اوجِه بَمونِسِه و اَی سَفری سِه راهی بَوِه، وی دِشتِه غَلاطیه و فْریجیه ای مَنطقِه ای گِذر به گِذرِ گِرِسِه و دِشتِه شاگِردِنِ تَقویت کِردِه.</verse>
				<verse number="24">هون روزا، یَتِه یهودی گه وی اِسم آپولُس و اسکِندریه ای جا وِه اَفِسُسی سِه بیمو. وی سِخَنرانی هاکِردَنی دِلِه اِسّا وِه و مِقَدّسِ نِوِشتِه هارِه خِیلی دِنِّسِه؛</verse>
				<verse number="25">خِداوندی راهی دِلِه آموزش بَئیت وِه و روحی حرارتی هَمرا گَب زووِه و دِرِسی ای هَمرا عیسایی خَوَری تعلیم داوِه، هر چَن فقط یحیایی تَعمیدی جا خَوَر داشتِه.</verse>
				<verse number="26">آپولُس جِرأتی هَمرا یَهودینی عبادَتگاهی دِلِه گَب بَزوئَنِ شِرو هاکِردِه. ولی وختی پْریسکیلا و آکیلا وی گَبِ بِشنُسِنِه، وِرِه یَتِه گوشِه بَکشینِه و خِدایی راه رِه دِرستَر وِرِه هَم هادانِه.</verse>
				<verse number="27">وختی آپولُس قصد هاکِردِه اَخائیه ای مَنطقِه ای سِه بورِه، بِرارِن وِرِه تَشویق هاکِردِنِه و شاگِردِنی سِه بَنوِشتِنِه وِرِه گَرمی ای هَمرا قَبول هاکِنِن. وختی آپولُس اوجِه بَرِسیِه، اونانیگه فیضی جا ایمون بیارد وِنِه رِه، خِیلی کِمَک هاکِردِه.</verse>
				<verse number="28">چون هَمه ای چِشی وَر یهودیِنی هَمرا بَحث کِردِه، و وِشونی عَقایدِ قِوّتی هَمرا رَد کِردِه، و مِقَدّسِ نِوشتِه هایی هَمرا ثابت کِردِه گه مَسیحِ موعود هَمون عیسائِه.</verse>
			</chapter>
			<chapter number="19">
				<verse number="1">ولی موقِه ای گه آپولُس قُرِنتُسی شهری دِلِه دَوِه، پولُس بعد از هَینگِه هون مَنطقِه ای خِشکی ای راهی جا بِگذِشتِه، اَفِسُسی شهری سِه بَرِسیِه. اوجِه چَن تا شاگِرد بَنگیتِه</verse>
				<verse number="2">و وِشونی جا بَپُرسیِه: «هون موقِه گه ایمون بیاردِنی، روح القُدُسِ بَیتِنی؟» وِشون بُتِنِه: «نا، اَما حَتّی نِشنُسِمی گه روح القُدُسی هَم دَرِه.»</verse>
				<verse number="3">پولُس وِشونِه بُتِه: «پس بر چی اَساسی غِسلِ تَعمید بَیتِنی؟» وِشون بُتِنِه: «یحیایی تَعمید.»</verse>
				<verse number="4">پولُس بُتِه: «یَحیی اونانیگه توبِه کِردِنِه رِه تَعمید داوِه. وی قومِ گِتِه، اونیگه بعد از وی اِنِه رِه ایمون بیارِن، یَعنی عیسی رِه.»</verse>
				<verse number="5">وِشون وختی هَینِه بِشنُسِنِه، به اِسمِ عیسای خِداوَند تَعمید بَیتِنِه.</verse>
				<verse number="6">و موقِه ای گه پولُس وِشونی سَر دَس بِشتِه، روح القُدُس وِشونی سِه بیمو، وِشون یَت دییَر زِوونی هَمرا گَب بَزونِه و نَبِوَّت هاکِردِنِه.</verse>
				<verse number="7">هون مَرداکِنِن، حِدودِ دِوازِه نَفر وِنِه.</verse>
				<verse number="8">اَزما پولُس یَهودیِنی عبادتگاهی سِه بوردِه، اوجِه سِه ماه جِرأتی هَمرا گَب زووِه و خِدایی پادشاهی ای خَوَری بَحث کِردِه و وِشونِه قانع کِردِه.</verse>
				<verse number="9">ولی بَعضیا سَرسَختی کِردِنِه و ایمون نیاردِنِه و هَمه ای چِشی وَر اَهلِ ’طَریقَتِ‘ بَد گِتِنِه. پَس پولُس شی شاگِردِنِ بَیتِه و وِشونی جا دور بَوِه، و دِشتِه روز تیرانوسی مَدرِسِه ای دِلِه بَحث کِردِه و گَب زووِه.</verse>
				<verse number="10">دِ سال هَمینجور بِگذِشتِه و هَین مِدّتی دِلِه، دِشتِه آسیایی مَنطقِه ای مَردِن، چی یَهودی و چی یونانی، خِداوندی کَلامِ بِشنُسِنِه.</verse>
				<verse number="11">خِدا پولُسی دَسی جا عَجیب غَریبِ مُعجزات کِردِه،</verse>
				<verse number="12">جوریگه مَردِن دَسمال و پیش وَنایی گه وی تَن اونی کَش بَخارد وِه رِه مریضِنی سِه وَردِنِه، و وِشونی مریضی خِب وونِسِه و پلیدِ اَرواح وِشونی جا دیرگا شیِه.</verse>
				<verse number="13">پَس چَن تا یَهودی دورِگَرد گه جِن گیر وِنِه هَم تَقَلّا هاکِردِنِه عیسای خِداوندی اِسمِ اونانی سِه گه پَلیدِ اَرواح داشتِنِه، بَخونِن. وِشون گِتِنِه: «به هون عیسی گه پولُس وِرِه موعظه کِنِّه شِمارِ قَسم دِمی!»</verse>
				<verse number="14">اونانیگه هَینجور کِردِنِه، اِسکیوایی هَفتا ریکا وِنِه، گه یَتِه از یَهودی گَت گَتِ کاهنِن وِه.</verse>
				<verse number="15">ولی پَلیدِ روح وِشونی جِواب بُتِه: «عیسی رِه اِشناسِمِه، پولُسِ هَم اِشناسِمِه، ولی شِما کینی؟»</verse>
				<verse number="16">پَس هون مَردی گه پَلیدِ روح داشتِه وِشونی سَر بَپِّرِسِه، هَمه رِه بَکتِنیِه، و جوری وِشونِه بَزو گه زَخمی و لِخت هون خِنِه ای جا فِرار هاکِردِنِه.</verse>
				<verse number="17">اَفِسُسی شهری دِشتِه مَردِن، چی یَهودی و چی یونانی، هَین جریانی جا خَوَردار بَوِنِه، وِشون هَمه رِه تَرس بَیتِه، جوریگه بعد از هون عیسای خِداوندی اِسمِ خِیلی اِحترام اِشتِنِه.</verse>
				<verse number="18">و خِیلی از اونانیگه ایمون بیارد وِنِه، پِش بیمونِه، شی کارارِ آشکارا اعتراف هاکِردِنِه.</verse>
				<verse number="19">خِیلیا هَم گه پِش اَزون جادوگری کِردِنِه، شی کیتابیشونِه بیاردِنِه و هَمه ای چِشی وَر بَسوجانینِه. وختی کیتابیشونی قیمَتِ حِساب هاکِردِنِه، پَنجاه هِزار تا نِقره سِکِّه وِه.</verse>
				<verse number="20">هَینجوری، خِداوندی کَلام هَمه جا پَخش وونِسِه و قِوَّت گیتِه.</verse>
				<verse number="21">بعد از هَین اِتِّفاقا، پولُس خِدایی روحی هَمرا هِدایت بَوِه گه مَقدونیه و اَخائیه ای مَنطقِه ای راهی جا اورشَلیمی سِه دَگِردِه. پولُس گِتِه: «بعد از هَینگه اوجِه بوردِمِه، وِنِه رومی شهری جا هَم دیدَن هاکِنِم.»</verse>
				<verse number="22">اَزما شی همکارِنی جا دِ نفر، تیموتائوس و اِراستوسِ مَقدونیه ای سِه بَرِسانیِه و شِه چَن وَخت آسیایی مَنطقِه ای دِلِه بَمونِسِه.</verse>
				<verse number="23">هَمون موقِه، اَهلِ’طریقتی‘ علِیه یَتِه گَتِه بَلوا بِلَن بَوِه.</verse>
				<verse number="24">یَتِه نِقره‌کار گه وی اِسم دیمیتریوس وِه و آرتِمیسی معبدی جا نِقرِه ای کارا ساتِه، و هَین راهی جا خِیلی درآمد صنعتگرِنی عائید هاکِرد وِه،</verse>
				<verse number="25">وِشون و هَینجور کارایی صاحِبِ جَم هاکِردِه و اونانِه بُتِه: «آقایون، اَمِه دارایی هَین کاری جائِه.</verse>
				<verse number="26">ولی هَمونجور گه وینِنی و اِشنُنِنی، هَین پولُس نا فقط اَفِسُسی دِلِه بَلگی دِشتِه آسیایی مَنطقِه ای دِلِه یَتِخیلی مَردِنِ قانع و گِمراه هاکِردِه. وی گِنِه خِدایِنی گه آدَمی ای دَسی جا بَسات وونِنِه، خِدایِن نینِه.</verse>
				<verse number="27">و هَین خطر دَرِه گه نا فقط اَمِه کسب و کار رونقی جا دَکِفِه، بَلگی آرتِمیس اَمِه گَتِه اِلهه ای معبد هَم هیچ بَوو، و حتّی شی عَظِمَتِ از دَس هادِه. ویگِه دِشتِه آسیایی مَنطقِه و دِنیایی دِلِه پَرسِش وونِه.»</verse>
				<verse number="28">وِشون وختی هَینِه بِشنُسِنِه، خِیلی عَصبانی بَوِنِه، داد بَزونِه گه «گَتِ، اَفِسُسیِنی آرتِمیس!»</verse>
				<verse number="29">دِشتِه شَهری دِلِه بَلوا بَوِه! دِشتِه مَردِن هَمدَس بَوِنِه و مِسابقاتی میدونی سَمت هِجوم بَوِردِنِه. وشون گایوس و آریستارخوسِ گه اَهل مَقدونیه و پولُسی هَمراهِن وِنِه رِه، کَشینِه و شی هَمرا وَردِنِه.</verse>
				<verse number="30">پولُس خوایسِه شِرِه جمعیتِ هَم هادِه، ولی شاگِردِن نِشتِنِه.</verse>
				<verse number="31">حتّی آسیایی مَنطقِه ای حاکِمِنی جا بعضیا گه وی رَفِقِن وِنِه ویسِه پِیغِم بَرِسانینِه خواهش هاکِردِنِه مِسابقاتی مِیدونی دِلِه لینگ نِلِه.</verse>
				<verse number="32">جمعیتی دلِه غوغا وِه و مَردِن گِج وِنِه. هَمه شول داوِنِه و هر کَس یَچی گِتِه و ویشتَرِ مَردِن نَئونسِنِه چی ای سِه جَم بَوِنِه.</verse>
				<verse number="33">بعضیا گِمون هاکِردِنِه اسکِندر مَسئولِ، چون یَهودیِن اسکِندرِ پِش هادانِه، و بعضیا جمعیتی دِلِه وِرِه دَستورایی داوِنِه. وی شی دَسِ دِکِت هادا، مَردِنی جا بَخوایسِه ساکت ووئِن و تَقَلّا هاکِردِه یَچی بُئِه و شیجا دِفاع هاکِنِه.</verse>
				<verse number="34">ولی وختی مَردِن بِفَهمِسِنِه یَهودیِه، هَمه یَکصِدا، حِدودِ دِ ساعَت شول داوِنِه: «گَتِ، اَفِسُسیِنی آرتِمیس!»</verse>
				<verse number="35">سَرآخَر، شَهری داروغه جمعیتِ آروم هاکِردِه و بُتِه: «اِی اَفِسُسی مَرداکِنِن، کیِه گه نَئونِه اَفِسُسی شهر گَتِ آرتِمیسی مَعبدی نِگهوونِه؟ کیِه گه نَئونِه اَفِسُسی شهر مِقَدّسِ سَنگی نِگهوونِه گه آسِمونی جا جِر کَتِه؟</verse>
				<verse number="36">پَس اِسا گه نِشِنِه هَین چیارِه اِنکار هاکِردَن، شِما وِنِه آروم ووئین و هُول هُولی کاری نَکِنین.</verse>
				<verse number="37">چون شِما هَین مَرداکِنِنی گه ایجِه بیاردِنی رِه نا اَمِه مَعبدِ بی حِرمتی هاکِردِنِه نا اَمِه الهه رِه کِفر بُتِنِه.</verse>
				<verse number="38">اگه دیمیتریوس و وی صَنعتگرِ هَمکارِن کَسی ای جا شِکایت دارِنِه، مَحکَمه‌ ایشونی دَر وائِه و حاکِمِن هَم آمادِنِه. بَتِنِّنِه شی شِکایتِ اوجِه بَوِرِن.</verse>
				<verse number="39">ولی اگه شکایَتِ ویشتَری دارِنی، وِنِه اونِه شَهری اَنجِمَنی رَسمی ای جَلساتی دِلِه حَل و فصل هاکِنین.</verse>
				<verse number="40">چون هَین خطری دِلِه دَرمی گه اَمرِزی اِتِّفاقایی خاطری، شورشی سِه مِتِّهَم بَووئیم. اگه هَینجور بَوو، نَتِمّی هَین بَلوایی سِه دَلیلی بیاریم.»</verse>
				<verse number="41">وختی گه داروغه هَین گَبِ بَزو جَمعیَتِ مِتفرِق هاکِردِه.</verse>
			</chapter>
			<chapter number="20">
				<verse number="1">وختی بَلوا تُوم بَوِه، پولُس شاگِردِنِ شی کَفا بَخونِسِه و بعد از هَینگه وِشونِه تَشویق هاکِردِه، وِشونی هَمرا خِدافِظی هاکِردِه و مَقدونیِه ای مَنطقِه ای سِه راه دَکِتِه.</verse>
				<verse number="2">پولُس هون مَنطقِه ای جا گِذر هاکِردِه، شی گَبی هَمرا ایموندارِنِ خِیلی دِلگَرمی هادا، تا یونانی سِه بَرِسیه.</verse>
				<verse number="3">پولُس سِه ماه اوجِه بَمونِسِه. موقِه ای گه قصد داشتِه کَشتی ای هَمرا سوریِه ای سِه بورِه، یَهودیِن وی علِیه دَسیسِه دَچینِه. پَس تَصمیم بَیتِه مَقدونیه ای راهی جا دَگِردِه.</verse>
				<verse number="4">پولُسی هَمراهِن هَینِن وِنِه: بیریه ای جا سوپاتِر پیروسی ریکا، تِسالونیکی ای جا آریستارخوس و سِکوندوس، دِربِه ای جا گایوس و تیموتائوس، آسیایی جا تیخیکوس و تْروفیموس.</verse>
				<verse number="5">وِشون پِش از اَما بوردِنِه و تْروآسی دِلِه اَمِه اِنتظارِ کَشینِه.</verse>
				<verse number="6">ولی اَما بعد از فَطیری عید، کَشتی ای هَمرا فیلیپی ای شهری جا راهی بَوِمی و بَعدِ پَنج روز، تْروآسی دِلِه وِشونِه مِلحق بَوِمی و هفت روز اوجِه بَمونِسمی.</verse>
				<verse number="7">هَفته ای اوَّلین روزی دِلِه، نون گِلی هاکِردَنی سِه جَم بَوِمی. پولُس مَردِنی سِه موعظه کِردِه، و چون تَصمیم داشتِه فردا اوجِه ای جا بورِه تا نِصفِ شُو شی گَبِ ادامِه هادا.</verse>
				<verse number="8">هون بالاخِنه‌ای دِلِه گه جَم بَوِه وِمی، یَتِخِیلی لَمپا روشِن وِه.</verse>
				<verse number="9">یَتِه جَوون گه وی اِسم اِفتیخوس وِه و آبِشکه ای وَر نیشت وِه، موقِه ای گه پولُس حَلا دِ شی گَبِ ادامِه داوِه، هون جَوون کَم کَم سَنگینِ خُو بوردِه و ناخوَکی سِوّمین طَبقه ای جا جِر کَتِه، وختی وِرِه بَیتِنِه بَئینِه وی بَمِردِه.</verse>
				<verse number="10">پولُس جِر بوردِه، شِرِه هون جَوونِ مَردی ای سَر دیم بَدا و وِرِه کَشِه بَزو و بُتِه: «نَتِرسین، حَلا جان دارنِه!»</verse>
				<verse number="11">اَزما لُو بوردِه و نونِ گِلی هاکِردِه و بَخاردِه. وی تا سَحر وِشونی هَمرا گَب بَزو، و اَزما اوجِه ای جا بوردِه.</verse>
				<verse number="12">مَردِن هون جَوونِ زینِّه خِنِه بَوِردِنِه و خِیلی تَسلّی بَیتِنِه.</verse>
				<verse number="13">ولی اَما شی سَفری دِلِه، پِش از پولُس یَتِه کَشتی سِوار بَوِمی و آسوسی شهری سِه راه دَکِتِمی. تا طِبقِ پولُسی قَرار اوجِه وِرِه کَشتی ای دِلِه بیاریم، چون پولُس بَخوایس وِه تا اوجِه رِه خِشکی ای راهی جا بورِه.</verse>
				<verse number="14">پَس وختی پولُسِ آسوسی دِلِه بَئیمی، وِرِه کَشتی ای دِلِه بیاردِمی و میتیلینی ای شهری سِه بوردِمی.</verse>
				<verse number="15">از اوجِه کَشتی ای هَمرا راه دَکِتِمی و فردای هون روز خیوسی جزیره ای سِه بَرِسیمی. پِرا، ساموسی جزیره ای سِه بوردِمی و پِرو، میلیتوسی شهری سِه بَرِسیمی.</verse>
				<verse number="16">پولُس تَصمیم داشتِه دَریایی راهی جا اَفِسُسی وَر بِگذِرِه تا شی وَختِ آسیایی مَنطقِه ای دِلِه هَدَر نَدِه، چون تُوش داشتِه گه اگه بَوو، پِنتیکاستی روز اورشلیمی دِلِه دَوو.</verse>
				<verse number="17">وی میلیتوسی جا یَتِه پِیغِم اَفِسُسی سِه بَرِسانیِه و کلیسایی مَشایِخِ شی کَفا بَخونِسِه.</verse>
				<verse number="18">وختی بیمونِه، پولس وِشونِه بُتِه: «شِما شِه هَم خَوَر دارِنی گه هَمون اَوَّلین روز گه آسیایی مَنطقِه ای دِلِه لینگ بِشتِمِه، چِتی شی دِشتِه وَختِ شِمِه هَمرا سَر هاکِردِمِه.</verse>
				<verse number="19">چِتی دِشتِه فروتنی و اَسری ای هَمرا خِداوَندِ خِدمَت کِردِمِه، سختیایی گه یَهودیِنی دَسیسه ای پِشتی می سَر بیمو رِه تَحمل هاکِردِمِه.</verse>
				<verse number="20">دِنِنّی گه چِتی اونچی گه ممکن وِه شِمِسِه فایدِه دارِه رِه، هیچ دَریغ نَکِردِمِه، بَلگی پِیغِمِ شِمِسِه اعلام هاکِردِمِه، چی جَمعی دِلِه چی خِنِه خِنِه شِمارِ تَعلیم هادامِه.</verse>
				<verse number="21">هَم یَهودیِن و هَم یونانیِنِ اعلام هاکِردِمِه گه وِنِه توبه ای هَمرا خِدایی سَمت دَگِردَن و اَمِه خِداوند عیسایِ مَسیحِ ایمون بیارِن.</verse>
				<verse number="22">«و اِسا، خِدایی روحی هِدایتی هَمرا اورشَلیمی سِه شومِه و نَئومِّه اوجِه چی می سَر اِنِه؛</verse>
				<verse number="23">مَگِه اونگه هر شَهری دِلِه روح القُدُس هِشدار دِنِه گه سَختی و زیندون می انتظار دَرِه.</verse>
				<verse number="24">ولی مِن هَم جانِ هَم زِندگی رِه شیسِه بی اِرزِش دِمِّه، فقط اگه بَتِنِّم شی دورِه رِه تُوم هاکِنِم و خِدمَتی گه عیسای خِداوندی جا بَیتِمِه رِه، سَراَنجام بَرِسانِم، و خِدایی فیضی خَوِرخِشِ شهادَت هادِم.</verse>
				<verse number="25">«اِسا دِمِّه هیچکِدیم از شِما گه مِن شِمِه میِن بَگرِسِمِه و خِدایی پادشاهی رِه اعلام هاکِردِمِه، دِ مِنِه نَوینِّه.</verse>
				<verse number="26">پَس اَمرِز شِمِسِه شهادَت دِمِه گه مِن هَمه ای خونی جا پاکمِه،</verse>
				<verse number="27">چون مِن هیچکَسی حَق کِتاهی نَکِردِمِه، بَلگی خِدایی دِشتِه پِیغِمِ هَمه ای سِه بَرِسانیمِه.</verse>
				<verse number="28">شمِه حَواس دَوو و دِشتِه گَلِّه ای گه روح القُدُس شِمارِ وِشونی نظِارتی سِه بِشتِه ای مِواظب ووئین، و خِدایی کلیسارِه گه هونِه شی خونی هَمرا بَخریِه، چَپونی هاکِنین.</verse>
				<verse number="29">دِمِّه بعد از می بوردَن، دَرَندِه وِرگیشون شِمِه میِن اِنِنِه گه گَلِّه رِه رَحم نَکِنِنِه.</verse>
				<verse number="30">حتّی شِه شِمِه میِن کَسایی اِرسِنِنِه گه حیقَتِ گِردانِنِه تا شاگِردِنِ شی دِمال بَکِشانَن و از راه به دَر هاکِنِن.</verse>
				<verse number="31">پَس هوشیار ووئین و شی خاطِر بیارین گه مِن سِه سالِ تِموم، شُو و روز، اَسری ای هَمرا یه لحظه هَم شِمِه هِشدار هادائَنی جا، نِسّامِه.</verse>
				<verse number="32">«اِسا شِمارِ خِدا و وی فیض بَخشِ کَلامی دَس اِسپارمِه گه بَتِنِّه شِمارِ بَنا هاکِنِه و دِشتِه کسایی میِن گه تقدیس بَوِنِه، اِرثیه هادِه.</verse>
				<verse number="33">مِن هیچکسی نِقره و طِلا یا لیواسِ چِش ناشتِمِه.</verse>
				<verse number="34">شِما شِه دِنِّنی گه شی دَسی هَمرا، شِه و شی هَمراهِنی نیازیشونِه فراهم هاکِردِمِه.</verse>
				<verse number="35">هَمه جورِ شِمارِ هَم هادامِه گه وِنِه هَینجور سخت کار هاکِنیم تا بَتِنّیم ضَعیفِنی دَسِ بَیریم، و عیسای خِداوندی گَبِ شی یاد داریم گه چِتی شِه بُتِه: ”هادائَن، بَیتَنی جا بِهتَرِ.“‌»</verse>
				<verse number="36">پولُس وختی شی گَبِ تُوم هاکِردِه، زِنی بَزو و هَمه ای هَمرا دِعا هاکِردِه.</verse>
				<verse number="37">هَمه خِیلی بِرمِه هاکِردِنِه، و وِرِه کَشِه زووِنِه و خِش داوِنِه.</verse>
				<verse number="38">اونچی ویشتَر از هَمه وِشونِه نارحَت کِردِه، پولُسی هَین گَب وِه گه بُتِه: «دِ مِنِه نَوینِنی.» اَزما تا کَشتی ای وَر وِرِه بَدرَقِه هاکِردِنِه.</verse>
			</chapter>
			<chapter number="21">
				<verse number="1">بعد از هَینگه وِشونی جا سیوا بَوِمی، دریایی جا سَفری سِه راهی بَوِمی و مِستَقیم تا ’کوسی‘ جزیره ای سِه پِش بوردِمی. فردای هون روز، رودِسی جزیره ای سِه بَرِسیمی و اوجِه ای جا پاتارایی بَندری سِه بوردِمی.</verse>
				<verse number="2">اوجِه یَتِه کَشتی بَنگیتِمی گه دِ فینیقیه ای سِه شیوِه. اونِه سِوار بَوِمی و راه دَکِتِمی.</verse>
				<verse number="3">قبرسِ شی چَپِ وَر بَئیمی و اوجِه ای جا بِگذِشتِمی، سوریه ای سِه راه دَکِتِمی. اَزما صوری دِلِه پیادِه بَوِمی، چون وِیسه اوجِه کَشتی ای بارِ خالی هاکِنِن.</verse>
				<verse number="4">شاگِردِنِ اوجِه بَنگیتِمی، هفت روز وِشونی وَر بَمونِسمی. وِشون خِدایی روحی هِدایتی هَمرا پولُسِ بُتِنِه اورشَلیمی سِه نَشوئِه.</verse>
				<verse number="5">وختی اَمِه بَمونِسَنی فِرصَت تُوم بَوِه، سَفری سِه راهی بَوِمی. دِشتِه شاگِردِن شی زَناکِنِن و وَچیلِه ایشونی هَمرا تا شهری دیرگا وَر اَمارِه بَدرَقِه هاکِردِنِه. اوجِه دریالُو زِنی بَزومی و دِعا هاکِردِمی.</verse>
				<verse number="6">بعد از هَینگه خِدافظی هاکِردِمی، کَشتی سِوار بَوِمی، و وِشون هَم شی خِنِه ای سِه دَگِرِسِنِه.</verse>
				<verse number="7">اَما شی سَفرِ دریایی رِه صوری بندری جا شِرو هاکِردِمی و پْتولامائیسی شهری سِه بَرِسیمی. اوجِه بِرارِنی جا دیدَن هاکِردِمی و یَتِه روز وِشونی وَر بَمونِسِمی.</verse>
				<verse number="8">فردای اون روز، اوجِه ای جا بوردِمی و قیصریه ای شهری سِه بیمومی. مُبَشر فیلیپُسی خِنِه بوردِمی گه یَتِه اَز اون هَفت نفری وِه گه خِدمتی سِه انتخاب بَوِه وِه، و وی وَر بَمونِسمی.</verse>
				<verse number="9">فیلیپُس چار تا اَذَب کیجا داشتِه گه نَبِوَّت کِردِنِه.</verse>
				<verse number="10">خِیلی روزا گه اوجِه دَوِمی، یَتِه پِیغمبر گه وی اِسم آگابوس وِه یَهودیه ای جا بَرِسیه.</verse>
				<verse number="11">وی اَمِه وَر بیمو و پولُسی قیشِ بَیتِه، شی دَس و لینگِ هونی هَمرا دَوِّسِه و بُتِه: «روح القُدُس گِنِه: ”اورشلیمی یَهودیِن هَین قِیشی صاحابِ هَینجوری وَنِنِّه و غیرِیهودیِنی تَسلیم کِنِنِه.“‌»</verse>
				<verse number="12">وختی هَینِه بِشنُسِمی، اَما و اوجِه ای مَردِن پولُسِ اِلتماس هاکِردِمی گه اورشلیمی سِه نَشوئِه.</verse>
				<verse number="13">ولی پولُس جِواب هادا: «هَین چیکاریِه کِنِنی؟ چه شی بِرمِه ای هَمرا می دِلِ اِشکانِنی؟ مِن حاضِرمِه عیسای خِداوندی اِسمی خاطری نا فقط زیندون بورِم، بَلگی اورشلیمی دِلِه بَمیرِم.»</verse>
				<verse number="14">وختی بَئیمی قانِع نَوونِه، دَس بَکِشیمی و بُتِمی: «اونچی خِداوند خواینِه، بَوو.»</verse>
				<verse number="15">بعد از هَین روزا، سَفری سِه تَدارِک بَئیمی و اورشلیمی سِه راه دَکِتِمی.</verse>
				<verse number="16">شاگردِنی جا بعضیا گه قیصریه زندگی کِردِنِه هَم اَمِه هَمرا بیمونِه و اَمارِه مِناسونی خِنِه بَوِردِنِه تا وی مِهمون ووئیم. مِناسون، اَهل قبرس و یَتِه از قَدیمی شاگردِن وِه.</verse>
				<verse number="17">وختی اورشَلیم بَرِسیمی، بِرارِن خِشالی ای هَمرا اَمِه پِشواز بیمونِه.</verse>
				<verse number="18">فردای هون روز پولُسی هَمرا یعقوبی بَئینی سِه بوردِمی. دِشتِه مشایخ دَوِنِه.</verse>
				<verse number="19">پولُس وِشونِه سَلام هاکِردِه و اونچی گه خِدا وی خِدمتی هَمرا غیریهودیِنی دِلِه هاکِرد وِه رِه یَتّا یَتّا توضی هادا.</verse>
				<verse number="20">وِشون وختی بِشنُسِنِه، خِدارِه حمد و ثنا بُتِنِه. اَزما پولُسِ بُتِنِه: «اِی بِرار، هَمونجور گه وینّی هِزارِن یَهودی ایمون بیاردِنِه و هَمه شریعَتی سِه غیرت دارِنِه.</verse>
				<verse number="21">وِشونی میِن هَینجور شایع بَوِه گه تو دِشتِه یَهودیِنی گه غیرِیهودیِنی دِلِه زندگی کِنِنِه رِه تَعلیم دِنی گه موسای پیغمبری شَریعَتی جا دَگِردِن، و وِشونِه گِنی نِنِه شی وَچیلِه رِه خَتنِه هاکِنِن و طِبقِ رَسم و رُسوم رفتار هاکِنِن.</verse>
				<verse number="22">اِسا چی وِنِه هاکِردَن؟ حتماً، وِشون تی بیموئَنی جا خَوَردار وونِنِه.</verse>
				<verse number="23">پَس اونچی گه تِرِه گِمی رِه هاکِن. ایجِه اَمِه وَر چار تا مَردی دَرِنِه گه نَذر دارِنِه.</verse>
				<verse number="24">وِشونِه شی هَمرا بَوِر و وِشونی هَمرا تطهیری رَسم و رُسومِ بِجا بیار و وشونی خَرجِ هادِه تا بَتِنِّن شی کَلِّه رِه بَتاشِن. هَینجوری هَمه فَهمِنِنِه گه هَین شایعات تی خَوَری راس نیِه، بَلگی تو هَم شریعَتِ دارنی، و اونی دِلِه زندگی کِنّی.</verse>
				<verse number="25">ولی غیریهودی ایموندارنی خَوَری، اَما شی حِکمِ یَتِه نامِه ای دِلِه وِشونی سِه بَرِسانیمی و بُتِمی گه وِنِه بِتیشونی تَقدیم بَوِه خِراکی جا، خونی جا، خَفِه بَوِه حیوونِنی گوشتی جا، و زِنایی جا دوری هاکِنِن.»</verse>
				<verse number="26">پس، فردای هون روز پولُس هون آدَمارِه شی هَمرا بَوِردِه و وِشونی هَمرا تطهیری رَسم و رُسومِ بِجا بیاردِه. اَزما معبدی سِه بوردِه تا تطهیری تاریخی تِموم بَووئَنی روزا گه اونی دِلِه هر کِدیم از وِشونی سِه قِروونی پیشکَش وونِسِه رِه اِعلام هاکِنِه.</verse>
				<verse number="27">چیزی نَمونِس وِه تطهیری هف روز تُوم بَوو گه چَن یَهودی آسیایی مَنطقِه ای جا، پولُسِ مَعبدی دِلِه بَئینِه. وِشون دِشتِه جَماعتِ اَنتریک هاکِردِنِه و وِرِه بَیتِنِه،</verse>
				<verse number="28">شول داوِنِه: «اِی یَهودیِن، کِمک هاکِنین؛ هَین هَمونِه گه دِشتِه مَردِنِ هَمه جا اَمِه قوم و اَمِه شریعَتی علِیه و هَین مَکانی علِیه تعلیم دِنِه. پِش از هین یونانیِنِ مَعبدی دِلِه بیاردِه و هَین مِقدَّسِ جارِه نَجِس هاکِردِه.»</verse>
				<verse number="29">وِشون پِش تَر تْروفیموسِ اَفِسُسی رِه شَهری دِلِه پولُسی هَمرا بَئی وِنِه و خیال هاکِردِنِه پولُس وِرِه مَعبدی دِلِه بَوِردِه.</verse>
				<verse number="30">دِشتِه شَهر شِلوغ بَوِه! مَردِن هر طرفی جا هِجوم بیاردِنِه و پولُسِ بَیتِنِه، مَعبدی جا دیرگا بَکِشینِه و دَرجا مَعبدی دَریشون وِشونی دِمال سَر دَوَس بَوِه.</verse>
				<verse number="31">و هَمونجور گه خوایسِنِه وِرِه بَکوشِن، رومی سَربازِنی فرموندِه رِه خَوَر هادانِه گه دِشتِه اورشلیمی دِلِه آشوب بَوِه.</verse>
				<verse number="32">هون فَرموندِه دَرجا شی سَربازِن و اَفسَرِنی هَمرا جَماعتی سمت بوردِه. وختی جَماعتی چِش فَرموندِه و وی سَربازِنِ بَخاردِه، پولُسی بَزوئَنی جا دَس بَکِشینِه.</verse>
				<verse number="33">فَرموندِه پِش بیمو و پولُسِ هَماسیِه و دَستور هادا وِرِه دِتا زنجیلی هَمرا دَوِنِّن. اَزما بَپرسیِه گه وی کیِه و چی هاکِردِه.</verse>
				<verse number="34">جَماعتی میِنی جا هر کی داد زووِه و یَچی گِتِه. فَرموندِه گه هون هَمه سَر و صدایی جا نَتِنِسِه حَیقَتِ بِفَهمِه، دَستور هادا پولُسِ قلعه ای سِه بَوِرِن.</verse>
				<verse number="35">وختی پولُس قلعه ای پِلِّه ای نَزیکی بَرِسیِه، جَماعت اَنّی عصبانی وِنِه گه سَربازِن مَجبور بَوِنِه وِرِه شی بالی سَر بَوِرِن.</verse>
				<verse number="36">جَماعتی گه وِشونی دِمال ایمونِه، داد زووِنِه: «وِرِه بَکوشین!»</verse>
				<verse number="37">حَلا پولُسِ قَلعه ای دِلِه نَوِرد وِنِه گه فَرموندِه رِه بُتِه: «اِجازه دِنی یَچی شِمارِ بُئِم؟» فَرموندِه بُتِه: «تو یونانی بَلَدی؟</verse>
				<verse number="38">مَگِه تو هَمون مِصری نیئی گه چَن وَخت پِش شورِش هاکِردِه و چار هِزار تا آدمکِشِ شی هَمرا صَحرایی دِلِه بَوِردِه؟»</verse>
				<verse number="39">پولُس جِواب هادا: «مِن یَهودیمِه و کیلیکیه‌ ای تارسوسی جا هَسمِه، شَهری گه بی‌نام و نِشون نیِه. خواهش کِمِّه اِجازه هادین مَردِنی هَمرا گَب بَزِنِم.»</verse>
				<verse number="40">وختی فَرموندِه اِجازه هادا، پولُس پِلِّه‌ ای سَر هِرِسا و شی دَسِ مَردِنی سَمت دِکت هادا، وختی هَمه جا کُلاََ ساکِت بَوِه، عبرانینی زِوونی هَمرا وِشونِه هَینجور بُتِه:</verse>
			</chapter>
			<chapter number="22">
				<verse number="1">«اِی بِرارِن و اِی پیرِن، می دِفاعیِه گه اَلَن شِمِه عَرض رَسامِّه رِه گوش هادین.»</verse>
				<verse number="2">وختی وِشون بِشنُسِنِه گه پولُس عبرانینی زِوونی هَمرا وِشونی سِه گَب زَنِّه، ویشتَر ساکت بَوِنِه. اَزما پولُس بُتِه:</verse>
				<verse number="3">«مِن یَهودی مَردیمِه و کیلیکیه ای تارسوسی شهری دِلِه دِنیا بیمومِه، ولی هَین شَهری دِلِه گَت بَوِمِه. شی اَجدادی شریعَتِ کامِلاََ، گامالائیلی دَسِ بِن یاد بَیتِمِه و خِدایی سِه غیرَت داشتِمِه، هَمونجوری گه شِما هَمه اَمرِز دارِنی.</verse>
				<verse number="4">مِن ’اَهلِ طریقَتِ‘ تا مرگ آزار بَرِسانیمِه و وِشونِه چی زَنا و چی مَردی هَماسِن وِمِه و زیندونی دِلِه دیم داوِمِه.</verse>
				<verse number="5">کاهنِ اعظم و دِشتِه یهودی اعضایی شورا بَتِنِنِه هَین کاری سِه شهادت هادِن، چون وِشونی جا نامِه‌هایی بِرارنی سِه گه دَمشقی دِلِه دَرِنِه بَیتِمِه تا اوجِه بورَم و هَین اَهلِ طریقَتِ هَماسِم و مِجازاتی سِه اورشَلیمی سِه بیارِم.</verse>
				<verse number="6">«ولی وختی راه دِلِه دَمشقِ نَزیک وونِسِمِه، ظِهری موقِه، ناخوَکی یَتِه گَتِه نور گه آدَمی چِشِ زووِه آسِمونی جا می دُور بَتابِسِه.</verse>
				<verse number="7">بِنه ای سَر دیم بَخاردمِه و یَتِه صدا بِشنُسِمِه گه مِنِه گِتِه: ”شائول! شائول! چه مِنِه عذاب دِنی؟“</verse>
				<verse number="8">«بَپُرسیمِه: ”خِداوندا، تو کی ای؟“ «جِواب هادا: ”مِن هَمون عیسای ناصریمِه گه تو وِرِه عذاب دِنی.“</verse>
				<verse number="9">می هَمراهِن نورِ بَئینِه، ولی وی صِدا گه می هَمرا گَب زووِه رِه، نِشنُسِنِه.</verse>
				<verse number="10">«بُتِمِه: ”خِداوندا، چی هاکِنِم؟“ «خِداوَند مِنِه بُتِه: ”پِرِس و دَمشقی سِه بور. اوجِه اونچی گه تو وِنِه اَنجام هادی رِه، تِرِه گِنِنِه.“</verse>
				<verse number="11">از اوجِه گه مِن هون نوری رووشِنایی جا کور بَوِمِه، می هَمراهِن می دَسِ بَیتِنِه و دَمشقی سِه بیمومی.</verse>
				<verse number="12">«دَمشقی دِلِه، یَتِه دیندارِ مَردی گه وی اسم حَنانیا وِه و شریعَتی اَنجام هادائَنی دِلِه غیرت داشتِه زندگی کِردِه. وی دِشتِه یهَودیِنی دِلِه خِش نوم وِه.</verse>
				<verse number="13">حَنانیا بیمو و می وَر هِرِسا و بُتِه: ”شائول بِرار! بینا بَواش!“ هَمون دَم، اَی می چِش سو دَکِتِه و وِرِه بَئیمِه.</verse>
				<verse number="14">«حَنانیا بُتِه: ”اَمِه پیرِنی خِدا تِرِه اِنتِخاب هاکِردِه تا وی ارادِه رِه دِنّی و هون صالِحِ بَوینی و وی دِهِنی جا گَبایی رِه بِشنُئی.</verse>
				<verse number="15">چون تو دِشتِه مَردِنی وَر، وی شاهِد وونی و اونچی گه بَئی و بِشنُسی رِه، شهادت دِنی.</verse>
				<verse number="16">اِسا چی ای اِنتظارِ کَشِنی؟ پِرِس و وی اِسمِ بَخون و غِسلِ تَعمید بَئیر. و شی گِناهِنی جا پاک بَواش!“</verse>
				<verse number="17">«وختی اورشَلیمی سِه دَگِرِسِمِه و دِ مَعبدی دِلِه دِعا کِردِمِه، خَلسِه ای دِلِه بوردِمِه</verse>
				<verse number="18">و خِداوَندِ بَئیمِه گه بُتِه: ”عَجله هاکِن و هر چی زودتر اورشلیمی جا بور، چون وِشون تی شهادتِ می خَوَری قَبول نَکِنِنِه.“</verse>
				<verse number="19">«مِن بُتِمِه: ”خِداوندا، وِشون شِه دِنِنِّه گه مِن عبادتگاهایی دِلِه شیوِمِه و اونانیگه تِرِه ایمون داشتِنِه رِه، زیندونی دِلِه دیم داوِمِه و زووِمِه.</verse>
				<verse number="20">وختی تی شاهد استیفانی خونِ ریختِنِه، مِن شِه اوجِه اِسّاوِمِه، هون کاری هَمرا مِوافِق وِمِه، و وی قاتِلِنی لیواسی مِواظب وِمِه.“</verse>
				<verse number="21">«خِداوند مِنِه بُتِه: ”بور؛ چون مِن تِرِه دیرِشِرِ جاهایی سِه، غیرِیهودیِنی وَر رَسامِّه.“‌»</verse>
				<verse number="22">مَردِن تا ایجِه پولُسی گَبِ گوش داوِنِه، ولی وختی هَینِه بُتِه شی اَوازِ بِلَن هاکِردِنِه و داد بَزونِه: «زمینِ هَینجور آدَمی جا پاک هاکِنین، نِنِه اجازِه هادائَن هَینجور آدَم زینِّه بَمونِّه!»</verse>
				<verse number="23">هون موقِه ای گه وِشون شولی هَمرا شی قَوارِه شی سَری وَر دِکِت داوِنِه و خاک بِلَن کِردِنِه،</verse>
				<verse number="24">فَرموندِه دستور هادا پولُسِ قلعه ای سِه بَوِرِن، شَلّاق بَزِنَن و ویجا بازخواس هاکِنَن تا مَعلوم بَوو چیسِه مَردِن هَینجوری وی علِیه داد کَشِنِنِه.</verse>
				<verse number="25">وختی گه پولُسِ شَلّاق بَزوئَنی سِه وَسِّنِه، پولُس اَفسَری گه اوجِه اِسّاوِه رِه، بُتِه: «قانون شِمارِ هَین اِجازه رِه دِنِه یَنَفَر گه رومی تابعیَتِ دارنِه رِه بی هَینگِه مِحاکِمِه هاکِنین شَلاق بَزِنین؟»</verse>
				<verse number="26">هون اَفسَر وختی هَینِه بِشنُسِه، فرموندِه ای وَر بوردِه و وِرِه بُتِه: «تو دِ چی کِنّی؟ چون هَین مَردی رومی تابعیتِ دارنِه!»</verse>
				<verse number="27">فَرموندِه پولُسی وَر بیمو و ویجا بَپُرسیِه: «بُو هارشِم، تو رومی تابعیتِ دارنی؟» پولُس جِواب هادا: «اَرِه، دارمِه.»</verse>
				<verse number="28">اَزما فرموندِه بُتِه: «مِن هَین تابعیَتی بِدَس بیاردَنی سِه، خِیلی بَها هادامِه.» پولُس وی جِواب بُتِه: «ولی مِن هَین تابِعیتی هَمرا دِنیا بیمومِه!»</verse>
				<verse number="29">وِشون گه قَرار وِه ویجا بازخواس هاکِنِن، دَرجا شِرِه کِنار بَکِشینِه. فرموندِه هَم گه بِفَهمِس وِه یَتِه رومی رِه هَماسیِه، بَتِرسیِه.</verse>
				<verse number="30">فَردای هون روز، چون فرموندِه خوایسِه دقّتی هَمرا بِفَهمِه گه چه یَهودیِن پولُسِ مِتَّهم هاکِردِنِه، وِرِه زیندونی جا آزاد هاکِردِه و دستور هادا گَت گَتِه کاهنِن و دِشتِه یَهودی شورایی اعضا جَم بَوون. اَزما، پولُسِ جِر بیاردِه تا وِشونی پِش حاضِر بَوو.</verse>
			</chapter>
			<chapter number="23">
				<verse number="1">پولُس شورایی اعضارِه هارشیِه و بُتِه: «بِرارِن، مِن تا اَمرِز پاکِ وِجدانی هَمرا خِدایی حِضور زندگی هاکِردِمِه.»</verse>
				<verse number="2">وختی هَینِه بُتِه، کاهِن اعظم، حَنانیا، اونانیگه پولُسی ور اِسّاوِنِه رِه، دَستور هادا تا وی تِکی سَرِ بَزِنِن.</verse>
				<verse number="3">پولُس حَنانیا رِه بُتِه: «خِدا تِرِه زَنِّه، اِی اِسبی بَوِه دیفار! تو هون تَختی سَر نیشتی تا طِبق شریعَت مِنِه مِحاکمِه هاکِنی، ولی تو بَرخَلافِ شریعَت، دَستور دِنی مِنِه بَزِنِن؟»</verse>
				<verse number="4">اونانیگه پولُسی وَر اِسّاوِنِه، بُتِنِه: «خِدایی کاهنِ اعظمِ بی حِرمتی کِنّی؟»</verse>
				<verse number="5">پولُس بُتِه: «اِی بِرارِن، مِن نَئونِسِمِه کاهِنِ اعظمِ؛ چون توراتی دِلِه بَنوِشت بَوِه: ”شی قومی رَهبَرِ بَد نُو.“</verse>
				<verse number="6">اَزما پولُس گه دِنِّسِه اَقَدّی از وِشون عِلَمای فِرقه صَدّوقی و اَقَدّی عِلَمای فِرقِه فریسینِه، شورایی دِلِه بِلَنِ اَوازی هَمرا بُتِه: «اِی بِرارِن، مِن فَریسی و فَریسی‌زادِمِه، هَینی خاطری گه مِردِگونی زینِّه بَووئَنِ اِمید دارمِه دِ مِحاکمِه وومِه.»</verse>
				<verse number="7">وختی پولُس هَینِه بُتِه، فَریسیِن و صَدوقیِنی میِن جرّ و بَحث دَکِتِه و جَماعت دِ دَسِه بَوِنِه،</verse>
				<verse number="8">چون صَدوقیِن مِردِگونی زینِّه بَووئَن و فِرشتِه و روحِ اعتقاد نارِنِه، ولی فَریسیِن دِشتِه هَینِنِ اعتقاد دارِنِه.</verse>
				<verse number="9">یَتِه گَتِه بَلبَشو بَوِه! بَعضی از توراتی مَلِّمِن گه فَریسی وِنِه، پِرِسانِه و بدجور اعتراض هاکِردِنِه و بُتِنِه: «هَین مَردی ای دِلِه هیچ خَطایی نَویمّی. کِجِه دَری معلومِ گه یَتِه روح یا فِرِشتِه وی هَمرا گَب نَزو وو.»</verse>
				<verse number="10">دَعوا جوری بالا بَیتِه گه فرموندِه بَترسیِه نَکِنِه پولُسِ گِل گِلی هاکِنِن. پَس سَربازِنِ دَستور هادا جِر بورِن و پولُسِ وِشونی چَنگی جا دَر بیارِن، و قلعه ای دِلِه بَوِرِن.</verse>
				<verse number="11">هَمون شُو، خِداوَند پولُسی وَر هِرِسا و بُتِه: «تی دِل قِرص ووئِه! هَمونجور گه اورشلیمی دِلِه مِنِه شَهادَت هادائی، رومی دِلِه هَم وِنِه شَهادَت هادی.»</verse>
				<verse number="12">وختی صِب بَوِه، یهَودیِن هَمدیَری هَمرا دَسیسِه دَچینِه، قَسَم بَخاردِنِه تا پولُسِ نَکوشِن، هیچی نَخارِن و هیچی نَنوشِن.</verse>
				<verse number="13">هَین دَسیسِه ای دِلِه ویشتَر از چِل نَفر دَس داشتِنِه.</verse>
				<verse number="14">وِشون گَت گَتِه کاهنِن و مَشایِخی وَر بوردِنِه و بُتِنِه: «اَما قَسَم بَخاردِمی تا پولُسِ نَکوشیم، هیچی نَخاریم.</verse>
				<verse number="15">پس اِسا شِما و شورایی اعضا رومی فَرموندِه ای جا بَخواین وِرِه شِمِه وَر بیارِه، هَین ویهومه ای هَمرا گه خواینِنی دقیقتر وی قضیِه رِه بَررِسی هاکِنین. اَما آمادِمی پِش از هَینگه هَیجِه بَرِسِه وِرِه بَکوشیم.»</verse>
				<verse number="16">ولی پولُسی خِرزا هَین دَسیسِه ای جا خَوَردار بَوِه و قَلعه ای سِه بوردِه و پولُسِ سَریساب هاکِردِه.</verse>
				<verse number="17">پولُس یَتِه از اَفسرِنِ داد هاکِردِه و بُتِه: «هَین جَوونِ فرموندِه ای وَر بَوِر، چون ویسِه یَتِه خَوَر دارنِه.»</verse>
				<verse number="18">هون اَفسَر وِرِه فرمونده ای وَر بَوِردِه و وِرِه بُتِه: «پولُسِ زیندونی مِنِه داد هاکِردِه و میجا بَخوایسِه هَین جَوونِ شِمِه وَر بیارِم؛ خواینِه شِمارِ یَچی بُئِه.»</verse>
				<verse number="19">فرموندِه هون جَوونی دَسِ بَیتِه، وِرِه یَتِه گوشِه بَکِشیِه و بَپُرسیِه: «چی خواینی مِنِه بُئی؟»</verse>
				<verse number="20">پولُسی خِرزا بُتِه: «یَهودیِن هَمدَس بَوِنِه شِمِه جا بَخوان گه فَردا پولُسِ شورایی وَر بَوِرین، هَین ویهومِه ای هَمرا گه خواینِنِه دقیقتر وی قضیِه رِه بَررِسی هاکِنِن.</verse>
				<verse number="21">وِشونی دَرخواسِ قَبول نَکِنین، چون ویشتَر از چِل نَفَر وی کَمین نیشتِنِه. وِشون قَسَم بَخاردِنِه تا وِرِه نَکوشِن، هیچی نَخارِن و نَنوشِن. اِسا آمادِنِه، و فقط منتَظِرِنِه شِما وِشونی دَرخواسِ قَبول هاکِنین.»</verse>
				<verse number="22">فرموندِه، جَوونِ مِرخَص هاکِردِه و وِرِه قَدِغَن هاکِردِه، بُتِه: «هیچکَسِ نُو هَین چیارِه مِنِه خَوَر هادایی.»</verse>
				<verse number="23">پس فرموندِه دِ نَفَر از شی اَفسَرِنِه شی کَفا بَخونِسِه و وِشونِه بُتِه: «دویست تا پیادِه سَرباز، هَفتاد تا سوارِه سَرباز و دویست تا نِیزه‌دارِ آمادِه هاکِنین تا اَمشو ساعتِ نِه قیصریه ای سِه بورِن.</verse>
				<verse number="24">پولُسی سِه هَم یَتِه اَسب فَراهَم هاکِنین و وِرَم صحیح و سالم فِلیکْسِ فَرمونداری تَحویل هادین.»</verse>
				<verse number="25">یَتِه نامِه هَم، هَینجوری بَنوِشتِه:</verse>
				<verse number="26">«کْلودیوس لیسیاسی جا عالیجناب فِلیکْسِ فرمونداری سِه: سَلام،</verse>
				<verse number="27">یَهودیِن هَین مَردی رِه بَیتِنِه، قَصد داشتِنِه وِرِه بَکوشِن، ولی مِن شی سَربازِنی هَمرا بوردِمِه وِرِه نِجات هادامِه، چون بِشنُس وِمِه رومی تابعیَتِ دارنِه.</verse>
				<verse number="28">چون خوایسِمِه دِنِّم چیسِه وِرِه اِتِهام زَنِنِه، وِرِه وِشونی شورایی وَر بَوِردِمِه.</verse>
				<verse number="29">بِفَهمِسِمِه وی اِتهام شِه وِشونی شریعتی مربوطِ و وی جُرم اَنّی نیِه گه وی سِزا مرگ یا حَبس ووئِه.</verse>
				<verse number="30">اَزما وختی خَوَردار بَوِمِه وی علِیه دَسیسِه دَچینِه، دَرجا وِرِه شِمِه وَر بَرِسانیمِه. وی شاکیِنِ هَم دستور هادامِه تا شکایَتی گه ویجا دارِنِه رِه، شِمِه وَر بیارِن.»</verse>
				<verse number="31">هَینجوری، سَربازِن طِبقِ دستور، پولُسِ شوئینِه شی هَمرا آنتیپاتْریسی شهری سِه بَوِردِنِه.</verse>
				<verse number="32">فردای هون روز، پیادِه سَربازِن قلعه ای سِه دَگِرِسِنِه، فقط سوارِه سَربازِن وِرِه هَمراهی کِردِنِه.</verse>
				<verse number="33">وختی سواره‌ سَربازِن قیصریه ای شهری سِه بَرِسینِه، هون نامِه رِه فَرمونداری تَحویل هادانِه و پولُسِ هَم وی وَر بیاردِنِه.</verse>
				<verse number="34">فَرموندار نامِه رِه بَخونِسِه و پولُسی جا بَپُرسیِه کِجائیِه. وختی بِفَهمِسِه کیلیکیه ای مَنطَقه ای جائِه،</verse>
				<verse number="35">وِرِه بُتِه: «وختی تی شاکیِن ایجِه بَرِسینِه، تی گَبِ گوش دِمِه.» اَزما دَستور هادا تا پولُسِ هیرودیسی کاخی دِلِه زیر نظر دارِن.</verse>
			</chapter>
			<chapter number="24">
				<verse number="1">بعد پَنج روز، کاهِن اعظم حَنانیا، چَن نفر از مَشایِخ و یَتِه وَکیلی هَمرا گه وی اِسم تِرتولُس وِه قیصریه ای سِه بیمونِه. وِشون شی شِکایتِ پولُسی علِیه فَرمونداری پِش بَوِردِنِه.</verse>
				<verse number="2">وختی پولُسِ احضار هاکِردِنِه، تِرتولُس، پولُسِ مِتهَم هاکِردِه و بُتِه: «عالیجناب فِلیکس، چون خِیلی وَختِ شِمِه سایِه ای بِن صِلح و آرامِش دارمی و شِمِه پِشوینی باعِث بَوِه هَین قومی وَضع خِبتَر بَوو،</verse>
				<verse number="3">شی وَظیفِه دِمّی هر وَخت و هر جا، شِمِه جا قدردونی هاکِنیم.</verse>
				<verse number="4">ولی هَینِسه گه شِمِه وَختِ ویشتَر نَئیریم، خَواهِش کِمّی لِطف هاکِنی و اَقدّی اَمِه گَبِ بِشنُئی.</verse>
				<verse number="5">«اَمِنِه ثابت بَوِه گه هَین مَردی، آدَمیِه گه فِتنِه دیم دِنِه و دِشتِه دِنیایی یَهودیِنی میِن آشوب به پا کِنِّه. هَمینجورَم ناصری ای فِرقه ای سَردَسِئِه.</verse>
				<verse number="6">و هَین آدم حتّی تَقَلّا هاکِردِه مَعبدِ بی‌حرمت هاکِنِه؛ ولی اَما وِرِه هَماسیمی. و خوایسِمی طِبقِ شی شریعَت وِرِه مِحاکمه هاکِنیم</verse>
				<verse number="7">ولی فرموندِه لیسیاس بیمو و وِرِه بِزور اَمِه دَسِ بِن دیرگا بیاردِه،</verse>
				<verse number="8">و وی شاکیِنِ دَستور هادا تا شِمِه وَر بیئِن. اِسا اگه شِما شِه ویجا بازخواس هاکِنین، هر اونچی ای حَیقَتِ گه وِرِه مِتَهم کِمّی، شِمِنِه آشکار وونِه.»</verse>
				<verse number="9">یَهودیِن هَم یَکصدا دِشتِه هَین چیارِه تأیید هاکِردِنِه.</verse>
				<verse number="10">وختی فرموندار پولُسِ اِشارِه هاکِردِه گه گَب بَزِنِه، وی هَینجور جِواب هادا: «دِمِّه خِیلی سالِ گه هَین قومِ داوَری کِنّی؛ پَس خِشالی ای هَمرا، شیجا دِفاع کِمِّه.</verse>
				<verse number="11">شِما شِه بَتِنِّنی تحقیق هاکِنین و بِفَهمین از اون موقِه ای گه مِن عِبادَتی سِه اورشَلیمی سِه بوردِمِه، دِوازِه روز ویشتَر نِگذِرنِه،</verse>
				<verse number="12">و هَین مِدّتی دِلِه، نَئینِه مِن هیچکسی هَمرا مَعبَدی دِلِه جَرّ و بَحث هاکِنِم یا هَینگه عِبادَتگاها یا شَهری دِلِه، مَردِنِ اَنتِریک هاکِنِم.</verse>
				<verse number="13">وِشون نَتِنِّنِه اِتهامایی گه مِنِه زَنِنِه رِه ثابت هاکِنِن.</verse>
				<verse number="14">ولی شِمِه وَر اعتراف کِمِّه گه طبقِ طریقت گه وِشون وِرِه یَتِه فِرقِه دِنِنِه، شی پیرِنی خِدارِه پَرَسِش کِمِّه و هر اونچی هَم گه تورات و پیغَمبَرِنی نِوشتِه ای دِلِه بَنوِشت بَوِه رِه، اعتقاد دارمِه.</verse>
				<verse number="15">و مِن هَم وِشونی تَرا خِدارِه اِمید دارمِه و اعتقاد دارمِه خِبِ آدَمِن و بَدِ آدَمِنی سِه زینِّه بَووئَنی دَرکارِه. دِرِس هَین آدَمنی تَرا گه قَبول دارِنِه.</verse>
				<verse number="16">هَینِسه، خِیلی تَقَلّا کِمِّه تا خِدا و مَردِنی وَر پاکِ وِجدانی هَمرا زندگی هاکِنِم.</verse>
				<verse number="17">«مِن بعد از چَن سال، اورشَلیمی سِه بیمومِه تا شی قومی سِه صدَقِه بیارِم و هَدایا تقدیم هاکِنِم.</verse>
				<verse number="18">دَرحالی گه دِ هَینِه بِجا اُردِمِه مِنِه موقِه ای گه پاک وِمِه، مَعبدی دِلِه بَنگیتِنِه. نا جَماعتی دَرکار وِه و نا بَلوایی وِه.</verse>
				<verse number="19">ولی اوجِه چَن تا یَهودی آسیایی مَنطقه ای جا دَوِنِه گه وِسِه ایجِه شِمِه پِش حاضِر وونِسِنِه تا اگه می علِیه شکایتی دارِنِه، بُئِن.</verse>
				<verse number="20">و یا هَینگه اونانیگه ایجِه دَرِنِه، بُئِن وختی گه شورایی پِش اِسّاوِمِه، می دِلِه چی جُرمی بَنگیتِنِه،</verse>
				<verse number="21">بِجِز هَینگه وِشونی میِن بِلَنِ اَوازی هَمرا بُتِمِه: ”مِردِگونی زینِّه بَووئَنی خاطریِه گه اَمرِز شِمِه وَر مِحاکِمِه وومِه.“‌»</verse>
				<verse number="22">اَزما فِلیکْس گه طریقَتِ خِیلی خِب اِشناسیِه، مِحاکمِه رِه یَه وَختِ دییَر اِنگِتِه و بُتِه: «وختی فرمونده لیسیاس بیِه، هون موقِه شِمِه شکایتی سِه تصمیم گیرمِه.»</verse>
				<verse number="23">اَزما اَفسَری گه مَسئول وِه رِه دستور هادا تا پولُسِ زیر نظر بَیرِه، ولی اَقدّی آزادی هَم وِرِه هادِه و وی دَمِ نَیرِه گه وی آشنائِن وی احتیاجاتِ برطرف هاکِنِن.</verse>
				<verse number="24">چَن روز دییَر، فِلیکْس شی زَنا دْروسیلایی هَمرا گه یَهودی وِه، بیمو و پولُسی دِمال بَرِسانیِه، وی پولُسی گَبِ گه عیسای مسیحی ایمونی خَوَری وِه رِه گوش هادا.</verse>
				<verse number="25">وختی پولُس، صالِح ووئَن و پرهیزگاری و آینده ای داوری جا گَب میِن بیاردِه، فِلیکْس هَراسون بَوِه و بُتِه: «فعلاً وَسِّه! بَتِنّی بوری. اَی یَکَش دییَر تِرِه شی کَفا خُومِّه.»</verse>
				<verse number="26">علاوِه بر هَین، اِمید داشتِه پولُس وِرِه رِشوِه هادِه. هَینِسه، چَن کَش وِره احضار کِردِه و وی هَمرا گَب زووِه.</verse>
				<verse number="27">دِ سال دییَر، پورکیوس فِستوس، فِلیکْسی جانِشین بَوِه. ولی فِلیکْس، هَینِسه گه یَهودیِنی سَر مِنَّت بِلِه، پولُسِ هَمونجور زیندونی دِلِه داشتِه.</verse>
			</chapter>
			<chapter number="25">
				<verse number="1">فِستوس سِه روز بعد از هَینگِه شی مَحلی فرمونداری ای سِه بیمو، قیصریه ای جا اورشَلیمی سِه بوردِه.</verse>
				<verse number="2">اوجِه گَت گَتِه کاهنِن و یهودی قومی گَت گَتِه وی پِش حاضِر بَوِنِه و شی شکایَتِ پولُسی علِیه بُتِنِه.</verse>
				<verse number="3">وِشون اِصراری هَمرا فِستوسی جا بَخوایسِنِه وِشونی سَر مِنَّت بِلِه، پولُسِ اورشَلیمی سِه بَرِسانِه، چون کَمین نیشت وِنِه تا راهی دِلِه وِرِه بَکوشِن.</verse>
				<verse number="4">ولی فِستوس وِشونی جِواب بُتِه: «پولُس قیصریه ای شهر زیندونی دِلِه دَرِه و مِن شِه قصد دارمِه بِزودی اوجِه بورِم.</verse>
				<verse number="5">فِستوس بُتِه شِمِه دِلِه اونانیگه رَهبَرِنِه، بَتِنِّنِه می هَمرا بیئِن تا اگه هَین مَردی ای جا خَطایی سَر بَزو، شی شکایتِ وی علِیه بُئِن.»</verse>
				<verse number="6">فِستوس بعد از هَش دَه روز گه وِشونی هَمرا دَوِه، قیصریه ای سِه دَگِرِسِه. و فردای هون روز، مَحکمِه رِه تشکیل هادا و دستور هادا پولُسِ بیارِن.</verse>
				<verse number="7">وختی پولُس دِلِه بیمو، یَهودیِنی گه اورشلیمی جا بیمو وِنِه، وی دُور هِرِسانِه و بَدجور اِتهامایی وِرِه بَزونِه، ولی نَتِنِسِنِه اونانِه ثابت هاکِنِن.</verse>
				<verse number="8">پولُس شیجا دِفاع هاکِردِه و بُتِه: «مِن نا یَهودی شریعَتی علِیه خطایی هاکِردِمِه نا مَعبدی علِیه نا اِمپراطوری علِیه.»</verse>
				<verse number="9">فِستوس گه خوایسِه یَهودیِنی سَر مِنَّت بِلِه، پولُسِ بُتِه: «خواینی اورشَلیمی سِه بوری تا اوجِه هَین اِتهامایی سِه می پِش مِحاکمه بَووئی؟»</verse>
				<verse number="10">پولُس جِواب هادا: «مِن اَلَن امپراطوری مَحکمِه ای دِلِه اِسّامِه گه اونی دِلِه وِنِه مِحاکمه بَووم. شِما شِه خِب دِنِّنی گه مِن نسبت به یَهود هیچ خطایی نَکِردِمِه.</verse>
				<verse number="11">اِسا اگه خَطایی هاکِردِمِه یا کاری میجا سَر بَزو گه مرگی مِستَحَق ووئِه، بَمِردَنی جا ترسی نارمِه. ولی اگه اِتهامایی گه هَینِن مِنِه زَنِنِه بیخِدیِه، هیچکَس نَتِنِّه مِنِه وِشونی دَس تَسلیم هاکِنِه. مِن خوایمِه قضیِه امپراطوری مَحکمِه ای دِلِه رسیدگی بَوو.»</verse>
				<verse number="12">فِستوس بعد از هَینگِه شی شورایی اعضایی هَمرا مشورَت هاکِردِه بُتِه: «خوایسی تی قضیِه امپراطوری مَحکمِه ای دِلِه رسیدگی بَوو؟ پَس امپراطوری مَحکمِه ای سِه شونی!»</verse>
				<verse number="13">بعد از هَینگِه چند روز بِگذِشتِه، آگْریپاسِ پادشاه و بِرنیکی، فِستوسی خِشامَدگویی سِه، قیصریه ای شهری سِه بیمونِه.</verse>
				<verse number="14">و چون خِیلی روزا اوجِه بَمونِسِنِه، فِستوس پولُسی قضیه رِه پادشاهی سِه تعریف هاکِردِه و بُتِه: «ایجِه یَتِه مَردی دَرِه گه فِلیکْس وِرِه زیندونی دِلِه داشتِه.</verse>
				<verse number="15">وختی اورشَلیم دَوِمِه، گَت گَتِه کاهنِن و یهودی مَشایِخ وِرِه اِتهامایی بَزونِه و خوایسِنِه وی مَحکوم بَوو.</verse>
				<verse number="16">«وِشونِه بُتِمِه رومیِنی دِلِه رَسم نیِه گه مِتَهمی رِه، پِش از اونگه شی شاکیِنی هَمرا رو به رو بَوو و بَتِنِّه اِتهامایی گه وِرِه زَنِنِه رِه شیجا دِفاع هاکِنِه، تَسلیم هاکِنِن.</verse>
				<verse number="17">وختی وِشون ایجِه بیمونِه، مِن مَتَّل نَکِردِمِه و فردای هون روز، مَحکَمِه رِه تَشکیل هادامِه و دستور هادامِه وِرِه می وَر بیارِن.</verse>
				<verse number="18">وختی وی شاکیِن پِرِسانِه تا گَب بَزِنِن، وِرِه هیچکِدیم از بَدِ کارایی گه مِن اِنتِظار داشتِمِه، مِتَهم نَکِردِنِه.</verse>
				<verse number="19">بَلگی شی دینی خَوَری و عیسی نومی گه بَمِردِه و پولُس اِدعا کِردِه زینِّئِه، جَرّ و بَحث هاکِردِنِه.</verse>
				<verse number="20">مِن گُو نَئونِسِمه چِتی وِنِه هَینجور قضیه رِه بَررِسی هاکِردَن، ویجا بَپُرسیمِه خواینِه اورشَلیمی سِه بورِه تا اوجِه هَین اِتهامایی سِه مِحاکِمه بَوو.</verse>
				<verse number="21">ولی وختی گه پولُس بَخوایسِه تا زیندونی دِلِه بَمونِّه و وی قضیِه امپراطوری مَحکمه ای دِلِه رسیدگی بَوو، دَستور هادامِه وِرِه دارِن، تا روزی گه بَتِنِّم وِرِه امپراطوری وَر بَرِسانِم.»</verse>
				<verse number="22">اَزما آگْریپاس، فِستوسِ بُتِه: «دوس دارمِه شِه وی گَبارِه بِشنُئِم.» فِستوس بُتِه: «فَردا اِشنُنی.»</verse>
				<verse number="23">فردای هون روز، آگْریپاس و بِرنیکی دَبدَبِه و کَب کَبه ای هَمرا بیمونِه و نظامی فرموندهِن و شَهری سَرشناسِ مَرداکِنِنی هَمرا مَحکمِه ای سالنی دِلِه بوردِنِه. فِستوسی دَستوری هَمرا پولُسِ بیاردِنِه.</verse>
				<verse number="24">فِستوس بُتِه: «اِی آگْریپاسِ پادشاه، و اِی دِشتِه حِضار! دِشتِه یهودی مَردِن چی ایجِه و چی اورشلیمی دِلِه، هَین مَردی ای جا گه وینِنی می وَر شکایت هاکِردِنِه. و داد و بیداد هاکِردِنِه گه نِنِه زینِّه بَمونِّه.</verse>
				<verse number="25">ولی مِن بِفَهمِسِمِه گه وی کاری نَکِردِه گه وی سِزا بَمِردَن ووئِه. و چون وی شِه بَخوایسِه امپراطوری مَحکَمِه ای دِلِه بورِه، مِنَم تَصمیم بَیتِمِه وِرِه رومی سِه بَرِسانِم.</verse>
				<verse number="26">ولی مِن نَئومِه امپراطوری سِه چی بَنویسِم، هَینِسه وِرِه شِمِه وَر بیاردِمِه، مَخصوصاََ شِمِه وَر اِی آگْریپاسِ پادشاه، تا ویجا بازخواس هاکِنیم و مِن یَچی بَنوِشتی سِه دارِم.</verse>
				<verse number="27">چون عقلانی نیِه یَتِه زیندونی رِه امپراطوری وَر بَرِسانِم ولی نَنویسِم وی اِتهاما چیِه.»</verse>
			</chapter>
			<chapter number="26">
				<verse number="1">آگْریپاس پولُسِ بُتِه: «اِجازه دارنی شیجا دِفاع هاکِنی.» اَزما پولُس شی دَسِ پِش بَوِردِه و شیجا هَینجور دِفاع هاکِردِه:</verse>
				<verse number="2">«اِی آگْریپاس پادشاه، چَنی خِش شانسِمِه گه اَمرِز شِمِه پِش اِسّامِه، تا دِشتِه یَهودیِنی شِکایَتی پِش شیجا دِفاع هاکِنِم.</verse>
				<verse number="3">خصوصاََ هَینگه دِمِّه شِما یَهودی رَسم و رُسوم و وِشونی میِنی اِختلافایی جا کامِلاََ آشنانی. اِسا خواهِش کِمِّه صبری هَمرا می گَبِ گوش هادین.</verse>
				<verse number="4">«دِشتِه یَهودیِن می زندگی رِه از جَوونی دِنِنِه، از هَمون اَوَّل گه شی قومی میِن و اورشلیمی دِلِه زندگی کِردِمِه.</verse>
				<verse number="5">وِشون قَدیمی جا خَوَر دارِنِه و اگه بَخوان، بَتِنِّنِه شهادت هادِن گه مِن بعنوانِ یَتِه فَریسی، شی دینی سَختگیرتَرین فِرقِه ای جا پیرَوی کِردِمِه.</verse>
				<verse number="6">و اَمرِز هون اِمیدی خاطری گه خِدا اَمِه پیرِنِ وَعدِه هادا وِه، مِحاکِمِه وومِه.</verse>
				<verse number="7">هَین هَمون وَعدِه ایه گه اَمِه دِوازِه تا قبیله اِمید داشتِنِه گه هونِه بِدَس بیارِن. هَینِسه شی دِلی جا شُو و روز دِعا کِردِنِه تا هونِه بَرِسِن. اَرِه، اِی پادشاه، یَهودین هَمین اِمیدی خاطریه گه مِنِه مِتَهم کِنِنِه.</verse>
				<verse number="8">چه شِمِه نظر هَینگِه خِدا مِردِگونِ زینِّه کِنِّه اَنّی عجیب غَریب اِنِه؟</verse>
				<verse number="9">«می باوَر هَم هَین وِه گه عیسای ناصری ای اِسمی علِیه هر کاری گه می دَس بَر اِنِه رِه هاکِنِم.</verse>
				<verse number="10">و هَین هَمون کاری وِه گه اورشلیمی دِلِه هاکِردِمِه. مِن گَت گَتِه کاهِنِنی جا مِجَوِز گیتِمِه و یَتِخِیلی مِقدّسینِ زیندونی کِردِمِه، و وختی مرگی سِه محکوم وونِسِنِه، وِشونی علِیه رأی داوِمِه.</verse>
				<verse number="11">خِیلی وَختا وِشونی مِجازاتی سِه، عِبادَتگاهایی دِلِه شیوِمِه و تَقَلّا کِردِمِه و وِشونِه مَجبور کِردِمِه کِفر بُئِن. می خَشم اَنّی وِه گه حتّی تا غریبه ایشونی شَهرا هَم وِشونِه تَعقیب کِردِمِه.</verse>
				<verse number="12">«یَتِه از هَین سَفرایی دِلِه، هون حِکم و اختیارِ کاملی هَمرا گه گَت گَتِه کاهِنِنی جا بَیتِمِه، دَمشقی شهری سِه راهی بَوِمِه.</verse>
				<verse number="13">ظِهری موقِه، اِی پادشاه، راه دِلِه یَتِه نور خِرشیدی نوری جا روشِنتَر آسِمونی جا مِن و می هَمراهِنی دُور بَتابِسِه.</verse>
				<verse number="14">هَمه بِنِه ای سَر دیم بَخاردِمی، و مِن یَتِه اَواز بِشنُسِمِه گه عبرانیِنی زِوونی هَمرا مِنِه بُتِه: ”شائول، شائول، چه مِنِه عذاب دِنی؟ مِخیشونِه لُو بَزوئَن تِنِه سَختِ، فقط شِرِه اَذیت کِنّی!“</verse>
				<verse number="15">«بَپرسیمِه: ”خِداوندا، تو کی ای؟“ «خِداوَند بُتِه: ”من هَمون عیسامِه گه تو وِرِه عذاب دِنی.</verse>
				<verse number="16">پِرِس و شی لینگی سَر هِرِس. مِن هَینِسه تِنِه ظاهر بَوِمِه تا تِرِه شی خادِم و شی شاهِد هاکِنِم، تا اونچی ای دِلِه گه مِنِه بَئی و اونچی ای دِلِه تِرِه ظاهِر وومِه، شهادت هادی.</verse>
				<verse number="17">مِن تِرِه تی قوم و غیرِ یَهودِیِنی دَسی جا، گه تِرِه وِشونی وَر رَسامِّه نِجات دِمِه</verse>
				<verse number="18">تا وشونی چِشِ وا هاکِنی، جوریگه تاریکی ای جا نوری سِه، و شیطانی قِدرَتی جا خِدایی سَمت دَگِردِن، تا وِشونی گِناهِن بیامرزی بَوو، و بخاطر ایمونی گه مِنِه دارِنِه مِقَدَّسینی بَرَکاتی دِلِه سهمی دارِن.“</verse>
				<verse number="19">«پَس هون موقِه، اِی آگْریپاسِ پادشاه، مِن آسِمونی رؤیائی جا گه میسِه بیمو سَرپیچی نَکِردِمِه.</verse>
				<verse number="20">بَلگی اَوَل دَمشقیِنی میِن، اَزما اورشلیم و دِشتِه یَهودیِه ای مَنطقِه ای دِلِه، و غیرِیهودیِنی میِن هَم هَین پِیغِمِ اعلام هاکِردِمِه گه وِنِه توبِه هاکِنِن و خِدایی سَمت دَگِردِن و شی عَملی هَمرا نِشون هادِن گه واقِعاََ توبِه هاکِردِنِه.</verse>
				<verse number="21">هَینِسه وِه گه یهودیِن مِنِه معبدی دِلِه هَماسینِه و خوایسِنِه مِنِه بَکوشِن.</verse>
				<verse number="22">ولی تا اَمرِز، خِدا مِنِه کِمَک هاکِردِه و اَلَن ایجِه اِسّامِه و هَمه ای سِه، از گَت تا کِچیک، شهادت دِمِه. اونچی گِمِه هیچی نیِه بِجِز اونچی پِیغَمبَرِن و موسای پیغمبر بُتِنِه گه وِنِه اِتِّفاق دَکِفِه:</verse>
				<verse number="23">هَینگه مَسیح وِنِه رَنج بَوینِه و اوّلین نَفَری ووئِه گه مِردِگونی جا زینِّه وونِه، تا روشِنایی رِه هَم اَمِه قوم و هَم دییَر قومارِه اِعلام هاکِنِه.»</verse>
				<verse number="24">وختی پولُس هَین گَبایی هَمرا شیجا دِفاع کِردِه، فِستوس داد بَزو: «پولُس، تو شی عَقلِ از دَس هادایی! زیادی عِلم، تِرِه خِل هاکِردِه.»</verse>
				<verse number="25">ولی پولُس جِواب هادا: «عالیجناب فِستوس، مِن خِل نیمِه، بَلگی عَقلی هَمرا حَیقَتِ گِمِه.</verse>
				<verse number="26">پادشاه شِه هَین کاری جا خَوَر دارنِه و مِنَم واضِح وِشونی هَمرا گَب زَمِّه، چون باوَر دارمِه هیچکِدیم از هَینِن وِشونی نظری جا دور نیِه، چون یَچی نَوِه گه خَلوَتی دِلِه یَواشک اِتِّفاق دَکِت وو.</verse>
				<verse number="27">اِی آگْریپاسِ پادشاه، تو پِیغَمبَرِنِ اعتقاد دارنی؟ دِمِّه گه دارنی.»</verse>
				<verse number="28">آگْریپاس پولُسِ بُتِه: «اَنّی زود خواینی مِنِه قانع هاکِنی مسیحی بَووم؟»</verse>
				<verse number="29">پولُس وی جِواب بُتِه: «خِدایی جا خوایمِه گه دیر یا زود، نا فقط شِما، بَلگی دِشتِه کَسایی گه اَمرِز می گَبِ اِشنُنِنِه، می تَرا بَوون، البته نا زنجیلی دِلِه!»</verse>
				<verse number="30">اَزما پادشاه پِرِسا و وی هَمرا فرموندار و بِرنیکی و بَقیِه مِجلسیِن هَم پِرِسانِه،</verse>
				<verse number="31">و وختی دِ گَب زووِنِه دیرگا بوردِنِه، هَمدیَرِ گِتِنِه: «هَین مَردی کاری گه بَمِردَن یا زیندونی مِستَحق ووئِه نَکِردِه.»</verse>
				<verse number="32">آگْریپاس فِستوسِ بُتِه: «اگه هَین مَردی نَخوایس وِه وی قضیِه امپراطوری جا رسیدگی بَوو، اَلَن هَم بِشِنِسِه وِرِه آزاد هاکِردَن.»</verse>
			</chapter>
			<chapter number="27">
				<verse number="1">وختی تصمیم بَیتِنِه گه اَما دَریایی راهی جا ایتالیایی سِه بوریم، پولُس و چَن تا دییَر از زیندونیِنِ یَتِه اَفسَر گه وی اِسم یولیوس و اِمپراطوری گُردانی جا وِه، تَحویل هادانِه.</verse>
				<verse number="2">پَس کَشتی ای گه اَدرامیتینوسی شهری جا بیمو وِه و آسیایی مَنطقِه ای بَندرا رِه شیوِه سِوار بَوِمی و راه دَکِتِمی. آریستارخوسِ مَقدونی، گه تِسالونیکی ای جا وِه هَم اَمِه هَمرا دَوِه.</verse>
				<verse number="3">فردای هون روز صیدونی شهری سِه بَرِسیمی. یولیوس پولُسِ لِطف هاکِردِه، اِجازه هادا شی رَفِقِنی وَر بورِه تا وی اِحتیاجارِه برطرف هاکِنِن.</verse>
				<verse number="4">یَکَش دییَر اوجِه ای جا دریایی سِه راهی بَوِمی، ولی چون بَرعَکسِ وا زووِه پس مجبور بَوِمی قِبرِسی هون وَری جا گه وا نَزو وِه راه دَکِفیم.</verse>
				<verse number="5">بعد از هَینگِه کیلیکیه و پامفیلیه ای دریالُویی جا بِگذِشتِمی، میرائی بَندری دِلِه، گه لیکیِه ای مَنطقِه ای دِلِه وِه پیادِه بَوِمی.</verse>
				<verse number="6">رومی اَفسَر اوجِه یَتِه کَشتی بَنگیتِه گه اسکِندریه ای شهری جا ایتالیایی سِه شیِه، و اَمارِه اونی سِوار هاکِردِه.</verse>
				<verse number="7">چَن روز یَواش یَواش بوردِمی و سَختی ای هَمرا کْنیدوسی دریالُویی سِه بَرِسیمی. ولی وا اَنّی توش داشتِه گه مَجبور بَوِمی شی مَسیرِ عَوَض هاکِنیم و کْرِتی جَزیره ای هون وَری جا گه وا نَزو وِه بوریم. تا سالمونی ای شهری وَر پِش بوردِمی.</verse>
				<verse number="8">سختی ای هَمرا دریالُویی جا بِگذِشتِمی و یَجا گه وی اِسم ’قَشنگِ بَندریشون‘ وِه بَرِسیمی گه لاسائیه ای شَهری نَزیکی وِه.</verse>
				<verse number="9">از اوجِه گه خِیلی وَخت تَلف بَوِه وِه، حتّی هون روزایی گه روزه گیتِنِه ای موقِه هَم بِگذِشت وِه، اِسا دِ دریایی سَفر هَین موقِه ای دِلِه خَطرناک وِه. هَینِسه پولُس وِشونِه هِشدار هادا بُتِه:</verse>
				<verse number="10">«آقایون، ویمِّه گه پِرخطرِ سَفر دارمی و نا فقط کَشتی و وی بارِ ضَرَر زَنِّه، بَلگی اَمِه جانِ هَم صَدمِه زَنِّه.»</verse>
				<verse number="11">ولی رومی اَفسَر ناخِدا و صاب کَشتی ای گَبِ ویشتَر اهمیت هادا تا پولُسی گَبِ.</verse>
				<verse number="12">چون هون بَندر زِمِسِنی سَر هاکِردنی سِه خِب نَوِه، هَینی خاطری ویشترِ هَین آدَمِن تصمیم بَیتِنِه گه شی سَفرِ اِدامِه هادیم، هَین اِمیدی هَمرا گه فینیکسی بَندری سِه بَرِسیم و زِمِسِنِ اوجِه سَر هاکِنیم. هَین بندر کْرِتی دِلِه وِه و وی دیم هَم جِنوب غربی و هَم شِمالِ غربی ای سَمت وِه.</verse>
				<verse number="13">پس وختی یَواش یَواش جِنوبی وا دَکِتِه، وِشون گِمون هاکِردِنِه شی مَقصَدی سِه بَرِسینِه؛ لَنگر بَکِشینِه و کْرِتی راسِه، دَریالُویی نَزیکی پِش بوردِنِه.</verse>
				<verse number="14">ولی خِیلی زِمِن نِگذِشتِه گه یَتِه تِنِّه وا، گه شِمالِ شرقی ای وا رِه معروف وِه، خِشکی ای سَمتی جا اَمِه سَمت بَزو.</verse>
				<verse number="15">کَشتی کِلاکی گِرِفتار بَوِه و نَتِنِّسِه خلافِ وا پِش بورِه؛ هَینِسه، شِرِه وایی دَس بِسپارِسِمی و وی هَمرا بوردمی.</verse>
				<verse number="16">بِالاخَرِه کَشتی رِه یَتِه کِچیک جزیره‌، جِنوبی طَرف گه وی اِسم کُودا وِه بَرِسانیمی و اوجِه هِزار زَحمتی هَمرا نِجاتی لوتکا گه کَشتی ای دِمال دَوِه رِه کَشتی ای سَر بیاردِمی.</verse>
				<verse number="17">وختی مَلَوانِن لوتکارِه کَشتی ای سَر بیاردِنِه، رَسِنی کِمَکی هَمرا، کَشتی ای دور و وَرِه قائِم دَوِسِنِه تا لی نَخارِه، و هَین تَرسی هَمرا گه نَکِنِه کَشتی سیرتیسی گِلی دِلِه دَماسِه، لَنگَرِ دیم بَدانِه و کَشتی رِه وایی سَمت وِل هاکِردِنِه.</verse>
				<verse number="18">فردای هون روز، چون کِلاک اَمارِه بَدجور ضَربِه زووِه، مَجبور بَوِنِه کَشتی ای بارِ دَریایی دِلِه بَریزِن.</verse>
				<verse number="19">سوّمین روز، شی دَسی هَمرا کَشتی ای وَسایلِ دَریایی دِلِه بَریختِنِه.</verse>
				<verse number="20">هَمینجوری روزا شیوِه و اَما خِرشید و سِتارِه ایشونی رَنگِ نَوینِسمی و کِلاک هَم کَم نَوونِسِه، جوریگه هَمه شی نِجاتی اِمیدِ از دَس هادامی.</verse>
				<verse number="21">از اوجِه گه خِیلی وَخت وِه غذا نَخارد وِنِه، پولُس وِشونی میِن هِرِسا و بُتِه: «آقایون، شِما می گَبِ وِسِه قَبول کِردِنی و کْرِتی جا دیرگا نیمونی تا اَنّی ضَرَر و زیان نَوینِسِنی.</verse>
				<verse number="22">اَلَن هَم شِمارِ تشویق کِمِّه گه شِمِه دِل قِرص ووئِه، چون شِمِه هیچکِدیمی جانِ ضَرَری نَرِسِنِه؛ فقط کَشتی از دَس شونِه.</verse>
				<verse number="23">چون هَمین دیشو خِدایی یَتِه فِرِشتِه، خِدایی گه ویجامِه و وِرِه خِدمَت کِمِّه، می ور هِرِسا</verse>
				<verse number="24">و بُتِه: ”پولس، نَتِرس. تو وِنِه مِحاکمه ای سِه، امپراطوری پِش حاضِر بَووئی، و حَیقَتاً، خِدا دِشتِه تی هَمسَفَرِنی جانِ هَم تِنِه بِبَخشیِه.“</verse>
				<verse number="25">پَس اِی مَرداکِنِن، شِمِه دِل قِرص ووئِه، چون مِن ایمون دارمِه هَمونجور گه خِدا مِنِه بُتِه، وونِه.</verse>
				<verse number="26">ولی اَمِه کَشتی وِنِه یَتِه جزیره‌ای دِلِه گِل هِنیشِه.»</verse>
				<verse number="27">چاردهمین شُو، حَلا وا اَمارِه آدریاتیکی دریایی دِلِه هَین طَرف و هون طَرف وَردِه گه نِصفِ شُویی نَزیکی، مَلَوانِن گِمون هاکِردِنِه خِشکی رِه نَزیک وونِنِه.</verse>
				<verse number="28">پَس اُوئی عِمقِ اندازِه بَزونِه و بِفَهمِسِنِه گه حِدودِ چِل مِتر وونِه. اَزماتَر، یَکَش دییَر اُوئی عِمقِ اندازِه بَزونِه و بَئینِه سی مِترِ.</verse>
				<verse number="29">چون تَرسیوِنِه کِریشونِه بَخاریم، چار تا لَنگر کَشتی ای دِمال دیم بَدانِه، و دِعا کِردِنِه هر چی زودتر روز بَوو.</verse>
				<verse number="30">مَلَوانِن قصد داشتِنِه کَشتی ای جا فِرار هاکِنِن، نجاتی لوتکارِه دَریایی دِلِه دیم بَدانِه، هَین ویهومِه ای هَمرا گه خواینِنِه چَن تا لنگر کَشتی ای سینه ای جا دَریایی دِلِه دیم بَدِن.</verse>
				<verse number="31">پولُس اَفسَر و سَربازِنِ بُتِه: «اگه هَین مَرداکِنِن کَشتی ای دِلِه نَمونِن، نَتِنِّنی نِجات بَیرین.»</verse>
				<verse number="32">پَس سَربازِن هون رَسِنی گه نجاتی لوتکا دَوَس وِه رِه بَورینِه و لوتکا رِه وِل هاکِردِنِه.</verse>
				<verse number="33">وختی گه آفتاب دِ دَر ایمو، پولُس هَمه رِه تَشویق هاکِردِه گه یَچی بَخارِن. بُتِه: «اَمرِز چارده روزِ گه انتظاری دِلِه دَوِنی و هیچی نخاردِنی، بی‌غذا بَمونِسِنی.</verse>
				<verse number="34">پَس شِمارِ تشویق کِمِّه غذا بَخارین، چون شِمارِ قِوَّت دِنِه. یَتِ خال می هَم شِمِه کَلِّه ای جا کَم نَوونِه.»</verse>
				<verse number="35">وختی هَینِه بُتِه، نونِ بَیتِه و هَمه ای چِشی وَر خِدارِه شِکر هاکِردِه و نونِ گِلی هاکِردِه، بَخاردَنِ شِرو هاکِردِه.</verse>
				<verse number="36">پَس هَمه تَشویق بَوِنِه و یَکَم غذا بَخاردِنِه.</verse>
				<verse number="37">جَمعاََ کَشتی ای دِلِه، دویست و هفتاد و شِش نَفر وِمی.</verse>
				<verse number="38">وِشون بعد از هَینگه غذا بَخاردِنِه، بَقیِه غَلّه رِه دَریایی دِلِه بَریختِنِه و کَشتی رِه سَبِک هاکِردِنِه.</verse>
				<verse number="39">وختی روز بَوِه، خِشکی رِه نِشناسینِه، ولی یتِه کِچیکِ خلیج گه وی دریالُو ریگی جا پِر وِه رِه بَئینِه. پَس خوایسِنِه اگه بَوو کَشتی رِه اوجِه گِل هِنیشانِن.</verse>
				<verse number="40">لَنگرایی رَسِنِ بَورینِه و اونانِه دَریایی دِلِه دیم بَدانِه و هون رَسِنی گه سُکانِ داشتِه رِه هَم وا هاکِردِنِه. اَزما، کَشتی ای سینِه ای بادبونِ وایی مَسیری سَمت لُو بَکِشینِه و دَریالُویی سَمت بوردِنِه.</verse>
				<verse number="41">ولی کَشتی، اُوئی بِنی یَتِه کِریشونِه بَخارده و گِل هِنیشتِه. کَشتی ای سینه دَماسیه و بی‌حرکت بَمونِسِه، ولی کَشتی ای دِمال کِلاکی ضَرَباتی هَمرا بِشکِسِه.</verse>
				<verse number="42">سَربازِن خوایسِنِه زیندونیِنِ بَکوشِن نَکِنِه کَسی شِنو هاکِنِه و دَربورِه.</verse>
				<verse number="43">ولی رومی افسر گه خوایسِه پولُسی جانِ نِجات هادِه، وِشونی دَمِ بَیتِه و دَستور هادا اَوّل اونانیگه بَتِنِّنِه شِنو هاکِنِن، شِرِه دریایی دِلِه دیم بَدِن و خِشکی ای سِه بَرِسانَن.</verse>
				<verse number="44">بَقیه هَم وِسِه شِرِه اَلوار یا کَشتی ای وَسایِلی سَر خِشکی ای سِه رَسانینِه. هَینجوری هَمه سلامت خِشکی ای سِه بَرِسینِه.</verse>
			</chapter>
			<chapter number="28">
				<verse number="1">وختی سَلامتی ای هَمرا دریالُو بَرِسیمی، بِفَهمِسِمی هون جزیره ای اِسم مالتِ.</verse>
				<verse number="2">هون جزیره ای مَردِن اَمارِه خِیلی مِحبت هاکِردِنِه. وِشون اَمِنِه تَش روشِن هاکِردِنِه، چون وارِش وارِسِه و هَوا سرد وِه، و اَمِه جا گرمی ای هَمرا پذیرایی هاکِردِنِه.</verse>
				<verse number="3">پولُس اَقَدّی هِیمِه جَم هاکِردِه و وختی هونِه تَشی سَر اِشتِه، تَشی گرمی ای سِه، یَتِه مار ویجا دیرگا بیمو و وی دَسی کَش بَچِسبِسِه.</verse>
				<verse number="4">هون جزیره ای مَردِن وختی بَئینِه گه مار وی دَسی جا آویزونِه، هَمدیَرِ بُتِنِه: «بی شَک هَین مَردی قاتلِ، هر چَن دَریایی جا نِجات بَیتِه، عِدالَت نِلنِه زینِّه بَمونِّه.»</verse>
				<verse number="5">ولی پولُس مارِ تَشی دِلِه دیم بَدا و شِه هیچی نَوِه.</verse>
				<verse number="6">مَردِن اِنتِظار داشتِنِه وی تَن تُو هاکِنِه یا هَینگه ناخوَکی دیم بَخارِه و بَمیرِه. ولی بعد از هَینگه خِیلی اِنتظار بَکِشینِه، وختی بَئینِه وِرِه هیچی نَوِه، وِشونی فِکر عَوض بَوِه و بُتِنِه وی یَتِه از خِدایِنِ.</verse>
				<verse number="7">هون نَزیکی زَمینایی دَوِه گه جزیره ای رَئیسی وِه گه وی اِسم پوبلیوس وِه. وی اَمارِه شی خِنِه دَعوَت هاکِردِه و سِه روز اَمِه جا گرمی ای هَمرا پَذیرایی هاکِردِه.</verse>
				<verse number="8">از قضا، پوبلیوسی پیر مَریض وِه و تُوو و اِسهال داشتِه. پولُس وی وَر بوردِه و دِعا هاکِردِه، شی دَسِ وی سَر بِشتِه و وِرِه شَفا هادا.</verse>
				<verse number="9">بعد از هَین اِتِّفاق، بَقیِه مَریضِنی گه جزیره ای دِلِه دَوِنِه، ایمونِه و شَفا گیتِنِه.</verse>
				<verse number="10">وِشون اَمارِه خِیلی احترام بِشتِنِه، و وختی خوایسِمی اوجِه ای جا بوریم، هر چی گه لازم داشتِمی رِه کَشتی ای دِلِه اَمِسِه بِشتِنِه.</verse>
				<verse number="11">بعد از سِه ماه، هون کَشتی ای هَمرا گه زِمِسِنِ جزیره ای دِلِه بَمونِس وِه، دَریایی سِه راهی بَوِمی. هون کَشتی اسکِندریه ای جا وِه و ”دِقِجی خِداینی“ نِشونِه رِه داشتِه.</verse>
				<verse number="12">سیراکوزی سِه بَرِسیمی، لَنگر دیم بَدامی و سِه روز اوجِه بَمونِسِمی.</verse>
				<verse number="13">اَزما دَریایی سَفَرِ اِدامِه هادامی و ریگیونی شَهری سِه بَرِسیمی. فردای هون روز، جِنوبی وا شِرو بَوِه، و پِرا پوتیوُلی ای شَهری سِه بَرِسیمی.</verse>
				<verse number="14">اَما چَن تا بِرار اوجِه بَنگیتِمی گه اَمِه جا دَعوَت هاکِردِنِه هف روز وِشونی هَمرا بَمونیم. سَرآخَر رومی شهری سِه بَرِسیمی.</verse>
				<verse number="15">اوجِه ای بِرارِن وختی بِشنُس وِنِه گه راهی دِلِه دَرمی، تا آپیوس و ’سِه میخِنِه ای‘ بازاری دِلِه بیمونِه تا اَمِه پِشواز بیئِن. پولُس وختی وِشونِه بَئیه خِدارِه شِکر هاکِردِه و وی دِل قِوَّت بَیتِه.</verse>
				<verse number="16">وختی رومی سِه بَرِسیمی، پولُسِ اِجازه هادانِه یَتِه مِحافِظِ سَربازی هَمرا شی خِنِه ای دِلِه بَمونِّه.</verse>
				<verse number="17">سِه روز دییَر، پولُس یهودی گَت گَتِه رِه شی کَفا بَخونِسِه. وختی جَم بَوِنِه، وِشونِه بُتِه: «اِی بِرارِن، با اونگه مِن کاری شی قوم یا شی پیرِنی رَسم و رُسومی علِیه نَکِرد وِمِه، مِنِه اورشلیمی دِلِه هَماسینِه و رومیِنی تَحویل هادانِه.</verse>
				<verse number="18">وِشون میجا بازخواس هاکِردِنِه و خوایسِنِه مِنِه آزاد هاکِنِن، چون می دِلِه جُرمی نَئینِه گه وی سِزا مرگ ووئِه.</verse>
				<verse number="19">ولی وختی یَهودیِن اعتراض هاکِردِنِه، مجبور بَوِمِه امپراطوری جا رسیدگی بَخوام، البتِه نا تا شی قومی جا شکایت هاکِرد ووم.</verse>
				<verse number="20">هَینِسه بَخوایسِمِه شِمارِ بَوینَم و شِمِه هَمرا گَب بَزِنِم، چون هون اسرائیلی اِمیدی خاطریِه گه مِنِه هَین زنجیلی هَمرا دَوِسِنِه.»</verse>
				<verse number="21">وِشون پولُسی جِواب بُتِنِه: «اَما هیچ نامه‌ای تی خَوَری یهودیه ای جا نَیتِمی، و هیچکِدیم از بِرارِنی گه اوجِه ای جا بیمونِه، هیچ بَدِ چی ای تی خَوَری نُتِنِه و خَوَری نَدانِه.</verse>
				<verse number="22">ولی خوایمی تی نظراتِ بِشنُئیم، چون دِمّی گه مَردِن هَین فِرقِه ای علِیه هَمه جا گَب زَنِنِه.»</verse>
				<verse number="23">پَس وِشون یَتِه روزِ تَعیین هاکِردِنِه و خِیلی آدَمِن پولُسی خِنِه بیمونِه تا وِرِه بَوینِن. وی صِب تا شُو، خِدایی پادشاهی ای خَوَری وِشونی سِه شهادت داوِه. و تَقَلّا کِردِه موسایی تورات و پِیغَمبَرِنی نِوِشتِه ای هَمرا، عیسایی خَوَری وِشونه قانع هاکِنِه.</verse>
				<verse number="24">بَعضیا وی گَبِ قَبول هاکِردِنِه، ولی بَقیِه ایمون نیاردِنِه.</verse>
				<verse number="25">پَس هَمونجور گه هَمدیَری هَمرا جَرّ و بَحث کِردِنِه، اوجِه ای جا بوردِنِه. ولی پِش از اونگه اوجِه ای جا بورِن، پولُس شی آخَرین گَبِ بَزو و بُتِه: «روح القُدُس چَنی خِب شِمِه پیرِنی هَمرا گَب بَزو، هون موقِه گه اِشعیای پِیغَمبَری طریق بُتِه:</verse>
				<verse number="26">«‌”هَین قومی وَر بور و بُو، ’حَیقَتاً شی گوشی هَمرا اِشنُنِنی، ولی هیچ وَخت نِفَهمِنِنی؛ حَیقَتاً شی چِشی هَمرا وینِنی، ولی هیچ وَخت دَرک نَکِنِنی.‘</verse>
				<verse number="27">چون هَین قومی دِل سنگ بَوِه، وِشونی گوش سَتَل بَوِه، و شی چِشِ دَوِسِّنِه، نَکِنِه شی چِشی هَمرا بَوینِن، و شی گوشی هَمرا بِشنُئِن، و شی دِلی دِلِه بِفهمِن و دَگِردِن و مِن وِشونِه شَفا هادِم.“</verse>
				<verse number="28">«پَس دِنّین گه خِدایی نِجات غیرِیهودیِنی وَر بَرِسانی بَوِه و وِشون گوش دِنِنِه!»</verse>
				<verse number="29">بعد از اونگه پولُس هَینِه بُتِه، یَهودیِن هَمونجور گه هَمدیَری هَمرا جَرّ و بَحث کِردِنِه، اوجه ای جا بوردِنِه.</verse>
				<verse number="30">هَینجوری پولُس دِ سال تِموم شی خِنِه ای دِلِه گه اِجارِه هاکِرد وِه دَوِه و هر کی گه وی وَر ایمو رِه، قَبول کِردِه.</verse>
				<verse number="31">پولُس خِدایی پادشاهی رِه اِعلام کِردِه و دِشتِه جِرأتی هَمرا و بِدون هَینگِه کسی وی دَمِ بَیرِه خِداوند عیسای مَسیحی خَوَری تَعلیم داوِه.</verse>
			</chapter>
		</book>
		<book number="45">
			<chapter number="1">
				<verse number="1">پولُسی طرفی جا، مَسیحْ عیسایی نوکَر، گه رِسالتی سِه بَخونِس بَوِه و خِدایی اِنجیلی سِه وَقف بَوِه؛</verse>
				<verse number="2">هَمون اِنجیلی گه پِشتر خِدا، شی پِیغمبَرِنی طریقی جا، مِقَدّسِ کیتابهایی دِلِه وی وعده رِه هادا وِه،</verse>
				<verse number="3">و وی ریکائی خَوَری، گه جسماً داوودی نَسلی جا دِنیا بیمو،</verse>
				<verse number="4">و طبقِ روحِ قدوسیت شی زینِّه بَووئنی هَمرا مِردِگونی جا، قِوّتی دِلِه اعلام بَوِه گه خِدایی ریکائِه، یَعنی اَمِه خِداوند عیسی مسیح.</verse>
				<verse number="5">خِدا مسیحی طریق اَمارِه فیض هادا تا وی رسولِن ووئیم و دِشتِه قومیشونِه رانِمایی هاکِنیم گه مسیحی اِسمِ ایمون بیارِن و ویجا اطاعت هاکِنِن.</verse>
				<verse number="6">و هَین شِمِسِه هَم هَسِّه، گه بَخونِس بَوِنی تا عیسی مَسیحی سِه ووئین؛</verse>
				<verse number="7">دِشتِه اونانیسِه گه رومی شهری دِلِه دَرِنِه، گه خِدا وِشونِه دوس دارنِه و بَخونِس بَوِنِه تا خِدایی مِقَدّسِ قوم ووئِن: فیض و صِلح و سلامتی اَمِه پیر، خِدا، و خِداوند عیسی مَسیحی طَرفی جا، شِمِسِه بیِه.</verse>
				<verse number="8">اَوّلَاً گه، شی خِدارِه عیسی مَسیحی طریق، شِما هَمه ای خاطری شِکر کِمِّه، چون شِمِه ایمونی اَوازِه دِشتِه دِنیایی دِلِه دَپیتِه.</verse>
				<verse number="9">چون خِدایی گه وِرِه دِشتِه شی دِل و جانی هَمرا، وی ریکائی اِنجیلی کاری دِلِه دِ خِدمت کِمِّه میسِه گِواهی دِنِه گه چِتی یَکسرِه شی دِعاهایی دِلِه شِمارِ یاد اُرمِه</verse>
				<verse number="10">همِش شی دِعاهایی دِلِه خوایمِه گه، اگه خِدا بَخواد سرآخر بَتِنِم شِمِه بَئینی سِه بیئِم.</verse>
				<verse number="11">چون شِمِه بَئینی سِه ذوق دارمِه تا روحانی عطایا شِمِه ایمونی تقویتی سِه شِمارِ هادِم-</verse>
				<verse number="12">یَعنی تا اَما همدیری ایمونی هَمرا دلگرم بَووئیم، هَم مِن و هَم شِما.</verse>
				<verse number="13">اِی بِرارِن، نَخوایمِه بی‌خَوَر ووئین گه چَنکَش خوایسِمِه شِمِه وَر بیئِم، ولی هر کَش یَچی پِش بیمو. خوایمِه گه شِمِه میِن هَم اَقّدی محصولی دِرُو هاکِنِم، هَمونجور گه دییَر غیریهودیِنی میِن هاکِردِمِه.</verse>
				<verse number="14">مِن شِرِه هَم یونانیِن، هَم بَربَریشون، هَم حکیمِن و هَم نادونِنی مدیون دِمِّه.</verse>
				<verse number="15">هَینِسه، خِیلی ذوق دارمِه اِنجیلِ شِمِسِه گه رومی دِلِه زندگی کِنِنی، اعلام هاکِنِم.</verse>
				<verse number="16">چون مِن اِنجیلی جا خِجالتی نارمِه، چونگه اِنجیل خِدایی قوّتِ هر کَسی نِجاتی سِه گه ایمون بیارِه، اَوَّل یهود و اَزما غیرِیهود.</verse>
				<verse number="17">چون اِنجیلی دِلِه، هون صالحی ای گه خِدایی جائه آشکار وونِه، گه اوَّل تا آخر ایمونی سَر پابرجائه. هَمونجور گه حَبَقوقِ پِیغمبری کیتابی دِلِه بَنوشت بَوِه: «صالِح آدَمِن ایمونی هَمرا زندگی کِنِنِه.»</verse>
				<verse number="18">چون خِدایی غضَب آسِمونی جا هر جور بی خِدایی و آدمِنی ناراسی ای سَر اِنِه، گه شی ناراسی ای هَمرا حَیقَتِ از بِین وَرِنِه.</verse>
				<verse number="19">چون اونچی خِدایی جا بِشِنِه بِشناسین وِشونی سِه مَعلومِه، چون خِدا اونِه وِشونی سِه معلوم هاکِردِه.</verse>
				<verse number="20">چون خِدایی هون صِفات گه نِشِنِه بَئین، یَعنی وی اَبَدی قِوّت و ذاتِ الهی، از موقِه ای گه دِنیا خَلق بَوِه، هون چیایی دِلِه گه بَسات بَوِه، واضح بَئی وونِه، پَس وِشون هیچ ویهومِه ای نارِنِه.</verse>
				<verse number="21">چون هر چَن خِدارِه بِشناسینِه، ولی وِرِه هِتی خِدایی تَرا حِرمَت نِشتِنِه و شِکر نَکِردِنِه، بَلگی شی فِکری دِلِه هیچ و پوچی گرفتار بَوِنِه و وِشونی نِفهمِه دِلیشونِه تاریکی بَیتِه.</verse>
				<verse number="22">هر چَن اِدّعا کِردِنِه حکیمِنِ، نادون بَوِنِه</verse>
				<verse number="23">و وِشون خِدایی اَبَدی جَلالِ، هون بِتهایی هَمرا گه آدَمِ فانی و پرندِگون و حیوونِن و خَزَندِگونی تَرانِه عَوَض هاکِردِنِه.</verse>
				<verse number="24">پس خِدا هَم وِشونِه، شِه وِشونی دِلی هوا و هَوسهایی دِلِه ناپاکی ای هَمرا وِل هاکِردِه، تا شی تَنِ شی میِن بی حِرمت هاکِنِن.</verse>
				<verse number="25">چون وِشون هون حَیقتی گه خِدایی خَوَری هَسِّه رِه دِرویی هَمرا عوض هاکِردِنِه و مخلوقِ، خالقی عوض پَرَسِش و خِدمت هاکردنِه، خالقی گه وِنِه تا اَبَد وِرِه پَرَسِش هاکِردن، آمین.</verse>
				<verse number="26">هَینسِه خِدا هَم وِشونِه شرم آورِ هوا و هوسهایی دِلِه وِل هاکِردِه. چونگه وِشونی زَناکِنِن، طبیعی رابِطه رِه غیرطبیعی رابطه ای هَمرا عوض هاکِردِنِه؛</verse>
				<verse number="27">هَینسِه، مَرداکِنِن هَم طبیعی رابطه ای جا زَناکِنِنی هَمرا دَس بَکِشینِه، و هَمدیری هَوا و هوسی تَشی دِلِه بَسوتِنِه. مَرد، مَردی هَمرا شرم آورِ کارا هاکِردِه، و شی بَدِ کارایی مِکافاتِ بَیتِنِه.</verse>
				<verse number="28">از اوجِه گه خِدایی بِشناسیَن وِشونی سِه اِرزِشی ناشتِه، خِدا هَم وِشونِه بَد بَدِ فکرهایی دِلِه وِل هاکِردِه تا هون کاری گه نِیسِه هاکِنِنِ، اَنجام هادِن.</verse>
				<verse number="29">وِشون هر جور نادِرسی، شِرارَت، طمع و بدخواهی ای جا پِرِنِه. وِشون حَسودی، قَتل، دَعوا، فَریب و بدخواهی ای جا پِرِنِه. وِشون پِشتِ سَر گُو،</verse>
				<verse number="30">تِهمت‌زَن، خِدایی دِشمنِن، گستاخ و مغرورِنِه، و شِرِه بالِنِه. شَریرانه کارایی هاکِردَنی سِه، جدیدِ راها دِرِس کِنِنِه. و شی پیر و ماری گَبی جا اطاعت نَکِنِنِه،</verse>
				<verse number="31">نِفهم و بی‌وفا، بی‌عاطفه و بی‌رحمِنِه.</verse>
				<verse number="32">با هَینگه خِدایی عادِلانِه حِکمِ دِنِّنِه گه اونانیگه هینجور کارارِه کِنِنِه وِشونی مِکافات بَمِردَنِ، نا فقط شِه اونانِه اَنجام دِنِنِه، بَلگی اونانیگه هَین کارارِ کِنِنِه رِه هَم، تأیید کِنِنِه.</verse>
			</chapter>
			<chapter number="2">
				<verse number="1">پَس، تو اِی آدمی گه یَنَفَر دییَرِ قضاوت کِنّی، هر کی گه ووئی هیچ عِذر و ویهومِه ای نارنی. چون وختی گه یَنَفَر دییَرِ قضاوت کِنّی، شِرِه محکوم هاکِردی، چون تو، اِی گه قضاوت کِنّی، شِه هَمون کارِ کِنّی.</verse>
				<verse number="2">اَما دِمّی گه خِدایی قضاوت اونانیسِه گه هینجور کارارِه کِنِنِه، به حقِّ.</verse>
				<verse number="3">تو اِی آدمی گه بَقیه رِه قضاوت کِنّی، و شِه هون کارارِ کِنّی، گِمون کِنّی گه خِدایی قضاوتی جا دَرشونی؟</verse>
				<verse number="4">یا هَینگه خِدایی مِهروونی و تَحمِل و وی گَتِه صبوری رِه کِچیک اِشمارنی، و نَئُونی گه خِدایی مِهروونی هَینسِئِه گه تِرِه توبِه ای سَمت وَرنِه؟</verse>
				<verse number="5">ولی تو شی سَرسختی و شی دِلی خاطری گه نَخواینِه توبِه هاکِنِه، خِدایی غضبِ شیسِه غضبِ روزی سِه اَمبار کِنّی، روزی گه اونی دِلِه خِدایی عادِلانِه قضاوت معلوم وونِه.</verse>
				<verse number="6">خِدا «هر کَسِ شِه وی کارایی اَنّا سِزا دِنِه.»</verse>
				<verse number="7">خِدا اَبَدی زندگی رِه اونانی رِه دِنِه گه صبری هَمرا خِبِ کارایی اَنجام هادائَنی دِلِه، جَلال و حرمت و اَبَدی زِندگی ای دِمال دَرِنِه؛</verse>
				<verse number="8">ولی اونانیسِه گه خِدخواهِنِه و حَیقَتی جا اطاعت نَکِنِنِه، بلگی ناراسی رِه اطاعت کِنِنِه، غیظ و غضب دَرِه.</verse>
				<verse number="9">هر کی گه بَدِ کارا هاکِنِه، رنج و عذاب وی نصیب وونِه، اَوَّل یهود و اَزما غیرِیهود.</verse>
				<verse number="10">ولی هر کی گه خِبی هاکِنِه، خِدایی جلال و حرمت و صِلح و سلامتی وی نصیب وونِه، اَوَّل یهود و اَزما غیرِیهود.</verse>
				<verse number="11">چون خِدا فرق نِلنِه.</verse>
				<verse number="12">دِشتِه اونانیگه بدون موسایی شریعَت گِناه کِنِنِه، بدون شریعَت هَم هَلاک وونِنِه؛ و دشتِه اونانیگه شریعَتی بِن گِناه کِنِنِه، طبقِ شریعَت محکوم وونِنِه.</verse>
				<verse number="13">چون اونانیگه شریعَتِ اِشنُنِنِه خِدایی نظر صالِح نینِه، بَلگی اونایی صالِح بِشمارِس وونِنِه گه شریعَتِ بِجا اُرِنِه.</verse>
				<verse number="14">چون وختی غیریهودیِن گه شریعَت نارِنِه، شریعتی اعمالِ طبقِ غریزِه بِجا اُرِنِه، وِشون هر چَن شریعتِ نارِنِه، ولی شِه شیسِه شَریعَتِنِه.</verse>
				<verse number="15">وِشون نِشون دِنِنِه گه شریعَتی اعمال وِشونی دِلی سَر بَنوِشت بَوِه، جوریگه وِشونی وِجدان هَینِ گِواهی دِنِه، چون وِشونی فِکرا یا وِشونِه محکوم کِنِّه یا حتّی تبرئه کِنِّه.</verse>
				<verse number="16">هَین هون روزی دِلِه اِتِّفاق کَفِنِه گه خِدا طبق هون اِنجیلی گه مِن اعلام کِمِّه، آدمنی رازیشونِه عیسای مسیحی طریقی جا قضاوت کِنِّه.</verse>
				<verse number="17">ولی تو گه شِرِه یَهودی دِنّی و شریعَتِ تَکیِه دارنی و هینِسِه گه خِدارِه اِشناسِنی شِرِه افتخار کِنّی،</verse>
				<verse number="18">و وی اِرادِه رِه دِنّی، و چون شریعتی جا تعلیم بَیتی، بهترین چیارِه سیوا کِنّی،</verse>
				<verse number="19">و اگه مِطمَئِنی گه کُورِنی رانِما و اونانیگه تاریکی ای دِلِه دَرِنه ای سِه نُوری،</verse>
				<verse number="20">تو گه نادونِنی مِربی و وچیلِه ای مَلِّمی، تو گه شریعت، گه معرفت و حَیقتِ رِه دارنی-</verse>
				<verse number="21">پس تو گه بَقیِه رِه یاد دِنی، شِرِه یاد نَدِنی؟ تو گه دِزّی هاکِردَنی علِیه موعظه کِنّی، شِه دِزّی کِنّی؟</verse>
				<verse number="22">تو گه گِنی نِنِه زِنا هاکِردَن، شِه زِنا کِنّی؟ تو گه بِتیشونی جا بیزاری، شِه معبَدیشونِه غارت کِنّی؟</verse>
				<verse number="23">تو گه شریعتی داشتَنی سِه افتخار کِنّی، شریعتی بِشکانینی هَمرا خِدارِه بی‌حرمت کِنّی.</verse>
				<verse number="24">چون هَمونجور گه پِیغمبرِنی کیتابی دِلِه بَنوِشت بَوِه: «شِمِه خاطری، خِدایی اِسمِ غیریَهودیِنی میِن کِفر گِنِنِه.»</verse>
				<verse number="25">موقِه ای خَتنِه هاکِردَن اِرزِش دارنِه گه شریعَتِ بِجا بیارین، ولی اگه شریعتِ بِشکانین، هَینی تَرائه گه خَتنِه نَوِه ووئین.</verse>
				<verse number="26">پس اگه یَتِه مَردی گه خَتنِه نَوِه، شَریعَتی احکامِ بِجا بیارِه، مَگِه وی ختنِه نَووئن، خَتنِه بَووئن حِساب نیئنِه؟</verse>
				<verse number="27">پس اونیگه جِسماً خَتنِه نَوِه، ولی شریعَتِ بِجا اُرنِه، تِرِه محکوم کِنِّه، تِرِه گه هَم شریعتی بَنوشتِه احکام دارنی و هَم خَتنِه رِه دارنی، ولی خِدایی شریعتِ اِشکانّی.</verse>
				<verse number="28">چون یهودی هَین نیِه گه ظاهراً یهودی ووئِه، و خَتنِه هَم کاری نیِه گه ظاهر و جسمی دِلِه ووئه.</verse>
				<verse number="29">بَلگی یهودی اونِه گه باطِنی دِلِه یهودی ووئِه و خَتنِه هَم کاریه دِلی گه خِدایی روح اونِه اَنجام دِنِه، نا یَتِه نِوشتِه ای طریقی جا. هَینجور کسی رِه خِدا تحسین کِنِّه، نا آدَم.</verse>
			</chapter>
			<chapter number="3">
				<verse number="1">پَس یَهودی بَووئَنی فایده چیِه؟ یا خَتنِه بَووئَن چی اِرزشی دارنِه؟</verse>
				<verse number="2">خِیلی، هر نظری جا. اوَّل اونگه خِدایی کَلام یَهودینِ اَمانت بِسپارِس بَوِه.</verse>
				<verse number="3">اگه وِشونی جا، بعضیا وفادار نَوِنِه، چی وونِسِه؟ مَگِه وِشونی وفادار نَووئن، خِدایی وفاداری رِه باطل کِنِّه؟</verse>
				<verse number="4">اَصلاً! حتّی اگه دِشتِه آدَمِن دِروزَن ووئِن، خِدا راسگوئه! هَمونجور گه داوودِ پادشاهی مزموری دِلِه بَنوِشت بَوِه: «هَینسِه، وختی گَب زَنّی، راس گِنی، و هون موقِه گه قضاوت کِنّی، تی قِضاوت دِرِسِ.»</verse>
				<verse number="5">ولی اگه اَمِه ناراسی خِدایی راسی رِه معلوم کِنِّه، چی وِنِه بُئیم؟ مَگِه خِدا هون موقِه گه اَمِسِه غضب کِنِّه ظالِمِه؟ مِن آدَمی تَرا دِ گَب زَمِّه.</verse>
				<verse number="6">اَصلاً! چون هون موقِه خِدا چِتی بَتِنسِه دِنیارِه قضاوت هاکِنِه؟</verse>
				<verse number="7">ولی اگه می دِرویی طریق خِدایی حَیقت ویشتَر جلال گیرنِه، دِ، چه مِن یَتِه گِناهکاری تَرا مَحکوم وومِه؟»</verse>
				<verse number="8">و چه نُمی: «بیئین بَدی هاکِنیم تا خِبی بِدس بیِه»، جوریگه بعضیا اَمارِه تِهمت بَزونِه، اِدِّعا کنِنِه گه هَینجور گِمی؟هَینِنی مَحکومیت خِیلی عادلانِئه.</verse>
				<verse number="9">پس چی وِنِه بُتَن؟مَگِه اَما یهودیِنی وَضع غیرِیهودینی جا بِهتَرِ؟ نا اَصلاً! چون پِشتَر اِدِّعا هاکردمی گه یَهود و غیرِیهود هر دِتا گِناهی بِن دَرِنِه.</verse>
				<verse number="10">هَمونجور گه مِقدّسِ کیتابی دِلِه بَنوِشت بَوِه: «هیچکی صالِح نیِه، حتّی یَنَفَر.</verse>
				<verse number="11">هیچکی بافهم نیِه، هیچکی خِدایی دِمال نَگِردِنِه.</verse>
				<verse number="12">هَمه خِدایی جا رو دَگِردانینِه، وِشون هَمه ای بیخِد بَوِنِه. هیچکی خِبی نَکِنِّه، حتّی یَنفَر.»</verse>
				<verse number="13">«وِشونی گَلی یَتِه بازِ قبری تَرائِه و شی زِوونِ گول بَزوئنی سِه کار زَنِّنِه.» «اَفعی ای زَهر وِشونی تِکی بِن دَرِه؛»</verse>
				<verse number="14">«وِشونی دِهِن اَراشت و تَلی ای جا پِرِ.»</verse>
				<verse number="15">«وِشونی لینگ خون بَریختَنی سِه دُو کِنِّه؛</verse>
				<verse number="16">هر جا شونِنِه، ویرونی و بدبختی بِجا اِلِنِه،</verse>
				<verse number="17">و وِشون صِلح و سلامتی ای راهِ نِشناسِنِنِه.»</verse>
				<verse number="18">«خِدایی تَرس وِشونی چِشی دِلِه دَنیِه.»</verse>
				<verse number="19">اِسا دِمّی گه اونچی شریعَت گِنِه اونانیسِئه گه شریعَتی بِن دَرِنِه تا هر دِهِنی دَوَس بَوو و دِشتِه دِنیا خِدایی حضور جِوابگو ووئِن.</verse>
				<verse number="20">چون هیچ آدَمی دَنیِه گه شَریعَتی اعمالی بِجا بیاردَنی هَمرا، خِدایی نظر صالِح بَوو، بَلگی شریعت، گِناه رِه اَمارِه هَم دِنِه.</verse>
				<verse number="21">ولی اِسا، سیوا از شریعَت، هون صالحی ای گه خِدایی جائه، معلوم بَوِه، هَمونجور گه شریعَت و پِیغَمبَرِن اونِه گِواهی دِنِنِه.</verse>
				<verse number="22">هَین صالحی گه خِدایی جائه، عیسی مسیحی ایمونی راهی جائه، دِشته اونانی نصیب وونِه گه ایمون اُرِنِه. چون هیچ فرقی نِلنِه:</verse>
				<verse number="23">چون هَمه گِناه هاکِردِنِه و خِدایی جَلالی پِش کَم اُرِنِه.</verse>
				<verse number="24">و خِدایی فیضی هَمرا گه یَتِه هدیه ای تَرائه و هون آزادی ای خون بَهایی طریق گه مَسیحْ عیسایی دِلِه دَرِه، صالِح بِشمارِس وونِنِه.</verse>
				<verse number="25">خِدا، عیسی مسیحِ هِتی گِناهِنی کَفّاره ای تَرا مَرِّفی هاکِردِه. هون کَفّاره ای گه وی خونی هَمرا و ایمونی راهی جا بِدس اِنِه. هَین خِدایی عدالتی هَم هادائنی سِه وِه، چون وی شی صبرِ الهی ای هَمرا، هون گِناهنی گه پِشتر اِتِّفاق دَکِت وِه رِه، نَدید بَیتِه.</verse>
				<verse number="26">هَین کار هَینِسه وِه تا شی عِدالَتِ هَین زَمونِه ای دِلِه هَم هادِه تا شِه عادل ووئه و دِشتِه اونانی هَم گه عیسی رِه ایمون دارِنِه، صالِح بِشمارِس بَوون.</verse>
				<verse number="27">پَس دِ چه افتخار کِمّی؟ دِ هیچ افتخاری دَنیِه؟ رو چی حسابی؟ طبقِ اعمالی شریعت؟ البتِه گه نا، بَلگی طبقِ ایمونی شریعت.</verse>
				<verse number="28">چون اَما هینِه اِعتقاد دارمی گه آدمی ایمونی راهی جا و بدونِ هَینگه شریعتی اعمالِ بِجا بیارِه، صالِح بِشمارِس وونِه.</verse>
				<verse number="29">مَگِه خِدا فقط یَهودیِنی خِدائِه؟ مَگِه غیریهودیِنی خِدا نیِه؟ اَلبتِه گه وی غیرِیهودیِنی خِدا هَم هَسِّه.</verse>
				<verse number="30">چون فَقط یَتِه خِدا دَرِه، و هَین خِدا خَتنِه‌ بَوِه ایشونِه طبقِ ایمون و خَتنِه نَوِه ایشونِه هَم طبقِ هَمون ایمون، صالِح اِشمارنِه.</verse>
				<verse number="31">پس، مَگِه اَما هَین ایمونی هَمرا شریعتِ از بِین وَرمی؟ اَلبتِه گه نا! برعکس، اَما شریعتِ برقرار کِمّی.</verse>
			</chapter>
			<chapter number="4">
				<verse number="1">پَس اونچی ای خَوَری گه ابراهیم بِدَس بیاردِه چی بِشِنِه بُتَن، ویگه جسماً، اَمِه جَد بِشمارِس وونِه؟</verse>
				<verse number="2">چون اگه ابراهیم شی اعمالی هَمرا صالِح بِشمارِس وونِسِه، یَچی افتخاری سِه داشتِه؛ ولی نا خِدایی پِش</verse>
				<verse number="3">چون توراتی دِلِه چی بَنوِشت بَوِه؟ «ابراهیم خِدارِه ایمون بیاردِه و هَین ویسِه صالِحی بِشمارِس بَوِه.»</verse>
				<verse number="4">اِسا، اونیگه کار کِنِّه، وی مِز وی حَقِّ، نا هَدیه.</verse>
				<verse number="5">ولی اونیگه کار نَکِنِّه، بَلگی هون خِدایی رِه توکِّل کِنِّه گه بی خِدایِنِ هَم صالِح اِشمارنِه، وی ایمون ویسِه صالِحی بِشمارِس وونِه.</verse>
				<verse number="6">هَمونجور گه داوودِ پادشاه هَم اونیگه خِدا وِرِه بدونِ اعمال صالِح اِشمارنِه رِه، مِوارک خُونِّه و گِنِه:</verse>
				<verse number="7">«خِشا بِحال اونانیگه وِشونی خطاها بَخشیدِه بَوِه و وِشونی گِناهِن بَپوشانی بَوِه.</verse>
				<verse number="8">خِشا بِحالِ اونیگه خِداوَند وی گِناهِ وی حِساب نِلنِه.»</verse>
				<verse number="9">مَگِه هَین خِشا بِحال ها، فقط خَتنِه بَوِه ایشونی سِه هَسِّه یا ختنِه نَوِه ایشونی سِه هَم هَسِّه؟ چون بُتِمی گه ابراهیمی ایمون ویسِه صالِحی بِشمارِس بَوِه.</verse>
				<verse number="10">پس چِتی ویسِه هَینجور بِشمارِس بَوِه؟ موقِه ای گه وی خَتنِه بَوِه وِه یا پِش از اون؟ البتِه پِش از خَتنِه بَووئَن وِه، نا بعد از اون.</verse>
				<verse number="11">ابراهیم خَتنِه ای نِشونِه رِه بَیتِه تا وی صالحی ای سِه مِهری ووئه گه پِش از خَتنِه بَووئن و ایمونی طریق وی نصیب بَوِه وِه. هینجوری، وی دِشتِه اونانیگه بدون خَتنِه ایمون اُرِنِه ای پیرِ، تا وِشون هَم صالِح بِشمارِس بَوون.</verse>
				<verse number="12">و ابراهیم خَتنِه‌ بَوِه ایشونی پیر هَم هَسِّه، یَعنی اونانی پیر گه نا فقط خَتنِه بَوِنِه، بَلگی ایمونی راهی طریقی جا قدم اِلِنِه، همون راهی گه اَمِه پیر ابراهیم هَم پِش از اونگه خَتنِه بَوون، قَدَم اِشتِه.</verse>
				<verse number="13">چون شریعَتی راهی جا نَوِه گه ابراهیم و وی نَسلِ وَعدِه هادا بَوِه گه هَین دِنیایی وارِث وونِنِه، بَلگی هون صالحی ای راهی جا وِه گه ایمونی سَر پابرجائه.</verse>
				<verse number="14">چون اگه اونانیگه شریعَتی طرفدارِنِه وارث ووئَن، ایمون باطل و وَعده هیچ وونِه.</verse>
				<verse number="15">چون شریعَت خِدایی غَضَبِ اُرنِه؛ ولی اوجِه ای گه شریعَت دَنیِه، شریعَتی بِشکانیَن هَم دَنیِه.</verse>
				<verse number="16">هَینِسه، وعدِه ایمونی طریقی جا اِنِه، تا فیضی سَر اِستوار ووئه، و ابراهیمِ پیغمبری دِشتِه نَسلی سِه یَتِه ضِمانت، یَعنی نا فقط اونانیسِه گه شریعَتی جا اطاعت کِنِنِه، بَلگی اونانیسِه هَم هَسِّه گه ابراهیمی ایمونی جا اطاعت کِنِنِه، گه اَما هَمه ای پیرِ.</verse>
				<verse number="17">هَمونجور گه توراتی کیتابی دِلِه بَنوِشت بَوِه: «تِرِه خِیلی قومهایی پیر هاکِردِمِه.» و خِدایی نظر هَم هینجورِ، خِدایی گه ابراهیم وِرِه ایمون بیاردِه، ویگه مِردِگونِ زینِّه کِنِّه و هون چیایی گه وجود نارِنِه رِه، هستی دِنِه.</verse>
				<verse number="18">اوجِه ای گه هیچ اِمیدی دَنیوِه، ابراهیم اِمیدی هَمرا باور هاکِردِه گه خِیلی قومایی پیر وونِه، هَمونجور گه وِرِه بُتِ بَوِه وِه، گه: «تی نَسل هَینجور وونِه.»</verse>
				<verse number="19">ابراهیم شی ایمونی دِلِه سِسِ نَوِه، هون موقِه گه شی بَمِردِه تَنِ هارشیِه، چون حِدودِ صد سال داشتِه و سارایی رَحِم هَم خِشک هائیت وِه.</verse>
				<verse number="20">ولی وی، بی ایمونی ای سَر خِدایی وَعدِه رِه شَک نَکِردِه، بَلگی ایمونی دِلِه قوی بَوِه و خِدارِه جَلال هادا.</verse>
				<verse number="21">وی مِطمَئن وِه گه خِدا بَتِنِّه شی وعدِه رِه اَنجام هادِه</verse>
				<verse number="22">هَینی خاطری، وی ایمون «ویسِه صالِحی بِشمارِس بَوِه.»</verse>
				<verse number="23">ولی هَین گَبا گه «ویسِه بِشمارِس بَوِه»، فقط ویسِه بَنوِشت نَوِه</verse>
				<verse number="24">بلگی اَمِسِه هَم بَنوشت بَوِه، تا اَمِنِه هَم بِشمارِس بَوو، اَما گه وِرِه ایمون دارمی گه اَمِه خِداوند عیسی رِه مِردگونی جا زینِّه هاکِردِه،</verse>
				<verse number="25">وی اَمِه گِناهِنی خاطری مرگی تَسلیم بَوِه و اَمِه صالِح بِشمارِس بَووئَنی سِه، مِردِگونی جا زینِّه بَوِه.</verse>
			</chapter>
			<chapter number="5">
				<verse number="1">پَس چون ایمونی راهی جا صالِح بِشمارِس بَوِمی، اَمِه خِداوند عیسی مسیحی طریق خِدایی هَمرا صِلح دارمی.</verse>
				<verse number="2">اَما وی طریق، و ایمونی راهی جا، و هَین فیضی گه اَلَن وی دِلِه اِستوارمی رِه، بِدس بیاردمی، و خِدایی جلالی اِمیدی دِلِه خِشالی کِمّی.</verse>
				<verse number="3">نا فقط هَین، بَلگی سختیایی دِلِه هَم خِشالی کِمّی، چون دِمّی گه سختیا صَبر به‌ بار اُرنِه</verse>
				<verse number="4">و صبر، شخصیتِ به بار اُرنِه، و شخصیت اِمیدی باعث وونِه؛</verse>
				<verse number="5">و اِمید اَمِه شرمندگی ای باعث نَوونِه، چون خِدایی مِحبَت روح القدسی طریقی جا گه اَمارِه هادا بَوِه، اَمِه دِلی دِلِه بَریخت بَوِه.</verse>
				<verse number="6">چون هون موقِه ای گه حَلا اَما ضَعیف وِمی، مَسیح به موقِه بی خِدایِنی سِه شی جانِ هادا.</verse>
				<verse number="7">چون کَم پِش اِنِه یَنَفر شی جانِ صالح آدَمی سِه بِلِه، هر چَن شاید یَنَفَر هَین جرأتِ دارِه گه شی جانِ یَتِه خِبِ آدَمی سِه هادِه.</verse>
				<verse number="8">ولی خِدا هَینجوری شی مِحبتِ اَمارِه هَم هادا گه وختی حَلا اَما گِناهکار وِمی، مَسیح اَمِسِه بَمِردِه.</verse>
				<verse number="9">پَس از اوجِه گه اَلَن وی خونی طریق صالِح بِشمارِس بَوِمی، چَنی ویشتَر وی طریقی جا خِدایی غضَبی جا نِجات گیرمی.</verse>
				<verse number="10">چون اگه هون موقِه گه خِدایی هَمرا دِشمَن وِمی، و وی ریکائی بَمِردَنی طریقی جا خِدایی هَمرا آشتی هادا بَوِمی، چَنّی ویشتَر، اِسا گه وی هَمرا آشتی ای دِلِه دَرمی، وی زندگی ای طریق نِجات گیرمی.</verse>
				<verse number="11">نا فَقط هَین، بَلگی اَما گه اَمِه خِداوند عیسی مَسیحی طریقی جا، خِدایی آشتی اَمِه نصیب بَوِه، خِدایی دِلِه هَم خِشالی کِمّی.</verse>
				<verse number="12">پَس، هَمونجور گه گِناه یَتِه آدَمی طریقی جا هَین دِنیایی دِلِه بیمو، و گِناهی طریقی جا مرگ بیمو، و هینجوری مرگ دِشتِه آدَمِنی دامنگیر بَوِه، چون گه هَمه گِناه هاکِردِنِه-</verse>
				<verse number="13">چون راساسی پِش از اونگه شریعَت هادا بَوو، گِناه دِنیایی دِلِه دَوِه، ولی اوجِه ای گه شَریعت دَنیوو، گِناه به حِساب نیِنِه.</verse>
				<verse number="14">با هَین وجود، آدَمی جا تا موسی، مرگ دِشتِه مَردِنی سَر حاکِم وِه، حتّی اونانیسِه گه وِشونی گِناه هِتی آدمی نافرمونی ای تَرا نَوِه. آدَم، اونی تَرا وِه گه وِیسِه بیِه.</verse>
				<verse number="15">ولی هَدیِه گِناهی تَرا نیِه. چون اگه یَتِه آدمی گِناهی خاطری خِیلیا بَمِردِنِه، چَنّی ویشتَر خِدایی فیض و هَدیِه گه یَتِه آدَمی فیضی طریقی جا، یَعنی عیسی مَسیح فراهَم بَوِه، فِراوونی ای هَمرا خِیلیایی نصیب بَوِه.</verse>
				<verse number="16">و هَین هَدیِه هون آدمی گِناهی نتیجه ای تَرا نیِه. چون هون گِناهی دِمالسَر قضاوت بیمو و محکومیتِ بیاردِه؛ ولی خِیلی گِناهنی دِمالسَر هَدیِه بیمو و صالِح بَووئَنِ شی هَمرا بیاردِه.</verse>
				<verse number="17">چون اگه یَتِه آدمی گِناهی خاطری، مرگ وی طریقی جا حِکومت هاکِردِه، چَنّی ویشتَر اونانیگه خِدایی بی حد و حسابِ فیض و صالِحی ای هَدیِه رِه بَیتِنِه، هون یَت دییَر آدمی طریق، یَعنی عیسی مَسیح، زندگی ای دِلِه حِکومت کِنِنِه.</verse>
				<verse number="18">پَس هَمونجوری گه یَتِه گِناه دِشتِه آدَمِنی مَحکومیتی باعث بَوِه، یَتِه عملِ صالح هَم صالح بِشمارِس بَووئَن و دِشتِه آدَمِنی زِندگی ای باعث وونِه.</verse>
				<verse number="19">چون هَمونجور گه یَتِه آدَمی گِناهی هَمرا، خِیلیا گِناهکار بَوِنِه، یَته آدمی اِطاعَتی هَمرا هَم خِیلیا صالِح وونِنِه.</verse>
				<verse number="20">اِسا، شریعَت بیمو تا گِناه زیاد بَوو؛ ولی اوجِه گه گِناه زیاد بَوِه، فیض بی حد و حساب زیاد بَوِه.</verse>
				<verse number="21">تا هَمونجور گه گِناه مرگی دِلِه حِکومت هاکِردِه، فیض هَم صالحی ای طریقی جا حِکومت هاکِنِه، گه اَمِه خِداوند عیسی مَسیحی طریقی جا، اَبَدی زندگی ای سِه بَرسِه.</verse>
			</chapter>
			<chapter number="6">
				<verse number="1">پَس چی بُئیم؟ همینجور گِناه هاکِنیم تا فیض زیاد بَوو؟</verse>
				<verse number="2">اَصلا! اَما گه گِناهی سِه بَمِردِمی، چِتی بَتِّمی اونی دِلِه اَی هَم زندگی هاکِنیم؟</verse>
				<verse number="3">مَگِه نَئونِنی دِشتِه اَما گه مَسیحْ عیسایی دِلِه غِسلِ تعمید بَیتِمی، وی مرگی دِلِه هَم تعمید بَیتِمی؟</verse>
				<verse number="4">پَس مرگی دِلِه تعمید بَیتنی هَمرا، وی هَمرا دَفن بَوِمی تا هَمونجور گه مَسیح، پیری جَلالی هَمرا مِردِگونی جا زینِّه بَوِه، اَما هَم یَتِه نُو زندگی ای دِلِه قَدم بِلیم.</verse>
				<verse number="5">پس اگه مرگی دِلِه گه هِتی وی مَرگی تَرائه، وی هَمرا یَتّا بَوِمی، حتماً زینِّه بَووئَنی دِلِه هَم هِتی وی زینِّه بَووئَنی تَرا، وی هَمرا یَتّا وومی.</verse>
				<verse number="6">چون دِمّی هون آدمی گه قدیما وِمی، وی هَمرا مصلوب بَوِه تا تَنی گِناه از بِین بورِه و دِ گِناهی نوکر نَووئیم.</verse>
				<verse number="7">چون اونیگه بَمِردِه، گِناهی جا آزاد بَوِه.</verse>
				<verse number="8">اِسا اگه مَسیحی هَمرا بَمِردِمی، ایمون دارمی گه وی هَمرا زندگی هَم کِمّی.</verse>
				<verse number="9">چون دِمّی وختی مَسیح مِردِگونی جا زینِّه بَوِه، دِ هیچ وَخت نَمیرنِه و دِ مرگ وی سَر قِدرتی نارنِه.</verse>
				<verse number="10">چون وی شی مرگی هَمرا گِناهی خاطری، یَکَش هَمیشه ای سِه بَمِردِه، و زندگی ای گه وی زندگی کِنِّه، خِدایی سِه زندگی کِنِّه.</verse>
				<verse number="11">پس شِما هَم وِنِه شِرِه گِناهی سِه بَمِرد دِنّین، و مَسیحْ عیسایی دِلِه، خدایی سِه، زینِّه.</verse>
				<verse number="12">پَس نِلین گِناه شِمِه تَنی دِلِه گه از بِین شونِه دستور هادِه تا وی خواسِّه هارِه اِطاعَت هاکِنین.</verse>
				<verse number="13">شی تَنی اَعضارِه گِناهی دَس نَدین تا ناراسی ای وسیلِه ووئن، بَلگی هِتی هون آدَمِنی تَرا گه مرگی جا زندگی ای سِه دَگِرِسنِه، شِرِه خِدایی دَس هادین. تا شِمِه تَنی اعضا خِدایی دَس، راسی ای وسیله ووئن.</verse>
				<verse number="14">چون گِناه شِمِه سَر حِکم نَکنِّه، چون شریعَتی بِن دَنینی، بَلگی فیضی بِن دَرِنی.</verse>
				<verse number="15">پَس چی بُئیم؟ چون شریعتی بِن دَنیمی، بَلگی فیضی بِن دَرمی گِناه هاکِنیم؟ اَصلاً!</verse>
				<verse number="16">مَگِه نَئونِنی گه اگه شِرِه هِتی نوکرنی تَرا گه اطاعت کِنِنِه یَنفری دَس هادین، هون آدمی نوکرِن وونِنی گه ویجا اطاعت کِنِنی، چی گِناهی نوکر گه مرگی سِه خَتم وونِه، چی خِدایی اِطاعتی نوکر گه صالحی ای سِه خَتم وونِه؟</verse>
				<verse number="17">ولی خِدارِه شِکر، شِما گه یه وختی گِناهی نوکرِن وِنی، اِسا دِشتِه شی دِلی هَمرا هون تَعلیمی جا اطاعت کِنِنی گه خِدا شِمارِ هادا.</verse>
				<verse number="18">شِما آزاد بَووئنی هَمرا، گِناهی جا، صالِحی ای نوکرِن بَوِنی.</verse>
				<verse number="19">مِن دِ آدمی زِوونی هَمرا شِمِه هَمرا گَب زَمِّه، هینِسِه گه آدمِنی و شِمِه جسم ضعیفِ. چون هَمونجور گه پِشتَر شی تَنی اعضارِه هِتی نوکری تَرا ناپاکی و بی قانونی ای دَس گه روز به روز ویشتَر وونِسِه بِسپارِسِنی، پس، اِسا، اونانِه صالحی ای نوکری ای دَس بِسپارین گه قدّوسیتی سِه ختم وونِه.</verse>
				<verse number="20">هون موقِه گه گِناهی نوکرِن وِنی، صالحی ای جا آزاد وِنی.</verse>
				<verse number="21">پس اون موقِه، هون کارایی جا گه اَلَن اونِنی جا خَجالت کَشِنِنی، چی سودی بَوِردِنی؟ چون هون کارایی عاقبت، مَرگِ!</verse>
				<verse number="22">ولی اِسا گه گِناهی جا آزاد و خِدایی نوکَرِن بَوِنی، وی ثَمرِه شِمِسِه تقدیس بَووئنِ گه سرآخر اَبَدی زندگی ای سِه ختم وونِه.</verse>
				<verse number="23">چون گِناهی مِز مَرگِ، ولی خِدایی هَدیِه، اَمِه خِداوند مَسیحْ عیسایی دِلِه، اَبَدی زندگیِه.</verse>
			</chapter>
			<chapter number="7">
				<verse number="1">اِی بِرارِن، مَگِه نَئونِنی - چون اونانی هَمرا، دِ گَب زَمِّه گه شریعَتِ دِنِنِه - فقط تا موقِه ای گه آدَمی زینِّئِه شریعت وی سَر حِکومت کِنِّه؟</verse>
				<verse number="2">چون طبقِ شریعَت، یَتِه زَنا گه شی دارنِه تا وختی گه وی شی زینِّئِه، وی وابستِئه. ولی اگه وی شی بَمیرِه، هون زَنا شَرعاً ویجا آزاد وونِه.</verse>
				<verse number="3">پس اگه هون موقِه ای گه وی شی زینِّئِه، یَت دییَر مَردی ای هَمرا دَوو، زِناکارِ. ولی اگه وی شی بَمیرِه، هَین شریعَتی جا آزادِ، و اگه یَت دییَر مَردی ای هَمرا عروسی هاکنِه، زِناکار نیِه.</verse>
				<verse number="4">هَینِسه، اِی می بِرارِن، شِما هَم مَسیحی تَنی طریق شریعَتی سِه بَمِردِنی تا یَنَفر دییَری هَمرا وصلت هاکِنین، یَعنی وی هَمرا گه مِردِگونی جا زینِّه بَوه، تا خِدایی سِه ثمر بیاریم.</verse>
				<verse number="5">چون هون موقِه ای گه اَما جِسمی دِلِه زندگی کِردِمی، اَمِه هوا و هوس گه گِناهی جا پِر وِه و شریعتی طریقی جا ویشار بَوِه وِه، اَمِه اعضایی دِلِه کار کِردِه تا مَرگی سِه ثَمر بیاریم.</verse>
				<verse number="6">ولی اَلَن اَما شریعَتی جا آزاد بَوِمی، و هون چی ای سِه گه وی گِرفتار وِمی بَمِردِمی، تا روح القدُسی هَمرا یَتِه تازِه راهی دِلِه خِدمت هاکِنیم، نا قدیمِ راه، گه یَتِه بَنوِشت ویشتَر نیِه.</verse>
				<verse number="7">پَس چی بُئیم؟ مَگِه شریعَت گِناهِ؟ اَصلاً! با هَین حال اگه شریعَت دَنیوِه، نَئونِسمی گِناه چیِه. چون اگه شریعَت نُت وِه «طَمع نَکِن»، نَئونِسمی طَمع هاکِردَن چیِه.</verse>
				<verse number="8">ولی گِناه شَریعَتی حِکمی طریقی جا یَتِه فِرصت بَنگیتِه تا هر جور طمعِ می دِلِه بِوجود بیارِه. چون سیوا از شَریعت، گِناه بَمِردِه.</verse>
				<verse number="9">مِن یَه وختی سیوا از شریعت زینِّه وِمِه؛ ولی وختی شریعتی حِکم بیمو، گِناه زینِّه بَوِه و مِن بَمِردِمِه.</verse>
				<verse number="10">هَمون حِکمی گه زندگی ای وعده رِه داوِه، می مَرگی باعث بَوِه.</verse>
				<verse number="11">چون گِناه شریعتی حِکمی طریقی جا، یَتِه فِرصت بَنگیتِه، مِنِه گول بَزو و وی طریق مِنِه بَکوشتِه.</verse>
				<verse number="12">پس، شریعت مِقَدّسِ، و شریعتی حِکم هَم مِقَدّسِ، دِرس و خِبِ.</verse>
				<verse number="13">پَس مَگِه اونچی خِب وِه، میسِه مرگی باعث بَوِه؟ اَصلاً! بَلگی گِناه اونچی ای طریق گه خِب وِه، مَرگِ می دِلِه بِوجود بیاردِه تا هَینجوری معلوم بَوو گه گِناه، گِناهِ، و شریعتی حِکمی طریقی جا معلوم بَوو گه گِناهی پلیدی چَنّی بی حد و حِسابِ.</verse>
				<verse number="14">اَما دِمّی گه شریعَت روحانیِه، ولی مِن آدمی جِسمانیمِه و هِتی یَتِه نوکری تَرا گِناهی سِه بَروت بَوِمِه.</verse>
				<verse number="15">چونگه مِن نَئومِه دِ چی کِمِّه. چون اونچی گه خوایمِه رِه نَکِمِّه، بَلگی اونچی گه ویجا بیزارمِه رِه، دِ اَنجام دِمِه.</verse>
				<verse number="16">اِسا اگه اونچی گه نَخوایمِه رِه کِمِّه، پس قَبول کِمِّه گه شریعت خِبِ.</verse>
				<verse number="17">پس هینجوری دِ مِن نیمِه گه هون کارِ کِمِّه، بَلگی هون گِناهیِه گه می دِلِه دَرِه.</verse>
				<verse number="18">چون دِمِّه گه می دِلِه، یَعنی می جِسمی دِلِه، هیچ خِبی ای دَنیِه. چون خوایمِه اونچی گه دِرِسِ رِه هاکِنِم، ولی نَتِمِّه اونِه اَنجام هادَم.</verse>
				<verse number="19">چون هون خِبِ کار گه خوایمِه رِه، نَکِمِّه، بَلگی هون بَدِ کار گه نَخوایمِه رِه، هَمینجوری دِ کِمِّه.</verse>
				<verse number="20">اِسا اگه هون کاری گه نَخوایمِه هاکنِمِ، کِمِّه، پس دِ مِن نیمِه گه هون کارِ کِمِّه، بَلگی هون گِناهیِه گه می دِلِه دَرِه.</verse>
				<verse number="21">پَس هَین قانونِ فَهمِمِه گه وختی خوایمِه خِبی هاکِنِم، بَدی، می دَسی وَر دَرِه.</verse>
				<verse number="22">چونگه مِن شی باطنی دِلِه خِدایی شریعَتی جا، کیف کِمِّه،</verse>
				<verse number="23">ولی یَت دییَر قانونِ شی اعضایی دِلِه ویمِّه گه هون شریعتی هَمرا گه می عقل قَبول کِنِّه، جنگِنِه و مِنِه شریعتی گِناهی اَسیر کِنِّه گه می اعضایی دِلِه دَرِه.</verse>
				<verse number="24">آی چَنّی مِن بَدبَختِ آدم مِه! کیِه گه مِنِه هَین بَمِردِه تَنی جا آزاد هاکِنِه؟</verse>
				<verse number="25">خِدارِه شِکر- اَمِه خِداوند عیسی مَسیحی طریقی جا! پس، مِن خِدایی شریعتِ شی عقلی هَمرا نوکری کِمِّه، ولی شی جِسمی هَمرا گِناهی شریعتِ نوکری کِمِّه.</verse>
			</chapter>
			<chapter number="8">
				<verse number="1">پَس اَلَن اونانیسِه گه مَسیحْ عیسایی دِلِه دَرِنِه، دِ هیچ مَحکومیتی دَنیِه،</verse>
				<verse number="2">چون شریعت گه زندگی ای روحِ، مَسیحْ عیسایی دِلِه، شِمارِ گِناهی شریعت و مرگی جا آزاد هاکِردِه.</verse>
				<verse number="3">چونگه شریعت اونچی رِه هَینِسه گه آدمی ای جِسم ضعیفِ، نَتِنِّسِه اَنجام هادِه، خِدا اَنجام هادا. وی شی ریکارِه یَتِه گِناهکارِ جسمی تَرا بَرِسانیِه تا ’گِناهی قِروونی‘ ووئِه، و هَینجوری جِسمی دِلِه، گِناهِ محکوم هاکِردِه.</verse>
				<verse number="4">تا هون دِرِسِ چیایی گه شریعَت خواینِه، اَمِه دِلِه اَنجام بَوو، اَمِه دِلِه گه طِبقِ خِدایی روح زندگی کِمّی، نا طِبقِ جسم.</verse>
				<verse number="5">اونانیگه طبقِ جِسم زندگی کِنِنِه، شی فِکرِ اونچی ای سَر اِلِنِه گه جِسمی جائه، ولی اونانیگه خِدایی روحِ دارِنِه، شی فِکرِ اونچی ای سَر اِلِنِه گه روحی جائِه.</verse>
				<verse number="6">چون هون آدَمی گه شی فِکرِ اون چیایی سَر گه جِسمانیِه اِلنِه، مَرگِ، ولی هون فکری گه خِدایی روحی دِمال دَرِه، زندگی و سلامتیِه.</verse>
				<verse number="7">چون هون آدَم گه شی فکرِ جِسمی سَر اِلنِه خِدایی هَمرا دِشمَنی کِنِّه، چون خِدایی شریعَتی جا اطاعت نَکِنِّه و نَتِنِّه هَم هاکِنِه،</verse>
				<verse number="8">اونانیگه جِسم وِشونی سَر حِکم کِنِّه، نَتِنِّنِه خِدارِه راضی هاکِنِن.</verse>
				<verse number="9">ولی جسم شِمِسِه حِکم نَکِنِّه، بَلگی خِدایی روحِ گه دِ حِکم کِنِّه، البتِه اگه خِدایی روح شِمِه دِلِه دَوو. کسی گه مسیحی روحِ نارنِه، وی مَسیحی سِه نیِه.</verse>
				<verse number="10">ولی اگه مَسیح شِمِه دِلِه دَرِه، هر چَن شِمِه تَن گِناهی خاطری بَمِردِه، ولی چون صالِح بِشمارِس بَوِنی، خِدایی روح شِمِسِه زندگیِه.</verse>
				<verse number="11">اگه روحی گه عیسی رِه مِردِگونی جا زینِّه هاکِردِه شِمِه دِلِه دَوو، ویگه مَسیحْ عیسی رِه مِردِگونی جا زینِّه هاکِردِه، شی روحی طریق گه شِمِه دِلِه دَرِه، شِمِه تَن گه میرنِه رِه هَم زندگی دِنِه.</verse>
				<verse number="12">پَس اِی بِرارِن، اَما مَدیونِمی، ولی نا جِسمی مدیون، تا طبقِ جسم زندگی هاکِنیم.</verse>
				<verse number="13">چون اگه طبقِ جسم زندگی هاکِنین، میرِنی، ولی اگه خِدایی روحی هَمرا، کارایی گه تَن کِنِّه رِه بَکوشین، زندگی کِنِنی.</verse>
				<verse number="14">چون اونانیگه خِدایی روح وِشونی رانِمائه، خِدایی ریک ریکانِه.</verse>
				<verse number="15">چونگه شِما نوکری ای روحِ نَیتِنی تا اَی هَم بَتِرسین، بَلگی شِما ریک ریکائی مقامی دِلِه فرزند خوندگی ای روحِ بَیتِنی گه اونی طریقی جا داد زَمّی: «بَبا، می پیر.»</verse>
				<verse number="16">و شِه خِدایی روح، اَمِه روحی هَمرا شهادت دِنِه گه اَما خِدایی وَچیلِمی.</verse>
				<verse number="17">و اگه خِدایی وَچیلِمی، پَس وارِثِن هَم هَسمی، یَعنی خِدایی وارِثِن و مَسیحی هَمرا اِرثی دِلِه شریکمی. به شرطی گه اَما هَم وی هَمرا عذاب بَکِشیم، تا اَما هَم وی هَمرا جلال بَیریم.</verse>
				<verse number="18">می نَظَر هَینِه، هَین دِنیایی عذابا، هون جلالی گه اَمِه دِلِه آشکار وونِه ای هَمرا، نِشنِه قیاس هاکِردن.</verse>
				<verse number="19">چون خِلقت دِشتِه ذوقی هَمرا خِدایی ریک ریکائی ظاهر بَووئنی اِنتِظارِ کَشِنِه</verse>
				<verse number="20">چونگه خلقت شِرِه باطل هاکِردِه، نا شی خواسِّه ای هَمرا، بَلگی وی خواسِّه ای هَمرا گه وِرِه تسلیم هاکِردِه، هَین اِمیدی هَمرا گه</verse>
				<verse number="21">شِه خلقت هَم فسادی نوکری ای جا آزاد وونِه و خِدایی وَچیله ای پِر جلالِ آزادی ای دِلِه شَریک وونِنِه.</verse>
				<verse number="22">چون اَما دِمّی گه دِشتِه خِلقت تا اَلَن یَتِه دَردی جا هِتی بَزائَنی دَردی تَرا نالِنِه.</verse>
				<verse number="23">و نا فقط خِلقت، بَلگی اَما شِه هَم گه خِدایی روحی نوبَرِ دارمی، شی دِلی دِلِه نالِه کِمّی، هَمونجور گه ذوقی هَمرا ریک ریکائی مقامی دِلِه، فرزند خوندگی ای انتظارِ کَشِمی، یَعنی شی تَنی آزادی رِه.</verse>
				<verse number="24">چون هَین اِمیدی هَمرا نِجات بَیتِمی. اِسا اِمیدی گه بَئی وونِه، دِ اِمید نیِه. چونگه چِتی یَنَفَر بَتِنِّه یَچی گه وینِّه رِه اِمید دَوِنِّه؟</verse>
				<verse number="25">ولی اگه یَچی گه حَلا نَئیمی رِه اِمید دارمی، صَبری هَمرا وی انتظارِ کَشِمی.</verse>
				<verse number="26">هینجوری هَم، اَمِه ضَعفی دِلِه خِدا اَمِه کِمَک اِنِه، چون نَئومی گه چِتی وِنِه دِعا هاکِنیم. ولی خِدایی روح هون ناله‌هایی هَمرا گه عمیقِنِه و نِشِنِه بُتَن، اَمِسِه شفاعت کِنِّه.</verse>
				<verse number="27">ویگِه دِلیشونی دِلِه رِه گِردِنِه، روحی فِکرِ دِنِّه، چون روح طبقِ خِدایی اِرادِه مِقَدَّسینی سِه شفاعت کِنِّه.</verse>
				<verse number="28">دِمّی اونانی حَق گه خِدارِه دوس دارنِه و طبقِ وی اِراده بَخونِس بَوِنِه، هَمه چی با هَم وِشونی خِیریتی سِه دِ کار کِنِّه.</verse>
				<verse number="29">چون اونانیگه خِدا قبلاََ بِشناسیِه رِه، وِشونِه هَم پِشتر تعیین هاکِردِه تا وی ریکائی تَرا بَوون، تا هینجوری مسیح خِیلی بِرارِنی دِلِه اوّلین وَچِه ووئِه.</verse>
				<verse number="30">و اونانیگه پِشتر تعیین هاکِردِه رِه هَم، بَخونِسِه؛ و اونانیگِه بَخونِسِه رِه هَم؛ صالِح بِشمارِسِ؛ و اونانیگِه صالِح بِشمارِسِ رِه هَم، جَلال هادا.</verse>
				<verse number="31">پس دِشتِه هَینِنی خَوَری چی بَتِمّی بُئیم؟ اگه خِدا اَمِه هَمرائِه، کی بَتِنِّه اَمِه علِیه ووئِه؟</verse>
				<verse number="32">ویگه شی ریکارِه دریغ نَکِردِه، بَلگی وِرِه اَما هَمه ای سِه فِدا هاکِردِه، چِتی، وی، دَس و دلبازی ای هَمرا هَمه چیرِه اَمارِه نَدِنِه؟</verse>
				<verse number="33">کیِه گه خِدایی اِنتخاب بَوه ایشونِه تِهمت بَزِنِه؟ خِدائِه گه وِشونِه صالِح اِشمارنِه!</verse>
				<verse number="34">کیه گه وِشونِه محکوم هاکِنِه؟ مَسیحْ عیسی بَمِردِه- از اون ویشتَر مِردِگونی جا هَم زینِّه بَوِه- و خِدایی راسِ دَس هِنیشتِه، ویئِه گه راساسی اَمِسِه شَفاعت کِنِّه!</verse>
				<verse number="35">کیِه گه اَمارِه مَسیحی مِحبتی جا سیوا هاکِنِه؟ مِصیبت یا پریشونی، اذیت و آزار، قَحطی، لِختی، خطر یا شَمشیر؟</verse>
				<verse number="36">هَمونجور گه مزموری کیتابی دِلِه بَنوِشت بَوِه: «اَما تی خاطری دِشتِه روز بَمردنی سِه شومی و هِتی هون گِسَنِنی تَرا گه کِشتاری سِه حاضر وونِنِه، بِشمارِس وومی.»</verse>
				<verse number="37">نا، دِشتِه هَین کارایی دِلِه اَما اونایی جا گه پیروزِنِه سَرتَرمی، اونی خاطری گه اَمارِه مِحبت هاکِردِه.</verse>
				<verse number="38">چون مِطمَئنمِه گه نا مرگ و نا زندگی، نا فِرشتِگون و نا رئیسِن، نا چیزایی گه اَلَن دَرِه و نا چیزایی گه آینده دَرِه، نا هیچ قِدرتی،</verse>
				<verse number="39">و نا بِلَّنی و نا پَستی، و نا دِشتِه خلقتی دِلِه هیچ‌ چی دییَر، نَتِنِّه اَمارِه خِدایی مِحبتی جا گه اَمِه خِداوند مَسیحْ عیسی هَسِّه، سیوا هاکِنِه.</verse>
			</chapter>
			<chapter number="9">
				<verse number="1">مِن مَسیحی دِلِه راس گِمِه، دِرو نَزِمِّه، و می وِجدان روح القدُسی طریقی جا میسِه گِواهی دِنِه</verse>
				<verse number="2">گه شی دِلی دِلِه یَتِه گَتِه غم دارمِه و همِش غِرصِه دارمِه.</verse>
				<verse number="3">چون کاشکی مِن شی بِرارِنی راهی دِلِه، اونانیگه می همنژادِنِه لَعنت بَووم و مَسیحی جا سیوا بَووم.</verse>
				<verse number="4">وِشون اسرائیلینِه، فرزند خوندگی، جلال، عهدها، شریعَت وِشونِه هادا بَوِه، پَرَسِش و وعده‌ها، دِشتِه هَینِن وِشونیِه؛</verse>
				<verse number="5">و اجداد هَم وِشونی جانِه و مسیح هَم جسماً وِشونی نَسلی جائه، خِدایی گه هَمه ای جا بالاترِ، وِرِه تا اَبَد شِکر ووئِه.آمین.</verse>
				<verse number="6">ولی منظور هَین نیِه گه خِدایی کلام اَنجام نَوو، چون دِشتِه اونانیگه اسرائیلی قومی جانِه، راساسی اسرائیلی نینِه؛</verse>
				<verse number="7">و دِشتِه اونانیگه ابراهیمی نَسلی جانِه هَم، وی وَچِیلِه بِشمارِس نَوونِنِه. بَلگی توراتی دِلِه بُتِه بَوِه: «تی نَسل اسحاقی جا بَخونِس وونِه.»</verse>
				<verse number="8">یَعنی وچیله ای گه طبقِ جسم دِنیا بیمونِه خِدایی وَچیلِه نینِه، بَلگی وعدِه ای وَچیلِه ابراهیمی نَسلی جا بِشمارِس وونِنِه.</verse>
				<verse number="9">چون اونچی گه هون وَعده بُتِه هَین وِه گه «سال دییَر همین موقِه گِردِمِه و سارا یَتِه ریکائی صاحِب وونِه.»</verse>
				<verse number="10">و نا فقط هَین، بَلگی ربِکایی وَچیلِه هَم یَنفری جا، یَعنی اَمِه جَد اسحاقی جا وِنِه.</verse>
				<verse number="11">هر چَن پِش از اونگه وِشون دِنیا بیئِن، و خِبِ کار یا بَدِ کار هاکِنِن، هینسِه گه خِدایی هدف شی اِنتِخابی دِلِه پابرجا بَمونِّه، نا اعمالی راهی جا، بَلگی وی طریقی جا گه کَفا خُونِّه</verse>
				<verse number="12">ربکارِه بُتِه بَوِه گه «گَتتَر، کِچیکتَرِ خِدمَت کِنِّه.»</verse>
				<verse number="13">هَمونجور گه ملاکی ای پِیغمبری کیتابی دِلِه بَنوِشت بَوِه: «یعقوبِ دوس داشتِمِه، ولی عیسویی جا بیزار وِمِه.»</verse>
				<verse number="14">پَس چی بُئیم؟ بُئیم خِدا بی انصافِ؟ اَصلاً!</verse>
				<verse number="15">چون موسای پِیغمبرِ گِنِه: «هر کسِ رحم هاکِنم، رحم کِمِّه؛ و دِلسوجی کِمِّه، هر کسی سِه گه می دِل ویسِه سوجِنِه.»</verse>
				<verse number="16">پس، آدَمی ای خواسِّه یا وی تَقَّلارِه ربطی نارنِه، بَلگی خِدایی رِه مربوطِ گه رَحم کِنِّه.</verse>
				<verse number="17">چون توراتی دِلِه خِدا فرعونِ گِنِه: «مِن هَین هدفی سِه تِرِه به قِدرت بَرِسانیمِه تا شی قدرَتِ تی دِلِه هَم هادَم، و تا می اِسم دِشتِه زَمینی دِلِه اِعلام بَوو.»</verse>
				<verse number="18">پَس خِدا هر کی گه بَخوادِ رَحم کِنِّه و هر کی گه بَخوادِ سنگدِل کِنِّه.</verse>
				<verse number="19">اَزما مِنِه گِنی: «پس، دِ، چه اَمارِه سراکو کِنِّه؟ چون کی بَتِنِّه خِدایی اِرادِه ای پِش هِرِسِه؟»</verse>
				<verse number="20">ولی اِی آدَم، تو کی ای گه خِدایی هَمرا دِهِن به دِهِن وونی؟ «مَگِه مخلوق بَتِنِّه شی خالِقِ بُئِه چه مِنِه هَینجور بَساتی؟»</verse>
				<verse number="21">مَگِه یَتِه پیلَک ساج اختیار نارنِه گه یَتِه میس گِلی جا یَتِه ظرف مِهمِ کارایی سِه و یَت دییَر ظرف هون کارایی گه مِهم نیِه ای سِه بَساجِه؟</verse>
				<verse number="22">چی وِنِه بُتَن اگه خِدا با هَینگه خواینِه شی غیظِ هَم هادِه و شی قِدِّ بِشناسانِه، ظَرفایی گه اونِنی سَر غیظ هاکِردِه و هلاکتی سِه آمادِه بَوِنِه رِه خِیلی صبری هَمرا تَحمل هاکِنِه،</verse>
				<verse number="23">تا شی گَتِ جلالِ هون ظرفایی سَر گه اونِنِه رحم هاکِردِه معلوم هاکِنِه، ظرفایی گه اونانِ پِشتر جلالی سِه آمادِه هاکِردِه.</verse>
				<verse number="24">حتّی اَما هَم گه وی طرفی جا بَخونِس بَوِمی رِه شامِل وونِه، نا فقط یَهودینِ، بَلگی غیریهودیِنِ هَم همینجور.</verse>
				<verse number="25">هَمونجور گه هوشَعِ پِیغمبر گِنِه: «اونانیگه می قوم نَوِنِه رِه، ’شی قوم‘ خُومِّه، و ویگه می عَزیز نَوِه رِه، ’شی عزیز‘ خُومِّه.»</verse>
				<verse number="26">«هَموجِه گه وِشونِه بُتِه بَوِه: ”شِما می قوم نینی“، هموجِه ’زینِّه خِدایی ریک ریکا‘ بَخونِس وونِنِه.»</verse>
				<verse number="27">و اِشعیای پِیغمبر اِسرائیلی قومی خَوَری گِنِه گه: «حتّی اگه اسرائیلی قومی تعداد هِتی دریایی ریگی تَرا ووئِه، فقط اَقّدی نِجات گیرِنِه.</verse>
				<verse number="28">چون خِداوَند شی کَلامِ کامل و بدونِ مَتَّلی زَمینی سَر اَنجام دِنِه.»</verse>
				<verse number="29">و هَمونجور گه اِشعیای پِیغمبر پِشگویی هاکِردِه: «اگه خِداوندِ لشگرها اَمِسِه نَسلی بِجا نِشت وِه، اَما سُدوم و غَمورَه ای شهری تَرا وونِسِمی.»</verse>
				<verse number="30">پَس چی بُئیم؟ غیرِیهودینی گه صالِحی ای دِمال دَنیوِنِه، اونِه بِدَس بیاردنِه، یَعنی هون صالحی رِه گه ایمونی راهی جا بِدَس اِنِه؛</verse>
				<verse number="31">ولی اسرائیلی قوم گه هون شریعتی دِمال دَوِنِه گه وِشونِه صالحی ای سِه رَسانی وِه، اونِه بِدَس نیاردِنِه.</verse>
				<verse number="32">چه؟ چون نا ایمونی راهی جا، بَلگی اعمالی هَمرا اونی دِمال دَوِنِه. بَلگی هون ’سَنگی گه وِشونی دیم بَخاردنی باعث وِه‘ وِشونِه بِنِه بَزو.</verse>
				<verse number="33">هَمونجور گه اِشعیای پِیغمبری کیتابی دِلِه بَنوِشت بَوِه: «هارشین صَهیونی دِلِه یَتِه سَنگ اِلمِه گه دیم بَخاردنی باعث بَوو، و یَتِه کِر گه دیم بَخاردَنی باعث بَوو؛ و هر کی گه وِرِه ایمون بیارِه، شَرمندِه نَوونِه.»</verse>
			</chapter>
			<chapter number="10">
				<verse number="1">اِی بِرارِن، اسرائیلی قومی سِه می دِلی آرِزو و می دِعا خِدایی پِش هَینِه گه نِجات بَیرِن.</verse>
				<verse number="2">چون مِن بَتِمِّه وِشونی خَوَری شَهادت هادِم گه خِدایی سِه غیرت دارِنِه، ولی نا معرفتی سَر.</verse>
				<verse number="3">چون هون صالِحی ای نَئونِسنی خاطری گه خِدایی جائه و هینِسِه گه شی صالِحی ای ثابت هاکِردنی دِمال دَوِنِه، هون صالِحی ای پِش گه خِدایی جائه، شی سَرِ جِر نیاردِنِه.</verse>
				<verse number="4">چون مسیح، آخَرِ شریعتِ، تا هر کی گه وِرِه ایمون بیارِه، صالِح بِشمارِس بَوو.</verse>
				<verse number="5">چونگه موسای پِیغمبر هون صالِحی ای خَوَری گه شریعَتی سَر بَنائه هَینجور نِویسِنِه گه: «اونیگه احکامِ اَنجام دِنِه، اونانی طریقی جا زندگی دارنِه.»</verse>
				<verse number="6">ولی هون صالِحی ای گه ایمونی سَر بَنائِه گِنِه: «شی دِلی دِلِه نُو ”کیِه گه آسِمونِ لُو شونِه؟“ - تا مَسیحِ جِر بیارِه -</verse>
				<verse number="7">یا «”کیِه گه مِردگونی دِنیایی دِلِه بورِه؟“ - تا مَسیحِ مِردِگونی جا زینِّه هاکِنِه.</verse>
				<verse number="8">ولی وی چی گِنِه؟ هَینگه «هَین کَلام تی نَزیکی، تی دِهنی دِلِه، و تی دِلی دِلِه دَرِه.» هَین هَمون ایمونی کَلامِ گه اَما اعلام کِمّی،</verse>
				<verse number="9">گه اگه شی زِوونی هَمرا اعتراف هاکِنی «عیسی خِداوَندِ» و شی دِلی دِلِه ایمون داری گه خِدا وِرِه مِردِگونی جا زینِّه هاکِردِه، نِجات گیرنی.</verse>
				<verse number="10">چون دِلی همرائه گه آدَم ایمون اُرنِه و صالِح بِشمارِس وونِه، و زِوونی هَمرائِه گه اِعتراف کِنِّه و نِجات گیرنِه.</verse>
				<verse number="11">هَمونجور گه اِشعیای پِیغمبری کیتاب گِنِه: «هر‌ کی وِرِه ایمون بیارِه، شرمنده نَوونِه.»</verse>
				<verse number="12">چون یهود و یونانی ای میِن هیچ فَرقی دَنیِه، چونگه هَمون خِداوَند، هَمه ای خِداوندِ و دِشتِه اونانیگه وِرِه خُونِنِه رِه، خِیلی بَرکَت دِنِه.</verse>
				<verse number="13">چون «هر‌ کی خِداوندی اِسمِ بَخونِّه، نِجات گیرنِه.»</verse>
				<verse number="14">پس چِتی کَسی گه وِرِه ایمون نیاردِنِه رِه، بَخونِن؟ و چِتی کَسی گه اَصلاً ویجا نِشنُسِنِه رِه ایمون بیارِن؟ و چِتی بِشنُئَن، اگه کَسی وِشونی سِه موعظه نَکِنِه؟</verse>
				<verse number="15">اگه بَرِسانی نَوون، چِتی موعظه هاکِنِن؟ هَمونجور گه اِشعیای پِیغمبری کیتابی دِلِه بَنوِشت بَوِه: «هون آدَمِنی لینگ گه اِنجیلی خَوَرِخِشِ موعظه کِنِنِه، چَنّی قَشَنگِ.»</verse>
				<verse number="16">ولی دِشتِه وِشون اِنجیلِ قَبول نَکردِنِه، چون اِشعیای پِیغمبر کیتابی دِلِه گِنِه: «اِی خِداوند، کیِه گه اَمِه پیغِمِ باور هاکِردِه»</verse>
				<verse number="17">پَس ایمون، پیغِمی بِشنُسَنی جا اِنِه و پِیغِمی بِشنُسَن، مَسیحی کَلامی راهی جا اِنِه.</verse>
				<verse number="18">ولی پُرسِمِه: مَگِه نِشنُسِنِه؟ البتِه گه بِشنُسِنِه، چون «وِشونی اَواز دِشتِه زَمینی دِلِه دَپیتِه، و وِشونی کَلام دِنیایی هَین سَر تا هون سَر بَرِسیِه.»</verse>
				<verse number="19">ولی پُرسِمِه: مَگِه اسرائیلی قوم اونچی گه بِشنُسِه رِه، نِفَهمِسِه؟ اَوَّل، موسی گِنِه: «اونانی طریقی جا گه قومی بِحِساب نیئِنِنِه، شِمارِ غیرتی سِه اُرمِه؛ و نادونِ قومی خاطری، شِمِه تَشی غیظِ روشِن کِمِّه.»</verse>
				<verse number="20">اَزما، اِشعیای پِیغمبر جِرأتی هَمرا گِنِه: «اونانیگه می دِمال نَگِرِس وِنِه، مِنِه بَنگیتِنِه و شِرِه اونانی رِه هَم هادامِه گه مِنِه نَخوایسِنِه.»</verse>
				<verse number="21">ولی اسرائیلی قومی خَوَری گِنِه: «دِشتِه روز شی دَسِ نافَرمون و سَرکِشِ مَردِنی سَمت دِراز هاکِردِمِه.»</verse>
			</chapter>
			<chapter number="11">
				<verse number="1">پَس پُرسِمِه: مَگِه خِدا شی قومِ رَد هاکِردِه؟ اَصلاً! چون مِن، شِه اسرائیلیمِه، ابراهیمی نَسل و بِنیامینی ایل و تَباری جا هسمِه.</verse>
				<verse number="2">خِدا شی قوم گه پِشتر سیوا هاکِرد وِه رِه، رَد نَکِردِه. مَگِه نَئونِنی مِقَدّسِ نِوشتِه ها ایلیای پِیغمبری خَوَری چی گِنِه؟ گه وی چِتی اسرائیلی قومی علِیه، خِدایی وَر شکایت هاکِردِه و بُتِه:</verse>
				<verse number="3">«خِداوندا، تی پِیغَمبَرِنِ بَکوشتِنِه و تی قِروونگاها رِه لی هادانِه. فقط مِن بَمونِسِمِه و اِسا خواینِنِه مِنِه هَم بَکوشِن.»</verse>
				<verse number="4">ولی خِدا وِرِه چی جِواب هادا؟ هَینگه «مِن هف هزار نفر شیسِه کِنار بِشتِمِه گه بَعَلی بِتی پِش زِنی نَزونِه.»</verse>
				<verse number="5">هینِسِه، هَمین اَلَنم اَقدّی دَرِنِه گه خِدایی فیضی راهی جا انتخاب بَوِنِه.</verse>
				<verse number="6">ولی اگه فیضی راهی جا ووئِه، دِ اعمالی سِه نیِه؛ و اِلّا فیض دِ فیض نیِه. ولی اگه اعمالی راهی جا ووئِه، دِ فیضی سِه نیِه؛ و اِلّا عَمَل دِ عَمَل نیِه.</verse>
				<verse number="7">اَزما چی؟ هَینگه اسرائیلی قوم اونچی گه ذوق و شوقی هَمرا وی دِمال دَوِه رِه، بِدَس نیاردِه. اِنتخاب بَوِه ایشون اونِه بِدَس بیاردِنِه و ولی بَقیِه سنگدِل بَوِنِه.</verse>
				<verse number="8">هَمونجور گه اِشعیای پِیغمبری کیتابی دِلِه بَنوِشت بَوِه: «تا اَمرِز خِدا لِرِ روحِ، وِشونِه هادا و چِشایی گه نَتِنِّن بَوینِن و گوشایی گه نَتِنِّن بِشنُئِن.»</verse>
				<verse number="9">و داوودِ پادشاه گِنِه: «وِشونی سِفرِه وِشونی سِه دام و تَلِه ووئِه سَنگی گه وِشونِه بِنِه زَنِّه وِشونی سِه مِکافات بَوو.</verse>
				<verse number="10">وِشونی چِش تار بَوو تا نَتِنِّن بَوینِن وِشونی کَمر هَمِش دِلّا ووئه.»</verse>
				<verse number="11">پس پُرسِمِه: اونِن لغزش بَخاردِنِه تا هَمیشِه ای سِه دیم بَخارِن؟ اَصلاً! بَلگی وِشونی نافرمونی ای هَمرا، غیرِیهودیِن نِجاتِ بَیتِنِه، تا اسرائیلی قومی دِلِه غیرت به وجود بیِه.</verse>
				<verse number="12">ولی اگه وِشونی تقصیرات دِنیارِه پولدار هاکِردِه و وِشونی شِکست غیرِیهودینِ پولدار هاکِردِه، پس وختی گه یهودی قوم کامِلاً نِجات بَیرِن چَنّی ویشتَر پولدار بَووئنی باعث وونِه؟</verse>
				<verse number="13">اِسا، شِما غیرِیهودیِنی هَمرا گَب زَمِّه. از اوجِه گه مِن غیرِیَهودِینی رَسولمِه، شی خِدمَتی سَر خِیلی افتخار کِمّه،</verse>
				<verse number="14">هین اِمیدی هَمرا گه شی همنِژادِنِ غیرتی هاکِنِم، وِشونی جا، بعضیارِه نِجات هادِم.</verse>
				<verse number="15">چون اگه وِشونی رَد بَووئنی معنی خِدایی آشتی دِنیایی همرائه، وِشونی قَبول بَووئَنی معنی چیِه، بِجز مِردِگونی جا زینِّه بَووئَن؟</verse>
				<verse number="16">اگه خمیری جا یَتِه گِلی گه نوبَری ای سِه خِدایی پیشکَش وونِه مِقَدَّس ووئِه، پس هینجوری دِشتِه هون خمیر مِقَدّسِ؛ و اگه بِنِه مِقَدَّس ووئِه، پَس شاخِه ایشون هَم مِقَدَّسنِه.</verse>
				<verse number="17">ولی اگه شاخه ایشونی جا بعضیا بَوری بَوِنِه و تو گه وَحشی زیتونی شاخِه وِه ای، و زیتون داری دییَر شاخِه هایی کَش پِیوَن بَخاردی و اَلَن وی بِنِه ای مِقوّی شیره ای جا خارنی،</verse>
				<verse number="18">هون شاخِه ایشونی سَر نَبال. اگه هَینجور کِنّی، یاد نَکِن، تو بِنِه رِه نارنی، بلگی بِنِه تِرِه دارنِه.</verse>
				<verse number="19">شاید گِنی: «شاخِه ایشون بَوری بَوِنِه تا مِن پِیوَن بَخارِم.»</verse>
				<verse number="20">راس گِنی. ولی اونان بی ایمونی ای خاطری بَوری بَوِنِه و تو فقط ایمونی سَر پابرجائی. پَس مغرور نَواش بَلگی بَتِرس.</verse>
				<verse number="21">چون اگه خِدا طبیعی شاخِه ایشونِه رَحم نَکِردِه، تِرِه هَم رَحم نَکِنِّه.</verse>
				<verse number="22">پَس خِدایی مِهرَوونی و سَختگیری رِه یادی جا نَوِر؛ سَختگیری اونانیسِئه گه ایمونی جا دیم بَخاردِنِه، ولی تیسِه مِهرَوونِ، البَتِه هَین شرطی هَمرا گه وی مهرَوونی ای دِلِه ثابت بَمونی؛ و اِلّا تو هَم بَوری وونی.</verse>
				<verse number="23">و اگه اونان هَم بی ایمونی رِه اِدامِه نَدِن، اَی پِیوَن خارِنِه، چون خِدا بَتِنِّه یَکَش دییَر اونانِه پِیوَن بَزِنِه.</verse>
				<verse number="24">چون اگه تو وَحشی زیتون داری جا بَوری بَوِئی و بَرخَلافِ شی طبیعت، آزادِ زیتون داری کَش پِیوَن بَزِه بَوِه ای، پس چَنّی ویشتَر اصلی شاخِه ایشون بَتِنِّنِه هون زیتون داری گه ویجا بَوری بَوِنِه رِه، پِیوَن بَزِه بَوون.</verse>
				<verse number="25">اِی بِرارِن، نَخوایمِه هَین رازی جا بی خَور ووئین - نَکِنِه شِرِه حکیم دِنّین - گه اسرائیلی یَتِه گِلی رِه سنگدلی بَیتِه، تا وِشونی تعداد گه قرارِ غیریهودیِنی میِن مسیحِ ایمون بیارِن کامِل بَوون.</verse>
				<verse number="26">و هَینجوری، دِشتِه اسرائیل نِجات گیرنِه. هَمونجور گه مِقدّسِ نوشته هایی دِلِه بَنوِشت بَوِه: «صَهیونی جا یَنفر اِنِه گه نِجات دِنِه و یعقوبی جا بی‌دینی رِه دیرگا کِنِّه.</verse>
				<verse number="27">و می هَین عهد وِشونی هَمرا دَرِه وختی گه وِشونی گِناهِنِ بَئیرِم.»</verse>
				<verse number="28">اِنجیلی خَوَری، یهودیِن شِمِه خاطری دِشمَنِنِه؛ ولی خِدایی اِنتخابی خاطری، و شی اجدادی خاطری خِدایی عزیزِنِه.</verse>
				<verse number="29">چون خِدا اصلاً شی هدیه ها و دعوتِ پَس نَئیرنِه.</verse>
				<verse number="30">دِرِس هَمونجور گه شِما یه وختی نسبت به خِدا نافرمون وِنی، ولی اَلَن یهودیِنی نافرمونی ای خاطری خِدایی رحمت شِمِسِه بیمو،</verse>
				<verse number="31">پس اَلَن وِشون هَم نافرمون بَوِنِه تا خِدایی رَحمَتی خاطری گه شِمارِ هادا، [اَلَن] وِشونِ هَم رَحم بَوو.</verse>
				<verse number="32">چون خِدا هَمه رِه نافرمونی ای گرفتار هاکِردِه، تا هَمه رِه رَحم هاکِنِه.</verse>
				<verse number="33">آه، چَنّی خِدایی دولتمندی و حکمت و معرفت جَلِ! وی داوری ها رِه نِشِنِه دَکلاش وَکلاش هاکِردَن. و وی راهها رِه نِشِنِه بِفَهمِسَن.</verse>
				<verse number="34">«چون کیِه گه خِداوندی فِکرِ دِنِس وو و یا کی وی هَمرا مشورت هاکِردِه؟»</verse>
				<verse number="35">«کیه گه یَچی خِدارِه هادا وو تا وِرِه پَس هادا بَوو؟»</verse>
				<verse number="36">چون هَمه چی ویجا، و وی طریقی جا، و ویسِه هَسِّه. وِرِه تا اَبَد جَلال ووئِه.آمین.</verse>
			</chapter>
			<chapter number="12">
				<verse number="1">پَس اِی بِرارِن، خِدایی رَحمتایی خاطری، شِمِه جا خواهِش کِمِّه گه شی تَنِ هِتی زینِّه قِروونی ای تَرا، مِقَدَّس و خِدایی بابِ دِل، پیشکَش هاکِنین گه شِمِه روحانی عبادَت همینِه.</verse>
				<verse number="2">و دِ هَین دِنیایی تَرا نَووئین، بلگی شی فکری نُو بَووئَنی هَمرا تغییر هاکِنین. هون موقِه بَتِنِّنی خِدایی اِرادِه رِه بِفهمین، خِدایی بابِ دِل و کامِلِ اِرادِه رِه.</verse>
				<verse number="3">چون هون فیضی طریقی جا گه مِنِه هادا بَوِه، شِما هر کدیمِ گِمِه گه شِرِه اونچی گه هَسِّنی ای جا ویشتَر نَئونین، بَلگی هر کِدیم هون ایمونی اَنّا گه خِدا شِمارِ هادا، دِرِس قضاوت هاکِنین.</verse>
				<verse number="4">چون هَمونجور گه اَما یَتِه تَنی دِلِه خِیلی اعضا دارمی و دِشتِه اعضا یَه اَنّا وظیفِه نارِنِه</verse>
				<verse number="5">پس اَما گه خِیلیمی، مَسیحی دِلِه یَه تَنِمی و هر کدیم تَک به تَک، هَمدیری اعضامی.</verse>
				<verse number="6">طبقِ فیضی گه اَمارِه هادا بَوِه، جورواجورِ عَطایا دارمی، بیئین اونانِه بکار بَیریم، اگه نَبِوّتِ اونِه شی ایمونی اَنّا بِکار بَیریم.</verse>
				<verse number="7">اگه خِدمَتِ، اَمِه خِدمَت هاکِردنی دِلِه. اونیگه تعلیم دِنِه، تعلیم هادِه.</verse>
				<verse number="8">اونیگه تَشویق کِنِّه، تَشویق هاکِنِه. اونیگه کِمک کِنِّه، دَس و دِلبازی ای هَمرا کِمک هاکِنِه. اونیگه رَهبَری کِنِّه، هَین کارِ غیرتی هَمرا هاکِنِه. و اونیگه بَقیِه رِه رَحم و مِهروونی کِنِّه، خِشالی ای هَمرا هَین کارِ هاکِنِه.</verse>
				<verse number="9">مِحبت وِنِه بی‌ریا ووئِه. بَدی ای جا دوری هاکِنین و اونچی گه خِبِ رِه، دِ دَسی بَچِسبین.</verse>
				<verse number="10">بِراری تَرا همدیرِ دوس دارین، اِحترام بِشتنی دِلِه، همدیری جا پِش دَکِفین.</verse>
				<verse number="11">هیچ وَخت شِمِه غیرت خِدایی سِه کَم نَوو؛ روحی دِلِه هِتی تَشی تَرا اَلوک بَیرین و خِداوَندِ خِدمَت هاکِنین.</verse>
				<verse number="12">اِمیدی دِلِه خِشال ووئین، مِصیبتایی دِلِه صَبور ووئین و هَمِش دِعا هاکِنین.</verse>
				<verse number="13">مِقدَّسینی اِحتیاجاتی برطرف هاکِردَنی دِلِه شَریک بَووئین و مِهمون‌نِواز ووئین.</verse>
				<verse number="14">اونانیگه شِمارِ آزار رَسانِنِه ای سِه، بَرکَت بَخواین؛ بَرکَت بَخواین و اَراشت نَکِنین!</verse>
				<verse number="15">اونانی هَمرا گه خِشالِنِ، خِشالی هاکِنین، و اونانی هَمرا گه بِرمِه کِنِنِه، بِرمِه هاکِنین.</verse>
				<verse number="16">همدیَری هَمرا مِدارا هاکِنین. مغرور نَووئین، بَلگی اونانی هَمرا گه سادِه و ضَعیفِنِه، رفت و آمد هاکِنین. هیچ وخت شِرِه حکیم نَئُونین.</verse>
				<verse number="17">هیچکَسِ بَدی ای عوض، بَدی نَکِنین. بلگی کاری رِه هاکِنین گه بقیِه ای نظر حِرمت دارنِه.</verse>
				<verse number="18">اگه وونِه، تا اوجِه گه شِمارِ ربط دارنِه، هَمه ای هَمرا صِلح و صفایی دِلِه زندگی هاکِنین.</verse>
				<verse number="19">اِی عزیزِن، هیچ وخت شِه، تقاص نَئیرین، بَلگی اونِه خِدایی غضبی دَس واگِذار هاکِنین. چون توراتی دِلِه بَنوِشت بَوِه گه «خِداوند گِنِه: ”تقاص مِنیِه؛ مِنمِه گه سِزا دِمِه.»</verse>
				<verse number="20">برعکس، «اگه تی دِشمن وَشنیِه، وِرِه غذا هادِه، و اگه تَشنیِه، وِرِه اُو هادِه. اگه هَینجور هاکِنی، جوری وِرِه شرمنده کِنّی گه اِنگار وی کَلِّه ای سَر سِرخِ چیک اِلنی.»</verse>
				<verse number="21">بَدی ای تَسلیم نَواش، بَلگی خِبی ای هَمرا بَدی ای سَر هاجِرا بَواش.</verse>
			</chapter>
			<chapter number="13">
				<verse number="1">هر کَس وِنِه صاب مَنصبِنی مِطیع ووئِه، چون هیچ صاب مَنصبی دَنیِه گه خِدائی جا نَووئِه. صاب مَنصبِنی هَم دَرِنِه گه خِدایی طرفی جا تعیین بَوِنِه.</verse>
				<verse number="2">پَس هر کی گه صاب مَنصبِنی علِیه بِلَن بَوو، اونچی ای علِیه گه خِدا تعیین هاکِردِه، بِلَن بَوِه؛ و اونانیگه هَینجور کِنِنِه، داوری وونِنِه</verse>
				<verse number="3">چون اونانیگه دِرس رفتار کِنِنِه حِکمرونِنی جا تَرسی نارِنِه، ولی خلافکارِن وِشونی جا تَرسِنِنِه. خواینی صاب مَنصبِنی جا تَرسی ناری؟ پس، اونچی گه دِرِسِ رِه هاکِن گه تِرِه تَحسین کِنِّه.</verse>
				<verse number="4">چون وی تی خیری سِه خِدایی نوکَرِ. ولی اگه کارِ خلاف هاکِنی، بَتِرس، چون وی بیخدی شی کَمَر شمشیر نَوِسِه. وی خِدایی نوکَرِ، و کَسیه گه خِدایی سِه انتقام گیرنِه و خِدایی غضبِ خلافکاری سَر اُرنِه.</verse>
				<verse number="5">پَس آدم وِنِه نا فقط خِدایی غضبی سِه، بلگی وِجدانی سِه هَم مِطیع ووئِه.</verse>
				<verse number="6">هَینسِئِه گه شما مالیات دِنِنی، چون صاب مَنصبِن خِدایی نوکرِنِنِه، و هَین چیایی جا مواظبت کِنِنِه.</verse>
				<verse number="7">هر کسی حقِّ وِرِه هادین: اگه مالیاتِ، مالیات هادین، اگه خَراجِ، خَراج هادین، اگه اِحترامِ، اِحترام بِلین، اگه حِرمتِ، حِرمت بِلین.</verse>
				<verse number="8">هیچ دِینی هیچکسی گِردَن نارین، اِلّا هَینگه همش هَمدیَرِ مِحبت هاکِنین. چون هر کی یَنَفَر دییَرِ مِحبت هاکِنِه، شریعتِ بِجا اُرنِه.</verse>
				<verse number="9">چون هَین احکام «زِنا نَکِن»، «قتل نَکِن»، «دِزّی نَکِن»، «طمَع نَکِن»، و هر حِکمِ دییَری گه ووئِه، هَمه هَین کلامی دِلِه خِلاصه وونِه گه «شی هَمسادِه رِه هِتی شی تَرا دوس دار.»</verse>
				<verse number="10">مِحبت، شی هَمسادِه رِه بَدی نَکِنِّه؛ پَس مِحبت شریعَتِ تِموم و کمال به اَنجام رَسانِّه.</verse>
				<verse number="11">علاوه بر هَین، شِما دِنِنی گه چی زَمونِه ای دِلِه دَرِنی، اِسا وی وخت بَرِسیِه گه خُویی جا ویشار بَووئین. چون اَلَن در قیاسِ هون موقِه ای گه ایمون بیاردمی، اَمِه نِجات نَزیکتر بَوِه</verse>
				<verse number="12">شُو دِ تُوم وونِه و روز نَزیکِ. پَس بیئین تاریکی ای بَدِ کارارِ کِنار بِلیم و نوری زِرِه رِه دَکِنیم.</verse>
				<verse number="13">بیئِین دِرِس رفتار هاکِنیم گه اونانیگه روزی روشِنایی ای دِلِه دَرِنِه ای لایق ووئه، نا عیاشی و مَسی ای دِلِه، نا زِنا و هوس بازی ای دِلِه، نا دَعوا مِرافِه و حَسودی ای دِلِه.</verse>
				<verse number="14">پس خِداوند عیسی مسیحی شخصیتِ یَتِه لیواسی تَرا دَکِنین، جِسمی هَوا و هوسی سِه تَدارِک نَوینین تا وی خواسِّه ها رِه بِجا بیارین.</verse>
			</chapter>
			<chapter number="14">
				<verse number="1">اونیگه وی ایمون ضعیفِ رِه، شی میِن راه هادین، ولی نا هَینگه وی عقایدی سَر وی هَمرا جر و بحث هاکِنین.</verse>
				<verse number="2">یَنَفَری ایمون وِرِه اِجازِه دِنِه هر غَذایی رِه بَخارِه، ولی یَنَفَر دییَر گه ضَعیفِ، فقط سَبزی خارنِه.</verse>
				<verse number="3">اونیگه هَمه چی خارنِه، نِنِه اونیگه نَخارنِه رِه کِچیک بِشمارِ، و اونیگه هَمه چی نَخارنِه، نِنِه اونیگه هَمه چی خارنِه رِه، قضاوت هاکِنِه. چون خِدا وِرِه قَبول هاکِردِه.</verse>
				<verse number="4">تو کیئی گه یَنَفَر دییَری نوکَرِ قضاوت کِنّی؟ چی، وی شی ایمونی سَر بَمونِّه یا دیم بَخارِه وی اربابِ ربط دارنِه. و وی هَم شی لینگی سَر مُونِّه، و خِداوَند بَتِنِّه وِرِه سَرپا دارِه.</verse>
				<verse number="5">یَنَفَر یَتِه روزِ بَقیِه روزایی جا بهتر دِنِّه؛ یَنَفر دییَر، دِشتِه روزارِ یَجور دِنِّه. هر کی وِنِه شی فِکری دِلِه شی عقایدی سَر خاطر جَم ووئه.</verse>
				<verse number="6">اونیگه یَتِه خاصِ روزی احترامِ دارنِه، خِداوندی احترامی سِه هَین کارِ کِنِّه. اونیگه خارنِه، خِداوندی احترامی سِه خارنِه، چون خِدارِه شِکر کِنِّه. ولی اونی هَم گه نَخارنِه، وی هَم خِداوندی احترامی سِه هَین کارِ کِنِّه و خِدارِه شِکر کِنِّه.</verse>
				<verse number="7">چون هیچکِدیم از اَما شیسِه زندگی نَکِنِّه و هیچکِدیم از اَما شیسِه نَمیرنِه.</verse>
				<verse number="8">چون اگه زندگی کِمّی، خِداوندی سِه زندگی کِمّی، و اگه میرمی، اونَم خِداوندی سِه میرمی. پَس چی زندگی هاکِنیم، چی بَمیریم، خِداوندی سِه هَسمی.</verse>
				<verse number="9">چونگه مَسیح هَم هَینی خاطری بَمِردِه و زینِّه بَوِه تا هَم زینِّه ایشون و هَم مِردِگونی خِداوند ووئِه.</verse>
				<verse number="10">پس چه تو شی بِرارِ قضاوت کِنّی؟ یا چه تو شی بِرارِ کِچیک اِشمارنی؟ چون اَما هَمه خِدایی داوَری ای تَختی پِش اِسِّمی.</verse>
				<verse number="11">چون اِشعیای پِیغمبری کیتابی دِلِه بَنوِشت بَوِه: «خِداوَند گِنِه: شی زندگی رِه قَسَم گه هر زِنی ای می پِش خَم وونِه و هر زِوونی خِدارِه اِقرار کِنِّه.»</verse>
				<verse number="12">هر کِدیم از اَما شی حِسابِ خِدارِه پَس دِنِه.</verse>
				<verse number="13">پس، بیئیِن بعد از هین هَمدِیَرِ قضاوت نَکِنیم. بلگی تَصمیم بَیرین گه هیچ سَنگِ لَغزِش یا مانعی شی بِراری راهی سَر نِلین.</verse>
				<verse number="14">مِن خِداوند عیسایی دِلِه دِمِّه و قانعمِ گه هیچی خِد به خِد نَجِس نیِه. ولی اگه کَسی یَچی رِه نَجِس دِنِّه، ویسِه نَجِسِ.</verse>
				<verse number="15">اگه شی بِرارِ هون غذایی هَمرا گه خارنی اَذیت هاکِنی، دِ مِحبتی هَمرا رفتار نَکِنّی. شی غذایی هَمرا، شی بِرار گه مَسیح وی خاطری بَمِردِه رِه، هَلاک نَکِن.</verse>
				<verse number="16">پس نِلین اونچی ای خَوَری گه شِما خِب دِنِنی، بَد بُئِن.</verse>
				<verse number="17">چون خِدایی پادشاهی بَخاردَن و بَنوشیَن نیِه، بَلگی صالحی، صِلح و سلامتی، و خِشالی روح القُدُسی دِلِئِه.</verse>
				<verse number="18">هر کی هَینجوری مَسیحِ خِدمَت هاکِنِه، خِدا وِرِه قَبول دارنِه و مَردِن هَم وِرِه تأیید کِنِنِه.</verse>
				<verse number="19">پَس بیئین اونچی گه صِلح و صفا و هَمدِیَری ایمونی تقویتی باعث وونِه رِه، دِمال هاکِنیم.</verse>
				<verse number="20">غذا بَخاردنی خاطری خِدایی کارِ خَراب نَکِن! راساسی دِشتِه غذائیشون پاکِنِه، ولی هر غذایی گه یَنَفَر دییَری لغزشی باعث بَوو، کارِ دِرِسی نیِه.</verse>
				<verse number="21">بِهتَرِ گه گوشت نَخاری یا شراب نَخاری یا کاری نَکِنی گه تی بِراری لَغزِشی باعث بَوو.</verse>
				<verse number="22">پس شی ایمونِ هَین چیایی خَوَری، شی میِن و خِدایی میِن دار. خِش بِحالِ کسی گه اونچی ای خاطری گه شی خَوَری تايید کِنِّه شِرِه قضاوت نَکِنِه.</verse>
				<verse number="23">ولی اونیگه یَتِه غذایی بَخاردَنی خَوَری شَک دارنِه، اگه اونِه بَخارِه مَحکوم وونِه، چون ایمونی هَمرا نَخاردِه و اونچی ایمونی جا نَووئِه، گِناهِ.</verse>
			</chapter>
			<chapter number="15">
				<verse number="1">اَما گه قَویمی، وِنِه اونانیگه ضعیفِنِ رِه تَحمِل هاکِنیم و شی خِشال هاکِردنی دِمال دَنیوئیم.</verse>
				<verse number="2">هر کِدیم از اَما وِنِه هر خِبِ چی ای گه شی هَمسادِه ای دِلِه وینِّه همونی خَوَری وِرِه خِشال هاکِنِه، تا وی ایمونی تقویتی باعث بَوو.</verse>
				<verse number="3">چون مَسیح شی خِشال هاکِردنی دِمال دَنیوِه، بلگی هَمونجور گه داوودی مزموری دِلِه بَنوِشت بَوِه: «اونانیگه تِرِه سَراکو کِردِنِه ای سَراکو، می سَر دَکِتِه.»</verse>
				<verse number="4">چون هر چی گه قدیم قدیما بَنوِشت بَوِه، اَمِه تعلیمی سِه وِه تا پایداری و هون دلگرمی ای هَمرا گه مِقَدّسِ نِوشتِه ها دِنِه، اِمید داریم.</verse>
				<verse number="5">ووئه گه، خِدایی گه پایداری و دلگرمی دِنِه، شِمارِ عطا هاکِنِه تا اونجور گه مَسیحْ عیسایی خواسِّه ای هَمرا جورِ هَمدِیَری هَمرا مِدارا هاکِنین،</verse>
				<verse number="6">تا با هَم، یَکدِل و یَک زِوون، خِدا یَعنی اَمِه خِداوند عیسی مَسیحی پیرِ جلال هادین.</verse>
				<verse number="7">پَس هَمونجور گه مَسیح شِمارِ گرمی ای هَمرا قَبول هاکِردِه، شِما هَم هَمدِیَرِ گرمی ای هَمرا قَبول هاکِنین تا خِدا جَلال بَیرِه.</verse>
				<verse number="8">چون شِمارِ گِمِه گه مَسیح ختنِه بَوِه ایشونی نوکر بَوِه تا خِدایی راسی رِه هَم هادِه، تا هون وعده هایی گه خِدا اَمِه اجدادِ هادا وِه رِه، تأیید هاکِنِه،</verse>
				<verse number="9">و تا غیرِیهودیِن، خِدارِه وی رَحمتی خاطری جلال هادِن. هَمونجور گه مِقدّسِ نِوِشتِه هایی دِلِه بَنوِشت بَوِه: «پس مِن تِرِه غیرِیهودیِنی دِلِه حمد و ثَنا کِمِّه، و تی اِسمی هَمرا آواز خُومِّه.»</verse>
				<verse number="10">اَی هَم گِنِه: «اِی غیرِیهودین، وی قومی هَمرا خِشالی هاکِنین!»</verse>
				<verse number="11">و اَی هَم مزموری کیتابی دِلِه گِنِه: «اِی دِشتِه غیرِیهودیِن، خِداوَندِ حمد و ثنا هاکِنین! ووئه گه دِشتِه مَردِن وِرِه جلال هادِن.»</verse>
				<verse number="12">و یَکَش دییَر اِشعیای پیغمبر هَم گِنِه: «یَسایی بِنِه اِنِه، اونیگه پِرِسا تا غیرِیهودیِنی سَر حِکمرونی هاکِنِه؛ غیرِیهودیِن وِرِه اِمید وَنِّنِه.»</verse>
				<verse number="13">ووئه خِدایی گه اِمید دِنِه شِمارِ ایمونی دِلِه، خِشالی و آرامشی جا پِر هاکِنِه، اونجور گه روح القُدُسی قِوّتی هَمرا، اِمیدی جا پِر ووئین.</verse>
				<verse number="14">اِی می بِرارِن، مِن شِه مِطمعنمِه گه شِما شِه خِبی ای جا پِرِنی، و کامِلِ معرفتِ دارِنی و بَتِنِّنی هَمدیرِ تعلیم هادین.</verse>
				<verse number="15">ولی خِیلی جِسارت هاکِردِمِه، چن تا مَطلَبِ شِمِسِه بَنوِشتِمِه، تا اونانِه شِمِه یاد بیارِم، چون خِدا هَین فیضِ مِنِه هادا</verse>
				<verse number="16">گه غیریَهودینی سِه، مَسیحْ عیسایی نوکر ووئِم و خِدایی اِنجیلی خِدمت هاکِردنی سِه کاهِنی هاکِنِم، تا غیریهودیِن یَتِه قابِلِ قَبولِ هَدیِه خِدایی پِش ووئِن گه روح القُدُسی طَریقی جا تَقدیس بَوِه.</verse>
				<verse number="17">پَس مِن مَسیحْ عیسایی دِلِه هَین خِدمتی گه خِدایی سِه دِ کِمِّه رِه دلیلی دارمِه گه افتخار هاکِنِم.</verse>
				<verse number="18">چون جِرأت نَکِمِّه هیچی ای جا گَب بَزِنِم، اِلّا اونچی گه مَسیح می طریق اَنجام هادا، تا غیرِیَهودیِنِ ایمونی مِطیع هاکِنَم، شی گَب و کارایی طریقی جا.</verse>
				<verse number="19">وی، هَینِه نِشونِه ها و معجِزِاتی قوّتی هَمرا یَعنی خِدایی روحی قِوّتی هَمرا اَنجام هادا، اونجور گه اورشلیمی جا تا ایلیریکوم بوردِمِه، و کاملاً مسیحی اِنجیلی خدمتِ اَنجام هادامِه.</verse>
				<verse number="20">هَمِش می آرِزو هَین وِه گه یَجایی اِنجیلِ موعظه هاکِنِم گه مَسیحی اِسمِ نِشنُس وون، تا نَوو گه مِن یَنَفر دییَری پِئی سَر بَنایی بَساجَم،</verse>
				<verse number="21">هَمونجور گه اِشعیای پِیغمبری کیتابی دِلِه بَنوِشت بَوِه: «اونانیگه ویجا بی‌خَوَر وِنِه، وینِّنِه و اونانیگه نِشنُس وِنِه، فَهمِنِنِه.»</verse>
				<verse number="22">هَینی خاطریِه گه چَن کَش خوایسِمِه شِمِه وَر بیئِم ولی نَوِه.</verse>
				<verse number="23">ولی اِسا چون هَین مَنطقِه هایی دِلِه، دِ کاری نَمونِسِه گه هاکِنِم، و از اوجِه گه خِیلی سا‌لِ مِشتاقمِه شِمِه وَر بیئِم،</verse>
				<verse number="24">اِمید دارمِه گه وختی دِ اِسپانیا شومِه، شی راهی سَر شِمارِ بَوینِم تا بعد از اونگه اَقدّی شِمِارِ بَئيمِه، مِنِه اوجِه ای سَفری دِلِه کِمَک هاکِنین.</verse>
				<verse number="25">ولی اَلَن خوایمِه اورشلیمی شهری سِه بورِم تا اوجِه مِقَدَّسینی سِه کِمکِ مالی بَوِرِم،</verse>
				<verse number="26">چون مقدونیه و اَخائیه ای کلیساها خواینِنِه اورشلیمی مِقدَّسینی فقیرِنی سِه کِمکِ مالی جَم هاکِنِن.</verse>
				<verse number="27">وِشون شِه خوایسِنِه هَین کارِ هاکِنِن؛ و راساسی هَم وِشون، اورشلیمی ایموندارِنی مَدیون وِنِه. چون اگه غیریهودیِن، یَهودیِنی روحانی برکاتی دِلِه شریک بَوِنِه، یَهودیِن هَم وِنِه برکاتِ مالی ای دِلِه وِشونِه خِدمت هاکِنِن.</verse>
				<verse number="28">پس، وختی هَین کارِ تُوم هاکِردِمِه و اونچی گه جَم بَوِه وِه رِه، وِشونی دَس بَرِسانیمِه، شِمِه راهی جا اِسپانیایی سِه شومِه.</verse>
				<verse number="29">دِمِّه وختی گه شِمِه وَر بیئِم، مسیحی برکتی هَمرا گه فِراوونِ اِمِه.</verse>
				<verse number="30">اِی بِرارِن، اَمِه خِداوند عیسی مَسیح و روح القُدُسی مِحبتی خاطری، شِمه جا خواهِش کِمِّه گه خِدایی وَر هَمِش میسِه دِعا هاکِنین، و هَین کاری هَمرا می خِدمتی دِلِه شریک ووئین.</verse>
				<verse number="31">تا یَهودیه ای بی ایمونِنی جا، جان سالِم به‌ دَر بَوِرِم و می خِدمَت اورشلیمی سِه مِقَدَّسینی وَر قَبول بَوو.</verse>
				<verse number="32">اَزما، خِدا بَخواد ذوقی هَمرا شِمِه وَر بیئِم تا شِمه وَر می جان تازِه بَوو.</verse>
				<verse number="33">خِدای صِلح و سلامتی شِما هَمه ای هَمرا دَوو. آمین</verse>
			</chapter>
			<chapter number="16">
				<verse number="1">اَمِه خاخِر فیبی ای سِفارِشِ شِمارِ کِمِّه. وی کِنخْریه ای شهری کلیسایی خادمینی جائِه.</verse>
				<verse number="2">وِرِه خِداوندی دِلِه، اونجور گه مِقدّسینی لایِقِ قَبول هاکِنین، و هر کِمکی گه شِمِه جا بَخوادِ کِتاهی نَکِنین، چون وی خِیلیا، حتّی شِه مِنِه، خِیلی کِمَک هاکِردِه.</verse>
				<verse number="3">پْریسکیلا و آکیلایی سِه، گه می همکارِن مَسیحْ عیسایی دِلِه هَسِّنِه، سَلام بَرِسانین.</verse>
				<verse number="4">وِشون شی جانِ می خاطری خطری دِلِه دیم بَدانِه، و نا فقط مِن، بَلگی دِشتِه غیریهودیِنی کلیساها وِشونی جا مَمنون دارِنِه.</verse>
				<verse number="5">هَمینجور کلیسایی گه وِشونی خِنِه ای دِلِه هی وَر جَم وونِنِه رِه، سَلام بَرِسانین. می عزیزِ رَفِق اِپینِتوسِ سَلام بَرِسانین. وی اوَّلین نفری وِه گه آسیایی دِلِه مَسیحِ ایمون بیاردِه.</verse>
				<verse number="6">مریم گه شِمِسِه خِیلی زَحمَت بَکِشیِه رِه، سلام بَرِسانین.</verse>
				<verse number="7">می فامیلِنی سِه، آندْرونیکوس و یونیا گه می هَمرا زیندونی دِلِه دَوِنِه رِه، سَلام بَرِسانین. وِشون رَسولِنی میِن، سَرشِناسِ آدَمِنِنِه گه میجا پِشتر مسیحِ ایمون داشتِنِه.</verse>
				<verse number="8">می عزیزِ رَفِق آمپْلیاتوس گه خِداوندی دِلِه دَرِه رِه، سَلام بَرِسانین.</verse>
				<verse number="9">اَمِه هَمکارِن اوربانوسِ مَسیحی دِلِه، و می عزیزِ رَفِق، اِستاخیسِ سَلام بَرِسانین.</verse>
				<verse number="10">آپلیس گه شی آزمودِ مسیحی دِلِه پَس هادا رِه، سَلام بَرِسانین.آریستوبولُسی خِنِوادِه رِه سَلام بَرِسانین.</verse>
				<verse number="11">می فامیل هیرودیونی سِه و هَم نارکیسوسی خِنِوادِه گه خِداوندی دِلِه دَرِنِه رِه، سَلام بَرِسانین.</verse>
				<verse number="12">تْریفینا و تْریفوسایی سِه، هون خادِمنی گه خِداوندی خِدمتی دِلِه زحمت کَشِنِنِه رِه، سَلام بَرِسانین. و پِرسیسم گه می عزیزِ رَفِق، گه خِداوندی دِلِه خِیلی زحمت کَشِنِه رِه، سَلام بَرِسانین.</verse>
				<verse number="13">روفُسی سِه گه خِداوندی دِلِه انتِخاب بَوِه، و وی ماری سِه گه می حَق مارگَری هاکِردِه رِه، سَلام بَرِسانین.</verse>
				<verse number="14">آسینکْریتوس، فْلِگون، هِرمِس، پاتْروباس و هِرماس و بقیه بِرارِنی گه وِشونی هَمرا دَرنِه ای سِه، سَلام بَرِسانین.</verse>
				<verse number="15">فیلولوگوس، یولیا، نیریاس و وی خاخِر، و اولیمپاس و دِشتِه مِقدَّسینی گه وِشونی هَمرا دَرنِه ای سِه، سَلام بَرِسانین.</verse>
				<verse number="16">هَمدِیَرِ یَتِه مِقَدّسِ خِشی هَمرا سَلام بَرِسانین. دِشتِه مسیحی کلیساها شِمِسِه سَلام رَسانِنِه.</verse>
				<verse number="17">اِی بِرارِن، خوایمِه شِمِه جا خواهِش هاکِنِم اونانیگه سیوایی ای باعِثِنِه ای مواظِب ووئین، شِمِه راهی سَر مانع اِلنِنِه و هون تَعلیمی هَمرا گه شِما بَیتِنی، مخالِفت کِنِنِه؛ وِشونی جا دوری هاکِنین،</verse>
				<verse number="18">چون هَینجور آدَمِن اَمِه خِداوند مَسیحِ خِدمَت نَکِنِنِه، بَلگی شی اِشکَمی سِئر هاکِردنی دِمال دَرِنِه و قَشنگِ گَبا و چاپلوسی ای هَمرا سادِّه آدَمِنِ گول زَنِنِه.</verse>
				<verse number="19">شِمِه اِطاعتی اَوازِه هَمه ای میِن دَپیتِه؛ شِمِه خاطری خِیلی خِشالمِه. ولی شِمِه جا خوایمِه اونچی ای پِش گه خِبِ، حکیم، و اونچی ای پِش گه بَدِ، سادِه ووئین.</verse>
				<verse number="20">خِدای صِلح و سلامتی خِیلی زود شِیطانِ شِمِه لینگی بِن لِه کِنِّه. اَمِه خِداوند عیسایی فیض شِمِه هَمرا دَوو.</verse>
				<verse number="21">می هَمکار تیموتائوس شِمِنِه سَلام رَسانِّه. می فامیلِن لوکیوس، یاسون و سوسیپاتِر هَم شِمِسِه سَلام رَسانِنِه.</verse>
				<verse number="22">مِن، تِرتیوس، گه هَین نامِه رِه بَنوِشتِمِه، خِداوندی دِلِه شِمِسِه سلام رَسامّه.</verse>
				<verse number="23">گایوس گه میجا و دِشتِه ایجه ای کلیسایی آدَمنی جا مِهمون نِوازی هاکِردِه، شِمِسِه سَلام رَسانِّه. اِراستوس گه شهری خَزونِه دارِ، و اَمِه بِرار کوآرتوس شِمِسِه سلام رَسانِنِه.</verse>
				<verse number="24">{اَمِه خِداوند عیسی مسیحی فیض شِما هَمه ای هَمرا دَوو. آمین.}</verse>
				<verse number="25">اِسا وی جلالِ گه بَتِنِّه طبقِ می انجیل و عیسی مسیحی موعظه شِمارِ تقویت هاکِنِه_ یَعنی طبقِ یَتِه رازی کَشف هاکِردَن گه از اوَّلِ دِنیا جاهادا وِه،</verse>
				<verse number="26">ولی اَلَن طِبقِ پِیغَمبرِنی بَنوِشت و اَبَدی خِدایی حِکمی هَمرا، دِشتِه مَردِنی سِه معلوم بَوِه، تا وِشون ایمون بیارِن و اطاعت هاکِنِن-</verse>
				<verse number="27">ویگه تَنیا حکیمِ خِدائه، عیسی مَسیحی طریقی جا تا اَبَد جَلال ووئِه! آمین.</verse>
			</chapter>
		</book>
		<book number="46">
			<chapter number="1">
				<verse number="1">پولُسی طرفی جا گه خِدایی خواستی هَمرا بَخونِس بَوِه تا مَسیحِ عیسایی رَسول ووئِه، و اَمِه بِرار سوسْتِنِسی جا،</verse>
				<verse number="2">خِدایی کلیسایی سِه گه قُرِنتُسی شهری دِلِه دَرِه، اونانیگه مسیحِ عیسایی دِلِه تقدیس بَوِنِه و بَخونِس بَوِنِه تا مِقَدَّس زندگی هاکِنَن، دِشتِه اونانی هَمرا گه هر جای دییَر اَمِه خِداوند عیسی مَسیحی اِسمِ خُونِّنِه، گه اَمِه خِداوند و وِشونی خِداوَندِ:</verse>
				<verse number="3">فیض و صِلح و سلامتی، اَمِه پیر، خِدا، و خِداوندْ عیسی مَسیحی طرفی جا، شِمِسِه بیِه.</verse>
				<verse number="4">مِن هَمِش شی خِدارِه شِمِه خاطری و خِدایی هون فیض گه عیسی مسیحی دِلِه شِمارِ هادا بَوِه، شِکر کِمِّه.</verse>
				<verse number="5">چون شِما مسیحی دِلِه هر چی ای جا، دِشتِه گَب بَزوئن و دِشتِه معرفتی دِلِه، بی نیاز بَوِنی</verse>
				<verse number="6">حتّی هون جوریگه اَمِه گِواهی مَسیحی خَوَری شِمِه میِن تأیید بَوِه،</verse>
				<verse number="7">هَمونجور گه اَمِه خِداوند عیسی مَسیحی دَگِرِسَنِ اِنتِظار کَشِنِنی، هیچ پیشکَشی جا بی نصیب نینی،</verse>
				<verse number="8">وی تا آخر شِمارِ پابرجا دارنِه، تا اَمِه خِداوند عیسی مَسیحی روزی دِلِه بی تقصیر ووئین.</verse>
				<verse number="9">خِدا وفادارِ،‌ هون خِدایی گه شِمارِ شی ریکا، اَمِه خِداوند عیسی مسیحی رفاقتی سِه بَخونِسِه.</verse>
				<verse number="10">اِی بِرارِن، اَمِه خِداوند عیسی مَسیحی اِسمی هَمرا شِمِه جا خواهِش کِمِّه گه همدیری هَمرا یَکدل ووئین و شِمِه میِن جِدایی دَنیوو، بَلگی هَم فِکری دِلِه و هَم نظری دِلِه یَتّا ووئین.</verse>
				<verse number="11">چونگه می بِرارِن، خلوئه ای اَهلِ خِنِه مِنِه خَوَر هادانِه گه شِمِه میِن دَعوا مِرافِه دَرِه.</verse>
				<verse number="12">می منظور هَینِه گه شِمِه جا یَنَفَر گِنِه، «مِن پولُسی دِمالرو هَسمِه»؛ هون یَتّا گِنِه، «مِن آپولُسی دِمالرو هَسمِه»؛ یَت دییَر گِنِه، «مِن کیفایی دِمالرو هَسمِه»؛ و یَنَفَر دییَر هَم گِنِه، «مِن مَسیحی دِمالرو هَسمِه.»</verse>
				<verse number="13">مَگِه مَسیح رَسَد بَوِه؟ مَگِه پولُس وِه گه شِمِه خاطری صلیبی سَر بوردِه؟ مَگِه پولُسی اِسمی هَمرا غِسلِ تعمید بَیتِنی؟</verse>
				<verse number="14">خِدارِه شِکر کِمِّه گه اِلّا کْریسپوس و گایوس، شِمِه جا دِ هیچکی دییَرِ تعمید نَدامِه،</verse>
				<verse number="15">تا هیچکی نَتِنِّه بُئِه می اِسمی هَمرا تعمید بَیتِنی.</verse>
				<verse number="16">مِن اِستِفاناسی خِنِوادِه رِه هَم تعمید هادامِه؛ ویشتَر از هین شی یاد نارمِه دِ هیچکی دییَرِ تعمید هادا ووم.</verse>
				<verse number="17">چون مَسیح مِنِه نَرِسانیِه تا تعمید هادَم بَلگی تا اِنجیلِ موعظه هاکِنَم، و نا دِنیایی حکیمونِه گَبایی هَمرا گه قانع کِنِّه، نَکِنِه مسیحی صلیبی قِوَّت هیچ بَوو.</verse>
				<verse number="18">چون صلیبی پِیغِم اونانیسِه گه هلاک وونِنِه نادونیِه، ولی اَمِسِه گه نِجات گیرمی خِدایی قِوَّتِ.</verse>
				<verse number="19">چون اِشعیای پِیغمبری کیتابی دِلِه بَنوِشت بَوِه: «حکیمِنی حکمتِ از بِین وَرمِه بافهمِ آدَمنی فهمِ هیچ کِمِّه.»</verse>
				<verse number="20">حکیمِ آدم کِجِه دَرِه؟ توراتی مَلِّم کِجِه دَرِه؟ اونانیگه هَین زَمونِه ای دِلِه نظر دِنِنِه کِجِه دَرِنِه؟ مَگِه خِدا دِنیایی حکمتِ نادونی نَکِردِه؟</verse>
				<verse number="21">چون از اوجِه گه طبقِ خِدایی حکمت، دِنیا نَتِنِسِه حِکمتی راهی جا خِدارِه بِشناسِه، خِدا هینجور صلاح بئیِه گه هَین نادونی ای راهی جا گه اَما موعظه کِمّی، اونانیگه ایمون اُرِنِه رِه نِجات هادِه.</verse>
				<verse number="22">چون یَهودین نِشونِه ها خواینِنِه و یونانیِن حکمتی دِمال دَرِنِه،</verse>
				<verse number="23">ولی اَما مصلوب بَوِه مسیحِ موعظه کِمّی گه یهودینی سِه یَتِه سنگی تَرائه گه لَغزِنِه و غیریهودیِنی سِه نادونیِه،</verse>
				<verse number="24">ولی اونانیگه بَخونِس وونِنِه رِه، چی یهودی و چی یونانی، مسیح، خِدایی قِوَّت و خِدایی حکمتِ.</verse>
				<verse number="25">چون اونچی گه خِدایی خَوَری نادونی ویمّی، آدَمی ای حکمتی جا حکیمترِ، و اونچی گه خِدایی خَوَری ضعف ویمّی آدَمی ای قِوّتی جا قویتَرِ.</verse>
				<verse number="26">اِی بِرارِن، شی وَضعِ شی یاد بیارین: هون موقِه گه خِدا شِمارِ بَخونِسِه، ویشتَرِ شِما دِنیایی اِرزشهایی هَمرا، حکیم بِشمارِس نَوونِسِنی؛ و ویشتَرِ شِما قِدّارِن یا نجیب زادِگونی جا نَوِنی.</verse>
				<verse number="27">ولی خِدا اونچی گه دِنیا نادونی دِنِّه رِه، اِنتخاب هاکِردِه تا حکیمِنِ شَرمنده هاکِنِه؛ و خِدا اونچی گه دِنیا ضعیف اِشمارنِه رِه، اِنتخاب هاکِردِه تا قِدّارِنِ شرمنده هاکِنِه؛</verse>
				<verse number="28">خِدا اونچی گه هَین دِنیایی دِلِه پست و کِچیکِ، حتّی هون چیایی گه هیچ هسِّنِه رِه، اِنتخاب هاکِردِه تا هر اونچی گه دَرِه رِه از بِین بَوِرِه،</verse>
				<verse number="29">تا هیچ آدَمی خِدایی پِش فخر نَکِنِه.</verse>
				<verse number="30">وی خاطریه گه شِما عیسی مسیحی دِلِه دَرِنی. اون عیسی مسیح گه خِدایی طرفی جا اَمِسِه حکمت بَوِه، یَعنی صالحی، قِدّوسیت و آزادی.</verse>
				<verse number="31">تا هَمونجور گه اِرمیای پِیغمبری کیتابی دِلِه بیمو: «هر‌ کی فخر کِنِّه، خِداوَندِ فخر هاکِنِه.»</verse>
			</chapter>
			<chapter number="2">
				<verse number="1">اِی بِرارِن، هون موقِه گه شِمِه وَر بیمومِه، نیمومِه گه خِدایی رازیشونِه شِمِسِه، گَت گَتِه گَب یا حکمتی هَمرا اعلام هاکِنِم.</verse>
				<verse number="2">چون تصمیم بَیت وِمِه شِمِه میِنی هیچی رِه نَئُنِم اِلّا عیسی مَسیح، هون هَم مَصلوب بَوِه عیسی.</verse>
				<verse number="3">مِن ضَعف و تَرس و لَرزی هَمرا شِمِه وَر دَوِمِه،</verse>
				<verse number="4">و می گَبا و می پِیغِم حکیمونِه کلماتی هَمرا گه قانع کِنِّه، نَوِه، بَلگی اونانِه خِدایی روح و خِدایی قِوَّتی هَمرا بُتِمِه.</verse>
				<verse number="5">تا شِمِه ایمون نا آدَمنی حکمتی هَمرا، بَلگی خِدایی قِوَّتی هَمرا ووئِه.</verse>
				<verse number="6">با هَین وِجود، اَما گَتِه آدمنی میِن حکمتِ گِمی، هر چَن نا حکمتی گه هَین زَمونِه ای جا ووئه یا اونانیگه هَین زَمونِه ای حاکِمِنی جانِه، گه بَمِردَنی سِه مَحکومِنِه،</verse>
				<verse number="7">بَلگی اَما خِدایی حکمتی جا گه راز هَسِّه و جاهادائه گَب زَمّی، همون حکمتی گه خِدا اونِه پِش از هَینگَه دِنیارِه خلق هاکِنِه اَمِه جَلالی سِه مِعیَّن هاکِردِه.</verse>
				<verse number="8">هَین زَمونه ای حاکِمِن هیچکدیم هَین حکمتِ نِفَهمِسِنِه، چون اگه اونِه فَهمِسِنِه، خِداوندِ جلالِ مصلوب نَکردِنِه.</verse>
				<verse number="9">هَمونجور گه اِشعیای پیغمبری کیتابی دِلِه، بَنوِشت بَوِه: «اونچی رِه گه هیچ چِشی نَئیِه، هیچ گوشی نِشنُسِه، و هیچکسی فِکر نَرسیِه رِه، خِدا شی دوسدارنی سِه فَراهم هاکِردِه.»</verse>
				<verse number="10">خِدا هَین چیارِه شی روحی طریقی جا اَمِسِه آشکار هاکِردِه. چون خِدایی روح هَمه چیرِه، دَکلاش وَکلاش کِنِّه حتّی خِدایی جَلترین رازیشونَم.</verse>
				<verse number="11">چون کیِه گه آدَمی ای فِکرایی جا خَوَر دارِه، اِلّا شِه وی روح گه وی دِلِه دَرِه؟ هَینِسه، فقط خِدایی روحِ گه خِدایی فِکرایی جا خَوَر دارنِه.</verse>
				<verse number="12">اِسا اَما نا هَین دِنیایی روح، بَلگی یَتِه روحِ بِدس بیاردمی گه خِدایی جائِه، تا اونچی خِدا اَمارِه هدیه هادارِه، دِنّیم.</verse>
				<verse number="13">و هَینی جا گَب زَمّی، اونَم نا هون کلماتی گه آدَمی ای حِکمتی جا یاد بَئیت ووئیم، بَلگی هون کلماتی هَمرا گه خِدایی روح اَمارِه یاد دِنِه؛ هَینِسه روحانی حَیقَتارِه اونانیسِه گه خِدایی روحِ شی دِلِه دارِنِه گِمی.</verse>
				<verse number="14">آدمی گه هوا و هوسی دِمال دَوو هون چیایی گه خِدایی روحِ ربط دارنِه رِه قَبول نَکِنِّه، چون وی نظر نادونیِه، و نَتِنِّه اونِه بِفَهمِه، چون فقط خِدایی روحی هَمرا بِشِنِه اونی دِرِسی رِه تشخیص هادائن.</verse>
				<verse number="15">آدَمی گه خِدایی روحِ دارنِه هَمه چی ای خَوَری داوری کِنِّه، ولی هیچکی نَتِنِّه وی خَوَری داوری هاکِنِه.</verse>
				<verse number="16">«چون کیِه گه خِداوندی فِکرِ بِفَهمِه تا وِرِه تعلیم هادِه؟» ولی اَما مَسیحی فکرِ دارمی.</verse>
			</chapter>
			<chapter number="3">
				<verse number="1">اِی بِرارِن، ولی مِن، نَتِنِسِمِه اونانی تَرا گه خِدایی روح وِشونی دِلِه دَرِه گَب بَزِنِم بَلگی هِتی اونانی تَرا گه هوا و هوسی دِمال دَرِنِه گَب زَمِّه، یَعنی هِتی اونانی تَرا گه مَسیحی دِلِه، کِچیک وَچِنِه.</verse>
				<verse number="2">مِن شِمارِ شیر هادامِه نا گوشت، چون وی آمادگی رِه ناشتِنی و حَلا هَم نارِنی،</verse>
				<verse number="3">چون حَلا هوا و هوسی دِمال دَرِنی. وختی شِمِه میِن حَسودی و دعوا دَرِه، مَگِه هَین نِشون نَدِنِه گه هوا و هوسی دِمال دَرِنی و هِتی بقیِه آدَمِنی تَرا رفتار کِننی؟</verse>
				<verse number="4">چون وختی یَنَفَر گِنِه: «مِن پولُسی دِمالرو هسمِه،» و یَنَفَر دییَر گِنِه: «مِن آپولُسی دِمالرو هسمِه،» مَگِه بَقیِه آدَمِنی تَرا نینی؟</verse>
				<verse number="5">مَگِه آپولُس کیِه؟ پولُس کیِه؟ وِشون فقط خادمِنی هَسِّنِه گه خِدا هر کِدیمِ یَتِه وظیفه‌ هادا تا وِشونی طریقی جا شِما ایمون بیارین.</verse>
				<verse number="6">مِن تیمِ دَکاشتِمِه و آپولُس اونِه اُو هادا، ولی خِدا وِه گه اونِه سبز هاکِردِه.</verse>
				<verse number="7">پَس نا اونیگه کارنِه حِساب اِنِه و نا اونیگه اُو دِنِه، بَلگی فقط خِدائِه گه اونِه سبز کِنِّه.</verse>
				<verse number="8">اونیگه کارنِه و اونیگه اُو دِنِه، هر دِتا یَتِّه هَسِّنِه و هر کِدیم شی زحمت بَکشی ای اَنّا، پاداش گیرِنِه.</verse>
				<verse number="9">چون اَما فقط خِدایی همکارِنِمی. شِما خِدایی کِشت و کاری زمی و خِدایی ساختِمونِنی.</verse>
				<verse number="10">هون فیضی گه خِدا مِنِه هادایی هَمرا، هِتی ماهرِ معماری تَرا پِی‌ بَکِّنیمِه و ینفر دییَر هون پِئی سَر، ساختمون ساجِنِه. هر کی وِنِه مواظِب ووئِه گه چِتی ساجِنِه.</verse>
				<verse number="11">چون هیچکی نَتِنِّه بجز هون پِئی گه بَکِّنی بَوِه یَت دییَر پِی بَکِّنِه، هون پِی شِه همون عیسی مَسیحِ.</verse>
				<verse number="12">اِسا، اگه ینفر هَین پِئی سَر یَتِه ساختِمون طِلا یا نِقرِه یا گِرونِ سنگیشون یا چُو یا واش یا کَمِلی جا بَساجِه،</verse>
				<verse number="13">هر کسی کار معلوم وونِه، چون هون ’روز‘ هَمه چیرِه بَرمَلا کِنِّه. چون تَش کاری نتیجه رِه معلوم هاکِردِه، و تَش هر کاری گه آدمِن هاکِردِنِه رِه آزمود کِنِّه.</verse>
				<verse number="14">اگه کاری گه هون پِئی سَر بَسات بَوِه بِجا بَمونِّه، هون آدم شی پاداشِ گیرنِه.</verse>
				<verse number="15">اگه یَنَفری کار تَش بَئیرِه ضَرر وینِّه؛ هر چَن شِه نِجات گیرنِه؛ ولی هِتی اونی تَرائه گه تَشی اَلوکی جا جان دَر بَوِرد وو.</verse>
				<verse number="16">مَگِه نَئونِنی گه خِدایی مَعبدنی و خِدایی روح شِمِه دِلِه دَرِه؟</verse>
				<verse number="17">اگه کَسی خِدایی معبدِ لی هادِه، خِدا وِرِه نابود کِنِّه؛ چون خِدایی معبد مِقَدَّس و شِما هون معبدِنی.</verse>
				<verse number="18">شِرِه گول نَزِنین. اگه شِمِه جا کَسی فکر هاکِنِه هَین زَمونه ای دِلِه حکیمِ آدمِ، هینِسِه گه حکیم بَوو، وِنِه نادون بَوو.</verse>
				<verse number="19">چون هَین دِنیایی حکمت خِدایی نظر نادونیِه. هَمونجور گه ایوبی کیتابی دِلِه بَنوِشت بَوِه: «حکیمِ آدمنِ، شِه وِشونی حیله ای هَمرا، گِرِفتار کِنِّه.»</verse>
				<verse number="20">و اَی هَم مزموری کیتابی دِلِه بَنوِشت بَوِه: «خِداوَند حکیمِ آدمنی فِکرایی جا خَوَر دارنِه و دِنِّه گه هون فکرا بیخدینِه.»</verse>
				<verse number="21">پَس هیچکَس دِ آدَمِنِ فخر نَکِنِه. چون هَمه چی شِه شِمِنِه هَسِّه،</verse>
				<verse number="22">چی پولُس، چی آپولُس، چی کیفا، چی دِنیا، چی زندگی، چی بَمِردَن، چی حال و چی آینده، دِشتِه هَینِن شِه شِمِنِه هَسِّه</verse>
				<verse number="23">و شِما مسیحی سِه هَسِّنی و مَسیح خِدایی سِه.</verse>
			</chapter>
			<chapter number="4">
				<verse number="1">هر کی وِنِه اَمارِه مَسیحی خادِمن و مِواشرِنی دید هارشِه گه خِدایی رازیشون وِشونِه اَمانت بِسپارِس بَوِه.</verse>
				<verse number="2">علاوه بَر هَین اِنتظاری گه مِواشری جا شونِه هَینِه گه وَفادار ووئِه.</verse>
				<verse number="3">ولی میسِه شِمِه قِضاوت یا یَت دییَر آدَمی مَحکَمِه ای قِضات مِهم نیِه. در واقع حتّی مِن شِه هَم شِرِه قِضاوت نَکمِّه.</verse>
				<verse number="4">چون شی دِلِه عیبی نَویمِه، ولی هَین مِنِه تَبرَئه نَکِنِه. بَلگی خِداوَندِ گه مِنِه قِضاوت کِنِّه.</verse>
				<verse number="5">پَس هیچی ای خَوَری پِش از وی موقِه قِضاوت نَکِنین تا هَینگه خِداوَند بیِه. وی اونچی گه اَلَن تاریکی ای دِلِه جاهادائِه رِه روشِنایی ای دِلِه معلوم کِنِّه و دِلیشونی نیَّتِ بَرمَلا کِنِّه. اَزما هر کی شی تَعریف و تمجیدِ خِدایی جا گیرنِه.</verse>
				<verse number="6">اِی بِرارِن، مِن دِشتِه هَین چیارِه شی خَوَری و آپولُسی خَوَری شِمِه خیر و صلاحی سِه بُتِمِه تا شِما هَین گَبایی مَعنی رِه اَمِه جا یاد بَیرین گه، اونچی ای جا گه بَنوِشت بَوِه، پِشتَر نَشوئین. تا هیچکِدیم از شِما یَنَفَر دییَری پِش فَخر نَکِنِه.</verse>
				<verse number="7">چون کی تِرِه یَجور دییَر وینِّه؟ چی دارنی گه تِرِه هادا نَوِه وو؟ پَس اگه تِرِه هادا بَوِه، چه یَجور فخر کِنّی گه اِنگار هَینجور نیِه؟</verse>
				<verse number="8">اِنگار شِما هر اونچی گه خوایسِنی رِه بَرِسینی! اِنگار اَلَن پولدار بَوِنی! بدونِ اَما شِما پادشاه بَوِنی! و کاش گه پادشاهی کِردِنی تا اَما هَم شِمِه هَمرا پادشاهی کِردِمی!</verse>
				<verse number="9">چون مِن فکر کِمِّه گه خِدا اَما رَسولِنِ دِشتِه مَردنی جا آخرتر، تَماشایی سِه بِشتِه، هِتی اونانی تَرا گه بَمردنی سِه محکوم بَوِنِه، چون دِنیا، فرشتگون و آدمِن اَمارِه تَماشا کِنِنِه.</verse>
				<verse number="10">اَما مَسیحی خاطری نادونمی، ولی شِما مَسیحی دِلِه حکیمِنی! اَما ضعیفمی، ولی شِما قَوینی! شِما مِحتَرمِنی، ولی اَما حِرمتی نارمی!</verse>
				<verse number="11">اَما تا اَلَن هَم، وَشنی و تَشنیمی، و فقیرِنی لیواسِ دَکِردمی. کِتک بَخاردمی و آوارِه بَوِمی.</verse>
				<verse number="12">شی دَسی هَمرا کار کِمّی و زحمت کَشمی. وختی اَمارِه اَراشت هاکِنَن، وِشونی سِه دعای خیر کِمّی؛ و وختی آزار بَوینیم، تَحَمِل کِمّی؛</verse>
				<verse number="13">وختی اَمارِه تِهمَت زَنِنِه، خِبی ای هَمرا جِواب دِمی. تا همین‌ اَلَنم، اَما دِنیایی دِلِه ای سوس و هَمه چی ای آشغال بَوِمی.</verse>
				<verse number="14">هَینِه نَنویسمِه تا شِمارِ شَرمَندِه هاکِنِم، بَلگی نِویسِمِه تا شی عزیزِ وَچیلِه ای تَرا شِمارِ نصیحت هاکِنَم.</verse>
				<verse number="15">چون حتّی اگه هِزارِن مَلِّم مَسیحی دِلِه دارین، ولی خِیلی پیر نارِنی، چون مِن اِنجیلی طریقی جا عیسی مسیحی دِلِه شِمِه پیر بَوِمِه.</verse>
				<verse number="16">پَس شِمِه جا خواهش کِمِّه میجا سَرمَخش بَیرین.</verse>
				<verse number="17">هَینِسه تیموتائوسِ گه می عزیزِ وَچِه و خِداوندی دِلِه وفادارِ رِه شِمِه وَر بَرِسانیمِه. تا می راهارِه مَسیحْ عیسایی دِلِه شِمِه یاد بیارِه، هَمونجور گه هون راهارِه دِشتِه کلیساهایی دِلِه و هَمه جا تعلیم دِمِه.</verse>
				<verse number="18">بعضیا مغرور بَوِنِه، و وِشون گِمون کِنِنِه گه دِ مِن شِمِه وَر نیئِمِه.</verse>
				<verse number="19">ولی اگه خِدا بَخواد خِیلی زود شِمِه وَر اِمِه و نا فقط هَین مغرورِنی گَب، بَلگی وِشونی قِوَّتِ پِی وَرمِه.</verse>
				<verse number="20">چون خِدایی پادشاهی بِحرف نیِه، بَلگی قِوَّتی دِلِئِه.</verse>
				<verse number="21">کِدیم یَتّارِه خواینِنی؟ چُویی هَمرا شِمِه وَر بیئِم یا یَتِه آرومِ روح و مهرَوونی ای هَمرا؟</verse>
			</chapter>
			<chapter number="5">
				<verse number="1">راستی خَوَر بَرِسیِه گه شِمِه میِن بی عفتی دَرِه، هون هَم جوریگه حتّی بِت پَرَسِن هَم نَتِنِّنِه اونِه تحمِل هاکِنَن. چون بِشنُسِمِه یَتِه مَردی شی کِچیک ماری هَمرا دَرِه.</verse>
				<verse number="2">و شِما فخر کِنِنی! مَگِه نِسِه ماتَم بَیرین؟ اونیگه هَینجور هاکِردِه رِه شی میِنی جا دیرگا هاکِنین.</verse>
				<verse number="3">چون هر چَن مِن جِسمی دِلِه اوجِه دَنیمِه، ولی روحی دِلِه شِمِه همرامِه، و اَلَن، هِتی یَنفری تَرا گه اوجِه دَرِه، پِشتر شی قضاوتِ وی خَوَری گه هَین کارِ هاکِردِه اعلام هاکِردمِه.</verse>
				<verse number="4">وختی شِما خِداوند عیسی مسیحی اِسمی همرا هی وَر جَم وونِنی، و مِن روحی دِلِه شِمِه میِن دَرمِه، خِداوند عیسی مسیحی قِوَّتی هَمرا،</verse>
				<verse number="5">شِما وِنِه هَین مَردی رِه شِیطانی دَس بِسپارین تا وی جسمی بَکوشتنی هَمرا، وی روح خِداوندْ عیسایی روزی دِلِه نِجات بَیرِه.</verse>
				<verse number="6">شِمِه افتخار هاکِردَن اَصلاََ دِرِس نیِه. مَگِه نَئونِنی گه اَقّدی خَمیرمایه بَتِنِّه دِشتِه خمیرِ وَر بیارِه؟</verse>
				<verse number="7">شِرِه کِهنِه خَمیرمایه ای جا پاک هاکِنین تا تازه خمیر ووئین، هَمونجور گه واقعاً هَم فطیرِنی. چون مَسیح، اَمِه پِسخی وَرکا، قِروونی بَوِه.</verse>
				<verse number="8">پَس بیئین عیدِ نا کِهنِه خَمیرمایه ای هَمرا، یَعنی بدخواهی و شِرارَتی خمیرمایه، بَلگی راسی و حَیقتِ فطیرِ نونی هَمرا جشن بَیریم.</verse>
				<verse number="9">شی قَبلی نامِه ای دِلِه، شِمِسِه بَنوِشتِمِه گه بی عفتِنی هَمرا رفت و آمد نَکِنین.</verse>
				<verse number="10">ولی اَصلاً می مَنظور هَین نَوِه گه هَین دِنیایی بی عفتِنی هَمرا، حریصِن یا حیلِه گرِن، و بِت پَرَسِنی هَمرا رفت و آمد نَکِنین، چون هینجوری وِیسِه دِنیایی جا دیرگا بورین.</verse>
				<verse number="11">ولی اَلَن شِمِسِه نِویسِمِه گه اونی هَمرا گه شِرِه بِرار خُونِّه، ولی بی عفتِ یا حریصِ، بِت پَرَسِ و فاش دِنِه، عرق خوار یا حیلِه گر هَسِّه، رفت و آمد نَکِنین، و هَینجور آدَمی هَمرا حتّی همسِفرِه نَووئین.</verse>
				<verse number="12">چون مِن چیکار دارمِه گه دیرگایی مَردِنی خَوَری قضاوت هاکِنَم. مَگِه قضاوت اونانی خَوَری گه کلیسایی دِلِه دَرِنِه، شِمِه وَظیفِه نیِه؟</verse>
				<verse number="13">خِدا شِه دیرگایی مَردِنی خَوَری قضاوت کِنِّه. پَس «هون شَرورِ آدَمِ شی میِنی جا دیرگا هاکِنین.»</verse>
			</chapter>
			<chapter number="6">
				<verse number="1">هر وَخت یَتِه از شِما، یَنَفَر دییَری جا شِکایت دارنِه، چِتی جِرأت کِنِّه اونِه نا مِقَدّسینی وَر، بَلگی گِناهکارِنی مَحکمه ای سِه بَوِرِه؟</verse>
				<verse number="2">مَگِه نَئونِنی گه مِقدَّسین دِنیارِه داوری کِنِنِه؟ پَس شِما گه قَرارِ دِنیارِه داوری هاکِنین، چِتی نَتِنِّنی هَین کِچیکِ چیارِه داوری هاکِنین؟</verse>
				<verse number="3">مَگِه نَئونِنی گه اَما فِرشتِگونِ داوری کِمّی؟ چی بَرِسِه هَین چیایی خَوَری داوری هاکِردَن گه زندگی رِه مربوطِه.</verse>
				<verse number="4">پَس چه هون موقِه گه هَین چیا شِمِه میِن اِتِّفاق کَفِنِه، اونانی پِش وَرِنی گه کلیسایی دِلِه هیچی حِساب نیئنِنِه؟</verse>
				<verse number="5">هَینِه گِمِه تا شِمارِ شَرمَندِه هاکِنِم. شِمِه میِن یَتِه حَکیم دَنیِه گه بَتِنِّه هَین چیارِه بِرارِنی میِن حَل و فصل هاکِنِه؟</verse>
				<verse number="6">ولی، بِرار، بِراری علِیه مَحکمه ای سِه شونِه، اونم بی‌ایمونِنی وَر؟</verse>
				<verse number="7">اصلاََ شِمِه میِن هَینجور دعوا مِرافه هایی، شِه شِمِسِه، سَر شِکَستِگیه. چه نَخواینِنی مظلوم آدَمِنی تَرا بَووئین؟ چه حاضِر نینی ضرر هاکِنین؟</verse>
				<verse number="8">ولی شِما، شِه ظِلم کِنِنی و بَقیِه رِه ضرر زَنِنی، حتّی شی بِرارِنِ.</verse>
				<verse number="9">مَگِه نَئونِنی اونانیگه بَقیه رِه ظِلم کِنِنِه خِدایی پادشاهی ای وارِث نَوونِنِه؟ گول نَخارین! نا بی عِفتِن، نا بِت پَرَسِن، نا زِناکارِن، نا لواط گرِن -</verse>
				<verse number="10">نا دِزّیشون، نا حریصِن، نا عرق خارِن، نا اونانیگه فاش دِنِنِه و نا حیلِه گَرِن خِدایی پادشاهی ای وارِث نَوونِنِه.</verse>
				<verse number="11">بعضی از شِما قبلاََ هَینجور وِنی، ولی عیسی مسیحِ خِداوندی اِسمی دِلِه و اَمِه خِدایی روحی طریقی جا بَشورد بَوِنی، تَقدیس بَوِنی و صالِح بِشمارِس بَوِنی.</verse>
				<verse number="12">«میسِه هَمه چی جایزِ،» ولی هَمه چی فایدِه نارنِه. «میسِه هَمه چی جایزِ،» ولی نِلمِه هیچی می سَر هاجِرا بَوو.</verse>
				<verse number="13">«غذا اِشکَمی سِه هَسِّه و اِشکَم غذایی سِه، و خِدا، هَم هَین و هَم هونِه از بِین وَرنِه.» تَن بی عفتی ای سِه نیِه، بَلگی خِداوندی سِه هَسِّه و خِداوَند هَم تَنی سِه،</verse>
				<verse number="14">و خِدا، خِداوَندِ مِردِگونی جا زینِّه هاکِردِه و اَمارِه هَم شی قِوَّتی هَمرا زینِّه کِنِّه.</verse>
				<verse number="15">مَگِه نَئونِنی گه شِمِه تَن مسیحی اعضائِه؟ یَعنی مَسیحی اعضاء رِه بَیرِم و اونانِه هِتی یَتِه فاحشه‌ای اعضایی تَرا هاکِنِم؟ اَصلاََ!</verse>
				<verse number="16">مَگِه نَئونِنی یَنَفَر گه فاحشه‌ای هَمرا دَوو، وی هَمرا یَه تَن وونِه؟ چون توراتی کیتابی دِلِه بَنوِشت بَوِه: «هون دِتا یَه تَن وونِنِه.»</verse>
				<verse number="17">ولی اونیگه خِداوندی هَمرا یَتِه بَوو، وی هَمرا یَتِه روحِ.</verse>
				<verse number="18">بی عِفَتی ای جا دربورین! هر گِناهِ دییَری گه آدَم هاکِنِه وی تَنی جا دیرگائه، ولی اونیگه بی عِفَتی کِنِّه، شی تَنِ گِناه کِنِّه.</verse>
				<verse number="19">مَگِه نَئونِنی گه شِمِه تَن روح القدُسی معبدِ گه شِمِه دِلِه دَرِه و هونِه خِدایی جا بَیتِنی؟ شِما دِ شِنِه نینی.</verse>
				<verse number="20">چون شِما یَه قیمتی هَمرا بَخری بَوِنی، پَس خِدارِه شی تَنی دِلِه جَلال هادین.</verse>
			</chapter>
			<chapter number="7">
				<verse number="1">اِسا هون چیایی خَوَری گه میسِه بَنوِشت وِنی: «مَردی سِه خِب نیِه گه یَتِه زَنارِه دَس هاکِنِه.»</verse>
				<verse number="2">ولی بی عِفَتی هایی وَسوسه ای خاطری گه دَرِه، هر مَردی وِنِه شی زَنارِه دارِه، و هر زَنا شی مَردی رِه دارِه.</verse>
				<verse number="3">مَرد وِنِه دِینی گه نِسبت به شی زَنا دارنِه رِه بِجا بیارِه و زَنا هَم وِنِه دِینی گه نِسبت به شی مَردی دارنِه رِه بِجا بیارِه.</verse>
				<verse number="4">چون زَن شی تَنی اختیارِ نارنِه بَلگی وی مَردی وی تَنی اِختیارِ دارنِه، و مَرد هَم شی تَنی اختیارِ نارنِه بَلگی وی زَنا وی تَنی اختیارِ دارنِه.</verse>
				<verse number="5">هَمدِیَرِ بی نَصیب نِلین، بِجز هینگِه اَقَدّی و همدیری رضایتی هَمرا ووئِه تا شی وَختِ دِعایی سِه بِلین. ولی اَزما اَی هَم هَمدِیَری هَمرا دَووئین، نَکِنِه شِیطان شِمارِ هَینی خاطری گه نَتِنِّنی شی دَمِ دارین وَسوَسِه ای دِلِه اِنگِنِه.</verse>
				<verse number="6">مِن هَینِه حِکم نَکِمِّه، بَلگی فقط جایِز دِمِّه.</verse>
				<verse number="7">کاش هَمه می تَرا وِنِه، ولی هر کی شی عطیِه رِه خِدایی جا بَیتِه؛ یَتِه یَجور عطیِه دارنِه و هون یَتّا یَجور دییَر.</verse>
				<verse number="8">اَذَبِن و بیوِه‌ زَناکِنِنِ گِمِه گه خِبِ می تَرا اَذَب بَمونِن.</verse>
				<verse number="9">ولی اگه نَتنِّنِه شی دَمِ بیرِن، وِنِه عروسی هاکِنِن، چون عروسی هاکِنِن بِهترِ تا هَوسی تَشی دِلِه بَسوجِن.</verse>
				<verse number="10">می حِکم اونانیگه عروسی هاکِردِنِه ای سِه هَینِه - نا می حِکم: بَلگی خِداوندی حِکم - گه زَن نِنِه شی مَردی ای جا سیوا بَوو.</verse>
				<verse number="11">ولی اگه هَینجور هاکِردِه، دِ نِنِه شی هاکِنِه و یا هَینگه وِنِه شی مَردی ای وَر دَگِردِه. مَرد هَم نِنِه شی زَنارِه طلاق هادِه.</verse>
				<verse number="12">بَقیه رِه گِمِه - مِن گِمِه نا خِداوَند - گه اگه یَتِه بِرار بی ایمونِ زَنا دارنِه و هون زَنا راضیِه گه وی هَمرا زندگی هاکِنِه، هون بِرار نِنِه شی زَنارِه طلاق هادِه.</verse>
				<verse number="13">اگه یَتِه زَنا، بی ایمونِ شی دارنِه و هون مَردی راضیِه وی هَمرا زندگی هاکِنِه، هون زَنا نِنِه شی مَردی رِه طلاق هادِه.</verse>
				<verse number="14">چون بی ایمونِ مَردی شی زَنایی خاطری تقدیس وونِه و بی ایمونِ زَنا شی مَردی ای خاطری تقدیس وونِه. وَگَرنَه، شِمِه وَچیلِه نَجِس وونِسِنِه؛ ولی هَینجور نیِه، بَلگی وِشون مِقدَّسِنِه.</verse>
				<verse number="15">ولی اگه اونیگه بی ایمونِ بَخواد سیوا بَوو، بِل هَینجور هاکِنِه. هَینجور موقِه دِ ایموندارِ بِرار یا خاخِر مَجبور نیِه وی هَمرا زندگی هاکِنِه. خِدا اَمارِه صِلح و سلامَتی ای سِه بَخونِسِه.</verse>
				<verse number="16">چون اِی زَن، کِجِه دَری دِنّی نَتِنّی شی مَردی رِه نِجات هادی؟ یا اِی مَرد، کِجِه دَری دِنّی گه نَتِنّی شی زَنارِه نِجات هادی؟</verse>
				<verse number="17">فقط، هر کی هَمونجور زندگی هاکِنِه گه خِداوَند ویسِه دَر نَظَر بَیتِه و خِدا اونیسِه وِرِه بَخونِسِه. هَین حِکمیِه گه مِن دِشتِه کلیساهایی دِلِه گِمِه.</verse>
				<verse number="18">مَگِه هیچکی دَوِه هون موقِه گه دِ بَخونِس وونِسِه خَتنِه هَسوِه وو؟ هینی دِمال دَنیوو گه خَتنِه ای نِشونِهارِه بَیرِه. مَگِه هیچکی دَوِه هون موقِه گه دِ بَخونِس وونِسِه خَتنِه نَوِه وو؟ هون آدَم خَتنِه بَووئَنی دِمال دَنیووئه.</verse>
				<verse number="19">چون خَتنِه بَووئَن یا نَووئن مِهم نیِه، بَلگی خِدایی احکامِ داشتن مِهمِه.</verse>
				<verse number="20">هر کی هر وضعی دِلِه گه بَخونِس بَوِه بَمونِّه.</verse>
				<verse number="21">هون موقِه گه بَخونِس بَوِئی، نوکر وِه ای؟ نَتِرس. ولی اگه بَتِنّی شی آزادی رِه بِدَس بیاری، فرصتِ از دَس نَدِه.</verse>
				<verse number="22">چون اونیگه خِدایی طرفی جا نوکَری ای سِه بَخونِس بَوِه، خِداوَند وِرِه آزاد هاکِردِه. هَمونجور اونی هَم گه آزادی ای دِلِه بَخونِس بَوِه، مَسیحی نوکرِ.</verse>
				<verse number="23">یَه قیمتی هَمرا بَخری بَوِنی، آدَمِنی نوکَر نَووئین.</verse>
				<verse number="24">پس، اِی بِرارِن، هر کی هر وضعی دِلِه گه بَخونِس بَوِه، هَمون وَضعی دِلِه خِدایی حِضور بَمونِّه.</verse>
				<verse number="25">و ولی اَذَبِنی خَوَری، خِداوندی جا حِکمی نارمِه؛ ولی بعنوان کَسی گه خِداوندی رَحمَتی طریق قابل اعتمادِ، شی گَبِ زَمِّه.</verse>
				<verse number="26">مِن فِکر کِمِّه گه هَین زَمونِه ای سختیایی خاطری، آدَمی ای سِه بِهترِ هَمون وضعی دِلِه گه دَرِه، بَمونِّه.</verse>
				<verse number="27">اگه زَن دارنی، سیوا بَووئَنی دِمال دَنیواش، و اگه زَن نارنی، زَن بَوردنی دِمال دَنیواش.</verse>
				<verse number="28">ولی اگه زَن بَوِری، گِناه نَکِردی؛ و اگه یَتِه اَذَبِ کیجایی هَمرا عروسی هاکِنِه، گِناه نَکِردِه. با هین وِجود، اونانیگه عروسی کِنِنِه هَین زندگی ای دِلِه سختی کَشِنِنِه و مِن نَخوایمِه شِما زَجر بَکِشین.</verse>
				<verse number="29">بِرارِن، می منظور هَینگه وَخت کَمِ. بعد از این، اونانیگه زَن دارِنِه جوری زندگی هاکِنِن گه اِنگار زَن نارِنِه؛</verse>
				<verse number="30">و اونانیگه عزادارِنِه، جوری رَفتار هاکِنِن گه اِنگار عَزادار نینِه؛ و اونانیگه خِشالِنِه، جوری رَفتار هاکِنِن گه اِنگار خِشال نینِه؛ و اونانیگه یَچی خَرینِنِه، جوری رَفتار هاکِنِن گه اِنگار هیچی نَخرینِه؛</verse>
				<verse number="31">و اونانیگه هَین دِنیایی جا مَنفعت وَرِنِه، جوری رَفتار هاکِنِن گه اِنگار مَنفعتی نَوِرِنِه. چون هَین دِنیایی اَلَنی وضع دِ گِذِرنِه.</verse>
				<verse number="32">می خواسِّه هَینِه گه هر دِلواپسی ای جا دور ووئین. اَذَبِ مَردی خِداوندی کارایی دِلواپسِ، هَینی دِلواپسِ گه چِتی خِداوندِ خِشال هاکِنِه؛</verse>
				<verse number="33">ولی زَن دارِ مَردی هَین دِنیایی کارایی دِلواپسِ، هَینی دِلواپسِ گه چِتی شی زَنارِه خِشال هاکِنِه،</verse>
				<verse number="34">و وی حواس خِدا و وی زَنایی میِن رَسد وونِه. هینجوری، اَذَب و یا نومزِدارِ کیجا، خِداوندی کارایی دِلواپَسِ، هَینی دِلواپسِ گه چِتی جسمی دِلِه و روحی دِلِه مِقدّس ووئِه. ولی شی دارِ زَنا هَین دِنیایی کارایی دِلواپسِ، هَینی دِلواپسِ گه چِتی شی مَردی رِه خِشال هاکِنِه.</verse>
				<verse number="35">مِن هَینِنِه شِمِه مَنفعتی سِه گِمِه، نا هَینگه شِمِه دَمِ بَیرِم. بَلگی می منظور هَینِه گه دِرِس زندگی هاکِنین و بی هیچ دِلواپسی ای شِرِه خِداوندی سِه وقف هاکِنین.</verse>
				<verse number="36">اگه یَنَفَر گِمون هاکِنِه گه دِ شی نومزِه ای هَمرا دِرِس رَفتار نَکِنِه، اگه خِیلی هَوَسیِه، و وِنِه هینجور هَم ووئه، بِلین اونچی گه وی نظر دَرِه رِه هاکِنِه: بِلین عروسی هاکِنِن، هَین گِناه نیِه.</verse>
				<verse number="37">ولی اگه یَنَفَر شی تَصمیمی سَر دَرِه و فشاری دِلِه دَنیِه، بَلگی بَتنِّه شی دَمِ بَیرِه و شی تصمیمِ بَیتِه گه فعلاً شی نومزِه ای هَمرا عروسی نَکِنِه، هون هَم دِ خِبِ کار کِنِّه.</verse>
				<verse number="38">پَس اونیگه شی نومزه ای هَمرا عَروسی کِنِّه، خِبِ کار کِنِّه؛ ولی اونیگه عروسی نَکِنِّه، حتّی کارِ بهتری هَم هاکِردِه.</verse>
				<verse number="39">یَتِه زَنا تا وختی گه وی مَردی زینِّئِه، وی پابندِ. ولی اگه وی مَردی بَمِردِه، آزادِ تا هر کی گه خواینِه رِه بَوِرِه، فقط خِداوندی دِلِه.</verse>
				<verse number="40">با هَین وِجود، مِن فِکر کِمِّه اگه شی نَکِنِه، خِشوَخت تَرِ؛ و گِمون کِمِّه گه مِنَم خِدایی روحِ دارمِه!</verse>
			</chapter>
			<chapter number="8">
				<verse number="1">و اِسا بِتیشونی پیشکَش بَوِه خِراکی خَوَری: دِمّی گه «اَما هَمه معرفتِ دارمی.» همین معرفت غِروری باعث وونِه، ولی مِحبت آدمِ بَنا کِنِّه.</verse>
				<verse number="2">اگه یَنَفَر گِمون کِنِّه یَچی دِنِّه، حَلا اونچی گه وِنِه دِنِّه رِه نَئُونِّه.</verse>
				<verse number="3">ولی اونیگه خِدارِه دوس دارنِه، خِدا وِرِه اِشناسِنِه.</verse>
				<verse number="4">پَس بِتیشونی پیشکش بَوِه خِراکی بَخاردنی خَوَری، دِمّی گه هَین دِنیایی دِلِه «بِت هیچِ،» و «اِلّا یَتِه خِدا، خِدای دییَری دَنیِه.»</verse>
				<verse number="5">چون هر چَن دَرِنِه اونانیگه خِدایِن بَخونِس وونِنِه، چی زَمینی دِلِه و چی آسِمونی دِلِه، هَمونجور گه واقعاً هَم یَتِخِیلی’خِدایِن‘ و یَتِخِیلی’خِداوندِن‘ دَرِه -</verse>
				<verse number="6">با هین وجود، اَما فقط یَتِه خِدا دارمی، یَعنی آسمونی پیر، گه هَمه چی ویجائِه و اَما ویسِه هَسمی؛ و فقط یَتِه خِداوَند دَرِه، یَعنی عیسی مَسیح، گه هَمه چی وی طریقی جائه و اَما وی طریقی جا هسمی.</verse>
				<verse number="7">هر چَن هَمه هَین معرفتِ نارِنِه. ولی بعضیا تا اَلَن جوری بِتیشونِه عادت هاکِردِنِه گه اگه همین اَلَن هَم هَینجور خِراکهایی بَخارِن، خیال کِنِنِه هون خِراک راساسی بِتیشونی پیشکَش بَوِه؛ و از اوجِه گه وِشون ضعیفِ وِجدان دارِنِه، نَجِس وونِنِه.</verse>
				<verse number="8">«خِراک، اَمارِه خِدارِه نَزیک نَکِنِّه»؛ نا نَخاردَنی هَمرا بَدتَر وومی، نا بَخاردَنی هَمرا بِهتر.</verse>
				<verse number="9">ولی مِواظب ووئین شِمِه هَین حَق، هینی باعث نَوو گه ضعیفِ آدَمن لَغزش بَخارِن.</verse>
				<verse number="10">چون اگه اونیگه یَتِه ضعیفِ وِجدان دارنِه، تِرِه گه هَینی خَوَری معرفت دارنی، بِت خِنِه ای دِلِه غذایی سَر بَوینِه، مَگِه وی هَم وسوسه نَوونِه بِتیشونی پیشکَش بَوِه خِراکِ بَخارِه؟</verse>
				<verse number="11">هَینجوری، تی معرفت باعث وونِه هون ضعیفِ آدم هلاک بَوو گه مَسیح وی خاطری بَمِردِه.</verse>
				<verse number="12">پس وختی هَینجوری شی بِرارِنی علِیه گِناه کِنِنی و وِشونی ضَعیفِ وِجدانِ زخمی کِنِنی، مسیحی علِیه دِ گِناه کِنِنی.</verse>
				<verse number="13">هَینِسه، اگه خِراک می بِراری لغزشی باعث وونِه، هیچ وخت گوشت نَخارمِه تا وی لَغزِشی باعث نَووم.</verse>
			</chapter>
			<chapter number="9">
				<verse number="1">مَگِه آزاد نیمِه؟مَگِه رَسول نیمِه؟ مَگِه اَمِه خِداوند عیسی رِه نَئیمِه؟ مَگِه خِداوندی دِلِه شِما می کاری ثَمر نینی؟</verse>
				<verse number="2">اگه بَقیه ای سِه رَسول نَووم، لااقّل شِمِنِه هَسمِه؛ چون شِما مِهرِ تأییدی هَسّنی گه ثابت کِنِّه مِن خِداوندی دِلِه رَسولمِه.</verse>
				<verse number="3">می دِفاع اونانی پِش گه می خَوَری قضاوت کِنِنِه، هَینِه.</verse>
				<verse number="4">مَگِه حَق نارمی بَخاریم و بَنوشیم؟</verse>
				<verse number="5">مَگِه حَق نارمی هِتی بَقیه رَسولِن و خِداوندی بِرارِن و کیفایی تَرا، شی هَمرا یَتِه ایموندارِ زَنا داریم؟</verse>
				<verse number="6">فقط مِن و بَرنابا هَسمی گه وِنِه شی زندگی ای سِه کار هاکِنیم؟</verse>
				<verse number="7">کدیم سربازِ گه شی خَرجی ای خِدمتِ هادِه؟ کیِه گه یَتِه اَنگور باغ دِرِس هاکِنِه و وی میوه ای جا نَخارِه؟ کیِه گه یَتِه گَلِّه‌ رِه چَپونی هاکِنِه و وی شیری جا نَخارِه؟</verse>
				<verse number="8">مَگِه هَین چیارِه آدَمی فِکرایی هَمرا گِمِه؟ مَگِه شریعَت هَم هَینِه نُنِه؟</verse>
				<verse number="9">چون موسایی شریعتی دِلِه بیمو گه «گُوئی گه دِ خَرمَن کِنِّه ای دِهِنِ نَوِن.» مَگِه خِدا گُوئیشونی سِه دِلواپَسِ؟</verse>
				<verse number="10">مَگِه راساسی هَینِه اَمِه خَوَری نُنِه؟ اَرِه، هَین کَلام اَمِسِه بَنوِشت بَوِه، چون موقِه ای گه یَنَفر زَمی رِه شِخم زَنِّه، و یا خَرمَن کِنِّه، وِنِه اِمید دارِه گه مَحصولی جا سهمی وَرنِه.</verse>
				<verse number="11">اگه اَما شِمِه میِن روحانی چیا دَکاشتِمی، خِیلی کارِ گه، شِمِه جا کِمکِ مالی بَخایم؟</verse>
				<verse number="12">اگه بَقیِه حَق دارِنِه گه هَینجور چیارِه شِمِه جا بَخوان، مَگِه اَما ویشتَر حَق نارمی؟ با هَین وِجود، اَما هَین حَقی جا استفاده نَکِردمی، بَلگی هر چیرِه تَن هادامی تا مسیحی اِنجیلی راهی سَر مانعی نِشت ووئیم.</verse>
				<verse number="13">مَگِه نَئونِنی اونانیگه معبدی دِلِه کار کِنِنِه، شی غذارِه معبدی جا گیرِنِه، و قِروونگاهی خادِمِن هَم اونچی ای جا گه قروونگاهی سَر پیشکَش وونِه، سَهم وَرِنِه؟</verse>
				<verse number="14">همینجور هَم، خِداوَند حِکم هاکِردِه گه اونانیگه اِنجیلِ اعلام کِنِنِه وِنِه شی روزی رِه، اِنجیلی جا هایرِن.</verse>
				<verse number="15">ولی مِن هیچکدیم از هَین حَقّ و حِقوقی جا استفادِه نَکِردِمِه و هَینِه هَم نَنویسِمِه تا می حَق، هَینجور هاکِنین. چون بَمیرم بِهترِ تا هَینگه کسی می هَین افتخارِ هیچ هاکِنِه.</verse>
				<verse number="16">چون اگه مِن دِ اِنجیلِ موعظه کِمِّه هَین حَقِّ مِنِه نَدا گه افتخار هاکِنِم، چون می وظیفِئه هَین خِدمتِ اَنجام هادَم، وای بَر مِن اگه هَین اِنجیلِ موعظه نَکِنِم!</verse>
				<verse number="17">چون اگه هَین کارِ شی میلی هَمرا اَنجام داوِمِه، پاداش گیتِمِه، ولی اگه می میلی هَمرا نَووئِه، فقط شی وظیفِه رِه اَنجام دِمِه.</verse>
				<verse number="18">پس می پاداش چیِه؟ هَینگه اِنجیلِ مَجانی موعظه هاکِنِم و هون حَقّ و حِقوقی گه ویجا دارمِه رِه استفاده نَکِنِم.</verse>
				<verse number="19">چون با هَینگه هَمه چی ای جا آزادمِه، شِرِه هَمه ای نوکَر هاکِردِمِه تا خِیلیارِه مسیحی سِه بِدَس بیارِم.</verse>
				<verse number="20">یهودینی وَر هِتی یَهودینی تَرا رَفتار هاکِردِمِه، تا یَهودیِنِ مسیحی سِه بِدس بیارِم، اونانی هَمرا گه شَریعَتی بِن دَرِنِه هِتی اونانی تَرا گه شَریعَتی بِن دَرِنِه رَفتار هاکِردِمِه تا اونانیگه شَریعتی بِن دَرِنِه رِه مسیحی سِه بِدَس بیارِم، (هر چَن شِه شریعتی بِن دَنیمِه).</verse>
				<verse number="21">اونانیگه شریعتی بِن دَنینِه ای پِش هِتی اونانیگه شریعتی بِن دَنینِه ای تَرا رفتار هاکِردِمِه تا اونانیگه شریعتی بِن دَنینِه رِه مسیحی سِه بِدس بیارِم. (هر چَن شِه بدونِ خِدایی شریعت نیمِه، بَلگی مسیحی شریعتی مِطیعمِه).</verse>
				<verse number="22">ضَعیفِنی هَمرا، ضعیف بَوِمِه تا ضَعیفِنِ مسیحی سِه بِدس بیارِم. همه‌کسی سِه هَمه چی بَوِمِه تا هرجور وونِه بعضیارِه نِجات هادِم.</verse>
				<verse number="23">مِن دِشتِه هَینِنِه اِنجیلی خاطری کِمِّه، تا بلگی وی بَرکتی دِلِه سهمی دارِم.</verse>
				<verse number="24">مَگِه نَئونِنی گه دُویی مِسابقه ای دِلِه، هَمه دُو کِنِنِه، ولی فقط یَنَفَر جایزه رِه وَرنِه؟ پس شِما جوری دُو هاکِنین گه بَوِرین.</verse>
				<verse number="25">هر کی مِسابِقه ای سِه شونِه، هر چی ای دِلِه شی دَمِ گیرنِه. وِشون هَین کارِ کِنِنِه تا هون تاجی گه از بِین شونِه رِه بِدَس بیارِن، ولی اَما هَین کارارِ کِمّی تا هون تاجی گه از بیِن نَشونِه رِه بِدَس بیاریم.</verse>
				<verse number="26">پَس مِن بی هدف دُو نَکِمِّه؛ مِن هِتی هون آدمی تَرا گه هَوارِ میس زَنِّه؛ میس نَزِمِّه؛</verse>
				<verse number="27">بَلگی شی تَنِ سختی دِمِه و اونِه هِتی یَتِه بَردِه ای تَرا اسیر دارمِه، تا نَکِنِه بعد از هَینگه بقیِه رِه موعظه هاکِردِمِه، شِه رَد بَووم.</verse>
			</chapter>
			<chapter number="10">
				<verse number="1">اِی بِرارِن، چون نَخوایمِه هَین جریانی جا بی خَوَر ووئین گه اَمِه پیرِن هَمه اَبری بِن دَوِنِه و هَمه دریایی میِنی جا رَد بَوِنِه.</verse>
				<verse number="2">دِشتِه وِشون اَبری دِلِه و دریایی دِلِه غِسلِ تعمید بَیتِنِه، و هَین کاری هَمرا هَم هادانِه گه خواینِنِه موسایی دِمالرو ووئن.</verse>
				<verse number="3">و هَمه همون روحانی غذارِه بَخاردِنِه</verse>
				<verse number="4">و هَمون روحانی نوشیدنی رِه بَنوشینِه؛ چون هون روحانی کِری جا نوشینِه گه دِ وِشونی دِمال ایمو، و هون کِر مَسیح وِه.</verse>
				<verse number="5">با هَین وِجود، خِدا ویشتَرِ وِشونی جا راضی نَوِه، هَینِسه وِشونی جِنازِه ها دِشتِه صحرایی دِلِه پخش و پَلا بَوِه.</verse>
				<verse number="6">اِسا، هَین چیا اِتِّفاق دَکِتِه تا اَمِنِه نِمونِه ای ووئِه، تا اَما هِتی وِشونی تَرا بَدی هاکردنی سِه میل ناریم.</verse>
				<verse number="7">بِت پَرَس نَووئین، هَمونجور گه وشونی جا بعضیا بَوِنِه؛ جوریگه توراتی دِلِه بَنوِشت بَوِه: «قوم عیش و نوشی سِه هِنیشتِنِه و اَلواتی و عرق خاری ای سِه پِرِسانِه.»</verse>
				<verse number="8">و اَما نِنِه بی عفتی هاکِنیم، هَمونجور گه وِشونی جا بعضیا هاکِردِنِه، و یَتِه روزی دِلِه بیست و سِه هزار نفر هلاک بَوِنِه.</verse>
				<verse number="9">و اَما نِنِه مَسیحِ آزمود هاکِنیم، هَمونجور گه وِشونی جا بعضیا هاکِردِنِه و ماری هَمرا بَکوشت بَوِنِه.</verse>
				<verse number="10">و همینجور هَم غِرغِر نَکِنین، هَمونجور گه وِشونی جا بعضیا هاکِردِنِه و هلاک‌کِننده وِشونِه هَلاک هاکِردِه.</verse>
				<verse number="11">هَین کار هِتی نِمونِه ای تَرا وِشونی سِه اِتِّفاق دَکِتِه و بَنوِشت بَوِه تا اَمِسِه دَرسِ عبرتی ووئِه گه هون دوره ای دِلِه زندگی کِمّی گه آخرِ زَمونِ.</verse>
				<verse number="12">پَس اونیگه گِمون کِنِّه پابرجائه، هوشیار ووئِه گه دیم نَخارِه!</verse>
				<verse number="13">هیچ آزمودی شِمِنِه نیمو گه بَقیِه آدَمنی سِه نیمو وو. خِدا وَفادارِ؛ وی نِلنِه شی تَوانی جا ویشتَر آزمود بَووئین، ولی آزمودی دِلِه یَتِه راه فِرار اِلنِه تا شِما بَتِنّین طاقت بیارین.</verse>
				<verse number="14">پَس اِی می عَزیزِن، بِت‌پرسی ای جا فِرار هاکِنین.</verse>
				<verse number="15">مِن هون آدمنی هَمرا گه فَهمِنِنِه گَب زَمِّه؛ اونچی ای خَوَری گه گِمِه شِه قضاوت هاکِنین.</verse>
				<verse number="16">مَگِه هون بَرکتی پیالِه گه اونیسه شِکر کِمِّی، مسیحی خونی دِلِه شریک بَووئَن نیِه؟ مَگِه هون نونی گه گِلی کِمِّی، مسیحی تَنی دِلِه شریک بَووئَن نیِه؟</verse>
				<verse number="17">چونگه نون یَتّائه، اَما هَم گه یَتِخِیلیمی، یَه تَن هَسمی، چون هَمه یَتِه نونی جا سهم وَرمی.</verse>
				<verse number="18">اسرائیلی قومِ هارشین: مَگِه اونانگه قِروونیایی جا خاردِنِه قروونگاهی دِلِه شریک نَوونِسِنِه؟</verse>
				<verse number="19">پس می منظور هَین گَبایی جا چیِه؟ هَینِه گه هون غذایی گه بِتی سِه پیشکَش کِنِنی اِرزش دارنِه، یا هَینگه بِت اِرزِش دارنِه؟</verse>
				<verse number="20">نا، می منظور هَینِه گه بِت پرستِنی قِروونیا دِویشونی پیشکَش وونِه نا خِدایی پیشکَش، و مِن نَخوایمِه شِما دِویشونی شریک ووئین.</verse>
				<verse number="21">شِما نَتِنِّنی هَم خِداوندی پیاله ای جا بَنوشین هَم دِویشونی پیاله ای جا؛ شِما نَتِنِّنی هَم خِداوندی سِفره ای جا سهم بَوِرین، هَم دِویشونی سِفرِه ای جا.</verse>
				<verse number="22">مَگِه خوایمی خِداوندی غیرتِ جوش بیاریم؟ مَگِه ویجا قویترمی؟</verse>
				<verse number="23">«هَمه چی جایزِ» - ولی هَمه چی فایدِه نارنِه. «هَمه چی جایزِ» - ولی هَمه چی بَنا نَکِنِّه.</verse>
				<verse number="24">هیچکی شی نَفعی دِمال دَنیووئه، بَلگی شی همسادِه ای نفعی دِمال دَوو.</verse>
				<verse number="25">هر گوشتی گه قصابی ای دِلِه روشِنِنِه رِه، بدونِ هَینگه شی وِجدانی خاطری سوالی بَپرسین، بَخارین.</verse>
				<verse number="26">چون «زمین و هر اونچی گه وی دِلِه دَرِه خِداوندی سِه هَسِّه.»</verse>
				<verse number="27">اگه یَتِه بی ایمونِ آدَم شِمارِ غذا بَخاردنی سِه دعوت کِنِّه و شما هَم میل دارِنی بورین، هر چی شِمِه پِش اِلِنِه رِه بدونِ هَینگه شی وِجدانی خاطری سوالی بَپرسین، بَخارین،</verse>
				<verse number="28">ولی اگه یَنَفَر شِمارِ بُئِه: «هَین گوشت بِتیشونِه پیشکش بَوِه.» هون موقِه، اونی خاطری گه هَین گَبِ شِمارِ بَزو و وِجدانی خاطری، ویجا نَخارین -</verse>
				<verse number="29">می مَنظور هون آدَمی وِجدانِ نا شِمِه وِجدان. چون، چه یَنَفَر دییَری وِجدان وِنِه می آزادی ای سِه حِکم هاکِنِه؟</verse>
				<verse number="30">اگه شِکر هاکِردنی هَمرا غذایی رِه خارمِه، چه وِنِه اونچی ای خاطری گه خِدارِه اونیسِه شِکر کِمِّه، مِنِه محکوم هاکِنِن؟</verse>
				<verse number="31">پَس هر چی خارِنی و هر چی نوشِنِنی، یا هر کاری کِنِنی، دِشتِ خِدایی جَلالی سِه هاکِنین.</verse>
				<verse number="32">هیچکسِ نارحَت نَکنین، چی یَهودین، چی یونانین و چی خِدایی کلیسا رِه،</verse>
				<verse number="33">هَمونجور گه مِنَم تَقّلا کِمِّه تا هَمه رِه هر کاری دِلِه گه اَنجام دِمِه راضی هاکِنِم. مِن شی نَفعی دِمال دَنیمِه، بَلگی خِیلیایی نَفعی دِمال دَرمِه، تا نِجات بَیرِن.</verse>
			</chapter>
			<chapter number="11">
				<verse number="1">پَس، میجا سَرمَخش بَیرین، هَمونجور گه مِن مَسیحی جا سَرمَخش گیرمِه.</verse>
				<verse number="2">اِسا، شِمِه تعریفِ کِمِّه گه هَمه چی ای دِلِه مِنِه شی یاد اُرِنی و حتّی هون رَسم و رسومایی گه شِمارِ بِسپارسِمِه رِه، حفظ کِنِنی.</verse>
				<verse number="3">ولی خوایمِه دِنّین گه هر مَردی سَر، مَسیحِ، و هر زَنایی سَر وی مَردیِه و مسیحی سَر خِدائِه.</verse>
				<verse number="4">هر مَردی گه شی سَرِ بَپوشانِه دِعا یا نَبِوّت هاکِنِه، شی سَرِ بی‌حِرمت هاکِردِه.</verse>
				<verse number="5">ولی هر زَنایی گه سَرلِخت دِعا یا نَبِوّت هاکِنِه، شی سَرِ بی‌حِرمت هاکِردِه؛ وی هَین کار دِرِس هَینی تَرائه گه شی سَرِ بَتاشی ووئِه.</verse>
				<verse number="6">چون اگه یَتِه زَنا شی سَرِ لِخت کِنِّه، پَس وِنِه شی می رِه کِتاه هاکِنِه. ولی از اوجِه گه زَنایی سِه عارِ شی می رِه کِتاه هاکِنِه یا بَتاشِه، پَس وِنِه شی سَر یَچی بِلِه.</verse>
				<verse number="7">مَرد نِنِه شی سَرِ بَپوشانِّه، چون وی خِدایی دیم و جلالِ؛ ولی زَن، مَردی جلالِ.</verse>
				<verse number="8">چون مَرد، زَنی جا بِوجود نیمو، بَلگی زَن مَردی جا بِوجود بیمو؛</verse>
				<verse number="9">و مَرد، زَنی سِه خَلق نَوِه، بَلگی زَن، مَردی سِه خلق بَوِه.</verse>
				<verse number="10">هَینِسه، و فِرشتِگونی خاطری، زَن وِنِه اقتداری جا نِشونی شی سَر دارِه.</verse>
				<verse number="11">با هَین وِجود، خِداوندی دِلِه، نا زَن، مَردی جا سیوائه، نا مَرد، زَنی جا.</verse>
				<verse number="12">هَمونجور گه زَن مَردی جا بِوجود بیمو، مَرد هَم زَنی طریقی جا بِوجود اِنِه. و دِشتِه هَین چیا خِدایی جائه.</verse>
				<verse number="13">شِه قضاوت هاکِنین: زَنی سِه دِرِسِ گه سَرلِخت خِدایی حِضور دِعا هاکِنِه؟</verse>
				<verse number="14">مَگِه طبیعت شِه شِمارِ یاد نَدِنِه گه اگه یَتِه مَردی بِلَنِ می دارِه، ویسِه عارِ،</verse>
				<verse number="15">ولی اگه یَتِه زَنا بِلَنِ می دارِه، ویسِه افتخارِ؟ چون بِلَنِ می بَپوشانیَنی سِه زَنِ هادا بَوِه.</verse>
				<verse number="16">اگه یَنَفَر بَخواد شی سازِ بَزِنِه، وِنِه بُئِم گه اَما و خِدایی کلیساهارِه هَینجور رَسمی دَنیه.</verse>
				<verse number="17">ولی اونچی گه اَلَن شِمارِ حِکم کِمِّه، اَصلاََ شِمِه تعریفِ نَکِمِّه، چون موقِه ای گه شِما هی وَر جَم وونِنی، فایده گه نارنِه هیچ، ضرر هَم دارنِه.</verse>
				<verse number="18">اَوَّل هَینگه اِشنُمِه وختی کلیسایی سِه هی وَر جَم وونِنی، شِمِه میِن دِ دَسِگی دَرِه، و هَینِه اَقّدی باور کِمِّه.</verse>
				<verse number="19">چون وِنِه هَین دِ دَسگی شِمِه میِن دَوو تا هَینجوری اونانیگه شِمِه میِن راساسی ایمون دارِنِه معلوم بَوون.</verse>
				<verse number="20">موقِه ای گه شِما یَجا هی وَر جَم وونِنی، خِداوندی شُومی بَخاردَنی سِه نیِه.</verse>
				<verse number="21">چون غذا بَخاردَنی موقِه، هر کِدیم از شِما بدونِ هَینگه یَنَفَر دییَری مِنتظر ووئِه شی شُومِ خارنِه، جوریگه یَنَفَر وَشنی مونِّه، یَت دییَر مَس وونِه.</verse>
				<verse number="22">مَگِه خِنِه نارِنی گه وی دِلِه بَخارین و بَنوشین؟ یا هَینگه خِدایی کلیسارِه بی حرمت کِنِنی و فقیرِ آدَمنِ کِچیک اِشمارِنی؟ شِمارِ چی بُئِم؟ هَین کاری سِه شِمِه جا تعریف هاکِنِم؟ نا نَکِمِّه.</verse>
				<verse number="23">چون مِن اونچی گه شِمارِ بِسپارِسِمِه رِه، خِداوندی جا بَیتِمِه، گه عیسای خِداوَند هون شُویی گه وِرِه دِشمنی تسلیم هاکِردِنِه، نونِ بَیتِه</verse>
				<verse number="24">و شِکر هاکِردِه، گِلی هاکِردِه و بُتِه: «هَینِ می تَن، شِمِسِه. هَینِه می یاد بِجا بیارین.»</verse>
				<verse number="25">همینجور هَم، بعد از شُوم، پیالِه رِه بَیتِه و بُتِه: «هَین پیالِه، می خونی دِلِه تازه عهدِ. هر کَش گه اونی جا نوشِنِنی، می یاد هَینجور هاکِنین.»</verse>
				<verse number="26">چون هر وَخت هَین نونِ بَخارین و هَین پیالِه ای جا بَنوشین، خِداوندی بَمِردَنِ اِعلام کِنِنی تا وختی گه دَگِردِه.</verse>
				<verse number="27">پَس هر کی اونجور گه دِرِس نیِه، نون بَخارِه و خِداوندی پیالِه ای جا بَنوشِه، عیسای خِداوندی خونی خاطری تقصیرکار وونِه.</verse>
				<verse number="28">هر کی پِش از اونگه نونی جا بَخارِه و پیالِه ای جا بَنوشِه، شِرِه آزمود هاکِنِه.</verse>
				<verse number="29">چون هر کی بدونِ هَینگه خِداوندی تَنِ تشخیص هادِه، بَخارِه و بَنوشِه، در اَصل شی محکومیتِ بَخاردِه و بَنوشیِه.</verse>
				<verse number="30">هَینِسِئِه گه شِمِه جا، خِیلیا ضعیف و مریضنِه و بعضیا هَم بَمِردِنِه.</verse>
				<verse number="31">ولی اگه شیسِه حِکم کِردِمی، اَمِسِه هَم حِکم نَوونِسِه.</verse>
				<verse number="32">ولی هون موقِه گه خِداوَند اَمِه سَر حکم کِنِّه، اَدب وومی تا دِنیایی هَمرا مَحکوم نَووئیم.</verse>
				<verse number="33">پَس اِی می بِرارِن، وختی بَخاردَنی سِه هی وَر جَم وونِنی، هَمدِیَری مِنتظر بَمونین.</verse>
				<verse number="34">اگه یَنفرِ وَشنیِه، شی خِنِه ای دِلِه غذا بَخارِه تا شِمِه هی وَر جَم بَووئن محکومیتی باعث نَوو. وختی شِمِه وَر بیئم، بَقیِه چیایی خَوَری گِمِه گه چی هاکِنین.</verse>
			</chapter>
			<chapter number="12">
				<verse number="1">اِسا اِی بِرارِن، نَخوایمِه روحانی عطایایی خَوَری، بی خَوَر ووئین.</verse>
				<verse number="2">دِنِّنی هون موقِه ای گه بِت پَرَس وِنی، گِمراه بَوِنی و لالِ بِتیشونی سمت بَکشی وونِسِنی. به هر حال هر جور گه وِه شِمارِ شی سَمت کَشینِه.</verse>
				<verse number="3">پَس شِمارِ گِمِه هر کی خِدایی روحی طریق گَب بَزِنِه، هیچ وخت نُنِه لعنت بر عیسی، و هیچکی اِلّا روح القُدُسی طریق نَتِنِّه بُئِه «عیسی خِداوَندِ.»</verse>
				<verse number="4">و جورواجورِ عطیِه دَرِه، ولی روح هَمونِه؛</verse>
				<verse number="5">جورواجورِ خِدمت دَرِه، ولی خِداوَند هَمونِه؛</verse>
				<verse number="6">جورواجورِ کار دَرِه، ولی همون خِدائه گه هَمه رِه هَمه چی ای دِلِه قِوّت دِنِه.</verse>
				<verse number="7">خِدایی روحی ظاهر بَووئن هر کَسی سِه، هَمه ای مَنفعتی سِه هادا وونِه.</verse>
				<verse number="8">چون گه یَنفرِ خِدایی روحی طریقی جا، حکمتی کَلام هادا وونِه، یَت دییَرِ هَمون روحی طریقی جا، مَعرفتی کلام هادا وونِه،</verse>
				<verse number="9">و یَنفرِ هَمون روحی طریقی جا ایمون، و یَنَفَر دییَر هَمون روحی طریقی جا، شَفا هادائَنی عطایا هادا وونِه.</verse>
				<verse number="10">یَنَفرِ معجزاتی اَنجام هادائنی قِدرت هادا وونِه، و یَنَفَر دییَرِ نَبِوّت، و یَنَفرِ روحهایی تَشخیص هادائَنی قِدرت هادا وونِه. یَنَفرِ جورواجور زِوونها گَب بَزوئَنی سِه هادا وونِه و یَنَفَر دییَرِ، جورواجور زِوونها ترجمه هاکِردنی سِه هادا وونِه.</verse>
				<verse number="11">ولی دِشتِ هَینِن هَمون یَتِه روحی طریقی جا گه خِدایی روحِ قِوَّت گیرنِه. و اونجور گه شِه خواینِه اونِه رَسد کِنِّه و هر کَسِ دِنِه.</verse>
				<verse number="12">چون هَمونجور گه تَن یَتِه هَسِّه، و یَتِخِیلی اعضا دارنِه؛ و دِشتِه تَنی اعضا، با هَینگه خِیلینِه، یَه تَن هَسِنِه. مَسیحی هَم هَینجورِ.</verse>
				<verse number="13">چون اَما هَمه، چی یهود و چی یونانی، چی نوکَر و چی آزاد، یَتِه روحی دِلِه غِسلِ تعمید بَیتِمی تا یَه تَن ووئیم، و اَما هَمه یَتِه روحی جا بَنوشانی بَوِمی.</verse>
				<verse number="14">چون تَن نا یَتِه عضوی هَمرا، بَلگی یَتِخِیلی اعضایی جا دِرِس بَوِه.</verse>
				<verse number="15">اگه لینگ بُئِه، «چون دَس نیمِه، تِنیسِه نیمِه،» هَین دلیل نَوونِه گه یَتِه عضو تَنی جا نَووئِه.</verse>
				<verse number="16">و اگه گوش بُئِه، «چون چِش نیمِه، تِنیسِه نیمِه» هَین دلیل نَوونِه گه یَتِه عضو تَنی جا نَووئِه.</verse>
				<verse number="17">اگه دِشتِه تَن چِش وِه، چِتی بِشِنِسِه بِشنُسَن؟ و اگه دِشتِه تَن گوش وِه، چِتی بِشِنِسِه بی هاکِردَن؟</verse>
				<verse number="18">ولی هینجوری خِدا اعضارِه اونجور گه شِه خوایسِه، یَتّا یَتّا تَنی دِلِه بِشتِه.</verse>
				<verse number="19">اگه دِشتِه اعضا یَجور وِنِه، تَن کِجِه دَوِه؟</verse>
				<verse number="20">ولی یَتِخِیلی اعضانِه، در حالی گه تَن یَتِه هَسِّه.</verse>
				<verse number="21">چِش نَتِنِّه دَسِ بُئِه، «تی مِحتاج نیمِه!» و کَلِّه هَم نَتِنِّه لینگِ بُئِه، «شِمِه مِحتاج نیمِه!»</verse>
				<verse number="22">برعکس، هون تَنی اعضا گه ضعیفتر نِشون دِنِه، واجِبترِنه.</verse>
				<verse number="23">و هون تَنی اعضا گه گِمون کِمّی کمتر حِرمت دارِنِه، اونانِه ویشتَر حِرمت اِلمی، و هون اعضایی گه قَشنگ نینِه رِه، ویشتَر رَسِمی.</verse>
				<verse number="24">اِسا اونگه اَمِه قَشَنگِ اعضا هینجور اِحترامی رِه احتیاج نارِنِه. ولی خِدا تَنِ اَنّی مِنظّم بَساتِه گه هون اعضا گه کمتر حِرمت دارِنِه، ویشتَر حِرمت دارِن.</verse>
				<verse number="25">تا تَنی دِلِه جِدایی دَنیوو، بَلگی تَنی اعضا یَه اَنّا همدیَری فکر دَوون.</verse>
				<verse number="26">و اگه یَتِه عضو عذاب بَکِشِه، دِشتِه اعضا وی هَمرا عذاب بَکِشِن؛ و اگه یَتِه عضو حِرمت دارِه، هَمه با هَم خِشال بَوون.</verse>
				<verse number="27">هَینجوری، شِما مَسیحی تَن هَسِّنی و یَتّا یَتّا وی اعضانی.</verse>
				<verse number="28">خِدا کِلیسایی دِلِه، اوّل رَسولِن، دِوّم پیغَمبَرِن، سِوّم مَلِّمِن؛ اَزما معجِزاتی قِدرَت، اَزما شَفا هادائَنی عطایا و کِمک و مِدیریت و جورواجورِ زِوونا گَب بَزوئَنی سِه تعیین هاکِردِه.</verse>
				<verse number="29">مَگِه هَمه رَسولِنِ؟ مَگِه هَمه پیغمبَرِنِ؟ مَگِه هَمه مَلِّمِنِ؟ مَگِه هَمه معجِزه ای قِدرَتِ دارِنِه؟</verse>
				<verse number="30">مَگِه هَمه شَفا هادائَنی عطایا رِه دارِنِه؟ مَگِه هَمه جورواجور زِوونایی هَمرا گَب زَنِنِه؟ مَگِه هَمه ترجمه کِنِنِه؟</verse>
				<verse number="31">ولی شِما اشتیاقی هَمرا گَت تَرِ عطایایی دِمال دَووئین. و مِن بهترین راهِ شِمارِ هَم دِمِه.</verse>
			</chapter>
			<chapter number="13">
				<verse number="1">اگه آدمِن و فِرشتِگونی زِوونا گَب بَزِنم، ولی مِحبت نارِم، هِتی یَتِه سِنجی گه خِیلی سَر و صِدا کِنِّه، و یَتِه تو خالی طبلی تَرامِه.</verse>
				<verse number="2">اگه نَبِوّت هاکردنی قِدرَتِ دارِم و بَتِنَّم دِشتِه رازا و معرفتِ بِفَهمِم، و اگه هَینجور ایمونی دارِم گه کامِل ووئه جوریگه بَتِنَّم کوهیشونِ جا‌به‌جا هاکِنِم، ولی مِحبت نارِم، هیچمِه.</verse>
				<verse number="3">اگه هر چی گه دارمِه رِه صدقه هادَم و شی تنِ تَشی اَلوکی سِه بِسپارِم، ولی مِحبَت نارِم، هیچ سودی می عائید نَوونِه.</verse>
				<verse number="4">مِحبت صبور و مِهرَوونِ؛ مِحبت حَسودی نَکِنِّه و فَخر نَکِنِّه، مِحبت غِرور نارنِه.</verse>
				<verse number="5">مِحبت بی ادب نیِه و شی منفعتی دِمال دَنیِه؛ مِحبت غیظ نَکِنِّه و کینِه به دل نَئیرنِه؛</verse>
				<verse number="6">مِحبت بَدی ای جا خِشال نَوونِه، ولی حَیقَتی هَمرا خِشالی کِنِّه.</verse>
				<verse number="7">مِحبت هَمه چی ای هَمرا مِدارا کِنِّه، مِحبت هَمه چیرِه باور کِنِّه، هَمِش اِمید دارنِه و هَمه چیرِه تَحمِل کِنِّه.</verse>
				<verse number="8">مِحبت هیچ وَخت تُوم نَوونِه. ولی نَبِوّتیشون از بِین شونِه و زِوونا تُوم وونِه و معرفت نیست وونِه.</verse>
				<verse number="9">چون اَمِه معرفت کَم و کَسری دارنِه و اَمِه نَبِوّت هَم کَم و کَسری دارنِه؛</verse>
				<verse number="10">ولی وختی کامِل بیِه، کم و کَسری از بِین شونِه.</verse>
				<verse number="11">هون موقِه گه یَتِه کِچیک وَچِه ویشتَر نَوِمِه، هِتی کِچیک وَچیله ای تَرا گَب زووِمِه و هِتی کِچیک وَچیلِه ای تَرا فِکر کِردِمِه و هِتی کِچیک وَچیله ای تَرا دلیل اُردِمِه. وختی گَتِه مَردی بَوِمِه، شی وَچه وونی ای رفتاری جا دَس بَکِشیمِه.</verse>
				<verse number="12">چون اونچی گه اَلَن ویمِّه، هِتی آینِه ای دِلِه ای تارِ عکسِ مونِّه، ولی موقِه ای رَسِنِه گه رو در رو ویمّی. اَلَن می معرفت کم و کَسری دارنِه، ولی موقِه ای رَسِنِه گه کامل ویمِّه، اونجور گه خِدا می خَوَری هَمه چیرِه کامِل دِنِّه.</verse>
				<verse number="13">پس اِسا، هَین سِه تا مونِّه: ایمون، اِمید و مِحبت. ولی هَینی دِلِه ای گَت ترین مِحبتِ.</verse>
			</chapter>
			<chapter number="14">
				<verse number="1">مِحبتی دِمال دَووئین و غیرتی هَمرا روحانی عطایا رِه بَخواین، بِخصوص هَینگه نَبِوّت هاکِنین.</verse>
				<verse number="2">چون اونیگه دییَر زِوونی هَمرا گَب زَنِّه، نا آدَمِنی هَمرا بَلگی خِدایی هَمرا گَب زَنِّه. چون هیچکی وی گَبِ نِفَهمِنِه، ولی هون آدم خِدایی روحی طریقی جا رازیشونِه گِنِه.</verse>
				<verse number="3">ولی اونیگه نَبِوّت کِنِّه، آدَمنی هَمرا گَب زَنِّه، تا وِشونی ایمونِ تقویت و تشویق هاکِنِه، و اونانِه دِلداری هادِه.</verse>
				<verse number="4">اونیگه دییَر زِوونی هَمرا گَب زَنِّه شی ایمونِ تقویت کِنِّه، ولی اونیگه نَبِوّت کِنِّه کِلیسایی ایمونِ تقویت کِنِّه.</verse>
				<verse number="5">اِسا مِن خوایمِه گه دِشتِه شِما دییَر زِوونی هَمرا گَب بَزِنین، ولی ویشتَر خوایمِه گه نَبِوّت هاکِنین. اونیگه نَبِوّت کِنِّه، اونیگه دییَر زِوونی هَمرا گَب زَنِّه ای جا گَت تَرِ، مَگِه اونگه یَنَفَر ترجمه هاکِنِه تا کِلیسایی ایمون تقویت بَوو.</verse>
				<verse number="6">اِسا، اِی بِرارِن، اگه مِن شِمِه وَر بیئِم و دییَر زِوونایی هَمرا گَب بَزِنِم، چی منفعتی شِمارِ رَسامِّه، مَگِه هَینگه مکاشفه یا معرفت یا نَبِوّت یا تعلیمی شِمِسِه دارِم؟</verse>
				<verse number="7">حتّی اگه سازهایی گه جان نارِنِه، هِتی لَلِه وا و چنگی تَرا دِرِس بَزِه نَوون، چِتی بِشنِه بِفَهمِسَن چی آهنگی دِ بَزِه وونِه؟</verse>
				<verse number="8">اگه شیپور خِبِ صدا نَدِه، کی جنگی سِه آمادِه وونِه؟</verse>
				<verse number="9">شِمِه خَوَری هَم هَینجورِ. اگه شی زِوونی هَمرا گَبی بَزِنین گه نِشِنِه بِفَهمِسن، چِتی ینفر بِفهمِه گه چی گِنِنی؟ چون همون موقِه هِتی هَینی تَرائه گه هَوایی هَمرا گَب بَزِنین.</verse>
				<verse number="10">بی‌ گِمون دِنیایی دِلِه خِیلی جورواجورِ زِوون دَرِه، و هیچکِدیم بی‌معنی نینِه.</verse>
				<verse number="11">ولی اگه مِن نَتِنَّم یَنَفر دییَری گَبی معنی رِه بِفهمِم، اونیسِه گه دِ می هَمرا گب زَنِّه یَتِه غریبِمِه و وی هَم میسِه غریبِئِه.</verse>
				<verse number="12">شِمِه خَوَری هَم هَینجورِه. از اوجِه گه غیرتی هَمرا خِدایی روحی ظاهر بَووئنی دِمال دَرِنی، تَقلّا هاکِنین تا کلیسایی ایمونی تقویتی سِه تَرقّی هاکِنین.</verse>
				<verse number="13">هَینسِه، اونیگه دییَر زِوونی هَمرا گَب زَنِّه وِنِه دِعا هاکِنِه تا بَتِنِّه شی گَبِ ترجمه هاکِنِه.</verse>
				<verse number="14">چون اگه مِن دییَر زِوونی هَمرا دِعا هاکِنِم، می روح دِعا کِنِّه، ولی می عقل سودی نَوِرنِه.</verse>
				<verse number="15">پَس چی وِنِه هاکِنَم؟ شی روحی هَمرا دِعا کِمِّه، ولی شی عقلی هَمرا هَم دِعا کِمِّه؛ شی روحی هَمرا حمد و ثنایی سرود خومِّه، ولی شی عقلی هَمرا هَم حمد و ثنایی سرود خُومِّه.</verse>
				<verse number="16">به غیر از این، اگه تو روحی دِلِه شِکر هاکِنی، چِتی اونیگه نِفَهمِنِه گه تو چی گِنی، تی شِکر هاکِردنی سِه آمین بُئِه؟ چونگه نَئُونِّه تو دِ چی گِنی!</verse>
				<verse number="17">چون تو دِ دِرِس شِکر کِنّی، ولی تی شِکر هاکِردَن یَنَفر دییَری ایمونی تقویتی باعث نَوونِه.</verse>
				<verse number="18">خِدارِه شِکر کِمِّه گه شِما هَمه ای جا ویشتَر دییَر زِوونایی هَمرا گَب زَمِّه؛</verse>
				<verse number="19">با هَین وِجود، هَینِه دِمِّه کِلیسایی دِلِه پَنج تا کَلمه شی عَقلی هَمرا گَب بَزِنِم تا بقیِه رِه تعلیم هادا ووم، هَینی جا بِهتَرِ گه هِزارِن کلمه دییَر زِوونایی هَمرا گَب بَزِنِم.</verse>
				<verse number="20">اِی بِرارِن، فکر هاکِردنی دِلِه هِتی وَچیلِه ای تَرا نَووئین، بَلگی بَدی هاکِردَنی دِلِه هِتی وَچیله ای تَرا ووئین. ولی، فکر هاکِردنی دِلِه گَتِ آدم ووئین.</verse>
				<verse number="21">توراتی دِلِه بَنوِشت بَوِه گه: «خِداوَند گِنِه، ”دییَر زِوونایی هَمرا غَریبِه ایشونی تِکی هَمرا هَین قومی هَمرا گَب زَمِّه. با هَین وِجود، حتّی وِشون مِنِه گوش نَدِنِنِه.»</verse>
				<verse number="22">پَس دییَر زِوونا، یَتِه نِشونِئه نا ایموندارِنی سِه بلگی بی ایمونِنی سِه، ولی نَبِوّت یَتِه نِشونِئه ایموندارِنی سِه و نا بی ایمونِنی سِه.</verse>
				<verse number="23">پس، اگه دِشتِه کلیسایی آدَمِن هی وَر جَم بَوون و هَمه دییَر زِوونایی هَمرا گَب بَزِنِن، و همون موقِه اونایی گه هیچی ای جا خَوَر نارِنِه یا اونایی گه ایمون نارِنِه مِجلسی دِلِه بیئِن، مَگِه نُنِنِه گه شِما خِلِنی؟</verse>
				<verse number="24">ولی اگه هَمه نَبوّت هاکِنِن، و اونانیگه هیچی ای جا خَوَر نارِنِه و یا اونانیگه ایمون نارِنِه مِجلسی دِلِه بیئِن، هَمه باعث وونِنِه گه هون آدم قانع بَوو گه گِناهکارِ، و وی هَمه ای پِش قِضاوت وونِه.</verse>
				<verse number="25">هون آدمی دِلی رازا فاش وونِه، همون موقِه شی دیمِ بِنِه ای سَر اِلنِه، خِدارِه پَرَسِش کِنِّه و اعلام کِنِّه گه: «حَیقَتاً خِدا شِمِه میِن دَرِه.»</verse>
				<verse number="26">پَس اِی بِرارِن، منظور چیِه؟ وختی گه هی وَر جَم وونِنی، هر کی حمد و ثنایی سرودی، تعلیمی، مکاشفه‌ای، زِوونی و یا ترجمِه‌ای دارنِه. بِلین هَینِن هَمه ایمونی تقویتی سِه به‌کار بورِه.</verse>
				<verse number="27">اگه ینفر دییَر زِوونی هَمرا گَب بَزِنِه، بِلین فقط دِ نفر یا نهایتاً سِه نَفر اونَم نوبتی گَب بَزِنِن و یَنَفر هَم ترجمِه هاکِنِه.</verse>
				<verse number="28">ولی اگه ینفر دَنیوو ترجمه هاکِنِه، هر کدیم از وِشون کلیسایی دِلِه ساکت بَمونِّن و شی دِلی دِلِه و خِدایی هَمرا گَب بَزِنِن.</verse>
				<verse number="29">بِلین وِشونی جا دِ یا سِه نفر گه نَبِوّت کِنِنِه گَب بَزِنِن و بقیه وِشونی گبِ سَبِک سنگین هاکِنِن.</verse>
				<verse number="30">و اگه یَنَفَر دییَر گه اوجِه نیشتِه یَتِه مکاشفه‌ بَیرِه، اوّلین نفر وِنِه ساکت بَوو.</verse>
				<verse number="31">چون هَمه بَتِنِّنی نوبَتی نَبِوّت هاکِنین تا هَمه تعلیم بَیرِن و هَمه تَشویق بَوون.</verse>
				<verse number="32">اَنبیایی روح اَنبیایی مِطیعه.</verse>
				<verse number="33">چون خِدا، هرج و مَرجی خِدا نیِه، بَلگی صِلح و سلامتی ای خِدائِه، هَمونجور گه مِقدَّسینی دِشتِه کلیساهایی دِلِه هَینجورِ.</verse>
				<verse number="34">زَناکِنِن وِنِه کلیسایی دِلِه ساکِت بَمونِن. چون وِشونِه اجازِه هادا نَوِه گه گَب بَزِنِن، بَلگی وِنِه طبقِ اونچی گه شریعت گِنِه، مِطیع ووئِن.</verse>
				<verse number="35">اگه یَچی دَرِه گه خواینِنِه یاد بَیرِن، خِنِه ای دِلِه شی مَردی ای جا بَپُرسِن، چون کلیسایی دِلِه گَب بَزوئن زَنایی سِه عیبِ.</verse>
				<verse number="36">مَگِه خِدایی کَلام، شِمِه جا بیمو یا فقط شِمارِ بَرِسیِه؟</verse>
				<verse number="37">اگه ینفر شِرِه پِیغمبر یا آدَمی گه خِدایی روحِ دارنِه دِنِّه، وی وِنِه تأیید هاکِنِه گه اونچی شِمِسِه نِویسِمِه یَتِه حِکم، خِداوندی جائه.</verse>
				<verse number="38">اگه ینفر هَینِ تأیید نَکِنِه، وی شِه هَم تأیید نَوونِه.</verse>
				<verse number="39">پَس، اِی می بِرارِن، دِشتِه غیرتی هَمرا نَبِوّت هاکِردَنی دِمال دَووئین، و دییَر زِوونایی گَب بَزوئَنی دَمِ نَئیرین.</verse>
				<verse number="40">ولی هَمه چی وِنِه دِرِس و به قاعدِ اَنجام بَوو.</verse>
			</chapter>
			<chapter number="15">
				<verse number="1">اِی بِرارِن، ولی، اَلَن خوایمِه اِنجیلی گه شِمِسِه موعظه هاکِردِمِه رِه شِمِه یاد بیارِم، هَمون اِنجیلی گه قَبول هاکِردِنی و اونی دِلِه قِرص اِسّانی</verse>
				<verse number="2">و اونی طریق نِجات گیرِنی، اَلبتِه اگه کلامی گه شِمارِ موعظه هاکِردِمِه رِه، قائِم دارین. اگه هینجور نَوو، بیخِدی ایمون بیاردنی.</verse>
				<verse number="3">چون مِن مِهمترین چی گه مِنِه بَرِسیِه رِه، شِمِسِه اعلام هاکِردِمِه: هَینگه مَسیح اَمِه گِناهِنی سِه بَمِردِه هَمونجور گه مِقَدّسِ نوِشتِه هایی دِلِه بیمو،</verse>
				<verse number="4">و هَینگه دَفن بَوِه، و هَینگه سومّین روزی دِلِه مِردگونی جا زینِّه بَوِه هَمونجور گه مِقَدّسِ نِوِشتِه هایی دِلِه بیمو،</verse>
				<verse number="5">و هَینگه شِرِه کیفای معروف به پطرسِ ظاهر هاکِردِه و اَزما هون دِوازده شاگردی سِه.</verse>
				<verse number="6">اَزما، یَکش، ویشتَر از پونصد نفر برارِنِ ظاهر بَوِه. وِشونی جا، خِیلیا حَلا زینِّنِه، هر چَن بعضیا بَمِردِنِه.</verse>
				<verse number="7">اَزما یعقوبی سِه ظاهِر بَوِه و اَزماتر دِشتِه رسولنی سِه،</verse>
				<verse number="8">و سَرآخَر میسِه هَم، هِتی زِلاق وَچِه ای تَرا گه نارَس دنیا بیمو وو، ظاهِر بَوِه.</verse>
				<verse number="9">چون مِن رسولِنی میِن کِچیکترینِمِه، و یَذِرِه هَم لایِق نیمِه گه خِدایی رَسول بَخونِس بَووم، چونگه خِدایی کِلیسارِه آزار داوِمِه.</verse>
				<verse number="10">ولی اونیگه اَلَن وینِنی هَسمِه خِدایی فیضی خاطریه، و وی فیض میسِه بی فایده نَوِه. برعکس، مِن دِشتِه وِشونی جا سخت تر کار هاکِردِمِه، ولی نا مِن، بَلگی خِدایی فیضی خاطری گه می هَمرا دَرِه.</verse>
				<verse number="11">پس، چی مِن چی وِشون، اَما هینجوری موعظه کِمّی و شِما هَم هینجوری ایمون اُرِنی.</verse>
				<verse number="12">اِسا، اگه اعلام وونِه گه مَسیح مِردِگونی جا زینِّه بَوِه، چِتیِه گه شِمِه جا بعضیا گِنِنِه مِردِگون زینِّه نَوونِنِه؟</verse>
				<verse number="13">ولی اگه مِردِگون زینِّه نَوونِنِه، پَس حتّی مَسیح هَم مِردگونی جا زینِّه نَوِه.</verse>
				<verse number="14">و اگه مَسیح مِردگونی جا زینِّه نَوِه، پس هَم اَمِه موعظه هیچِ، هَم شِمِه ایمون هیچِ.</verse>
				<verse number="15">اَما حتّی خِدایی سِه دِردِرو شاهدِن حِساب وومی، چون خِدایی خَوَری شهادت هادامی گه مسیحِ مِردِگونی جا زینِّه هاکِردِه، گه اگه مِردِگون زینِّه نَوونِنِه، پس خِدا وِرِه زینِّه نَکِردِه.</verse>
				<verse number="16">چون اگه مِردِگون زینِّه نَوونِنِه، پَس حتّی مَسیح هَم زینِّه نَوِه.</verse>
				<verse number="17">و اگه مَسیح زینِّه نَوِه، شِمِه ایمون هیچِ و شِما حَلا هَم شی گِناهِنی دِلِه دَرِنی.</verse>
				<verse number="18">پس اونانیگه مسیحِ ایمون داشتِنِه، بَمِردِنِه و هلاک بَوِنِه.</verse>
				<verse number="19">اگه فقط هَین زندگی ای دِلِه مسیحِ اِمید دارمی، اَما دِشتِه دییَر آدَمِنی جا بَدبَخت تَرمی.</verse>
				<verse number="20">ولی حَیقتاً مسیح مِردگونی جا زینِّه بَوِه و اوَّلین نَفریه گه مِردِگونی جا زینِّه بَوِه.</verse>
				<verse number="21">چون هَمونجور گه بَمردَن یَتِه آدَمی طریقی جا بیمو، مِردگونی زینِّه بَووئَن هَم یَتِه آدَمی طریقی جا اِنِه.</verse>
				<verse number="22">چون هَمونجور گه هَمه آدَمی دِلِه میرِنِه، هَمه مسیحی دِلِه هَم زینِّه وونِنِه.</verse>
				<verse number="23">ولی هر کی شی نوبِه: اَوَّل مَسیح گه نوبَر وِه؛ و اَزما، اونانیگه وی بیموئَنی موقِه، مَسیحی سِه هَسّنِه.</verse>
				<verse number="24">اَزما آخَرِ زَمون رَسِنِه. همون موقِه گه پادشاهی رِه خِدای پیری دَس اِسپارنِه. یَعنی هون موقِه گه هر حکومت و هر اقتدار و هر قِدرتی رِه نابود هاکِنِه.</verse>
				<verse number="25">چون وی وِنِه تا وختی گه دِشتِه شی دِشمَنِنِ شی لینگی بِن بِلِه، سلطنت هاکِنِه.</verse>
				<verse number="26">مرگ، آخرین دِشمنیِه گه وِنِه از بِین بورِه.</verse>
				<verse number="27">چون خِدا «هَمه چیرِه وی مِطیع و وی لینگی بِن بِشتِه.» ولی وختی گِنِه ’هَمه چی‘ وی مِطیع و وی لینگی بِن دَرِه، معلومِه گه شِه خِدا اونگه هَمه چیرِه مِطیع و مسیحی لینگی بِن بِشتِه رِه، شامِل نَوونِه.</verse>
				<verse number="28">وختی گه هَمه وی مِطیع بَوِنِه، هون موقِه شِه ریکا هَم اونی مِطیع وونِه گه هَمه چیرِه وی مِطیع و وی لینگی بِن بِشتِه، تا خِدا کُل در کُل ووئِه.</verse>
				<verse number="29">و گرنه، مَردنی منظور غسلِ تعمیدی گه مِردِگونی نیابتی جا ووئه چیِه؟ اگه اَصلاً مِردِگون زینِّه نَوونِنِه، چه مَردِن وِشونی نیابتی جا تعمید گیرِنِه؟</verse>
				<verse number="30">چه هر ساعت اَما شی جانِ خطر اِنگِمی؟</verse>
				<verse number="31">بِرارِن افتخاری گه اَمِه خِداوند مَسیحْ عیسایی دِلِه شِمِه خَوَری دارمِه رِه قَسَم گه مِن هر روز دِ میرمِه.</verse>
				<verse number="32">اگه مِن اَفِسُسی شهری آدمنی هَمرا گه هِتی وحشی حیوونِنی تَرانِه، جنگ هاکِردِمِه، میسِه چی سودی داشتِه؟ آدمی ای دید گَب زَمِّه، اگه مِردگون زینِّه نَوونِنِه، «بیئِین بَخاریم و بَنوشیم چون فَردا میرمی.»</verse>
				<verse number="33">گول نَخارین: «بَدِ همنشین، خِبِ اخلاقِ خراب کِنِّه.»</verse>
				<verse number="34">هَین بیخِدی گَبایی گه اونی جا مَس بَوِنی، سریساب بَووئین و دِ گِناه هاکِردنی دِمال دَنیووئین؛ چون بعضیا دَرِنِه گه خِدارِه نِشناسِنِنِه. هَینِه گِمِه تا شَرمَندِه بَووئین.</verse>
				<verse number="35">ولی یَنَفَر پرسِنِه: «مِردِگون چِتی زینِّه وونِنِه و چیجور تَنی هَمرا اِنِنِه؟»</verse>
				<verse number="36">اِی نادونِ آدَم! اونچی کارنی، تا نَمیرِه زینِّه نَوونِه.</verse>
				<verse number="37">و اونچی گه تو کارنی، هون تَنی گه وِنِه ووئه، نیِه، بَلگی فقط یَتِه تیمِ، چی گَنِّم ووئه چی یَت دییَر تیم.</verse>
				<verse number="38">ولی خِدا هون تیمی سِه تَنی گه شِه انتخاب هاکردِه رِه دِنِه، و هر جور تیمِ، شِه ویجوری تَرا تَن دِنِه.</verse>
				<verse number="39">چونگه دِشتِه تنیشون یَجور نینِه.آدمِن یَجور تَن دارِنِه، حیوونِن یَجور دییَر، و پَرندِه ایشون یَجور دییَر؛ مائی ایشون هَم یَجور دییَر تَن دارِنِه.</verse>
				<verse number="40">آسمونی تَنیشون و زَمینی تَنیشون وِجود دارنِه. ولی آسِمونی تَنیشونی جَلال یَجورِ و زَمینی تَنیشونی جَلال یَجور دییَر.</verse>
				<verse number="41">خِرشید شِه شی جلالِ دارنِه، ماه شِه شی جلال، و سِتارِه ایشون هَم شِه شی جَلالِ دارِنِه؛ چون هر سِتارِه ای جَلال، یَت دییَر سِتاره ای جَلالی هَمرا فَرق دارنِه.</verse>
				<verse number="42">مِردگونی زینِّه بَووئَنی خَوَری هَم هَینجورِ. اونچی دَکاشت وونِه، از بِین شونِه؛ اونچی زینِّه وونِه، از بِین نَشونِه.</verse>
				<verse number="43">ذلّتی دِلِه دَکاشت وونِه، عزّتی دِلِه اِرِسِنِه. ضَعفی دِلِه دَکاشت وونِه، قِوّتی دِلِه اِرِسِنِه.</verse>
				<verse number="44">جسمانی تَن دَکاشت وونِه، روحانی تَن اِرِسِنِه. اگه جسمانی تَن دَرِه روحانی تَن هَم دَرِه.</verse>
				<verse number="45">هَمونجور گه توراتی دِلِه بَنوِشت بَوِه: «اوَّلین اِنسون، یَعنی آدَم، زینِّه موجود بَوِه»؛ آخرین آدَم، روحی بَوِه گه زندگی دِنِه.</verse>
				<verse number="46">ولی اوّل روحانی نیمو بَلگی جسمانی بیمو، اَزما روحانی.</verse>
				<verse number="47">اوّلین اِنسون زمین و خاکی جا وِه؛ دِوّمین اِنسون آسِمونی جا هَسِّه.</verse>
				<verse number="48">هَمونجور گه خاکی اِنسون دَرِه، اونانیگه خاکی جا هَسّنِه همونجورینِه. هَمونجور گه آسِمونی اِنسون دَرِه، اونانیگه آسمونی جا هَسِّنِه همونجورینِه.</verse>
				<verse number="49">و هَمونجور گه خاکی اِنسونی شِکل بَوِمی، آسِمونی اِنسونی شِکل هَم وومی.</verse>
				<verse number="50">اِی بِرارِن، هَینِه شِمارِ گِمِه گه جسم و خون نَتِنِّه خِدایی پادشاهی ای وارث بَوو و اونچی گه از بِین شونِه، نَتِنِّه اونچی گه از بِین نَشونِه ای وارث بَوو.</verse>
				<verse number="51">گوش هادین! یَتِه رازِ شِمارِ گِمِه: اَما هَمه نَمیرمی بَلگی هَمه تبدیل وومی.</verse>
				<verse number="52">یَه لَحظه و یَتِه چِش بِهم بَزوئَنی اَنّا، همون موقِه گه آخرین شیپور بَزِه وونِه. وختی شیپوری صدا در اِنِه، مِردِگون زینِّه وونِنِه و دِ از بِین نَشونِنِه، و اَما تبدیل وومی.</verse>
				<verse number="53">چون هَین تَن گه از بِین شونِه وِنِه هون تَنی گه از بِین نَشونِه رِه دَکِنِه و هَین تَنی گه فانیِه وِنِه هون تَنی گه فانی نیِه رِه دَکِنِه.</verse>
				<verse number="54">وختی هَین تَن گه از بِین شونِه، هون تَنی گه از بِین نَشونِه رِه دَکِنِه و هَین تَن گه فانیه هون تَنی گه فانی نیِه رِه دَکِنِه، هون موقِه اشعیای پِیغمبری نوشتِه حَیقت رَسِنِه گه گِنِه: «پیروزی، مرگِ بَل دِنِه.»</verse>
				<verse number="55">«اِی مرگ، تی پیروزی کِجِه دَرِه؟ و اِی مرگ، تی نیش کِجِه دَرِه؟»</verse>
				<verse number="56">مرگی نیش گِناهه و گِناهی قِوَّت، شریعَتِ.</verse>
				<verse number="57">ولی خِدارِه شِکر گه اَمِه خِداوند عیسی مَسیحی طریق اَمارِه پیروزی دِنِه.</verse>
				<verse number="58">پَس، می عزیزِ بِرارِن، پابرجا و پایدار ووئین، هَمِش خِداوندی کارِ ویشتَر و ویشتَر اَنجام هادین، چون دِنِّنی شِمِه زحمت خِداوندی دِلِه بیخِدی نیِه.</verse>
			</chapter>
			<chapter number="16">
				<verse number="1">اِسا، هدایایی جَم هاکِردنی خَوَری، مِقدّسینی سِه: شِما هَم اونچی گه غلاطیِه ای کلیساهایی سِه بُتِمِه رِه، اَنجام هادین.</verse>
				<verse number="2">هر هفته ای اوَّلین روز، هر کِدیم از شِما شی درآمدی اَنّا، یَچی کِنار بِلِه، جَم هاکِنِه تا هون موقِه گه شِمِه وَر اِمِه، لازم نَوو هدایا جَم هاکِنین.</verse>
				<verse number="3">وختی بیمومِه، هون آدَمایی گه شِما وِشونِه اطمینان دارِنی رِه مَرفی نامِه هایی دِمِه و وِشونِه شِمِه هَدایایی هَمرا اورشلیمی شهری سِه رَسامِّه.</verse>
				<verse number="4">اگه هَینجور صَلاح ووئه گه شِه هَم بورِم، هون موقِه وِشون مِنِه هَمراهی کِنِنِه.</verse>
				<verse number="5">بعد از هَینگه مقدونیه ای مَنطقِه ای جا بِگذشتِمِه شِمِه وَر اِمِه، چون مقدونیه ای جا رَد وومِه.</verse>
				<verse number="6">شاید یَه مِدّت شِمِه وَر بَمونِّم، و یا حتّی زِمِسِنِه شِمِه هَمرا دَووم، تا هر کِجِه گه شومِه مِنِه می سَفری دِلِه کِمک هاکِنین.</verse>
				<verse number="7">چون اَلَن نَخوایمِه راهی دِلِه شِمِار بَوینِم؛ بَلگی اِمید دارمِه، اگه خِداوند بَخواد، چَن وختی شِمِه وَر دَووم.</verse>
				<verse number="8">ولی تا پِنتیکاستی عید اَفِسُسی شهری دِلِه مُومِّه.</verse>
				<verse number="9">چون یَته گَتِه دَر خِدمتی سِه میسِه وا بَوِه، گه خِیلی فایده دارنِه، و دِشمنِن هَم یَتِخِیلینِه.</verse>
				<verse number="10">وختی تیموتائوس بیمو، وی هَمرا جوری رَفتار هاکِنین گه شِمِه وَر هیچ نِگرونی ای نارِه. چون وی هَم هِتی می تَرا خِداوندی کارِ اَنجام دِنِه؛</verse>
				<verse number="11">پَس کسی وِرِه کِچیک نِشمارِ. وِرِه سلامتی ای هَمرا سَفری سِه راهی هاکِنین تا می وَر دَگِردِه؛ چون مِن و بِرارِن وی مِنتظِرمی.</verse>
				<verse number="12">اِسا اَمِه بِرار آپولُسی خَوَری، خِیلی ویجا بَخوایسِمِه گه بَقیه بِرارنی هَمرا شِمِه وَر بیِه، ولی اصلاََ راضی نَوِه گه اَلَن بیِه، هر وَخت فِرصَت هاکِنِه، اِنِه.</verse>
				<verse number="13">هوشیار ووئین؛ ایمونی دِلِه پایدار بَمونین؛ مَرد ووئین و قَوی بَووئین.</verse>
				<verse number="14">دِشتِه شِمِه کارا مِحبتی هَمرا ووئِه.</verse>
				<verse number="15">دِنِّنی گه اِستِفاناسی خِنوادِه اوَّلین کَسایی وِنِه گه اَخائیه ای مَنطقِه ای دِلِه ایمون بیاردِنِه، و وِشون شِرِه مِقَدَّسینی خِدمتی سِه وقف هاکِردِنِه. اِی بِرارِن، شِمِه جا خواهِش کِمِّه</verse>
				<verse number="16">هَینجور آدمایی مِطیع ووئین، و هَمینجور هر کَسِ دییَری مِطیع ووئین گه هَین خِدمَتی دِلِه همکاری کِنِّه و زَحمَت کَشِنِه.</verse>
				<verse number="17">اِستِفاناس، فورتوناتوس و اَخائیکوسی بیموئَنی جا خِشالمِه، چون شِمِه جای خالی رِه پِر هاکِردِنِه.</verse>
				<verse number="18">چون وِشون می روح و شِمِه روحِ هَم تازِه هاکِردِنِه. هَینجور آدَمارِه حِرمت بِلین.</verse>
				<verse number="19">آسیایی کلیساها شِمِسِه سلام رَسانِنِه. آکیلا و پْریسکیلا، و کلیسایی هَم گه وِشونی خِنِه ای دِلِه بَرپا وونِه، شِمِسِه خِداوندی دِلِه گرمی ای هَمرا سلام رَسانِنِه.</verse>
				<verse number="20">دِشتِه بِرارِنی گه هَیجِه دَرِنِه شِمِسِه سلام رَسانِنِه. مِقَدّسِ خِشی هَمرا هَمدییَرِ سلام بُئین.</verse>
				<verse number="21">مِن، پولُس، شی دَسی هَمرا هَین سلامِ شِمِسِه نِویسِمِه.</verse>
				<verse number="22">لعنت به اونیگه خِداوَندِ دوس نارنِه. اَمِه خِداوند، بِرِه!</verse>
				<verse number="23">خِداوند عیسایی فیض شِمِه هَمرا دَوو.</verse>
				<verse number="24">می مِحبت مَسیحْ عیسایی دِلِه شِما هَمه ای هَمرا دَوو. آمین.</verse>
			</chapter>
		</book>
		<book number="47">
			<chapter number="1">
				<verse number="1">پولُسی طرفی جا گه خِدایی خواستی هَمرا مسیحِ عیسایی رسولِ، و اَمِه بِرار تیموتائوس، خِدایی کِلیسایی سِه قُرِنتُسی شهری دِلِه، و اَخائیه ای مَنطقِه ای سرتاسری دِشتِه مِقَدَّسینی سِه:</verse>
				<verse number="2">فیض و صِلح و سلامتی، اَمِه پیر، خِدا، و خِداوندْ عیسی مَسیحی طرفی جا، شِمِسِه بیِه!</verse>
				<verse number="3">مِوارک ووئه خِدا، اَمِه خِداوندی پیر، عیسی مَسیح، گه رَحمتایی پیر و دِشتِه تَسلّی ای خِدائِه؛</verse>
				<verse number="4">هون خِدا گه اَمارِه دِشتِه اَمِه مِصیبتایی دِلِه تسلّی دِنِه، تا اَما هَم بَتِنّیم اونایی گه مِصیبتی دِلِه دَرِنِه رِه هون تَسلّی ای گه ویجا بَیتِمی ای هَمرا، تسلّی هادیم.</verse>
				<verse number="5">چون هَمونجور گه فَت و فِراوون مسیحی رَنجهایی جا سهم وَرمی، هَمونجور هَم مسیحی طریق فَت و فِراوون تَسلی ای جا سَهم وَرمی.</verse>
				<verse number="6">اگه اَما مِصیبتی دِلِه دَرمی، شِمِه تَسلّی و نِجاتی خاطریِه؛ و اگه تسلّی دارمی، اَی شِمِه تسلّی ای سِئِه، و هین هون موقِه بکار اِنِه گه شِما هون عذابایی گه اَما کَشِمی رِه صبر و حِصِلِه ای هَمرا تَحمِل کِنِنی.</verse>
				<verse number="7">اَمِه اِمید شِمِه خَوَری پابرجائه، چون دِمّی هَمونجور گه اَمِه رَنجهایی دِلِه سهم وَرِنی، اَمِه تسلّی ای دِلِه هَم سهم وَرِنی.</verse>
				<verse number="8">اِی بِرارِن، چونگه نَخوایمی هون مِصیبتهایی جا گه آسیایی مَنطقِه ای دِلِه اَمِه سَر بیمو، بی‌خَوَر ووئین. چون فِشارایی گه اَمِه سَر بیمو اَنّی سخت و اَمِه طاقتی جا ویشتَر وِه گه شی زینِّه بَمونِسَنی جا هَم نااِمید بَوِمی.</verse>
				<verse number="9">راساسی گِمون کِردِمی اَمارِه مرگی سِه محکوم هاکِردِنِه. ولی دِشتِه هَینِن هَینِسه اِتِّفاق دَکِتِه تا نا شِرِه، بَلگی خِدارِه تَوکِّل هاکِنیم، اونیگه مِردِگونِ زینِّه کِنِّه.</verse>
				<verse number="10">خِدا اَمارِه هَینجور خطری جا گه کِشِنِه آزاد هاکِرده و اَی هَم آزاد کِنِّه. اَما وِرِه اِمید دارمی گه اَی هَم اَمارِه آزاد کِنِّه.</verse>
				<verse number="11">شِما هَم وِنِه شی دِعایی هَمرا اَمارِه کِمک هاکِنین، تا خِیلیا اَمِه خاطری شِکر هاکِنِن، هون برکتی خاطری گه خِیلی آدَمنی دِعایی جِوابی دِلِه اَمارِه هادا بَوِه.</verse>
				<verse number="12">چونگه اَمِه افتخار، اَمِه وِجدانِ گه گِواهی دِنِه گه هَین دِنیایی دِلِه راسی و صاف و صادقی ای هَمرا گه خِدایی جائه رفتار هاکِردمی، نا آدَمی ای حِکمتی هَمرا، بَلگی خِدایی فیضی هَمرا رفتار هاکِردِمی، علَل خِصوص شِمِه هَمرا.</verse>
				<verse number="13">چونگه اَما بِجز اونچی گه شِما خُونِنی و فَهمِنِنی یَچی دییَر شِمِنِه نَنویسِمی. و مِن اِمید دارمِه گه شِما هَینِه خِب بِفهمین.</verse>
				<verse number="14">هَمونجور گه شِما اَمارِه تا حَدّی بِشناسینی، تا اَمِه خِداوند عیسایی روزی دِلِه شِما اَمارِه افتخار هاکِنین، هَمونجور گه اَما شِمارِ افتخار کِمّی.</verse>
				<verse number="15">چون هَینی جا مِطمئن وِمِه، خوایسِمِه اَوَّل شِمِه بَئینی سِه بیئِم تا دِوّمین کَشی سِه فیضِ تَجربِه هاکِنین.</verse>
				<verse number="16">مِن خوایسمِه شی راهی سَر مقدونیه ای سِه شِمار بَوینِم و مقدونیه ای جا اَی هَم شِمِه وَر دَگِردِم تا مِنِه یهودیه ای مَنطقِه ای سِه راهی هاکِنین.</verse>
				<verse number="17">مَگِه خوایسِمِه وختی هَین کارِ هاکِنِم، دِ دِل وِمِه؟ مَگِه مِن آدمی ای فِکرایی هَمرا تَصمیم گیرمِه، هون جور گه یه لحظه، هَم بُئم ’اَرِه، اَرِه‘ و هَم بُئم ’نا، نا‘؟</verse>
				<verse number="18">خِدایی وفاداری ای سَر قَسم گه اَمِه گَب شِمِه هَمرا ’اَرِه‘ و ’نا‘ نَوِه.</verse>
				<verse number="19">چون خِدایی ریکا، عیسی مَسیح، گه مِن و سیلاس و تیموتائوس شِمِه میِن وِرِه اعلام هاکِردِمی، ’اَرِه‘ و ’نا‘ نَوِه، بَلگی وی دِلِه هَمِش ’اَرِه‘ هَسِّه.</verse>
				<verse number="20">چون خِدایی دِشتِه وعده‌ ها مَسیحی دِلِه ’اَرِه‘ هَسِّه. هَینِسه وی طریقی جائه گه اَما ’آمین‘ گِمی، تا خِدا جَلال بَیرِه.</verse>
				<verse number="21">ولی خِدائه گه اَمارِه شِمِه هَمرا مسیحی دِلِه بَرقرار کِنِّه. و وی اَمارِه مَسح هاکِردِه،</verse>
				<verse number="22">وی شی مِهرِ اَمِه سَر بَزو و شی روحِ هِتی بِیانِه ای تَرا اَمِه دِلی دِلِه بِشتِه.</verse>
				<verse number="23">خِدارِه گِواه گیرمِه فقط هَینِسه گه شِمارِ نارحت نَکِنِم قُرِنتُسی شهری سِه نَگرِسِمِه.</verse>
				<verse number="24">نا هَینگه شِمِه ایمونی سَر سَروری هاکِنیم، بَلگی شِمِه هَمرا، شِمِه خِشالی ای سِه تَقلّا کِمّی، چونگِه ایمونی دِلِه پابرجانی.</verse>
			</chapter>
			<chapter number="2">
				<verse number="1">چون تصمیم بَیتِمِه یَکَش دییَر شِمِه وَر نیئِم تا شِمارِ غِرصِه دار نَکِنِم.</verse>
				<verse number="2">چون اگه شِمارِ غِرصِه دار هاکِنِم، دِ کی بَتِنِّه مِنِه خِشال هاکِنِه، اِلّا شِمایی گه شِمارِ غِرصِه دار هاکِردِمِه؟</verse>
				<verse number="3">مِن جوری شِمِنِه نامِه بَنوِشتِمِه تا موقِه ای گه شِمِه وَر اِمِه، اونانیگه وِنِه مِنِه خِشال هاکِنِن، می غِرصِه ای باعث نَوون. چونگه شِما هَمه ای جا مِطمئن وِمِه گه می خِشالی، شِما هَمه ای خِشالیِه.</verse>
				<verse number="4">چون خِیلی مِصیبتی هَمرا و غمدارِ دِل و اَسری دَکِتِه چشی هَمرا شِمِنِه بَنوِشتِمِه، نا هَینگه شِمارِ غِرصِه دار هاکِنِم، بَلگی تا دِنّین چَنی زیاد شِمارِ دوس دارمِه.</verse>
				<verse number="5">اِسا اگه یَنَفَر غِرصِه ای باعث بَوو، - نا فقط مِنِه، بَلگی اگه نَخوام هَمتی بُئِم - تا حَدّی شِما هَمه رِه غِرصِه دار هاکِردِه.</verse>
				<verse number="6">چون هَینجور آدمی سِه هَین تنبیهی گه ویشترِ شِما اونِه ویسِه سِزاوار دِنِسِنی، وَسِّه.</verse>
				<verse number="7">پس دِ وِنِه وِرِه بِبخشین و دِلداری هادین، نَکِنِه زیادی غِرصِه، وِرِه از پا دَربیارِه.</verse>
				<verse number="8">پس، شِمِه جا خواهِش کِمِّه وِرِه شی مِحبتی جا مِطمَئِن هاکِنین.</verse>
				<verse number="9">چون هَینسِه هَینِه شِمِنِه بَنوِشتمِه تا شِمارِ آزمود هاکِنِم و بَوینَم هر چی ای دِلِه اطاعت کِنِنی یا نا؟</verse>
				<verse number="10">هر کسی رِه گه شِما بِبَخشین، مِنَم وِرِه بَخشِمِه. و راساسی اگه یَنَفِرِ بِبَخشیمِه - البته اگه بِبَخشینی سِه دلیلی دَوو - مِن شِمِه خاطری، مسیحی حِضور هَینجور هاکِردِمِه،</verse>
				<verse number="11">تا شیطان اَمارِه گول نَزِنِه، چون اَما وی نَخشِه هایی جا بی‌خَوَر نیمی.</verse>
				<verse number="12">وختی تْروآسی شهری سِه بوردِمِه تا مَسیحی اِنجیلِ موعظه هاکِنِم، با هَینگه خِداوَند اوجِه یَتِه گَتِه دَروازِه میسِه پِی هاکِردِه،</verse>
				<verse number="13">ولی اَی آروم و قرار ناشتِمِه، چون شی بِرار تیتوسِ نَنگیتِمِه. پَس اوجِه ای مَردِنی هَمرا خِدافظی هاکِردِمِه، مَقدونیه ای مَنطقِه ای سِه بوردِمِه.</verse>
				<verse number="14">ولی خِدارِه شِکر گه هَمِش مَسیحی دِلِه، وی شی پیروزی ای دِلِه اَمارِه رانِمایی کِنِّه، و شی معرفتی عَطرِ اَمِه طریق هَمه جا پَخش کِنِّه.</verse>
				<verse number="15">چونگه اَما خِدایی سِه مسیحی خِشِ بی هَسمی، چی اونانی میِن گه نِجات بَئیتِنِه و چی اونانی میِن گه هلاک وونِنِه.</verse>
				<verse number="16">یَنفری سِه مَرگی بی رِه دِمی گه مرگی سِه خَتم وونِه؛ و یَنَفَر دییَری سِه زندگی ای بی رِه دِمی گه زندگی ای سِه ختم وونِه، کیِه گه هَینجور چیایی لیاقتِ دارِه؟</verse>
				<verse number="17">چون اَما هِتی هون آدمنی تَرا نیمی گه منفعتی سِه خِدایی کَلامِ روشِنِنِه، بلگی اَما خِدایی چشی پِش، مَسیحی دِلِه گَب زَمّی. هِتی هون آدمایی تَرا گه خالِصِ نیّت دارنِه و خِدایی طرفی جانِه.</verse>
			</chapter>
			<chapter number="3">
				<verse number="1">مَگِه یَکَش دییَر شیجا تعریف هاکردَنِ شِرو کِمّی؟ یا بعضیایی تَرا، لازِمِ شِمارِ سِفارش نامِه هادیم یا شِمِه جا سِفارش نامِه هایریم؟</verse>
				<verse number="2">شِما شِه اَمِه سِفارش نامِه هَسِّنی، یَتِه نامِه گه اَمِه دِلی سَر بَنوِشت بَوِه گه هَمه بَتِنِّنِه اونِه بَخونِن و بِشناسِن.</verse>
				<verse number="3">شِما نِشون هادانی گه مسیحی نامِه نی، گه اَمِه طریق شِمار بَرسیِه گه مِرَکّبی هَمرا بَنوِشت نَوِه، بَلگی زینِّه خِدایی روحی هَمرا اَمِسِه بَنوِشت بَوِه، و نا سَنگی لُوحی سَر، بَلگی آدمنی دِلی لُوحی سَر بَنوِشت بَوِه.</verse>
				<verse number="4">اَما مسیحی طریقی جا خِدایی وَر هَینجور اطمینانی دارمی.</verse>
				<verse number="5">نا اونگِه شِه لیاقت داریم گه اِدّعا هاکِنیم یَچی اَمِه دَس بَر اِنِه، بَلگی اَمِه لیاقت خِدایی جائه.</verse>
				<verse number="6">خِدا وِه گه اَمارِه لیاقت هادا گه تازه عهدی نوکَرِن ووئیم- عهدی گه خِدایی روحی سَر پابرجائه، نا اونچی ای سَر گه یَتِه بَنوِشت ویشتَر نیِه. چون ’بَنوِشت‘ کِشِنِه، ولی خِدایی روح زندگی دِنِه.</verse>
				<verse number="7">اِسا، اگه هون خِدمتی گه مرگی سِه خَتم وونِسِه و سنگی لوحی سَر حَک بَوِه وِه جلالی هَمرا ظهور هاکِردِه، جوریگه بَنی اسرائیلی قوم نَتِنِّسِنِه موسایی دیمی جَلالی خاطری اونِه هارشِن، هر چَن هون جَلال دِ از بِین شیوِه.</verse>
				<verse number="8">چَنّی ویشتَر، هون خِدمتی گه خِدایی روحی طریقی جائه جَلالی هَمرا هَسِّه.</verse>
				<verse number="9">چون اگه خِدمتی گه محکومیتی سِه خَتم وونِسِه جلالی هَمرا وِه، چَنی ویشتَر خِدمتی گه صالِح بِشمارِسَنی سِه خَتم وونِه جلالی جا پِرِ.</verse>
				<verse number="10">چون اونچی گه یه وختی پِرجلال وِه، اِسا در قیاسِ هَین جلال گه سَرتَرِ، دِ جلالی نارنِه.</verse>
				<verse number="11">و اگه اونچی گه از بِین شیوِه جَلالی هَمرا وِه، اونچی بِجا مونِّه چَنی ویشتَر جلالی هَمرائه.</verse>
				<verse number="12">پَس چونگه هَینجور اِمیدی دارمی، جِرأتی هَمرا گَب زَمّی؛</verse>
				<verse number="13">نا موسایی تَرا گه یَتِه نِقاب شی دیمی سَر بَکِشیِه تا بنی اسرائیلی قوم اونچی ای عاقبتِ گه دِ از بِین شیوِه رِه، نَوینِن.</verse>
				<verse number="14">ولی وِشونی فِکرا تاریک بَوِه چون هَمون نِقاب عتیقِ عهدی بَخونسنی موقِه تا اَمرِز بِجا بَمونِسِه و بَئیت نَوِه، چون فقط مسیحی دِلِه بَئیت وونِه.</verse>
				<verse number="15">حتّی تا اَمرِز، هر وَخت موسایی توراتِ خُونِنِه، یَتِه نِقاب وِشونی دِلی سَر بِجا مونِّه؛</verse>
				<verse number="16">ولی هر وَخت یَنَفَر خِداوندی وَر گِردِنِه، نِقاب بَئیت وونِه.</verse>
				<verse number="17">خِداوَند، روحِ و هر جا خِداوندی روح دَوو، اوجِه آزادی دَرِه.</verse>
				<verse number="18">و اَما هَمه گه بی نِقابِ دیمی هَمرا، خِداوندی جَلالِ، یَتِه آینِه ای تَرا ویمّی، هِتی هَمون عکسی تَرا، یَتِه جلالی جا، یَت دییَر جلالی سِه گه ویشتَر وونِه عوض وومی، و هَین خِداوندی جا شِرو وونِه گه روحِ.</verse>
			</chapter>
			<chapter number="4">
				<verse number="1">پَس چون هون رحمتی سِه گه اَمارِه هادا بَوِه هَینجور خِدمتی رِه دِ کِمّی، نااِمید نَوومی.</verse>
				<verse number="2">بَلگی جاهادا و شرم آورِ راهایی جا دوری هاکِردِمی، و حِقِّ بازی ای هَمرا رفتار نَکِّمی و خِدایی کَلامِ دَسکاری نَکِمّی، بَلگی حَیقتِ آشکارا گِمی، و تَقّلا کِمّی خِدایی حِضور، هَمه ای وِجدانی پِش تأیید بَووئیم.</verse>
				<verse number="3">حتّی اگه اَمِه اِنجیل نامفهومِ، اونانیسِه نامفهومِ گه هَلاکتی راهی دِلِه دَرِنِه.</verse>
				<verse number="4">هَین دِنیایی خِدا، بی ایمونِنی فِکرارِ کور هاکِردِه تا مسیحی جَلالی اِنجیلی نور گه خِدایی دیمِ رِه، نَوینِن.</verse>
				<verse number="5">چون اَما شِرِه موعظه نَکِّمی، بَلگی اعلام کِمّی گه عیسی مَسیح خِداوَندِ، و شیجا، فقط عیسایی خاطری، و هون هَم فقط هِتی شِمِه نوکرِنی تَرا گَب زَمّی.</verse>
				<verse number="6">چون هَمون خِدا گه بُتِه: «نور، تاریکی ای جا بَتابِه،» شی نورِ اَمِه دِلی دِلِه بَتابانیِه تا خِدایی جَلالی بِشناسیَنی هَمرا، مسیحی دیمی دِلِه، اَمارِه نورانی هاکِنِه.</verse>
				<verse number="7">ولی هَین گنجیشونِه گِلی پیلَکیشونی دِلِه دارمی، تا معلوم ووئِه گه هَین گَتِه قِدرت خِدایی جائِه نا اَمِه جا.</verse>
				<verse number="8">اَما هر طرف سختی ای دِلِه دَرمی، ولی نِشکِسِمی؛ بِهت کِمّی، ولی نااِمید نیمی؛</verse>
				<verse number="9">عذاب کَشِمی، ولی وِل هاکِرد نَوِمی؛ بِنِه بَخاردمی، ولی کم نیاردمی؛</verse>
				<verse number="10">هَمِش عیسایی مرگِ شی تَنی دِلِه دِ وَرمی تا عیسایی زندگی هَم اَمِه تَنی دِلِه ظاهر بَوو.</verse>
				<verse number="11">چون اَما گه زینِّمی، هَمِش عیسایی خاطری مرگی سِه بِسپارِس وومی تا وی زندگی اَمِه تَنی دِلِه گه از بِین شونِه ظاهِر بَوو.</verse>
				<verse number="12">پَس، مَرگ اَمِه دِلِه کار کِنِّه، ولی زندگی شِمِه دِلِه.</verse>
				<verse number="13">مزموری کیتابی دِلِه بیمو گه «ایمون بیاردِمِه، پَس گَب بَزومِه.» هَمین ایمونِ روحی هَمرا، اَما هَم ایمون دارمی و گَب زَمّی.</verse>
				<verse number="14">چون دِمّی ویگه عیسای خِداوَندِ مِردِگونی جا زینِّه هاکِردِه، اَمارِه هَم عیسایی هَمرا زینِّه هاکِردِه، و شِمِه هَمرا وی حِضوری سِه اُرنِه.</verse>
				<verse number="15">هَینِن هَمه شِمِه خاطِریِه، تا هر اَنّا گه خِدایی فیض مَردِنی سِه ویشتَر و ویشتَر وونِه، شِکر هاکِردن هَم خِدایی جَلالی سِه ویشتَر بَوو.</verse>
				<verse number="16">پَس نااِمید نَوومی. هر چَن اَمِه ظاهر دِ از بِین شونِه، اَمِه باطن هر روز تازه تر وونِه.</verse>
				<verse number="17">چونگه اَمِه کِچیک و زود گِذَرِ رَنجیشون، اَبَدی جَلال اَمِسِه اُرنِه گه نِشِنِه هون رنجیشونی هَمرا قیاس هاکِردن.</verse>
				<verse number="18">پَس اونچی گه بِشِنِه بَئیَنِ، نِشِمی، بَلگی اونچی گه نِشِنِه بَئیَنِ، اِشِمی، چونگه هون چیایی گه بِشِنِه بَئیَن زود گِذرِ، ولی هون چیایی گه نِشِنِه بَئیَن اَبَدیِه.</verse>
			</chapter>
			<chapter number="5">
				<verse number="1">اَلَن دِمّی هر وخت هَین کیمِه یَعنی اَمِه زَمینی خِنِه گه وی دِلِه زندگی کِمّی، لی بَخارِه، خِدایی جا یَتِه عِمارت دارمی، یَتِه خِنِه گه دَسی هَمرا بَسات نَوِه و آسِمونی دِلِه اَبدیِه.</verse>
				<verse number="2">حَیقَتاً گه هَین کیمِه ای دِلِه آه کَشِمی، چون هَینی مِشتاقمی گه شی آسِمونی خِنِه رِه هِتی لیواسی تَرا دَکِنیم.</verse>
				<verse number="3">اگه گه راساسی اونی دَکِردَنی هَمرا، دِ لِخت نیمی.</verse>
				<verse number="4">چون تا وختی گه هَین کیمِه ای دِلِه دَرمی سنگینِ باری هَمرا آه کَشمی، نا هینِسِه گه لِخت وومی، بَلگی ویشتَر بَپوشانی وومی، تا زندگی، اونچی گه از بِین شونِه رِه بَل هادِه.</verse>
				<verse number="5">خِدائه گه اَمارِه هَین کاری سِه آمادِه هاکِردِه و روح القدسِ هِتی بِیانِه ای تَرا اَمارِه هادا.</verse>
				<verse number="6">پَس هَمِش اَمِه دِل گَرمِ. اَما دِمّی تا وختی گه هَین تَنی دِلِه خِنِه دارمی، خِداوندی جا دورمی،</verse>
				<verse number="7">چون ایمونی هَمرا زندگی کِمّی، نا اونچی ای هَمرا گه ویمّی.</verse>
				<verse number="8">اَره، اَمِه دِل حِسابی گَرمِ، و هَینِه بهتر دِمّی گه هَین تَنی جا دور بَووئیم و خِداوندی هَمرا خِنِه ای دِلِه زندگی هاکِنیم.</verse>
				<verse number="9">پَس چی تَنی دِلِه زندگی هاکِنیم و چی اونی جا دور ووئیم، اَمِه نیّت هَینِه گه وِره راضی هاکِنیم.</verse>
				<verse number="10">چون اَما هَمه وِنِه مسیحی داوری ای تختی پِش حاضر بَووئیم، تا هر کی طبقِ خِبِ اعمال و بَدِ اعمالی گه شی تَنی دِلِه زندگی کِردِه، اَنجام هادا، سِزا بَوینِه.</verse>
				<verse number="11">پَس چون خِداوندی تَرسی معنی رِه دِمّی، مَردِنِ قانِع کِمّی. ولی اونچی هَسِّمی خِدایی سِه مَعلومِ و اِمید دارمِه شِمِه وِجدانی سِه هَم معلوم ووئِه.</verse>
				<verse number="12">اَما نَخوایمی یَکَش دییَر شی خَوَری تَعریف هاکِنیم، بَلگی خوایمی یَتِه دلیل بیاریم گه اَمارِه اِفتخار هاکِنین تا بَتِنّین اونانی جِواب گه ظاهرِ افتخار کِنِنِه رِه هادین، نا اونچی گه دِلی دِلِه دَرِه رِه.</verse>
				<verse number="13">چون اگه شی عقلِ از دَس هادامی، خِدایی خاطریِه، و اگه عاقِلمی، شِمِه خاطریِه.</verse>
				<verse number="14">چون مَسیحی مِحبت اَمارِه کُنترل کِنِّه، چون بِفَهمِسمی: گه یَنَفَر هَمه ای سِه بَمِردِه، پس هَمه بَمِردِنِه.</verse>
				<verse number="15">وی، هَمه ای خاطری بَمِردِه تا زینِّه آدَمِن نا شیسِه، بَلگی اونیسِه زندگی هاکِنِن گه وِشونی خاطری بَمِردِه و زینِّه بَوِه.</verse>
				<verse number="16">پس، اَما دِ بعد از هَین هیچکسِ طبقِ جسم نِشناسِمی. هر چَن قبلاً مَسیحِ طبقِ جسم اِشناسی وِمی، اِسا دِ هَینجور نیِه.</verse>
				<verse number="17">پَس اگه یَنَفَر مَسیحی دِلِه دَوو، تازه خِلقتِ. هر چی گه کِهنِه وِه دِ تُوم بَوِه؛ اِسا، هَمه چی تازِه بَوِه!</verse>
				<verse number="18">دِشتِه هَینِن خِدایی جائِه گه مسیحی طریق اَمارِه شی هَمرا آشتی هادا و آشتی ای خِدمَتِ اَمارِه بِسپارسِه.</verse>
				<verse number="19">یَعنی، خِدا مَسیحی دِلِه دِنیارِه شی هَمرا آشتی داوِه و مَردِنی تقصیراتِ وِشونی حِساب نِشتِه، و آشتی ای پِیغمِ اَمارِه بِسپارسِه.</verse>
				<verse number="20">پَس اَما مَسیحی سفیرِن هَسمی، خِدا شی خواسِّه رِه اَمِه طریقی جا اَنجام دِنِه. اَما مسیحی طرف شِمِه جا خواهِش کِمّی گه خِدایی هَمرا آشتی هاکِنین.</verse>
				<verse number="21">خِدا اونیگه گِناهِ نِشناسی وِه رِه، اَمِسِه گِناه هاکِردِه تا اَما وی دِلِه خِدایی صالِحی بَووئیم.</verse>
			</chapter>
			<chapter number="6">
				<verse number="1">پس هون چی ای دِلِه گه خِدایی هَمرا همکارمی، شِمِه جا خواهش دارمی گه خِدایی فیضِ هَمتی نَئیت ووئین.</verse>
				<verse number="2">چون خِدا اِشعیای پِیغمبری کیتابی دِلِه گِنِه: «یَتِه خِبِ موقِه، تی جِوابِ هادامِه و نِجاتی روزی دِلِه، تی کِمک بیمومِه.» هارِش، اَلَن خِدایی خِبِ موقِئه؛ هارِش، اَلَن نِجاتی روزِ.</verse>
				<verse number="3">اَما هیچکسی راهی دِلِه سنگ دیم نَدِمی، تا اَمِه خِدمتی دِلِه هیچ ایرادی دَنیوو،</verse>
				<verse number="4">بَلگی هر کاری دِلِه گه کِمّی هَم دِمی گه خِدایی نوکرِن هَسمی: خِیلی تَحمِلی هَمرا مِصیبتایی دِلِه، سختیا و بلاهایی دِلِه،</verse>
				<verse number="5">کِتَک بَخاردنایی موقِه، زیندونایی دِلِه، بَلواهایی دِلِه، سختِ کارایی دِلِه، شُویی نَفِتنی هایی دِلِه، و وَشنایی هایی دِلِه؛ هَم داوِمی گه خِدایی نوکَرِن هَسمی.</verse>
				<verse number="6">پاکی ای هَمرا، معرفتی هَمرا، صبری هَمرا، مهرَوونی ای هَمرا، روح القُدُسی هَمرا، بی مِنّتِ مِحَبتی هَمرا،</verse>
				<verse number="7">راسگویی ای هَمرا، خِدایی قِوَّتی هَمرا، صالِحی ای اَسلحه ای هَمرا اَمِه راسِ دَس و چَپِ دَسی دِلِه؛</verse>
				<verse number="8">عزّت و ذلّتی دِلِه، تِهمت بَزوئن و تعریف هاکِردنی دِلِه. اَمِه هَمرا هِتی حِقِّ بازِنی تَرا رفتار وونِه، با هین حال راسگو هَسمی؛</verse>
				<verse number="9">اَمِه هَمرا هِتی بی نوم و نِشونِنی تَرا رفتار وونِه، با هَین حال اَمارِه اِشناسِنِنِه؛ اَمِه هَمرا هِتی مِردِه ای تَرا رفتار وونِه، با هَین حال هارشین حَلا زینِّمی؛ اَمِه هَمرا جوری رفتار وونِه گه اِنگار مِجازاتی دِلِه دَرمی، با هَین حال حَلا اَمارِه نَکوشتِنِه؛</verse>
				<verse number="10">اَمِه هَمرا هِتی غم دارِنی تَرا رفتار وونِه، با هَین حال هَمِش خِشالمی؛ اَمِه هَمرا هِتی فَقیرِنی تَرا رفتار وونِه، با هَین حال خِیلیارِه پولدار کِمّی؛ اَمِه هَمرا جوری رفتار وونِه گه اِنگار هیچی نارمی، با هَین حال هَمه چی ای صاحِبِمی.</verse>
				<verse number="11">اِی قُرِنتُسی شهری مَردِن، اَما رُک شِمِه هَمرا گَب بَزومی و شی دِلِ شِمِسِه وا هاکِردمی.</verse>
				<verse number="12">اَما شی مِحبتِ شِمِه جا دریغ نَکِّمی، بلگی شِمانی گه شی مِحبتِ اَمِه جا دریغ کِنِنی.</verse>
				<verse number="13">شِمِه هَمرا هِتی شی وَچیلِه ای تَرا گَب زَمِّه؛ شِما هَم شی دِلِ اَمِسِه وا هاکِنین.</verse>
				<verse number="14">بی ایمونِنی جِدی بِن نَشوئین، چون صالِحی و شِرارَت چی ربطی به هَم دارِنِه، و نور و تاریکی چی رِفاقتی؟</verse>
				<verse number="15">مَسیح و بِلیعال یَعنی شیطان چی سازشی دارِنِه، و مؤمن و کافِر چی شِباهتی دارِنِه؟</verse>
				<verse number="16">خِدایی معبد، بِتیشونی هَمرا چی سازشی دارنِه؟ چون اَما زینِّه خِدایی مَعبَدِمی. هَمونجور گه خِدا تورات و پِیغمبرنی کیتابی دِلِه گِنِه: «مِن وِشونی میِن مِنزِل کِمِّه و وِشونی میِن راه شومِه و مِن وِشونی خِدا وومِه و وِشون می قوم وونِنِه.»</verse>
				<verse number="17">پَس، خِداوند گِنِه: «وِشونی میِنی جا دیرگا بیئین و سیوا بَووئین. هیچ نَجِسِ چی ای رِه دَس نَکِنین همون موقِه شِمارِ قبول کِمِّه.»</verse>
				<verse number="18">«و مِن شِمِه پیر وومِه و شِما می ریک ریکا و کیج کیجا وونِنی، خِداوندِ قادرِ مِطلق هَینِه گِنِه.»</verse>
			</chapter>
			<chapter number="7">
				<verse number="1">پَس اِی عَزیزِن، اِسا گه هَین وعده‌ها رِه دارمی، بیئِن شِرِه هر جسم و روحی ناپاکی ای جا پاک هاکنیم، و خِدایی ترسی هَمرا مِقدّس ووئَنِ کامِل هاکِنیم.</verse>
				<verse number="2">اَمارِه شی دِلی دِلِه، جا هادین. اَما هیچکی ای حَق بَدی نَکِردِمی، هیچکَسِ فاسِد نَکِردمی و هیچکَسی جا سو استفاده نَکِردِمی.</verse>
				<verse number="3">مِن هَینِ نُمِه تا شِمارِ محکوم هاکِنِم. چونگه شِمارِ پِشتَر بُتِمِه گه اَمِه دِلی دِلِه جا دارِنی تا همدیری هَمرا بَمیریم و همدیری هَمرا زندگی هاکِنیم.</verse>
				<verse number="4">مِن دِل و جِرأتی هَمرا دِ شِمِه هَمرا گَب زَمِّه. و خِیلی شِمارِ افتخار کِمِّه؛ مِن خِیلی تسلّی بَیتِمِه. دِشتِه شی مِصیبتایی دِلِه خِشالی ای جا پِرمِه.</verse>
				<verse number="5">چون حتّی موقِه ای گه اَما مقدونیه ای مَنطقِه ای سِه بَرِسیمی، اَمِه هَین تَن استراحت نَکِردِه، بَلگی هر طرف مِصیبتی دِلِه دَوِمی - دیرگا دعواها داشتِمی، و شی دِلی دِلِه تَرس داشتِمی.</verse>
				<verse number="6">ولی هون خِدایی گه بِشکِسِه دِلیشونِه تَسلّی دِنِه، اَمارِه تیتوسی بیموئَنی هَمرا تَسلّی هادا.</verse>
				<verse number="7">و نا فقط تیتوسی بیموئَنی جا، بَلگی هون تَسلّی ای گه تیتوس شِمِه جا بَئیت وِه. تیتوس شِمِه حسرتی جا و غِرصِه و غیرتی گه مِنِه دارِنی، میسِه خَوَر بیاردِه، جوریگه مِن ویشتَر خِشال بَوِمِه.</verse>
				<verse number="8">چون حتّی اگه مِن شی نامِه ای هَمرا شِمارِ غِرصِه دار هاکِردمِه، شی هاکِردی جا پَشیمون نیمِه. با هَینگه اَقدّی پَشیمون بَوِمِه - هَینِسه گه ویمِّه می هون نامِه شِمارِ غِرصِه دار هاکِردِه، هر چَن فقط اَقّدی-</verse>
				<verse number="9">ولی اَلَن خِشالمِه، نا هَینِسه گه غِرصِه دار بَوِنی، بَلگی شِمِه هَین غِرصِه توبِه ای باعث بَوِه. چون شِمِه غِرصِه خِدایی سِه وِه، تا اَمِه جا هیچ ضرری شِمارِ نَرسِه.</verse>
				<verse number="10">چون غِرصِه ای گه خِدایی سِه ووئِه، توبِه ای باعث وونِه، گه نِجاتی سِه ختم وونِه و پشیمونی نارنِه. ولی غِرصِه ای گه دِنیایی سِئه، مَرگی سِه ختم وونِه.</verse>
				<verse number="11">چونگه بَوینین هَین غِرصِه ای گه خِدایی سِه وِه شِمِه دِلِه چی شور و شوقی بار بیاردِه: اَلبته همین شور و شوقِ گه هَم دِنِه تقصیرکار نینی، چی غیظی دِلِه، چی ترسی دِلِه، چی حسرتی دِلِه، چی غیرتی دِلِه، چی مِجازاتی دِلِه. هر لَحاظی جا ثابِت هاکِردِنی گه هون قضیه ای دِلِه بی‌تقصیر وِنی.</verse>
				<verse number="12">پَس هر چَن گه هَین نامِه رِه شِمِسِه بَنوِشتِمِه ولی نا هون آدمی خاطری گه بَدی هاکِردِه و یا نا هون آدمی سِه گه وِرِه بَدی بَوِه، بَلگی هَینِسه وِه گه خِدایی حِضور شِمِه هون غیرت گه اَمِسِه دارِنی آشکار بَوو.</verse>
				<verse number="13">هَینِسئه گه اَما تَسلّی دارمی. علاوِه بر اَمِه تَسلّی، اَما تیتوسی بَئیَنی جا ویشتَر خِشال بَوِمی، چونگه وی روح شِما هَمه ای خاطری تازِه بَوِه.</verse>
				<verse number="14">چون مِن وی وَر هر لَحاظ شِمارِ اِفتِخار هاکِردِمِه و شِما مِنِه شرمنده نَکِردنی، بَلگی هَمونجور گه هر اونچی شِمارِ بُتِمی دِرِس وِه، ثابت بَوِه گه اَمِه افتخار تیتوسی وَر بِجا وِه.</verse>
				<verse number="15">هر کَش گه تیتوس شِما هَمه ای اِطاعَت هاکِردنِ یاد اُرنِه و هَینگه چِتی تَرس و لَرزی هَمرا وِرِه قَبول هاکِردِنی، ویشتَر شِمارِ دِل وَنِّه.</verse>
				<verse number="16">خِشالمِه گه کاملاً شِمارِ اِطمینان دارمِه.</verse>
			</chapter>
			<chapter number="8">
				<verse number="1">اِی بِرارِن، خوایمی شِمارِ هون فیضی جا گه خِدا مَقدونیه ای مَنطقِه ای کلیساها رِه هادا، باخَوَر هاکِنیم.</verse>
				<verse number="2">چون وِشون مِصیبتی خاطری، بَدجور آزمود بَوِنِه، ولی بی حَد و حساب خِشالِنِه و با هَینگه خِیلی فقری دِلِه دَرِنِه ولی دَس و دِلبازنِه.</verse>
				<verse number="3">چونگه مِن شاهدمِه گه وِشون شی تَوانی اَنّا حتّی ویشتَر از هون، پِش قدم بَوِنِه،</verse>
				<verse number="4">خِیلی اِصراری هَمرا اَمِه جا خواهش هاکِردِنِه هَین خِدمتی دِلِه گه مِقَدّسینی سِه هَسِّه شریک ووئِن.</verse>
				<verse number="5">وِشون نا فقط اونجور گه اَما انتظار داشتمی بلگی اَوَّل شِرِه خِداوندی وقف هاکِردِنِه، و اَزما طبقِ خِدایی اِراده شِرِه اَمِه وقف هاکِردِنِه.</verse>
				<verse number="6">هَینِسه، تیتوسی جا بَخوایسمی هَمونجور گه پِشتَر شِه اوَّلین قَدمارِه بَئیت وِه، اَلَن هَم شِمِه میِن هون کارِ خیرِ کاملاً تُوم هاکِنِه.</verse>
				<verse number="7">ولی هَمونجور گه هَمه چی ای دِلِه سَرتَرِنی - ایمونی دِلِه، گَب بَزوئنی دِلِه، معرفتی دِلِه، کامِلِ غیرتی دِلِه، و شی مِحبَّتی دِلِه نسبت به اَما - پس هَین کارِ خیری دِلِه هَم هَمه ای جا سَرتَر ووئین.</verse>
				<verse number="8">مِن هَینِه شِمِسِه حِکم نَکِمِّه، بَلگی خوایمِه بقیه ای غیرتی طریقی جا ثابت هاکِنِم گه شِمِه مِحبت خالصِ.</verse>
				<verse number="9">چون اَمِه خِداوند عیسی مسیحی فیضی جا خَور دارِنی گه هر چَن دولتمند وِه، شِمِه خاطری فقیر بَوِه تا شِما وی فَقیری ای دِلِه دولتمند بَووئین.</verse>
				<verse number="10">مِن شی نَظَرِ هَین جریانی خَوَری گِمِه: هَین شِمِه نفعِ: پارسال، شِما نا فقط هَین کارِ خیری انجامی دِلِه، بلگی وی انجامی ذوق و شوقی دِلِه هَم پِش قدم وِنی.</verse>
				<verse number="11">پَس اَلَن هَین کارِ تُوم هاکِنین، تا ذوق و شوقی گه هَین کاری سِه داشتنی، وی تُوم هاکِردن، شِمِه توانِ مالی ای هَمرا جور بَوو.</verse>
				<verse number="12">چون اگه ذوق و شوقی دَوو، هون آدَمی هدیه طبقِ اونچی گه دارنِه قَبول وونِه، نا طبقِ اونچی گه نارنِه.</verse>
				<verse number="13">چون اَمِه منظور هَین نیِه گه بَقیِه راحتی ای دِلِه دَوون و شِما فِشاری دِلِه، بَلگی خوایمی مِنصفانِه ووئِه،</verse>
				<verse number="14">گه اَلَن شِمِه فِراوونی وِشونی احتیاجاتِ برطرف هاکِنِه تا یَتِه روز هَم وِشونی فِراوونی شِمِه احتیاجاتِ برطرف هاکِنِه تا هَینجوری اِنصاف برقرار بَوو،</verse>
				<verse number="15">هَمونجور گه توراتی دِلِه بَنوِشت بَوِه: «اونیگه زیاد جَم هاکِرد وِه، اِضافه ناشتِه، و اونیگه کَم جَم هاکِرد وِه، کَم و کسری ناشتِه.»</verse>
				<verse number="16">ولی خِدارِه شِکر کِمِّه هون غِیرتی گه مِن شِمِسِه دارمِه تیتوسی دِلی دِلِه هَم دَرِه.</verse>
				<verse number="17">چونگه وی نا فقط اَمِه خواهشِ قَبول هاکِردِه، بلگی شِه خِیلی ذوق و شوقی هَمرا، شِمِه وَری بیموئَنی سِه پِش قَدَم بَوِه.</verse>
				<verse number="18">و اَما یَت دییَر بِرارِ تیتوسی هَمرا رَسامّی، گه دِشتِه کلیساهایی دِلِه اِنجیلی موعظه ای خاطری سَرشِناسِ.</verse>
				<verse number="19">و نا فقط هَین، بَلگی هون بِرار کلیساهایی طرفی جا تعیین بَوِه تا هَین کارِ خیری گه وی اَنجام هادائن و ادارِه هاکِردَن اَمِه وظیفِئه، اَمِه هَمرا همسفر بَوون. هون کاری گه خِداوندی جلالی سِئه و اَمِه خیرخواهی رِه هَم دِنِه.</verse>
				<verse number="20">اَما خِیلی مواظبمی گه هَین خِدمَتی دِلِه گه هدیه هایی جَم هاکِردِن گه دِلی جا و اَمِه طَریق ادارِه وونِه هیچکس اَمِه جا ایراد نَیرِه.</verse>
				<verse number="21">چون تَقلّا کِمّی نا فقط خِداوندی نَظَر، بلگی مَردِنی نَظر هَم اونچی خِبِ رِه هاکِنیم.</verse>
				<verse number="22">و هَین آدَمِنی هَمرا، شی بِرارِ رَسامّی گه خِیلی وِرِه آزمود هاکِردمی و بِفهمِسمی گه خِیلی چیایی دِلِه ذوق و شوق دارنِه، ولی اَلَن هون بِرار، هون زیادِ اطمینانی خاطری گه شِمارِ دارنِه قبلنی جا ویشتَر ذوق و شوق دارنِه.</verse>
				<verse number="23">تیتوسی خَوَری وِنِه بُئِم گه شِمِه هون خِدمَت هاکِردَنی دِلِه می شریک و همکارِ؛ و اَمِه بِرارِنی خَوَری هَم وِنِه بُئِم گه وِشون کلیساهایی بَرِسانی و مسیحی جلالِنِه.</verse>
				<verse number="24">پَس شِمِه مِحبت و اَمِه افتخار گه شِمِه خَوَری کِمّی،کلیساهایی حِضور هَین آدمِنی سِه ثابت هاکِنین.</verse>
			</chapter>
			<chapter number="9">
				<verse number="1">اِسا دِ احتیاج نیِه هَین خِدمتی خَوَری گه مِقَدَّسینی سِئه شِمِسِه بَنویسَم،</verse>
				<verse number="2">چون دِمِّه چی ذوق و شوقی هَین کاری سِه دارِنی و هَینِسه هَم مقدونیه ای ایموندارِنی وَر شمارِ افتخار هاکِردِمِه. وِشونِه بُتِمِه گه شِما پارسال تا اَلَن اَخائیه ای مَنطقِه ای دِلِه هدیه هادائنی سِه حاضر وِنی. شِمِه هَین غیرت خِیلی از وشونِه هَم، هَین کاری سِه تحریک هاکِرده.</verse>
				<verse number="3">ولی هَین بِرارِنِ رَسامِّه تا ثابت بَوو گه اَمِه افتخار شِمارِ هَین جریانی خَوَری بیخدی نَوِه، بَلگی هَمونجور گه بُتِمِه، آماده ووئین.</verse>
				<verse number="4">نَوو گه، اگه مَقدونیه ای ایموندارِنی جا چَن نفر می هَمرا بیِئن و بِفَهمِن گه آماده نینی، اَما - هون اطمینانی گه شِمارِ داشتِمی ای جا، شرمندِه بَووئیم، دِ هَینگه شِما شِه چَنی شرمنده وونِنی هیچی نُمِه.</verse>
				<verse number="5">پَس لازم دِنِسِمِه بِرارِنی جا بَخوام گه پِشتر شِمِه بَئینی سِه بیئِن و هون هدیه هایی گه وَعده هادا وِنی رِه، تدارِک بَوینین. تا هَین هَدیه، هدیه ای ووئه گه شی میلی هَمرا هادا ووئین نا زور وَری.</verse>
				<verse number="6">می گَب هَینِه: هر کی کم دَکارِه، کم هَم دِرُو کِنِّه، و هر کی زیاد دَکارِه، زیاد هَم دِرُو کِنِّه.</verse>
				<verse number="7">هر کی وِنِه هَمون اَنّا گه شی دِلی دِلِه نیَّت هاکِردِه، هادِه، نا بی میلی و زوری هَمرا، چون خِدا اونیگه خِشالی ای هَمرا هدیه دِنِه رِه دوس دارنِه.</verse>
				<verse number="8">و خِدا بَتِنِّه هر نعمتی رِه شِمِسِه خِیلی ویشتَر هاکِنِه تا هَمه چی ای دِلِه هَمِش شی احتیاجی اَنّا دارین، و هر خِبِ کاری دِلِه فِراوونی ای هَمرا دارین.</verse>
				<verse number="9">هَمونجور گه مزموری کیتابی دِلِه بَنوِشت بَوِه: «دَس دِلبازی ای هَمرا فَقیرِنِه هادا، وی صالحی تا اَبَد پابرجائه.»</verse>
				<verse number="10">اونیگه تیمِ کشاورزی سِه و نونِ بَخاردنی سِه دِنِه، شِمِه تیمِ کِشت و کاری سه آمادِه هاکردِه، برکت دِنِه و شِمِه صالحی ای محصولِ زیاد کِنِّه.</verse>
				<verse number="11">شِما از هر نظر دولتمند وونِنی تا هر لحاظی جا دس و دلباز بَووئین، و شِمِه هَین دَس و دِلبازی اَمِه طریقی جا خِدایی شِکر هاکِردنی سِه خَتم وونِه.</verse>
				<verse number="12">چون هَین خِدمَت، نا فقط مِقَدَّسینی احتیاجاتِ برطرف کِنِّه، بَلگی باعث وونِه خِیلیا خِدارِه بی حد و اندازه شِکر هاکنِن.</verse>
				<verse number="13">هَین خِدمتی خاطری مَردِن خِدارِه جلال دِنِنِه، چونگه شِما نا فقط اعتراف کِنِنی مسیحی اِنجیلِ ایمون دارِنی بلگی وِشون و بقیِه رِه اونچی گه دارِنی ای دِلِه شریک کِنِنی.</verse>
				<verse number="14">هَمونجور هَم خِدایی گَتِه فیضی خاطری گه شِمِه سَر دَرِه، اونِن شِمِسِه ذوق و شوقی هَمرا دعا کِنِنِه.</verse>
				<verse number="15">خِداوندِ هون هدیه ای خاطری گه قابلِ بُتَن نیِه شِکر کِمِّه!</verse>
			</chapter>
			<chapter number="10">
				<verse number="1">مِن، پولُس، شِه، مسیحی نَرمی و مهرَوونی ای هَمرا شِمِه جا خواهش کِمِّه _ مِنی گه شِمِه جا خیلیا گِنِنِه وختی شِمِه وَر دَرمِه سَر به زیرمِه و هون موقِه گه شِمِه وَر دَنیمِه شِجاعمِه!</verse>
				<verse number="2">مِن شِمِه جا اِلتماس کِمِّه گه موقِه ای گه شِمِه وَر اِمِه مجبور نَووم شِمِه هَمرا جِسارتی هَمرا گَب بَزِنِم، جوریگه مردنی جا بعضیا گِمون کِنِنِه گه اَما آدمی ای فِکرایی هَمرا دِ رفتار کِمّی.</verse>
				<verse number="3">چون هر چَن جسمی دِلِه زندگی کِمّی، ولی طبقِ جسم جنگ نَکِمّی.</verse>
				<verse number="4">چونگه اَمِه جَنگی اَسلحه ها جسمی جا نیِه، بلگی خِدایی قِوَّتِ دارنِه تا قلعِه ایشونِه نابود هاکِنِه.</verse>
				<verse number="5">اَما هر بحث و هر کسی گه خِدایی معرفتی علِیه گَت گَتِ نظر دِنِه رِه از بِین وَرمی، و هر فکری رِه مجبور کِمّی گه مسیحی جا اطاعت هاکِنِه.</verse>
				<verse number="6">هون موقِه گه مسیحِ دِ کاملاً اطاعت کِنِنی اَما آمادِمی تا هر نااطاعتی رِه تنبیه هاکِنیم.</verse>
				<verse number="7">هارشین، بَوینین شِمِه چِشی پِش چی دَرِه. اگه یَنَفَر مِطمئنِه گه مسیحی سِئه، هون آدم وِنِه دِنِّه هَمونجور گه وی مسیحی سِئه اَما هَم مسیحی سِمی.</verse>
				<verse number="8">چون حتّی اگه یَذرِه ویشتَر شی اقتدارِ افتخار هاکِنِم شرمنده نَوومِه. هون اقتدار گه خِداوند شِمِه بَنا هاکردَنی سِه مِنِه هادا، نا شِمِه نابودی ای سِه.</verse>
				<verse number="9">نَخوایمِه هینجور به نَظَر بیِه گه مِن خوایمِه شی نامه‌ هایی هَمرا شِمارِ بَتِرسانِم،</verse>
				<verse number="10">چونگه اونِن گِنِنِه: «وی نامِه ها سخت و سنگینِ، ولی رو در رو ضعیفِ و وی گَب بَزوئن تعریفی نارنِه.»</verse>
				<verse number="11">بِل اونیگه هَینجور گِنِه بِفهمِه گه هر اونچی شی دنیووئَنی موقِه شی نامِه هایی دِلِه گِمِه، وختی گه بیئِم همون کارِ کِمِّه.</verse>
				<verse number="12">نا هَینگه اَما جِرأت هاکِنیم شِرِه هون کَسایی جا دِنّیم گه شیجا تعریف کِنِنِه یا شِرِه همدیری هَمرا قیاس کِنِنِه. ولی هون موقِه اونانیگه شِرِه همدیری هَمرا سَبِک سنگین کِنِنِه و شِرِه همدیری هَمرا قیاس کِنِنِه، نِفَهم هَسِّنِه.</verse>
				<verse number="13">ولی اَما بیش از حد افتخار نَکمّی، بَلگی فقط اَنّی افتخار کِمّی گه خِدا اَمِه سِه تعیین هاکِردِه، هون حَد گه شِمارِ هَم رَسِنِه.</verse>
				<verse number="14">چونگه شی لینگِ شی حَدّی جا پِشتر نِشتِمی، جوریگه انگار اَصلاً شِمِارِ خِدمت نَکِرد ووئیم، چونگه اَما اوَّلین کسایی وِمی گه مسیحی اِنجیلِ شِمارِ بَرِسانیمی.</verse>
				<verse number="15">اَما شی حَدِّ دِمّی، و اونچی ای جا گه بَقیه زحمت بَکِشینِه رِه افتخار نَکِمّی. ولی اِمید دارمی گه هر چی شِمِه ایمون گَت تَر بَوو، اَمِه خِدمت هاکِردَن هَم شِمِه میِن ویشتَر وونِه.</verse>
				<verse number="16">تا بَتِنّیم اِنجیلِ هون دیارهایی دِلِه گه شِمِه جا دورِنِه اعلام هاکِنیم. چون نَخوایمی هون کاری رِه گه ینفر دییَر پِشتَر، شی سامونی دِلِه هاکِردِه رِه افتخار هاکِنیم.</verse>
				<verse number="17">بِلّین «هر‌ کی افتخار کِنِّه، خِداوَندِ افتخار هاکِنِه.»</verse>
				<verse number="18">چون اونیگه شیجا تعریف هاکِنِه قَبول نَوونِه، بَلگی هون آدمی قَبول وونِنِه گه خِدا ویجا تعریف هاکِنِه.</verse>
			</chapter>
			<chapter number="11">
				<verse number="1">کاش شِما یَذرِه نادونی رِه می دِلِه تَحَمِل کِردِنی، مِنِه تَحمِل هاکِنین!</verse>
				<verse number="2">چون مِن شِمِه سَر غیرت دارمِه، و هَین غیرت خِدایی جائه، چون مِن شِمارِ یَتِه مَردی، یَعنی مَسیحی هَمرا، نومزِه هاکِردِمِه، تا هِتی یَتِه پاکِ اَذَب کیجایی تَرا شِمارِ وی دَس بِسپارِم.</verse>
				<verse number="3">ولی تَرسِمِه هَمونجور گه مار حوا رِه گول بَزو، شِمِه فِکر هَم صاف و صادقی و خالِصی ای گه مسیحِ دارِنی ای جا، مِنحرف بَوو.</verse>
				<verse number="4">چون اگه ینفر شِمِه وَر بیِه و شِمارِ یَتِه عیسی بِجِز اونگه اَما شِمارِ اعلام هاکِردِمی رِه، اعلام هاکِنِه، یا اگه شِما یَتِه روح بِجز روح القدس گه بَیتِنی رِه بَیرین یا اگه اِنجیلی پیغِم بجز هون اِنجیلِ پیغِم گه قَبول هاکِردنی رِه، قَبول هاکِنین، شِما راحت اونِه تَحمِل کِنِنی.</verse>
				<verse number="5">راساسی گِمون نَکِمِّه مِن هون ’گَتِه رَسولِنی‘ جا چیزی کَم دارِم.</verse>
				<verse number="6">حتّی اگه گَب بَزوئنی دِلِه اِسّا نَووم، معرفتی دِلِه چیزی کَم نارمِه؛ راساسی اَما هر لحاظی جا هَمه چی ای دِلِه هَینِه شِمِسِه معلوم هاکِردِمی.</verse>
				<verse number="7">مَگِه گِناه هاکِردِمِه گه شِرِه کِچیک هاکِردِمِه تا شِما سَربِلَن بَووئین، چونگه خِدایی اِنجیلی پیغِمِ مجانی شِمِسِه اعلام هاکِردِمِه؟</verse>
				<verse number="8">مِن دییَر کلیساهارِه غارت هاکِردِمِه و وِشونی جا کِمکِ مالی بَیتِمِه، تا شِمارِ خِدمَت هاکِنِم.</verse>
				<verse number="9">و هون موقِه گه مِن شِمِه هَمرا دَوِمِه، و یَچی ای مِحتاج وِمِه، هیچکسی دوشی سَر باری نِشتِمِه، چون بِرارِنی گه مقدونیه ای مَنطقِه ای جا بیمونِه می احتیاجاتِ برطرف هاکِردِنِه. و مِن هیچ باری شِمِه دوشی سَر نِشت وِمِه و نِلمِه.</verse>
				<verse number="10">هون مَسیحی حَیقت گه می دِلِه دَرِه رِه قَسَم، گه هیچکَس اَخائیه ای مَنطقِه ای دِلِه می هَین افتخارِ میجا نَئیرنِه.</verse>
				<verse number="11">و چیسِه؟ یَعنی هَینگه شِمارِ دوس نارمِه؟ خِدا دِنِّه گه شِمارِ دوس دارمِه!</verse>
				<verse number="12">و شی هَین کارِ اِدامِه دِمِه تا اونانیگه اِدعا کِنِنِه خواینِنِه اونجور گه اَما خِدمت کِمّی خِدمت هاکِنِن و هَینِه افتخار کِنِنِه رِه هیچ هاکِنِم. اونایی جا گه تقلّا کِنِنِه تا شِرِه اونچی ای دِلِه گه اونِه افتخار کِنِنِه اَمِه هَمرا بَرابر هاکنِن.</verse>
				<verse number="13">چون هَینجور آدَمِن، دِردِرو رَسولِن و حِقِّه بازِ کارگرِنِنِه گه شِرِه مسیحی رَسولِنی تَرا دراُرنِه.</verse>
				<verse number="14">و هَین عجیب نیِه، چون شِیطان هَم شِرِه نوری فِرِشتِه ای تَرا دراُرنِه.</verse>
				<verse number="15">پَس تعجبی نارنِه گه وی نوکرِن هَم شِرِه صالِحِنی نوکرنی تَرا هاکنِن. سرآخر هون مِجازاتی گه وشونی حقِّ رِه گیرِنِه.</verse>
				<verse number="16">اَی هَم گِمِه: هیچکی مِنِه نادون نَئونِّه. ولی اگه هَینجور کِنِنی، اَقَلاََ هِتی نادونِ آدَمی تَرا مِنِه قَبول هاکِنین، تا مِنم بَتِنِّم یَذِرِه افتخار هاکِنِم.</verse>
				<verse number="17">وختی مِن هینجور اطمینانی هَمرا شی افتخاری جا گِمِه، خِداوندی طرفی جا نُمِه، بَلگی نِفهمی ای سَر گِمِه.</verse>
				<verse number="18">از اوجِه گه خِیلیا آدمی ای فِکرایی هَمرا شِرِه افتخار کِنِنِه، مِنَم شِرِه افتخار کِمِّه.</verse>
				<verse number="19">نا هَینگه شِما عاقِلنی، هَینِسِئه گه شِما نِفهمِنِه خِشالی ای هَمرا تَحمِل کِنِنی،</verse>
				<verse number="20">چونگه اگه یَنَفَر شِمارِ شی نوکر هاکِنِه، یا شِمارِ بَل هادِه، یا شِمِه جا سوءاستفاده هاکِنِه، یا شِمارِ شیجا سَرتَر دِنِّه، یا شِمِه دیمِ چَک بَزنِه، تَحمِل کِنِنی.</verse>
				<verse number="21">شرمندگی ای هَمرا وِنِه بُئِم گه اَما هَین کاری سِه خِیلی ضعیف وِمی! ولی اگه کَسی جِرأت دارِه یَتِه جریانِ افتخار هاکِنِه - مِن اَی هَم هِتی نادونِنی تَرا گَب زَمِّه - مِنَم شِرِه جِرأت دِمِه هون جریانی سِه افتخار هاکِنِم.</verse>
				<verse number="22">اونان عبرانینِه؟ مِنَم هَسمِه! اونان اسرائیلینِه؟ مِنَم هَسمِه! اونان ابراهیمی وچیلِنِه؟ مِنَم هَسمِه!</verse>
				<verse number="23">اونان مَسیحی نوکرنِ؟ مِن ویشتَر هَسمِه! هِتی خِلیشونی تَرا گَب زَمِّه - هَمه ای جا سخت تَر کار هاکِردِمِه، خِیلی ویشتَر زیندونی دِلِه دَکِتِمِه، ویشتَر از هَمه کِتک بَخاردِمِه، و ویشترِ وَختا نَزیک وِه بَمیرِم.</verse>
				<verse number="24">پَنج کَش یهودینی جا، سی و نِه تا ضربه شَلاق بَخاردِمِه.</verse>
				<verse number="25">سِه کَش مِنِه چُو بَزونِه، یَکَش سنگسار بَوِمِه، سِه کَش می سَفری کَشتی غَرق بَوِه، یَتِه شُو روزِ دریایی دِلِه دَوِمِه.</verse>
				<verse number="26">هون سفرهایی دِلِه گه پِشت دَر پِشت شیمِه: روخِنِه ایشونی خطری دِلِه، دِزّی شونی خطر، شی قومی خطری جا، غیریهودینی خَطَر؛ شهری دِلِه ای خطر، صَحرایی دِلِه ای خطر، دریایی دِلِه ای خطر؛ خطری گه دِردِرو بِرارِنی جا داشتِمِه؛</verse>
				<verse number="27">سختی و تنگی ای دِلِه، خِیلی شُوها گه نَفِتی بَکِشیمِه؛ وَشنایی و تَشنایی دِلِه، ویشترِ وختا بی‌غذا وِمِه، و سرمایی دِلِه لِخت و پَتی وِمِه.</verse>
				<verse number="28">علاوِه بر هَینِن، دِشتِه کلیساهایی نِگرونی ای بارِ، گه می دوشی سَر سنگینی کِنِّه.</verse>
				<verse number="29">کیِه گه ضعیف بَوو و مِن ضعیف نَووم؟ کیِه گه لغزِش بَخارِه و مِن نَسوجِم؟</verse>
				<verse number="30">اگه وِنِه افتخار هاکِنِم، هون چیایی رِه افتخار کِمِّه گه می ضعفِ هَم دِنِه.</verse>
				<verse number="31">خِداوند عیسایی پیر، خِدا، گه وِرِه تا اَبَد شِکر کِمِّه، دِنِّه گه دِرو نَزِمِّه.</verse>
				<verse number="32">دَمشقی شهری دِلِه، هون حاکم گه حارثِ پادشاه تعیین هاکِردِه، نِگَهوونِنی رِه دَمشقی شَهری دِلِه بِشتِه تا مِنِه هَماسَن.</verse>
				<verse number="33">ولی مِنِه زنبیلی دِلِه، آبِشکِه ای جا گه شَهری حصاری دِلِه وِه، جِر بَرِسانینِه و هَینجوری وی چَنگی جا فِرار هاکِردِمِه.</verse>
			</chapter>
			<chapter number="12">
				<verse number="1">مِن وِنِه هینجوری افتخار هاکِنِم. هر چَن اونی جا منفعتی نَوِرمِه، اَلَن شی افتخارِ رؤیاها و خِداوندی مُکاشفاتی بُتنی هَمرا ادامِه دِمِه.</verse>
				<verse number="2">مِن یَنفرِ مَسیحی دِلِه اِشناسِمِه گه چاردَه سال پِش سِوّمین آسِمونی سِه بَوِرد بَوِه - نَئُومِه تَنی دِلِه یا تَنی جا دیرگا، خِدا دِنِّه.</verse>
				<verse number="3">و دِمِّه گه هَین آدم بهشتی سِه بَوِرد بَوِه - تَنی هَمرا یا تَنی جا دیرگا، خِدا دِنِّه -</verse>
				<verse number="4">و هون چیزایی رِه بِشنُسِه گه نِشِنِه بُتَن، گه گَب بَزوئَن اونانی جا آدمی ای سِه خِب نیِه.</verse>
				<verse number="5">مِن هَینجور آدَمی سِه افتخار کِمِّه. ولی شی خَوَری، بِجز شی ضعفیشون افتخار نَکِمِّه -</verse>
				<verse number="6">هر چَن اگه بَخوام افتخار هاکِنِم، نادون نیمِه، چون حَیقَتِ گِمِه؛ ولی هَین کاری جا دوری کِمِّه تا نَکِنِه یَنَفَر خیال هاکِنِه گه مِن اونچی ای گه می دِلِه وینِّه و میجا اِشنُنِه، گَت تَرمِه.</verse>
				<verse number="7">پس، هَینِسه گه هَین گَتِ مُکاشِفات گه بی حد و اندازه هَم هَسِّه مِنِه مغرور نَکِنِه، می تَنی دِلِه یَتِه تَلی مِنِه هادا بَوِه، یَعنی شیطانی طرفی جا، تا مِنِه عذاب هادِه و نِلِه مغرور بَووم.</verse>
				<verse number="8">سِه کَش هَین جریانی سِه خِداوندی جا خواهش هاکِردِمِه اونِه میجا بَیرِه،</verse>
				<verse number="9">ولی خِداوند مِنِه بُتِه: «می فیض تِرِه وَسِّه، چون می قِوَّت ضعفهایی دِلِه کامِل وونِه» پَس هَینِسه مِن پِش از هَین خِشالی ای هَمرا شی ضَعفیشونِه افتخار کِمِّه تا مسیحی قِوَّت می سَر بَمونِّه.</verse>
				<verse number="10">پس مسیحی خاطری، ضعفها، فاشها، سختیا، اذیت و آزار، و بلاهایی دِلِه، راضیمِه. چون وختی ضعیفمِه، پس قویمِه.</verse>
				<verse number="11">مِن یَتِه نادون وِمِه! شِما مِنِه مجبور هاکِردِنی، چون وِیسِه میجا تعریف کِردِنی. چون هر چَن گه هیچی نیمِه، ولی هون ’گَتِه رسولِنی‘ جا هیچی کَم نارمِه.</verse>
				<verse number="12">یَتِه واقعی رسولی نِشونِه ها، دِشتِه صَبر و تَحمِلی هَمرا شِمِه میِن آشکار بَوِه، نِشونِه ها و معجزات و کارایی گه قِوَّتی همرائه.</verse>
				<verse number="13">چونگه چی ای دِلِه دییَر کلیساهایی جا کمتر شمِارِ لِطف بَوِه، بِجِز هَینگه مِن شِه، شِمِه دوشی سَربار نَوِمِه؟ می اشتبارِه بِبَخشین!</verse>
				<verse number="14">اَلَن آمادِمِه سوّمین کَش شِمِه بَئیَنی سِه بیئِم، و هیچ باری شِمِه دوشی سَر نِلمِه. چون شِمِه مال و اَموالی دِمال دَنیمِه، بَلگی شِه شِمارِ خوایمِه. چونگه وَچیلِه ای وظیفِه نیِه گه شی پیر و ماری سِه مال و اَموال جَم هاکِنِن، بَلگی پیر و ماری وظیفِئه.</verse>
				<verse number="15">مِن خِشالی ای هَمرا شِمِه جانی سِه خَرج کِمِّه و شی جانِ هَم اِلمِه. اگه مِن شِمارِ ویشتَر دوس دارمِه، مگِه شِما وِنِه مِنِه کمتر دوس دارین؟</verse>
				<verse number="16">ولی با هَینگه قَبول دارِنی مِن باری شِمِه دوشی سَر نِشتِمِه، لابِد گِنِنی حِقِّه بازمِه و حیله ای هَمرا شِمارِ بِدس بیاردِمِه.</verse>
				<verse number="17">مَگِه اونانیگه شِمِه وَر بَرِسانیمِه ای طریقی جا، شِمِه جا منفعتی بَوِردِمِه؟</verse>
				<verse number="18">مِن تیتوسی جا خواهِش هاکِردِمِه شِمِه وَر بیِه و اَمِه بِرارِ هَم وی هَمرا بَرِسانیمِه. مَگِه تیتوس شِمِه جا منفعتی بَوِردِه؟ مَگِه اَما یَتِه روحی دِلِه عمل نَکِمّی؟ مَگِه یَتِه راهِ همدیری هَمرا نَشیمی؟</verse>
				<verse number="19">مَگِه تا ایجِه هَین فِکری دِلِه دَوِنی گه تَقلّا کِمِّی شِمِه پِش شیجا دِفاع هاکِنیم؟ اَما خِدایی وَر هِتی اونانی تَرا گَب زَمّی گه مسیحی دِلِه دَرِنِه، و هر اونچی کِمّی، اِی عزیزِن، شِمِه ایمونی تقویتی سِه هَسِّه.</verse>
				<verse number="20">چون اونی تَرسِ دارمِه گه شِمِه وَر بیئِم و شِمارِ اونجور گه اِنتِظار دارمِه، نَوینِم، و شِما هَم مِنِه جوریگه اِنتِظار دارِنی، نَوینین - شاید شِمِه میِن دعوا مِرافِه، حَسودی، غیظ، دِشمنی، تِهمَت، غیبت، غیرت، غِرور و هرکی هرکی بَوینِم.</verse>
				<verse number="21">و اونی تَرسِ هَم دارمِه گه وختی شِمِه وَر بیئِم، می خِدا شِمِه پِش مِنِه فروتَن هاکِنِه، و مِن مجبور بَووم بعضیایی خاطری گه قَبلاََ گِناه هاکِردِنِه و شی ناپاکی و بی‌عفتی و عیاشی ای جا توبِه نَکِردِنِه، عزاداری هاکِنَم.</verse>
			</chapter>
			<chapter number="13">
				<verse number="1">هَین سوّمین کَشِ گه شِمه بَئیَنی سِه اِمِه. «هر گَبی دِ یا سِه تا شاهِدی هَمرا ثابت وونِه.»</verse>
				<verse number="2">مِن شی دِوِّمین دیداری دِلِه گه اوجِه دَوِمِه، اونانی رِه گه پِشتر گِناه هاکِرد وِنِه، و بَقیِه رِه هَم هِشدار هادامِه و اَلَن هَم گه اوجِه دَنیمِه اَی هَم هِشدار دِمِه گه اگه یَکَش دییَر شِمِه وَر بیئِم، وِشونِه رحم نَکِمِّه.</verse>
				<verse number="3">چون شِما یَتِه دلیلی دِمال دَرِنی گه ثابت هاکِنین گه مَسیح می طریق گَب زَنِّه. مسیح شِمِه پِش ضعیف نیِه، بَلگی شِمِه میِن قِوَّت دارنِه.</verse>
				<verse number="4">چون هر چَن ضَعفی دِلِه مَصلوب بَوِه، ولی خِدایی قِوَّتی هَمرا زندگی کِنِّه. چون اَما هَم وی دِلِه ضعیفمی، ولی شِمِه پِش وی هَمرا خِدایی قِوَّتی هَمرا زندگی کِمّی.</verse>
				<verse number="5">شِرِه آزمود هاکِنین تا بَوینین ایمونی دِلِه دَرِنی یا نا. شِرِه مَحَک بَزِنین. یا مَگِه هَینِه شی خَوَری نِفَهمِنِنی گه عیسی مَسیح شِمِه دِلِه دَرِه؟ مَگِه هینگِه هَین آزمودی دِلِه رَد بَووئین!</verse>
				<verse number="6">و اِمید دارمِه هَینِه بِفهمین اَما هَین آزمودی دِلِه رَد نَوِمی.</verse>
				<verse number="7">ولی اَمِه دِعا خِدایی پِش هَینِه گه خطا نَکِنین؛ نا تا معلوم بَوو گه اَما آزمودی جا سَربِلَن دیرگا بیمومی، بَلگی شِما اونچی گه دِرِس هَسِّه رِه، هاکِنین، حتّی اگه هینجوری نِشون هادِه گه اَما رَد بَوِمی.</verse>
				<verse number="8">چون نَتِمّی حَیقَتی علِیه هیچ کاری هاکِنیم، بَلگی هر چی کِمّی حَیقَتی سِه هَسِّه.</verse>
				<verse number="9">چون هون موقِه گه اَما ضعیف ووئیم و شِما قَوی، اَمِه خِشالی ای باعِث وونِه، و اَمِه دِعا هَینِه گه شِما اَی هَم جان بَیرین.</verse>
				<verse number="10">هَینسِه، مِن هَین چیارِه وختی شِمِه وَر دَنیمِه شِمِسِه نِویسِمِه تا وختی شِمِه وَر بیمومِه، مَجبور نَووم شی اقتداری جا تِنّی ای هَمرا رفتار هاکِنِم، هون اقتداری گه خِداوَند نا ویرون هاکِردَنی سِه، بَلگی بَنا هاکِردَنی سِه مِنِه هادا.</verse>
				<verse number="11">سَرآخر، اِی بِرارِن، خِشال ووئین. شِمِه فِکر هَین ووئه گه اَی هَم جان بَیرین؛ و همدیرِ تسلّی هادین، همدیری هَمرا هَم نظر ووئین، صِلح و سلامتی ای دِلِه زندگی هاکِنین؛ گه خِدایی مِحبت و صِلح و سلامتی شِمِه هَمرا مونِّه.</verse>
				<verse number="12">هَمدِیَرِ مِقَدّسِ خِشی هَمرا سلام هاکِنین.</verse>
				<verse number="13">دِشتِه مِقَدَّسین، شِمِنِه سلام رَسانِنِه.</verse>
				<verse number="14">خِداوند عیسی مَسیحی فِیض، خِدایی مِحَبَّت و روح القُدُسی رفاقت شِمِه هَمرا دَوو.</verse>
			</chapter>
		</book>
		<book number="48">
			<chapter number="1">
				<verse number="1">پولُسی طرفی جا، رَسولی گه وی رِسالَت نا آدَمِنی جا و نا آدمی طریق، بَلگی عیسی مَسیح و خِدای پیری جائه گه وِرِه مِردِگونی جا زینِّه هاکِردِه.</verse>
				<verse number="2">و همینجور دِشتِه بِرارِنی گه می هَمرا دَرِنِه، غَلاطیه ای کلیساها رِه:</verse>
				<verse number="3">فیض و صِلح و سلامتی اَمِه پیر، خِدا، و خِداوند عیسی مَسیحی طرفی جا شِمِنِه بیِه</verse>
				<verse number="4">گه شی جانِ اَمِه گِناهِنی سِه هادا تا اَمِه پیر و خِدایی اِرادِه ای هَمرا، هَین شَرِّ دورانی جا آزاد هاکِنِه.</verse>
				<verse number="5">وِرِه تا اَبَد جَلال ووئِه.آمین.</verse>
				<verse number="6">بِهت هاکِردمِه گه شِما اَنّی زود اونیگه شِمارِ مَسیحی فیضی هَمرا بَخونِسِه رِه وِل هاکِردنی، و شی دیمِ یَت دییَر اِنجیلی سَمت دَگردانینی.</verse>
				<verse number="7">البَته گه یَت دییَر اِنجیل دَنیِه، ولی کَسایی دَرِنِه گه شِمارِ پریشون کِنِنِه و خواینِنِه مَسیحی اِنجیلِ دَسکاری هاکِنِن.</verse>
				<verse number="8">ولی اگه حتّی اَما یا یَتِه فِرشتِه آسِمونی جا، بجز هَین اِنجیلی گه اَما شِمارِ اعلام هاکِردِمی رِه موعظه هاکِنِه، لعنت بَوو!</verse>
				<verse number="9">هَمونجور گه پِشتَر بُتِمی، اِسا اَی هَم گِمِه: اگه کَسی یَتِه اِنجیل بجز اونچی گه قَبول هاکِردِنی رِه شِمِارِ موعظه هاکِنِه، لعنت بَوو!</verse>
				<verse number="10">اِسا یَعنی مِن مَردِنی تأییدی دِمال دَرمِه یا خِدایی تأییدی دِمال؟ یا تَقَلّا کِمِّه مَردِنِ راضی هاکِنِم؟ اگه هَمتی مَردِنی راضی هاکِردنی دِمال دَوِمِه، مَسیحی نوکَر نَوِمِه.</verse>
				<verse number="11">اِی بِرارِن، خوایمِه دِنّین هَین اِنجیلی گه مِن اونِه اعلام هاکِردِمِه، آدَمی ای اِنجیل نیِه،</verse>
				<verse number="12">چونگه مِن اونِه هیچ آدَمی جا نَیتِمِه، و هیچکی هَم اونِه مِنِه یاد نَدا؛ بلگی عیسی مسیح اونِه مِنِه آشکار هاکِردِه.</verse>
				<verse number="13">چونگه شِما می قدیمی زندگی ای تعریفِ هون موقِه گه یَهودی وِمِه بِشنُسِنی، گه چِتی خِدایی کِلیسارِه اَذیت و آزار کِردِمِه و تقلّا کِردمِه اونِه نابود هاکِنِم.</verse>
				<verse number="14">و مِن یَهودیگری ای دِلِه، خِیلی شی سَر و هَمسَرِنی جا پِش دَکِتِمِه، شی قومی دِلِه و اَمِه اَجدادی رَسم و رسوماتی خاطری خِیلی غیرت داشتِمِه.</verse>
				<verse number="15">ولی وختی اونیگه مِنِه حتّی می ماری اِشکمی دِلِه شی کاری خاطری وقف هاکِرد وِه و شی فیضی طریق مِنِه بَخونِسِه، وی خِشالی هَینی دِلِه وِه</verse>
				<verse number="16">گه شی ریکارِه می دِلِه ظاهر هاکِنِه تا اونِه غیریهودیِنی میِن اعلام هاکِنِم، هون موقِه جسم و خونی هَمرا مَشوِرَت نَکِردِمِه؛</verse>
				<verse number="17">و اورشلیمی دِلِه هَم، اونانیگه پِشتر از مِن رَسول وِنِه ای وَر هَم، نَشیمِه. بَلگی عربِستانی سِه بوردِمِه و اَی هَم دَمِشقی سِه دَگرِسمِه.</verse>
				<verse number="18">اَزما، سِه سال بعد، اورشَلیم بوردِمِه تا کیفا رِه بَوینِم، و پونزده روز وی وَر بَمونِسِمِه.</verse>
				<verse number="19">ولی بَقیِه رَسولِنی جا، بِجز یَعقوب، خِداوند عیسایی بِرار، دِ هیچکسِ نَئیمِه.</verse>
				<verse number="20">خِدایی حِضور شِمارِ اطمینان دِمِه اونچی گه نِویسِمِه دِرو نیِه.</verse>
				<verse number="21">بعد از هون، سوریه و کیلیکیه ای مَنطقِه ای سِه بوردِمِه.</verse>
				<verse number="22">یَهودیه ای کِلیساها گه مسیحی دِلِه دَرِنِه، حَلا می قیافِه رِه نِشناسینِه.</verse>
				<verse number="23">وِشون فقط بِشنُس وِنِه گه گِتِنِه «هون مَردی گه پِشتر اَمارِه اَذیت و آزار کِردِه، اِسا هَمون ایمونی رِه موعظه کِنِّه گه قبلاً تَقلّا کِردِه اونِه نابود هاکِنِه.»</verse>
				<verse number="24">و وِشون می خاطری خِدارِه جلال داوِنِه.</verse>
			</chapter>
			<chapter number="2">
				<verse number="1">بعدِ چارده سال، یَکَش دییَر بَرنابایی هَمرا اورشَلیمی سِه بوردِمِه و تیتوسِ هَم شی هَمرا بَوِردمِه.</verse>
				<verse number="2">مِن یَتِه مکاشفه ای خاطری وِه گه بوردِمِه. و اِنجیلی گه غیرِیَهودیِنی دِلِه موعِظِه کِرد وِمِه رِه وِشونی سِه توضی داوِمِه. البتِه خَلوتی دِلِه، و فقط وِشونی گه می نظر با نفوذ وِنِه رِه بُتِمِه، چون نِگرون وِمِه گه نَکِنِه بیخدی دُو هاکِرد ووم.</verse>
				<verse number="3">ولی حتّی تیتوس گه می هَمرا دَوِه، با هَینگه یونانی وِه، وِرِه مَجبور نَکِردِنِه گه خَتنِه بَوو.</verse>
				<verse number="4">هَین نِگرونی هون دِردِرو بِرارِنی خاطری وِه گه بِن بِنکی اَمِه جمعی دِلِه بیمونِه، تا هون آزادی ای گه مَسیحْ عیسایی دِلِه دارمی رِه جاسوسی هاکِنِن و اَمارِه بردگی ای سِه بَیرِن.</verse>
				<verse number="5">ولی اَما یَه لَحظِه هَم وِشونی تَسلیم نَوِمی تا اِنجیلی حَیقت شِمِنِه کامِلاً مَحفوظ بَمونِّه.</verse>
				<verse number="6">ولی اونانیگه به نظر بانِفوذ اِنِنِه- هر کی ووئه مِنِه فَرقی نَکِنِّه، چونگه خِدا بیخدی هیچکسی جا طرفداری نَکِنِّه- وِشون هیچی مِنِه اِضافِه نَکِردِنِه،</verse>
				<verse number="7">بَلگی برعکس، وِشون بِفَهمِسِنِه گه اِنجیلی خَوَرِخِشی اعلام هاکَردن غیر یَهودیِنی سِه، مِنِه بِسپارِس بَوِه، هَمونجور گه اِنجیلی خَوَرِخِشی اعلام هاکِردن یَهودیِنی سِه پِطرسِ بِسپارِس بَوِه.</verse>
				<verse number="8">چون ویگه پِطرسی طریق کار هاکردِه گه غیرِیهودینی رسول ووئه، می دِلِه هَم کار هاکِردِه تا غیریَهودینی رسول ووئِم.</verse>
				<verse number="9">وختی گه یعقوب و کیفا و یوحنا گه به نظر ایمو کلیسایی سِتون وِنِه، هون فیضی گه می نَصیب بَوِه وِه رِه بَئینِه، و مِن و بَرنابایی هَمرا دَسِ رِفاقت هادانِه تا اَما غیریَهودیِنی وَر بوریم و وِشون یَهودیِنی وَر بورِن.</verse>
				<verse number="10">وِشون فقط اَمِه جا بَخوایسِنِه گه فقیرِنی فِکر ووئیم، همون کاری گه مِن شِه هَم وی مِشتاق وِمِه.</verse>
				<verse number="11">ولی همتی گه کیفا اَنطاکیه ای سِه بیمو، وی پِش هِرِسامِه، چون وی حَق وِه.</verse>
				<verse number="12">چون پِش از اونگِه اونانیگه یَعقوب، راهی هاکِرد وِه بیئِن، غیرِیَهودیِنی هَمرا همسِفرِه بَوِه وِه، ولی وختی وِشون بیمونِه، یَهودینی ترسی جا شِرِه، کِنار بَکِشیِه و سیوا هاکِردِه.</verse>
				<verse number="13">دییَر یهودیِن هَم هَین دُرویی ای دِلِه وی هَمرا هَمدَس بَوِنِه، جوریگه حتّی بَرنابا هَم وِشونی دُرویی ای خاطری از راه به دَر بَوِه.</verse>
				<verse number="14">ولی هَمونجور گه مِن بَئیمِه وِشون اِنجیلی حَیقتی راستی ای دِلِه قدم نَئیرِنِه، هَمه ای پِش کیفارِه بُتِمِه: «اگه تو، گه یهودی هَسّی، هِتی غیرِیهودیِنی تَرا زندگی کِنّی نا یهودیِنی تَرا، چِتیِه گه غیرِیَهودیِنِ مَجبور کِنّی گه یَهودیِنی تَرا رفتار هاکِنِن؟»</verse>
				<verse number="15">اَما یَهودی زادِمی و ’گِناهکارِ غیریهودی‘ نیمی،</verse>
				<verse number="16">اَما دِمّی گه هیچکی شَریعَتی اعمالی هَمرا، صالح بِشمارس نَوونِه، بَلگی عیسی مسیحی ایمونی طریق صالح بِشمارس وونِه. پس اَما هَم مَسیحْ عیسی رِه ایمون بیاردِمی تا مسیحی ایمونی هَمرا صالح بِشمارِس بَووئیم، و نا شریعتی اعمالی هَمرا، چون هیچ آدمی شریعَتی اعمالی هَمرا صالح بِشمارِس نَوونِه.</verse>
				<verse number="17">ولی اگه هَینی دِمال دَووئیم گه مسیحی دِلِه صالح بِشمارِس بَووئیم، مَعلوم بَوو گه گِناهکارمی، یَعنی مسیح، گِناهی نوکرِ؟ اَصلاً!</verse>
				<verse number="18">چون اگه اونچی گه شِه لی هادامِه رِه یَکَش دییَر بَساجِم، نِشون دِمِه گه خطاکارمِه،</verse>
				<verse number="19">چون مِن شریعتی طریق نسبت به شریعَت بَمِردِمِه تا نسبت به خِدا زندگی هاکِنِم.</verse>
				<verse number="20">مِن مَسیحی هَمرا صَلیبی سَر مصلوب بَوِمِه، و دِ مِن نیمِه گه زندگی کِمِّه، بَلگی مسیحِ گه می دِلِه زندگی کِنِّه؛ و هَین زندگی گه اَلَن جسمی دِلِه دِ کِمِّه، خِدایی ریکائی ایمونی همرائه گه مِنِه دوس داشتِه و شی جانِ می خاطری هادا.</verse>
				<verse number="21">مِن خِدایی فِیضِ باطل نَکِمِّه، چون اگه صالحی شَریعتی راهی جا بِدس ایمو، پس مَسیح بیخِدی بَمِردِه.</verse>
			</chapter>
			<chapter number="3">
				<verse number="1">اِی نادونِ غَلاطیِن، کی شِمارِ جادو هاکِردِه؟ عیسی مَسیحی بَمِردَن اَنّی آشکار شِمارِ بُتِه بَوِه گه انگار وی شِمِه چِشی پِش مصلوب بَوِه.</verse>
				<verse number="2">فقط خوایمِه هَینِه شِمِه جا دِنَّم: شریعتی اعمالی هَمرا خِدایی روحِ بَیتِنی یا ایمون به اونچی گه بِشنُسِنی ای هَمرا؟</verse>
				<verse number="3">شِما اَنّی نادونِنی؟ گه روحی هَمرا شِرو هاکِردِنی و اِسا خواینِنی جِسمی هَمرا کامِل بَووئین؟</verse>
				<verse number="4">مَگِه دِشتِه هون عذابارِه، بیخِدی تَحَمِل هاکِردنی؟ مَگِه هَینگه راساسی بیخِدی زحمت بَکِشی ووئین!</verse>
				<verse number="5">اونیگه خِدایی روحِ شِمارِ دِنِه، و شِمِه میِن معجزات کِنِّه هَین کارِ شریعتی اعمالی هَمرا کِنِّه، یا ایمون به اونچی گه بِشنُسِنی ای هَمرا؟</verse>
				<verse number="6">هَمونجور گه ابراهیم «خِدارِه ایمون بیاردِه و هَین ویسِه صالحی بِشمارِس بَوِه.»</verse>
				<verse number="7">پَس وینِنی اونانیگه ایمون دارِنِه ابراهیمی وَچیلنِه.</verse>
				<verse number="8">و مِقدّسِ نِوِشتِه ها پِشتَر بَئیِه گه خِدا غیریهودیِنِ ایمونی خاطری صالح اِشمارنِه، هینِسِه، هون خَوَرِخِشِ ابراهیمِ اعلام هاکردِه و بُتِه «دِشتِه قومیشون تی طریقی جا بَرکَت گیرِنِه.»</verse>
				<verse number="9">پَس اونانیگه ایمونِ تکیِه دارِنِه، ابراهیمی هَمرا، هون مَردِ ایمون، بَرکَت گیرِنِه.</verse>
				<verse number="10">چون دِشتِه اونانیگه خواینِنِه شریعتی اعمالِ بِجا بیارِن، هَمه لَعنَتی بِن دَرِنِه، چون توراتی کیتابی دِلِه بَنوِشت بَوِه: «هر کی دِشتِه اونچی گه شریعتی کیتابی دِلِه بَنوِشت بَوِه رِه پایبَن نَووئه و اونانِه بِجا نیارِه، لعنت بَوو.»</verse>
				<verse number="11">اِسا، مَعلومِ گه هیچکَس شریعَتی خاطری خِدایی وَر صالِح بِشمارِس نَوونِه، چون «صالح آدم ایمونی هَمرا زندگی کِنِّه.»</verse>
				<verse number="12">ولی شریعَت ایمونی جا نیِه، بَلگی «اونیگه، اونانِه بِجا اُرنِه اونانی دِلِه زندگی کِنِّه.»</verse>
				<verse number="13">اَمِه عوض مسیح لعنت بَوِه و هَینجوری اَمارِه شریعَتی لعنتی بِن آزاد هاکِردِه، چون توراتی دِلِه بَنوِشت بَوِه گه: «هر‌ کی دار بَزِه بَوو، ملعونِ.»</verse>
				<verse number="14">وی هَینجور هاکِردِه تا ابراهیمی بَرکَت، مَسیحْ عیسایی دِلِه، غیریهودیِنی نَصیب بَوون و تا اَما هون روح گه وَعده هادا بَوِه وِه رِه، ایمونی راهی جا بَیریم.</verse>
				<verse number="15">اِی بِرارِن، بِلین روزمَرِه زندگی ای جا یَتِه مَثل بیارِم. هیچکَس نَتِنِّه یَتِه عهدِ گه آدمی رسمی هاکِرد وو رِه، باطل هاکِنِه یا یَچی اونِه اِضافِه هاکِنِه.</verse>
				<verse number="16">اِسا، ابراهیم و وی نَسلِ وعده ها هادا بَوِه. نُنِه: «و نَسلها رِه،» جوریگه اِنگار خِیلیایی خَوَری ووئِه، بَلگی گِنِه «تی نَسلِ،» گه منظور مَسیحِ.</verse>
				<verse number="17">خوایمِه هَینِه بُئِم گه: شریعت گه چارصد و سی سال بعد بیمو، هون عهدی گه خِدا پِشتر دَوَس وِه رِه باطل نَکِنِّه، جوریگه وَعدِه هیچ بَوو.</verse>
				<verse number="18">چون اگه اِرث شریعَتی جا ووئه، دِ وعده ای جا نیِه؛ ولی خِدا اونِه وعده ای راهی جا ابراهیمِ هادا.</verse>
				<verse number="19">پَس منظور شریعَتی جا چی وِه؟ شریعَت تقصیراتی خاطری زیاد بَوِه، هون هَم فقط تا موقِه ای گه هون ’نَسل‘ گه وَعدِه اِشارِه کِردِه، بیِه. شریعَت فِرشتِگونی طریق و یَتِه واسطه گری دَسی طریق برقرار بَوِه.</verse>
				<verse number="20">اِسا هیچ واسطه‌ گری فقط یَه طرفی نماینده نیِه، ولی خِدا یَتّائِه.</verse>
				<verse number="21">پَس مَگِه شریعَت خِدایی وعدِه هایی ضِدِ؟ اَصلاً! چون اگه شریعتی هادا بَوِه وِه گه بَتِنِسِه زندگی هادِه، پس راساسی صالحی هَم شریعتی راهی جا بِدَس ایمو.</verse>
				<verse number="22">ولی مِقدَّسِ نِوِشتِه ها اعلام هاکِردِه گه هَمه گِناهی دِلِه اَسیرِنِه، تا هون وعده گه عیسی مسیحی ایمونی راهی جائه، اونانیگه ایمون بیاردِنِه رِه هادا بَوو.</verse>
				<verse number="23">اَما، پِش از ایمونی بیموئَن شریعتی تسلّطی بِن اسیر وِمی و تا ایمونی ظاهر بَووئن زیندونی دِلِه اَمارِه داشتِنِه.</verse>
				<verse number="24">پَس تا موقِه ای گه مَسیح بیِه شریعَت اَمِه سَرپَرس بَوِه، و ایمونی هَمرا صالِح بِشمارِس بَوِمی.</verse>
				<verse number="25">ولی اِسا گه ایمون بیمو، دِ هون سَرپَرسی دَسی بِن دَنیمی.</verse>
				<verse number="26">چون مَسیحْ عیسایی دِلِه، شِما هَمه ایمونی خاطری، خِدایی ریک ریکانی.</verse>
				<verse number="27">چونگه شِما هَمه گه مَسیحی دِلِه تعمید بَیتِنی، مَسیحِ شی تَن دَکِردنی.</verse>
				<verse number="28">دِ نا یهودی معنی دارنِه نا یونانی، نا نوکر نا آزاد، نا مَردی نا زَنا، چون شِما هَمه مَسیحْ عیسایی دِلِه یَتّانی.</verse>
				<verse number="29">و اگه شِما مَسیحی سِه هَسّنی، پَس ابراهیمی نَسلِنی و طبقِ وَعده، وارِثین هَم هَسِّنی.</verse>
			</chapter>
			<chapter number="4">
				<verse number="1">می گَب هَینِه: تا موقِه ای گه وارث وَچِئه، هر چَن هَمه چی ای صاحاب ووئِه، نوکَری هَمرا فرقی نارنِه،</verse>
				<verse number="2">و تا موقِه ای گه وی پیر تعیین هاکِردِه سَرپرسِن و وَکیل وَصیِنی دَسِ بِن دَرِه.</verse>
				<verse number="3">اَمِه خَوَری هَم هَینجورِ: تا موقِه ای گه وَچِه وِمی، هَین دِنیایی قانونایی نوکر وِمی.</verse>
				<verse number="4">ولی موقه ای گه هون تعیین بَوِه وخت کامِلاً بَرسِه، خِدا شی ریکارِه بَرِسانیِه گه یَتِه زَنایی جا بَزا بَوِه و شَریعتی بِن دِنیا بیمو،</verse>
				<verse number="5">تا اونانیگه شریعَتی بِن دَوِنِه رِه آزاد هاکِنِه، و هَینجوری اَما ریک ریکائی مقامی دِلِه فرزند خوندگی ای حَق، اَمِه نصیب بَوو.</verse>
				<verse number="6">پَس چونگه شِما وَچیلِنی، خِدا شی ریکائی روحِ اَمِه دِلی دِلِه بِشتِه گه داد زَنِّه «اَبّا، اِی پیر!»</verse>
				<verse number="7">پس تو دِ نوکر نیئی، بَلگی ریکائی؛ و اگه ریکائی خِدا تِرِه وارِث هاکِردِه.</verse>
				<verse number="8">پِشتر موقِه ای گه خِدارِه نِشناسی وِنی، یَه چیایی نوکر وِنی گه حَیقَتاً خِدایِن نینِه.</verse>
				<verse number="9">ولی اَلَن خِدارِه اِشناسنِنی، یا بهترِ بُئِم خِدا شِمارِ اِشناسِنِه، چِتیِه گه یَکَش دییَر هَین دِنیایی سِس و بی اِرزِشِ قانونایی سَمت گِردِنِنی، خواینِنی یَکَش دییَر اونانی سِه نوکری هاکِنین؟</verse>
				<verse number="10">روزا و ماها و فَصلا و سالا رِه دارِنی!</verse>
				<verse number="11">تَرسِمِه نَکِنِه زَحمتی گه شِمِنِه بَکِشیمِه بیخدی ووئه.</verse>
				<verse number="12">اِی بِرارِن، شِمِه جا خواهش کِمِّه گه هِتی می تَرا بَووئین، چون مِنَم هِتی شِمِه تَرا بَوِمِه. شِما می حَق هیچ بَدی ای نَکِردِنی.</verse>
				<verse number="13">هَمونجور گه دِنِنی، هون مریضی ای خاطری گه می تَنی دِلِه دَوِه، اَوّل، اِنجیلی پیغمِ شِمارِ موعظه هاکِردمِه.</verse>
				<verse number="14">و هر چَن می وضع و اوضاع شِمِنِه یَتِه آزمود وِه، مِنِه بی حرمت و کِچیک نَکِردنی، بَلگی مِنِه هِتی خِدایی فرشته ای تَرا قَبول هاکِردِنی، اِنگار گه مسیحِ عیسی رِه، قَبول کِنِنی.</verse>
				<verse number="15">پَس شِمِه ذوق و شوق چی بَوِه؟ چون بَتِمِّه شهادت هادِم گه اگه بَتِنِّسِنی، حتّی شی چِشِ هَم دیرگا اُردِنی و مِنِه داوِنی.</verse>
				<verse number="16">پس اِسا چونگه حَیقَتِ شِمارِ گِمِه شِمِه دِشمَن بَوِمِه؟</verse>
				<verse number="17">اونان شِمِنِه غیرت دارِنِه، ولی نا خِبِ نیّتی هَمرا. اونان خواینِنِه شِمارِ سیوا هاکِنِن تا وِشونی سِه غیرت دارین.</verse>
				<verse number="18">خِبِ گه غیرت دارین، به‌شرطی گه خِبِ نیَّتی هَمرا ووئِه و هَمِش دَوو، نا فقط موقِه ای گه مِن شِمِه هَمرا دَرمِه.</verse>
				<verse number="19">می عزیزِ وَچیلِه، گه اَی هَم شِمِسِه بَزائَنی دردِ دارمِه تا هون موقِه گه مَسیح شِمِه دِلِه شکل بَیرِه،</verse>
				<verse number="20">کاشکی اَلَن شِمِه وَر دَوِمِه تا یَجور دییَر گَب بَزِنِم، چون شِمِه خَوَری مات و مبهوتمِه.</verse>
				<verse number="21">شِما گه خواینِنی شریعَتی بِن دَووئین، مِنِه بُئین، مَگِه اونچی گه شریعَت گِنِه رِه گوش نَدِنِنی؟</verse>
				<verse number="22">چون توراتی کیتابی دِلِه بَنوِشت بَوِه گه ابراهیم دِتا ریکا داشتِه، یَتِه کِلفَتی جا و یَت دییَر آزادِ زَنایی جا.</verse>
				<verse number="23">ولی کِلفتی ریکا طبقِ جسم دِنیا بیمو؛ با هَینگه، آزادِ زَنایی ریکائی دِنیا بیموئَن، طبقِ وَعدِه وِه.</verse>
				<verse number="24">هَینِه بِشِنِه یَتِه مَثلی تَرا بُتَن. هَین دِتا زَنا، دِتا عهدنِه. یَتِه سینایی کوهی جائه گه وچیلِه ای نوکری ای سِه دِنیا اُرنِه: وی هاجرِ.</verse>
				<verse number="25">اِسا هاجر سینایی کوهِ، عربی دیاری دِلِه، اورشلیمی شهری هَمرا گه اَلَن دَرِه برابری کِنِّه، چون شی وَچیلِه ای هَمرا نوکری ای دِلِه دَرِه.</verse>
				<verse number="26">ولی بالا اورشَلیم آزاد هَسِّه، گه اَما هَمه ای مارِ.</verse>
				<verse number="27">چونگه اِشعیای پِیغمبری کیتابی دِلِه بَنوِشت بَوِه: «اِی نازا گه نَزائی، خِشالی هاکِن؛ اِی گه بَزائَنی دردِ نَکِشی ای، خِشالی هاکِن و داد بَزِن؛ چون بی کَسِ زَنایی وَچیلِه شی دارِ زَنایی وَچیلِه ای جا ویشتَر وونِنِه.»</verse>
				<verse number="28">ولی شِما، اِی بِرارِن، هِتی اِسحاقی تَرا وَعده ای وَچیلِنی.</verse>
				<verse number="29">ولی هَمونجور گه هون موقِه ریکائی گه طبقِ جسم دِنیا بیمو وِه، اونیگه طبقِ خِدایی روح دِنیا بیمو رِه، اذیت و آزار کِردِه. اَلَنم هَینجورِ.</verse>
				<verse number="30">ولی تورات چی گِنِه؟ «کِلفَت و وی ریکارِه دیرگا هاکِن، چون کِلفتی ریکا، آزادِ زَنایی ریکائی تَرا، اِرث نَوِرنِه.»</verse>
				<verse number="31">پَس، اِی بِرارِن، اَما کِلفتی وَچیلِه نیمی، بَلگی آزادِ زَنایی جامی.</verse>
			</chapter>
			<chapter number="5">
				<verse number="1">آزادی ای سِه وِه گه مَسیح اَمارِه آزاد هاکِردِه؛ پَس قائِم هِرِسین و یَکَش دییَر نوکری ای جِدِ شی گِردَن نِلین.</verse>
				<verse number="2">هارشین! مِن، پولُس، شِمارِ گِمِه گه اگه خَتنِه بَووئین، مَسیح شِمِنِه هیچ منفعتی نارنِه.</verse>
				<verse number="3">و مِن یَکَش دییَر شهادت دِمِه گه هر کی گه خَتنِه بَوو وِنِه دِشتِه شریعتِ دارِه.</verse>
				<verse number="4">شِما مسیحی جا سیوا بَوِنی، شِمایی گه شَریعتی طریقی جا خواینِنی صالح بِشمارِس بَووئین، شِما فِیضی جا دور بَوِنی.</verse>
				<verse number="5">چون اَما خِدایی روحی طریقی جا ایمونی هَمرا هون صالحی ای چِش بِراهمی گه اَمِه اِمیدِ.</verse>
				<verse number="6">چون مَسیحْ عیسایی دِلِه نا خَتنِه بَووئَن مِهِمِه نا خَتنِه نَووئَن، بَلگی مِهم ایمونیِه گه مِحبَتی طریقی جا کار کِنِّه.</verse>
				<verse number="7">خِب دُو کِردِنی. کی شِمِه دَمِ بَیتِه تا حَیقتی جا اطاعت نَکِنین.</verse>
				<verse number="8">هَینگه شِما هَینجور قانع بَوِنی، اونیگه شِمارِ بَخونِسه ای جا نیِه.</verse>
				<verse number="9">«یَذِرِه خَمیرمایِه، دِشتِه خَمیرِ وَر اُرنِه.»</verse>
				<verse number="10">مِن خِداوندی دِلِه شِمِه جا مِطمئنمِه گه شِما یَت دییَر نظری رِه قَبول نَکِنِنی، و اونیگه شِمارِ پریشون کِنِّه، هر کی ووئِه، شی سِزا رِه وینِّه.</verse>
				<verse number="11">ولی اِی بِرارِن، اگه حَلا مِن خَتنِه هاکِردنِ موعظه کِردِمِه، دِ چه اذیت و آزار وینِسِمِه؟ پس اگه هینجور کِردِمِه، دِ صلیبی پیغِم هیچکسِ وَر نَخاردِه.</verse>
				<verse number="12">کاش اونانیگه شِمارِ پریشون کِنِنِه، شِرِه اَختِه کِردِنِه!</verse>
				<verse number="13">چونگه اِی بِرارِن، شِما آزادی ای سِه بَخونِس بَوِنی. فقط شی آزادی رِه یَتِه فرصتی تَرا جِسمی سِه استفادِه نَکِنین، بَلگی مِحبتی هَمرا، هَمدِیَرِ خِدمَت هاکِنین.</verse>
				<verse number="14">چون دِشتِه شریعت یَتِه حِکمی دِلِه خِلاصِه وونِه گه: «شی هَمسادِه رِه هِتی شی تَرا دوس دار.»</verse>
				<verse number="15">ولی اگه هَمدیرِ گاز بَیرین و بَل هادین، مِواظب ووئین گه هَمدیَری دَسی هَمرا از بِین نَشوئین.</verse>
				<verse number="16">ولی مِن گِمِه خِدایی روحی هَمرا رفتار هاکِنین گه جِسمی خواسِّها رِه بِجا نیارِنی.</verse>
				<verse number="17">چون جسمی خواسِّها خِدایی روحی ضِدِّ و خِدایی روحی خواسِّها جسمی ضِدِّ؛ چونگه هَین دِتا هَمدیَری ضِدِّنِه، جوریگه دِ نَتِنِّنی هر چی گه خواینِنی رِه، بِجا بیارین.</verse>
				<verse number="18">ولی اگه خِدایی روحی هَمرا هِدایت بَووئین، شِما دِ شریعَتی بِن دَنینی.</verse>
				<verse number="19">اِسا، جسمی اَعمال مَعلومِ: بی‌عفتی، ناپاکی، و هرزگی؛</verse>
				<verse number="20">بِت‌پرسی و جادوگری؛ دِشمَنی، جنگ و دعوا، حسودی، غیظ، زیادِ خواهی، تفرقِه، دَسِه دَسِه هاکِردن</verse>
				<verse number="21">حَسودی؛ مَسّی، عیاشی و یَه چیایی هَینِنی تَرا. شِمارِ هِشدار دِمِه، هَمونجور گه پِشتَر شِمارِ هِشدار هادا وِمِه، اونانیگه هَینجور کارارِه کِنِنِه خِدایی پادشاهی رِه اِرث نَوِرِنِه.</verse>
				<verse number="22">ولی خِدایی روحی ثَمَرِه، مِحبت، خِشالی، صِلح و سلامتی، صَبر، مِهرَوونی، خِبی، وَفاداری،</verse>
				<verse number="23">ملایمت و شی دَمِ بَیتَنِ. هیچ شریعتی هَینِنی ضِد نیِه.</verse>
				<verse number="24">اونانیگه مَسیحْ عیسایی سِه هَسِّنِه، جسمِ وی هوا و هوس و خواسِّهایی هَمرا صَلیبی سَر بَکِشینِه.</verse>
				<verse number="25">اگه خِدایی روحی هَمرا زندگی کِمّی، خِدایی روحی هَمرا هَم رفتار هاکِنیم.</verse>
				<verse number="26">بیخدی مغرور نَووئیم تا هَمدیَری غیظِ لُو بیاریم، و هَمدیرِ حَسودی نَکِنیم.</verse>
			</chapter>
			<chapter number="6">
				<verse number="1">اِی بِرارِن، اگه یَنَفَر یَتِه خطایی هاکِنِه شِما گه خِدایی روحِ دارِنی، وِنِه ملایمِ روحی هَمرا وِرِه راسِ راهی سَمت دَگِردانین. با هَین وِجود، تی حَواس شِخدِرِه ووئه گه وَسوَسه ای دِلِه نَکِفی.</verse>
				<verse number="2">هَمدِیَری باریشونِ دوش بَکِشین گه هَینجوری مَسیحی شَریعَتِ بِجا اُرِنی.</verse>
				<verse number="3">چون اگه یَنَفَر شِرِه یَچی حساب هاکِنِه گه نیِه، شِرِه گول زَنِّه.</verse>
				<verse number="4">ولی هر کی وِنِه شی کارِ آزمود هاکِنِه. هون موقِه وی فخر هاکِردنی دلیل شِه ویسِه هَسِّه نا وی همسادِه ای سِه.</verse>
				<verse number="5">چون هر کی وِنِه، شی بارِ بَوِرِه.</verse>
				<verse number="6">اونیگه خِدایی کَلامی جا تعلیم گیرنِه، وِنِه دِشتِه خِبِ چیارِه اونی هَمرا گه وِرِه تعلیم دِنِه شَریک بَوو.</verse>
				<verse number="7">گول نَخارین: نِشِنِه خِدارِه مسخرِه هاکِردن، چون آدَمی هر چی دَکارِه، هَمونِه دِرُو کِنِّه.</verse>
				<verse number="8">چون هر کی گه شی جسمی سِه کارنِه، شی جسمی جا هَم فسادِ دِرُو کِنِّه؛ ولی هر کی گه خِدایی روحی سِه کارنِه، اَبَدی زندگی رِه خِدایی روحی جا دِرُو کِنِّه.</verse>
				<verse number="9">پس خِبی هاکِردنی جا دِلسرد نَووئیم، چون اگه کاری جا دَس نَکِشیم، خِبِ فصلی موقِه دِرُو کِمّی.</verse>
				<verse number="10">پَس تا فِرصت دارمی دِشتِه مَردِنِ خِبی هاکِنیم، بِخصوص اونانیگه مسیحِ ایمون دارِنِه.</verse>
				<verse number="11">هارشین، شی دَسی هَمرا، چِتی گَتِه حِروفی هَمرا شِمِنِه نِوِیسِمِه!</verse>
				<verse number="12">اونانیگه خواینِنِه به ظاهِر شِرِه خِب هَم هادِن، شِمارِ مجبور کِنِنِه گه خَتنِه بَووئین، فقط هَینِسه گه مَسیحی صَلیبی خاطری عذاب نَکشِن.</verse>
				<verse number="13">چون اونانیگه خَتنِه وونِنِه حتّی شِه هَم شریعَتِ بِجا نیارِنِه، بَلگی خواینِنِه شِما خَتنِه بَووئین تا شِمِه جسمی دِلِه افتخار هاکِنِن.</verse>
				<verse number="14">ولی نَکِنِه گه مِن هیچ وَخت یَچیرِه بِجِز اَمِه خِداوند عیسی مَسیحی صَلیبِ افتخار هاکِنِم، گه وی طریق، دِنیا میسِه مَصلوب بَوِه و مِن دِنیایی سِه مَصلوب بَوِمِه.</verse>
				<verse number="15">چون نا خَتنِه بَووئن چیزیِه و نا خَتنِه نَووئَن؛ اونچی مِهِمِه تازه خلقت هَسِّه.</verse>
				<verse number="16">و دِشتِه اونانیگه هَین قانونی هَمرا رفتار کِنِنِه، صِلح و سلامتی و رَحمَت وِشونی سِه، و اسرائیلی خِدارِه ووئِه.</verse>
				<verse number="17">بعد از هین دِ کَسی مِنِه عذاب نَدِه، چون داغایی شی تَنی دِلِه دارمِه گه نِشون دِنِه مِن عیسایی نوکرمِه.</verse>
				<verse number="18">اِی بِرارِن، اَمِه خِداوند عیسی مَسیحی فیض شِمِه روحی هَمرا دَوو! آمین!</verse>
			</chapter>
		</book>
		<book number="49">
			<chapter number="1">
				<verse number="1">پولُسی طرفی جا گه خِدایی خواسی هَمرا مَسیحْ عیسایی رَسولِ، مِقدّسینی سِه گه اَفِسُسی شهری دِلِه دَرِنِه، اونانیگه مَسیحْ عیسایی دِلِه وَفادارِنِه:</verse>
				<verse number="2">فیض و صِلح و سلامتی اَمِه پیر، خِدا، و خِداوندْ عیسی مَسیحی طرفی جا، شِمِنِه بیِه.</verse>
				<verse number="3">مِوارَک ووئه خِدا و اَمِه خِداوند عیسی مَسیحی پیر، گه اَمارِه مَسیحی دِلِه هر روحانی برکتی هَمرا آسِمونی جاهایی دِلِه برکت هادا.</verse>
				<verse number="4">چون پِش از هینگِه دِنیا خلق بَوو، اَمارِه مسیحی دِلِه اِنتِخاب هاکِردِه، تا وی حِضور مِقَدَّس و بی‌عیب ووئیم. مِحبتی دِلِه،</verse>
				<verse number="5">وی، طبقِ شی خواسِه و اِرادِه، اَمارِه پِشتر شی فرزند خوندگی ای سِه تعیین هاکِردِه، تا عیسی مسیحی طریقی جا خِدایی ریک ریکا بَووئیم،</verse>
				<verse number="6">تا وی پِر جَلالِ فیض حمد و ثنا بَوو، هَمون فیضی گه شی عزیزی دِلِه اَمارِه برکت هادا.</verse>
				<verse number="7">اَما مسیحی دِلِه، وی خونی طریق، آزادی دارمی؛ گه هَین هَمون خطاهایی بَخشِشِه، گه اونِه شی بی حَد و حسابِ فیضی اَنّا،</verse>
				<verse number="8">هر حِکمتی دِلِه و هر کامِلِ فَهمی دِلِه، فَت و فِراوان اَمارِه هادا.</verse>
				<verse number="9">وی شی اِراده ای رازِ اَمارِه بِشناسانیِه، طبقِ شی خواسِه گه مَسیحی دِلِه ظاهِر هاکِردِه</verse>
				<verse number="10">خِدایی نَخشِه هَین وِه، تا هَمونجور گه وی وخت بَرسِه، هَمه چیرِه، چی آسمونی دِلِه و چی زَمینی سَر، همدیری هَمرا مسیحی دِلِه جَم هاکِنِه.</verse>
				<verse number="11">اَما وی دِلِه وارِثِن بَوِمی. چون طبقِ وی خواسِه گه هَمه چیرِه طِبقِ شی اِراده اَنجام دِنِه، پِشتر انتخاب بَوِه وِمی.</verse>
				<verse number="12">تا اَما گه اوَّلین کَسایی وِمی گه مَسیحِ اِمید داشتمی، وی جَلالِ حمد و ثنا هاکِنیم.</verse>
				<verse number="13">شِما هَم وی دِلِه، هون موقِه گه حَیقَتِ کلامِ، گه همون شِمِه نِجاتی اِنجیل هَسِّه رِه بِشنُسنی و اونِه ایمون بیاردنی، روح‌القدسِ موعودی هَمرا مِهر بَوِنی،</verse>
				<verse number="14">گه اَمِه اِرثی بِیانِه هَسِّه، تا هون موقِه گه اونِه کامِلاً بِدس بیاریم، تا خِدایی جلال حمد و ثنا بَوو.</verse>
				<verse number="15">هَینِسه، هَمونجور گه مِنَم شِمِه ایمونی تعریفِ عیسای خِداوندِ و شِمِه مِحبتِ دِشتِه مِقَدَسینی سِه بِشنُسِمِه،</verse>
				<verse number="16">شِمِه شِکر هاکِردنی جا دَس نَکِشیمِه، شِمارِ هَمِش شی دِعاهایی دِلِه یاد اُرمِه،</verse>
				<verse number="17">تا اَمِه خِداوند عیسی مَسیحی خِدا، هون پِر جلالِ پیر، حِکمت و مکاشفه ای روحِ شِمارِ هادِه، تا وِرِه بِشناسین،</verse>
				<verse number="18">تا شِمِه دِلی چِش رووشِن بَوو، تا هون اِمیدی گه خِدا شِمارِ اونیسِه بَخونِسِه بِشناسین، و خِدایی هون بی حد و حِساب و پِرجلالِ میراثِ، مِقَدَّسینی دِلِه بِفهمین،</verse>
				<verse number="19">و وی بی حد و حِسابِ قِوَّتی جا نسبت به اَما گه ایمون دارمی، باخَوَر بَووئین. هون قِوَّت، خِدایی پِر زورِ قدرتی جا گه دِ کار کِنِّه، اِنِه</verse>
				<verse number="20">گه اونِه مَسیحی دِلِه به‌کار بَیتِه، هون موقِه گه وِرِه مِردِگونی جا زینِّه هاکِردِه و آسِمونی جاهایی دِلِه، شی راسِ دَسی وَر هِنیشانیِه،</verse>
				<verse number="21">هر ریاست و اقتدار و قِوَّت و فرمونروایی جا بالاتر، و هر اِسمی جا بالاتر نا فقط هین دوره ای دِلِه بَلگی آینده ای دورانی دِلِه هَم همینجور.</verse>
				<verse number="22">و وی هَمه چیرِه مسیحی لینگی بِن بِشتِه، و تعیین هاکِردِه گه کلیسایی سِه هَمه چی ای دِلِه سَر ووئه،</verse>
				<verse number="23">کلیسایی گه وی تَنِ، و وی پِری، هَمه چیرِه هَمه چی ای دِلِه پِر کِنِّه.</verse>
			</chapter>
			<chapter number="2">
				<verse number="1">شِما شی خطاها و گِناهِنی دِلِه بَمِرد وِنی،</verse>
				<verse number="2">و یه وختی اونانی دِلِه زندگی کِردنی، هون موقِه گه هَین دِنیایی راهایی دِلِه، و هوایی رئیسی قِدرَت، یَعنی اِبلیسی جا اطاعت کِردنی، هون روحی جا گه اَلَنم نافرمونِ وچیلِه ای دِلِه کار کِنِّه.</verse>
				<verse number="3">دِشتِه اَما هَم یه وختی وِشونی میِن شی جسمی هوا و هوسی دِلِه زندگی کِردِمی، و شی جسمی خواسِه‌ها و فِکرارِه بِجا اُردِمی؛ و هِتی بَقیِه آدمنی تَرا، طبقِ شی ذات خِدایی غضبی سِه مَحکوم بَوِمی.</verse>
				<verse number="4">ولی خِدایی رحم گه بی حد و حسابِ، شی گَتِ مِحبتی سِه اَمارِه دوس داشتِه،</verse>
				<verse number="5">حتّی هون موقِه گه شی خطاهایی دِلِه بَمِرد وِمی، اَمارِه مَسیحی هَمرا زینِّه هاکِردِه - شِما، فیضی راهی جا نِجات بَیتِنی؛</verse>
				<verse number="6">و خِدا اَمارِه مَسیحی هَمرا زینِّه هاکِردِه و آسِمونی جاهایی دِلِه مَسیحْ عیسایی هَمرا هِنیشانیِه،</verse>
				<verse number="7">تا هون زمونهایی دِلِه گه خواینِه بیِه، وی شی بی حد و حسابِ فیضِ، شی مِهرَوونی ای طریق نسبت به اَما، مَسیحْ عیسایی دِلِه هَم هادِه،</verse>
				<verse number="8">چون فیضی هَمرا و ایمونی طریقی جا نِجات بَیتِنی. و هَین شِمِه جا نیِه؛ بَلگی خِدایی هَدیِه هَسِّه،</verse>
				<verse number="9">و هَین کارایی نتیجه نیِه، تا هیچکَس شِرِه افتخار نَکِنِه.</verse>
				<verse number="10">چون اَما خِدایی دَسی کارمی، و مَسیحْ عیسایی دِلِه خَلق بَوِمی تا خِبِ کارا هاکِنیم، هون کارایی گه خِدا پِشتر آمادِه هاکِردِه تا اونانی دِلِه قَدم بِلیم.</verse>
				<verse number="11">پَس، شی یاد بیارین، گه یه وختی شِما غیرِیهودینِ، ’خَتنِه نَوِه‘ خونِسنی، و شِرِه، ’خَتنِه‌ بَوِه‘ دِنِسنی، اِسا اونگه وِشونی خَتنِه یَتِه جسمانی کارِ گه آدَمی ای دَس اَنجام بَوِه -</verse>
				<verse number="12">و شی یاد بیارین، گه هون موقِه مَسیحی جا سیوا وِنی و اسرائیلی قومی جا حِساب نیمونی، و نسبت به وَعده ای عَهدیشون، غریب وِنی، و نااِمید و بی‌خِدا هَین دِنیایی دِلِه زندگی کِردنی.</verse>
				<verse number="13">ولی اِسا مَسیحْ عیسایی دِلِه، شِما گه یَه وختی دور وِنی، مَسیحی خونی طریق نَزیک بَوِنی.</verse>
				<verse number="14">چون مسیح شِه اَمِه صِلح و سلامتیِه، ویگه اَما هر دِتا، یَعنی یهود و غیرِیهودِ یَتّا هاکِردِه. و شی جسمی دِلِه جِدایی ای دیفارِ گه دِشمنی ای باعث وِه رِه لی هادا،</verse>
				<verse number="15">رسم و رسومی گه شریعَتی احکامی دِلِه دَوِه رِه باطل هاکِردِه، تا شی دِلِه، هون دِتایی عوض یَتِه تازه آدم به وجود بیارِه، تا صِلح و سَلامتی برقرار هاکِنِه</verse>
				<verse number="16">و هر دِتارِه یَتِه تَنی دِلِه خِدایی هَمرا آشتی هادِه، و شی صَلیبی طریقی جا گه وی سَر، دِشمَنی رِه بَکوشتِه.</verse>
				<verse number="17">وی بیمو و صِلح و سلامتی ای خَوَرخِشِ شِمارِ گه دور وِنی و اونانیگه نَزیک وِنِه رِه، اعلام هاکِردِه</verse>
				<verse number="18">چون وی طریق، اَما دِتا، یَتِه روحی دِلِه آسمونی پیرِ دَسرِسی دارمی.</verse>
				<verse number="19">پَس دِ شِما غَریبِه و اَجنبی نینی، بَلگی مِقَدَّسینی هَمرا هَموطن و خِدایی خِنِوادِه ای اعضایی جانی؛</verse>
				<verse number="20">شِما هون عمارتی سَر گه رَسولِن و پِیغَمبَرِن وی پِی وِنِه، بَنا بَوِنی، گه مَسیحْ عیسی شِه هون بَنایی اَصلی سَنگِ.</verse>
				<verse number="21">مسیحی دِلِه دِشتِه هَین بَنائیشون همدیری کَش وصل وونِه، و یَتِه مِقَدّسِ مَعبد خِداوندی دِلِه بَرپا وونِه.</verse>
				<verse number="22">و شِما هَم هَمدیری هَمرا مسیحی دِلِه بَنا وونِنی تا یَتِه خِنِه بَووئین گه خِدا شی روحی طریق وی دِلِه مونِّه.</verse>
			</chapter>
			<chapter number="3">
				<verse number="1">هَینِسه مِن، پولُس، گه شِما غیریَهودینی خاطری مَسیحْ عیسایی زیندونیمِه -</verse>
				<verse number="2">بی شک شِما هَین جریانی خَوَری بِشنُسنی گه خِدایی فیضی نظارت شِمِه خدمتی سِه مِنِه هادا بَوِه،</verse>
				<verse number="3">گه چِتی هون رازی مکاشِفِه ای هَمرا، مِنِه معلوم بَوِه، هَمونجور گه خِلاصِه شِمِنِه بَنوِشتِمِه،</verse>
				<verse number="4">وختی گه اونِه بَخونین، بَتِنِّنی پِی بَورین گه مِن چِتی مَسیحی رازِ بِفهمسِمِه</verse>
				<verse number="5">هون رازی گه قدیمی نسلیشونی دِلِه آدَمِنی ریک ریکایی سِه آشکار نَوِه وِه، اونجور گه اَلَن روح القدسی طریقی جا، وی مِقَدّسِ رَسولِن و پِیغمبرِنی سِه آشکار بَوِه.</verse>
				<verse number="6">هون راز هَینِه گه غیرِیهودینَم مَسیحْ عیسایی دِلِه اِنجیلی طریق هَم اِرثنِه، و همون تَنی اعضانِه و خِدایی وعده ای دِلِه شَریکنِه.</verse>
				<verse number="7">مِن طبقِ خِدایی فیضی هدیه هَین اِنجیلی خادم بَوِمِه، گه وی قدرتی عملی طریق مِنِه هادا بَوِه.</verse>
				<verse number="8">هر چَن گه مِن دِشتِه مِقَدَّسینی میِن هَمه ای جا کمترینمِه، هَین فیض مِنِه هادا بَوِه تا مَسیحی بی حد و حسابِ گنجیشونِه غیریهودیِنی سِه اعلام هاکِنِم،</verse>
				<verse number="9">و هَمه رِه هَم هادَم گه خِدایی نَخشِه چِتی اَنجام وونِه. خِدا گه هَمه چیرِه خَلق هاکِردِه، شی هَین رازِ از قدیم جاهادا داشتِه.</verse>
				<verse number="10">تا کلیسایی طریقی جا خِدایی جورواجورِ حکمت، رئیسها و قدرتها، آسِمونی جاهایی دِلِه آشکار بَوو،</verse>
				<verse number="11">هَین همون هدفی وِه گه خِدا از اَزل داشتِه، گه خِدا اونِه اَمِه خِداوند مَسیحْ عیسایی دِلِه اَنجام هادا.</verse>
				<verse number="12">اَما مسیحی دِلِه و هون ایمونی طریق گه وِرِه دارمی، بَتِمّی جِرأت و اطمینانی هَمرا خِدارِه نَزیک بَووئیم.</verse>
				<verse number="13">پَس شِمِه جا خواهش کِمِّه هون رنجهایی خاطری گه دِ شِمِنِه کَشِمِه، دِلسرد نَووئین، چون اونِن شِمِه افتخاری باعثِ.</verse>
				<verse number="14">هَینِسه مِن، آسِمونی پیری پِش زِنی زَمِّه</verse>
				<verse number="15">گه هر خِنِوادِه ای آسِمونی دِلِه و زَمینی سَر، ویجا اِسم گیرنِه،</verse>
				<verse number="16">گه طبقِ شی جَلالی دولتمندی شِمارِ هادِه، تا خِدایی روحی طریق، شی باطِنی دِلِه قوی و قِدّار بَووئین،</verse>
				<verse number="17">تا مَسیح، ایمونی طریق شِمِه دِلی دِلِه بَمونِّه، و مِحبتی دِلِه بِنِه دَوِنّین، پابرجا بَووئین،</verse>
				<verse number="18">تا قِوّت دارین گه دِشتِه مِقَدَّسینی هَمرا، گه مَسیحی مِحبتی دِرازا و پَهنا و جَلی و بِلَّنی رِه بِفهمین</verse>
				<verse number="19">و مسیحی مِحبتِ گه بَشری معرفتی جا بالاترِ رِه بِشناسین - تا خِدایی کاملِ پِری ای جا سَرمَشت بَووئین.</verse>
				<verse number="20">جلال ووئه هون خِدارِه گه بَتِنِّه هون قِوّتی طریق گه اَمِه دِلِه کار کِنِّه، خِیلی ویشتَر از اونچی گه اَما گِمون هاکِنیم یا بَخوایم، کار هاکِنِه.</verse>
				<verse number="21">کلیسایی دِلِه و مَسیحْ عیسایی دِلِه، دِشتِه نَسلیشونی دِلِه، تا اَبَد خِدارِه جَلال ووئِه!آمین.</verse>
			</chapter>
			<chapter number="4">
				<verse number="1">پَس مِن گه خِداوندی خاطری زیندونی دِلِه دَرمِه، خواهِش کِمِّه گه شِمِه رَفتار هون دعوتی گه شِما اونیسِه بَخونِس بَوِنِه ای لایق ووئه</verse>
				<verse number="2">دِشتِه فروتَنی و ملایمتی هَمرا؛ و صبر و مِحبتی دِلِه هَمدِیَرِ تَحمِل هاکِنین.</verse>
				<verse number="3">تقَّلا هاکِنین تا هون یَتّا بَووئن گه خِدایی روحی جائه، صِلح و سلامتی ای دِلِه دارین.</verse>
				<verse number="4">هَمونجور گه یَتِه تَن و یَتِه روح دَرِه، خِدا هَم هون موقِه گه شمارِ بَخونِسه یَتِه اِمید شِمارِ هادا؛</verse>
				<verse number="5">یَتِه خِداوند، یَتِه ایمون، یَتِه تَعمید؛</verse>
				<verse number="6">یَتِه خِدا و هَمه ای پیر گه هَمه ای جا بالاترِه، هَمه ای دِلِه کار کِنِّه، و هَمه ای دِلِه دَرِه.</verse>
				<verse number="7">ولی هر کِدیم از اَمارِه مَسیحی بَخشِشی اَنّا فیض هادا بَوِه.</verse>
				<verse number="8">هَمونجور گه مزموری کیتاب گِنِه: «وختی گه وی عرشِ بَرینی سمت لُو بوردِه، یَتِه لشگر اَسیرِنِ، شی دِمال بَوِردِه و وی مَردِنِ هدیه ها هادا.»</verse>
				<verse number="9">هَین گَبی معنی گه’وی لُو بوردِه‘ چیِه، بِجُز هَینگه زَمینی پَست تَرین جاها هَم جِر بیمو؟</verse>
				<verse number="10">ویگه جِر بیمو، هَمونیه گه دِشتِه آسِمونِنی جا لُوتر بوردِه، تا هَمه چیارِه شی حِضوری هَمرا پِر هاکِنِه.</verse>
				<verse number="11">و وی وِه گه رَسولِن هادا، پِیغمبرِن، مِواشِرِن، چَپونِن و مَلِّمِن هادا،</verse>
				<verse number="12">تا مِقَدَّسینِ خِدمتی کاری سِه آمادِه هاکِنِن، مَسیحی تَنی بَنایی سِه،</verse>
				<verse number="13">تا وختی گه اَما هَمه اَمِه ایمون یَتّا ووئه و اَما هَمه ای بِشناسیَن خِدایی ریکائی جا یَتّا ووئه تا هینجوری یَتِه کامِلِ آدمی قَد گَت بَووئیم، تا مسیحی قامتی پِری ای اَنّا بَرسیم</verse>
				<verse number="14">اَزما دِ هِتی کِچیک وَچیلِه ای تَرا نَوومی گه موجیشونی هَمرا هر طرف هِپرتانی بَووئیم و جورواجورِ تَعالیم و آدَمِنی دوز و کَلکی وا هون نَخشِه هایی دِلِه گه گِمراهی ای سِه کَشِنِنِه، اَمارِه هَین طرف و هون طرف بَوِرِه.</verse>
				<verse number="15">بَلگی حَیقتی بُتَنی هَمرا مِحبتی دِلِه، هر لحاظی جا هون اَنّا گه سَرِ، یَعنی مَسیح، رشد کِمِّی.</verse>
				<verse number="16">وی دِلِئه گه دِشتِه تَن هر مفصلی هَمرا گه اونِه ربط دارنِه چِفت و بَس وونِه و چَسبِنِه تا هر عضوی دِرِس کار هاکِنِه، تَن رشد کِنِّه و شِرِه مِحبتی دِلِه بَنا کِنِّه.</verse>
				<verse number="17">اِسا هَینِه گِمِه و اَی هَم خِداوندی دِلِه گِمِه گه دِ شِمِه رفتار نِنِه هِتی هون مَردِنی تَرا گه خِدارِه نِشناسِنِنِه ووئِه گه شی بیخِدی فِکرایی دِلِه رفتار کِنِنِه.</verse>
				<verse number="18">وِشونی عقل تاریک بَوِه، و نادونی ای خاطری گه وِشونی سَنگ دِلی ای نَتیجِئِه، خِدایی زندگی ای جا دور بَوِنِه.</verse>
				<verse number="19">وِشون سنگدِل بَوِنِه و شِرِه هرزگی ای دَس بِسپارِسِنِه، جوریگه طمعی هَمرا هر ناپاکی رِه دَس بَزونِه.</verse>
				<verse number="20">ولی شِما هَینجوری مسیحِ یاد نَیتِنی،</verse>
				<verse number="21">البته اگه گِمون هاکِنیم گه شِما وی خَوَری بِشنُسِنی و طِبق هون حَیقَتی گه عیسایی دِلِه دَرِه، تعلیم بَیتِنی.</verse>
				<verse number="22">تا شی قَدیمِ زندگی ای روش یَعنی هون قَدیمِ آدَم گه گول زَنَکِ خواسِه هایی طریقی جا فاسد وِه رِه، شی تَنی جا دیرگا بیارین.</verse>
				<verse number="23">و روحی دِلِه شِمِه فِکر تازه بَوو،</verse>
				<verse number="24">و تازِه آدَمی رِه شی تَن دَکِنین، گه صالحی و حَیقی قدّوسیَتی دِلِه، خِدایی تَرا خلق بَوو.</verse>
				<verse number="25">پَس، دِرو نَزِنین، و هر کِدیم شی هَمسادِه ای هَمرا راسی ای هَمرا گَب بَزِنِه، چون اَما هَمه، هَمدیَری هَمرا یَتِه اعضامی.</verse>
				<verse number="26">«عصبانی بَووئین، ولی گِناه نَکِنین» و نِلین شِمِه روز تُوم بَوو و شِما حَلا غیظی دِلِه دَووئین،</verse>
				<verse number="27">و ابلیسِ فِرصت نَدین.</verse>
				<verse number="28">دِز دِ دِزّی نَکِنِه، بَلگی زحمت بَکِشِه، و شی دَسی هَمرا صداقتی هَمرا کار هاکِنِه، تا بَتِنِّه یَچی مِحتاجِنَم هادِه.</verse>
				<verse number="29">شِمِه دِهِن بَدِ گَبی سِه وا نَوو، بَلگی دِشتِه شِمِه گَب بَقیِه ای بَنایی سِه کار هاکِنِه و احتیاجی رِه بَرآوَردِه هاکِنِه، و اونانیگه اِشنُنِنِه رِه فِیض بَرِسانِّه.</verse>
				<verse number="30">و خِدایی قدّوسِ روحِ گه وی هَمرا آزادی ای روزی سِه مِهر بَوِنی رِه، نارحت نَکِنین.</verse>
				<verse number="31">هر جور تَلی، خشم، غیظ، داد و بیداد، تِهمت و هر جور بَدخواهی رِه شیجا دور هاکِنین.</verse>
				<verse number="32">هَمدِیَری هَمرا مِهرَوون و دِلسوج ووئین و هَمونجور گه خِدا شِمارِ مَسیحی دِلِه بِبَخشیِه، شِما هَم هَمدِیَرِ بِبَخشین.</verse>
			</chapter>
			<chapter number="5">
				<verse number="1">پَس هِتی عزیزِ وَچیلِه ای تَرا، خِدایی جا سَرمَخش بَیرین.</verse>
				<verse number="2">و مِحبتی دِلِه رَفتار هاکِنین، هَمونجور گه مَسیح هَم اَمارِه مِحبت هاکِردِه و شی جانِ اَمِسِه هِتی قِروونی و خِش عَطرِ هَدیِه ای تَرا خِدارِه پیشکَش هاکِردِه.</verse>
				<verse number="3">ولی شِمِه میِن بی‌عفتی یا هر جور ناپاکی یا هوا و هوسی جا حتّی نِنِه گَبی میِن بیِه، چون هَینِن مِقَدَّسینی لایق نیِه.</verse>
				<verse number="4">بَدِ گَب و بیخِدی گَب و رَکیکِ گَب شِمِه میِن دَنیوو گه شِمِه لایق نیِه، وِنِه اونی عوض شِکر هاکِنین.</verse>
				<verse number="5">چون مِطمئن ووئین گه هیچ بی حیا یا ناپاک یا طمعکارِ آدم گه هَمون بِت پَرَس ووئه، خِدا و مسیحی پادشاهی ای دِلِه سَهمی نارنِه.</verse>
				<verse number="6">نِلین هیچکی شِمارِ مِفتِ گَبی هَمرا گول بَزِنِه، چون هَین چیایی خاطریِه گه خِدایی غیظ وِشونی سَر گه نافرمونی کِنِنِه اِنِه.</verse>
				<verse number="7">پَس وِشونی هَمرا شریک نَووئین.</verse>
				<verse number="8">چون شِما یَه وختی تاریکی ای دِلِه دَوِنی، ولی اِسا خِداوندی دِلِه نورِنی. پَس هِتی نوری وَچیلِه ای تَرا رَفتار هاکِنین.</verse>
				<verse number="9">چون نوری ثَمَره، هر جور خِبی، راسی و دِرِسی ای دِلِه بَنگیت وونِه.</verse>
				<verse number="10">تَقَلّا هاکِنین بِفهمین گه چی خِداوندِ راضی کِنِّه.</verse>
				<verse number="11">تاریکی ای بی فایده کارایی دِلِه شَریک نَووئین، بَلگی اونانِه بَرمَلا هاکِنین.</verse>
				<verse number="12">چون حتّی اونچی گه وِشون خلوتی دِلِه کِنِنِه ای زِوون بیاردن، شَرم آوَرِ.</verse>
				<verse number="13">ولی وختی گه هر چی نوری هَمرا بَرمَلا بَوو، آشکار وونِه.</verse>
				<verse number="14">چون هر چی گه آشکار وونِه نورِ. هَینِسه بُتِه بَوِه گه: «اِی توویی گه خُویی دِلِه دَری، ویشار بَواش، مِردِگونی جا زینِّه بَواش، و مَسیح شی نورِ تی سَر تابانِّه.»</verse>
				<verse number="15">پَس، خِیلی مواظب ووئین گه چِتی رفتار کِنِنی، شِمِه رفتار عاقِلِ آدمنی تَرا ووئه نا نادونِ آدمنی تَرا.</verse>
				<verse number="16">شی وختی قَدرِ دِنّین، چون هَین روزا، بَدِ روزائِه.</verse>
				<verse number="17">پَس نادون نَووئین، بَلگی بِفَهمین گه خِداوندی اِراده چیِه.</verse>
				<verse number="18">و شرابی جا مَس نَووئین، گه شِمارِ بَدِ کارایی سَمت کَشانِّه؛ بَلگی خِدایی روحی جا پِر بَووئین.</verse>
				<verse number="19">مزامیر و پَرَسشی سرودها و آوازهایی هَمرا گه خِدایی روحی جائِه هَمدیری هَمرا گَب بَزِنین و دِشتِه دِلی جا خِداوندی سِه بَخونین و آهنگ بَساجین.</verse>
				<verse number="20">هَمِش خِدای پیرِ، اَمِه خِداوند عیسی مَسیحی اِسمی هَمرا هَمه چی ای سِه شِکر هاکِنین.</verse>
				<verse number="21">مَسیحی حِرمتی خاطری، هَمدیَری جا اطاعت هاکِنین.</verse>
				<verse number="22">اِی زَناکِنِن، شی مَرداکِنِنی جا اطاعت هاکِنین، هَمونجور گه خِداوندی جا اطاعت کِنِنی.</verse>
				<verse number="23">چون مَرد، شی زَنایی سَرِ، هَمونجور گه مَسیح هَم شی تَن، یَعنی کلیسایی سَرِ، و وی شِه کلیسایی نِجات دَهَندِئِه.</verse>
				<verse number="24">پَس هَمونجور گه کلیسا مَسیحی جا اطاعت کِنِّه، زَناکِنِن هَم وِنِه هر کاری دِلِه شی مَردا کِنِنی جا اطاعت هاکِنِن.</verse>
				<verse number="25">اِی مَرداکِنِن، شی زَناکِنِنِ دوس دارین، اونجور گه مَسیح هَم کلیسارِه دوس داشتِه و شی جانِ ویسِه هادا،</verse>
				<verse number="26">تا وِرِه خِدایی کَلامی اُوئی هَمرا پاک هاکِنِه و هَینجوری کلیسارِه تَقدیس هاکِنِه.</verse>
				<verse number="27">تا کلیسارِه هون شکوهی هَمرا گه دارنِه شی وَر بیارِه، بدون هیچ لک و چین و چروک یا هر چی دییَر، تا کلیسا مِقدّس و بی عیب ووئه.</verse>
				<verse number="28">هَینِسه، مَرداکِنِن وِنِه شی زَناکِنِنِ هِتی شی تَنی تَرا دوس دارِن. اونیگه شی زَنارِه دوس دارنِه، شِرِه دوس دارنِه.</verse>
				<verse number="29">چون هیچکی هیچ وَخت شی تَنی جا بیزار نیِه، بَلگی وِرِه غذا دِنِه و ویجا مِواظِبَت کِنِّه، هَمونجور گه مَسیح، کِلیسایی جا مِواظِبَت کِنِّه.</verse>
				<verse number="30">چون اَما وی تَنی اَعضامی.</verse>
				<verse number="31">«هَینِسه مَرد شی پیر و ماری جا سیوا وونِه، شی زَنارِه چَسبِنِه و هون دِتا یَه تَن وونِنِه،»</verse>
				<verse number="32">هَین راز، یَتِه گَتِ رازِ- و هَینی گه مِن گِمِه مسیح و کلیسایی خَوَریِه</verse>
				<verse number="33">خِلاصِه هَینگه، هر کِدیم از شِما هَم وِنِه شی زَنارِه هِتی شی تَرا دوس دارِه، و وِنِه زَنایی حَواس دَوو گه شی مَردی رِه حِرمت بِلِه.</verse>
			</chapter>
			<chapter number="6">
				<verse number="1">اِی وَچیلِه، خِداوندی دِلِه شی پیر و ماری جا اِطاعَت هاکِنین، چون دِرِسِ کار هَینِه.</verse>
				<verse number="2">«شی پیر و مارِ اِحترام بِل»، گه هَین اوَّلین حکمِ گه وَعده ای هَمرائه:</verse>
				<verse number="3">«تا خِش وَخت بَووئی و زَمینی سَر دِرازِ عمر داری.»</verse>
				<verse number="4">اِی پیرِن، شی وَچیلِه ای غیظِ لُو نیارین، بَلگی وِشونِه خِداوندی تعلیم و تربیتی هَمرا گَت هاکِنین.</verse>
				<verse number="5">اِی نوکَرِن، شی زَمینی اَربابنِ ترس و لَرزی هَمرا، و دِل و جانی هَمرا، اِطاعَت هاکِنین، هَمونجور گه اِنگار مَسیحِ اِطاعَت کِنِنی.</verse>
				<verse number="6">و هَینَم، نا فقط هون موقِه گه شِمارِ اِشِنِنِه، هِتی اونانی تَرا گه آدَمی ای راضی هاکِردنی دِمال دَرِنِه، بَلگی هِتی مَسیحی نوکَرِنی تَرا گه خِدایی اِرادِه رِه دِل و جانی هَمرا بِجا اُرِنِه.</verse>
				<verse number="7">خِبِ نیّتی هَمرا خِدمَت هاکِنین، هَمونجور گه اِنگار خِداوَندِ خِدمَت کِنِنی نا آدَمِ،</verse>
				<verse number="8">دِنِّنی هر کی گه خِبِ کار هاکِنِه، اونی جِوابِ خِداوندی جا گیرنِه، چی نوکَر ووئِه، چی آزاد.</verse>
				<verse number="9">اِی اَربابِن، شی نوکَرِنی هَمرا هَمینجور رَفتار هاکِنین، و وِشونی خط و نِشون بَکِشینی جا دَس بَکِشین، چون دِنِّنی ویگه هَم وِشونی اَرباب و هَم شِمِه اَربابِ، آسِمونی دِلِه دَرِه، و وی هیچکسی میِن فرق نِلنِه.</verse>
				<verse number="10">سرآخر، خِداوندی دِلِه و هون قِوَّتی دِلِه گه وی قدرتی جا اِنِه، قوی بَووئین</verse>
				<verse number="11">خِدایی اسلحه رِه کامِل دَکِنین تا بَتِنّین اِبلیسی حِقِّه هایی پِش هِرِسین.</verse>
				<verse number="12">چون اَمِه جنگ جسم و خون، یَعنی آدمی هَمرا نیِه، بَلگی اَما رئیسِنی علِیه، قِدرتهایی علِیه، و هون تاریکی ای نیروهایی علِیه گه هَین دِنیایی سَر حاکمِنِ، و شَریرِ روحانی لشگریشونی علِیه، گه آسِمونی جاهایی دِلِه دَرِنِه، جَنگِمی.</verse>
				<verse number="13">پَس خِدایی اَسلَحِه رِه کامِل دَکِنین، تا شرِّ روزی دِلِه بَتِنّین قائِم هِرِسین، و بَتِنّین بعد از هَینگه هَمه چی اَنجام بَوِه، پایدار هِرِسین.</verse>
				<verse number="14">پَس قائِم هِرِسین، هَمونجور گه حَیقَتی کَمر وَنِ دَوِسِنی و شی صالحی ای زِرِه رِه شی تَن دَکِردنی.</verse>
				<verse number="15">اِنجیلی صلح و سلامتی رِه هِتی یَتِه کُوشی تَرا دَکِنین، اونجور گه اِنگار اونی اعلامی سِه آمادِنی</verse>
				<verse number="16">هر وضعی دِلِه ایمونی سِپَرِ بَیرین، تا بَتِنّین اونی هَمرا، هون شَریری دِشتِه تَش دارِ تیریشونِه دَکوشانین.</verse>
				<verse number="17">نِجاتی کِلاهخودِ شی سَر بِلین و روحی شَمشیر گه هَمون خِدایی کلامِ رِه، شی دَس بَیرین.</verse>
				<verse number="18">و هَمِش، هر جور دِعا و خواهشی هَمرا، خِدایی روحی دِلِه دِعا هاکِنین، هَینِسه ویشار و هوشیار ووئین، و همِش پایداری ای هَمرا دِشتِه مِقَدّسینی سِه دِعا هاکِنین.</verse>
				<verse number="19">و میسِه هَم دِعا هاکِنین، تا هر وَخت شی دِهِنِ گَب بَزوئَنی سِه وا کِمِّه، هون کَلامی قِوَّت مِنِه هادا بَوو، تا اِنجیلی رازِ دِل و جِرأتی هَمرا اعلام هاکِنِم،</verse>
				<verse number="20">هَون اِنجیل گه اونی سَفیرمِه، هر چَن زنجیلی دِلِه! دِعا هاکِنین گه اونِه جِرأتی هَمرا اونجور گه وی لایقِ، اعلام هاکِنِم.</verse>
				<verse number="21">هینسِه گه می حال و روزی جا خَوَردار ووئین و دِنّین چی کِمِّه، تیخیکوس، گه عزیزِ بِرار و خِداوندی دِلِه وفادارِ خادمِ، هَمه چیرِه شِمارِ گِنِه.</verse>
				<verse number="22">مِن وِرِه هَین منظوری سِه شِمِه وَر بَرِسانیمِه تا اَمِه حال و روزی جا خَوَردار بَووئین، و تا وی شِمارِ دِلگرم هاکِنِه.</verse>
				<verse number="23">خِدای پیری طرفی جا و خِداوند عیسی مَسیحی طرفی جا، بِرارِنی سِه صِلح و سلامتی و با ایمونِ مِحبت ووئه.</verse>
				<verse number="24">وی فیض دِشتِه اونانی هَمرا گه اَمِه خِداوند عیسی مسیحِ، هون مِحبتی هَمرا گه از بِین نَشونِه دوس دارِنِه.</verse>
			</chapter>
		</book>
		<book number="50">
			<chapter number="1">
				<verse number="1">پولُس و تیموتائوسی طرفی جا، مَسیحْ عیسایی نوکَرِن، دِشتِه مِقَدَّسینی سِه گه مَسیحْ عیسایی دِلِه فیلیپی شهری دِلِه دَرِنِه، ناظِرِن و شَماسِن:</verse>
				<verse number="2">فیض و صِلح و سلامتی، اَمِه پیر، خِدا، و خِداوندْ عیسی مَسیحی طرفی جا، شِمِسِه بیِه.</verse>
				<verse number="3">هر وَخت گه شِمارِ شی یاد اُرمِه، شی خِدارِه شِکر کِمِّه</verse>
				<verse number="4">دِشتِه شی دِعاهایی دِلِه هَمِش، شِما هَمه ای سِه خِشالی ای هَمرا دِعا کِمِّه،</verse>
				<verse number="5">هون همکاری ای سِه گه مسیحی اِنجیلی کاری دِلِه، از اوَّلین روز تا اَمرِز، شریک وِنی.</verse>
				<verse number="6">و مِن مِطمئنمِه اونیگه شِمِه دِلِه خِبِ کارِ شِرو هاکِردِه، اونِه تا مَسیحْ عیسایی دَگِرسنی روز به آخر رَسانِّه.</verse>
				<verse number="7">مِن هَین حقِّ دارمِه گه شِما هَمه ای خَوَری هَینجور حِسّی دارِم، چونگه می دِلی دِلِه جا دارِنی، چون شِما هَمه می هَمرا خِدایی فیضی دِلِه شریکِنی، هَم می زیندون دَکِتنی دِلِه، هَم اِنجیلی دِفاع هاکِردَنی جا، و هَم اونی حَیقتِ ثابت هاکِردن.</verse>
				<verse number="8">چون خِدا می گِواهِ گه چِتی اون احساساتی هَمرا گه مَسیحْ عیسایی جا سرچشمِه گیرنِه، شِما هَمه ای مِشتاقمِه.</verse>
				<verse number="9">و می دِعا هَینِه گه شِمِه مِحبت ویشتَر و ویشتَر بَوو، معرفت و فهم کاملی هَمرا ووئِه،</verse>
				<verse number="10">تا بَتِنّین اونچی گه بِهتَرینِ قَبول هاکِنین، و مسیحی روزی دِلِه پاک و بی‌عیب ووئین.</verse>
				<verse number="11">صالِحی ای ثمره ای جا پِر بَووئین گه عیسی مَسیحی طریقی جا، خِدایی جلال و حمد و ثنا هاکِردنی سِه ختم وونِه.</verse>
				<verse number="12">اِی بِرارِن، خوایمِه دِنّین اونچی گه می سَر بیمو، در اَصل اِنجیلی تَرَقی ای باعث بَوِه،</verse>
				<verse number="13">هون جوریگه دِشتِه سلطنتی کاخی نِگَهوونِن و هَمه ای سِه معلوم بَوِه گه مِن مَسیحی خاطری زیندونی دِلِه دَرمِه؛</verse>
				<verse number="14">و می زیندون دَکِتَن باعث بَوِه گه ویشتَرِ بِرارِن، خِداوندی دِلِه وِشونی دِل قَویتر بَوو تا دِشتِه جِرأتی هَمرا، بی تَرس خِدایی کَلامِ بُئِن.</verse>
				<verse number="15">بعضیا حَسودی و چِش و هَم چِشی ای سَر مَسیحِ موعظِه کِنِنِه، ولی بعضیا خِبِ نیَّتی هَمرا.</verse>
				<verse number="16">هون دِوّمی دَسِه مِحبتی جا هَینجور کِنِنِه، چون دِنِنِه گه مِن اِنجیلی دِفاع هاکردنی سِه مِنِه ایجِه بِشتِنِه.</verse>
				<verse number="17">ولی هون اوّلین دَسِه چِش و هَم چِشمی ای سَر مَسیحِ موعظه کِنِنِه، نا خِبِ نیّتی هَمرا، چون خیال کِنِنِه گه می عذابارِه زیندونی دِلِه ویشتَر کِنِنِه.</verse>
				<verse number="18">پس چی؟ مِهم هَینِه گه هر جور وونِه، مَسیح اعلام بَوو، چی دِرِسِ نیّتی هَمرا ووئِه، چی نادِرِس نیّتی هَمرا! هَینِسه مِن خِشالی کِمِّه. اَرِه، اَی هَم خِشالی کِمِّه،</verse>
				<verse number="19">چون دِمِّه گه شِمِه دِعاها و عیسی مسیحی روحی کِمکی هَمرا، هَین می آزاد بَووئنی سِه خَتم وونِه،</verse>
				<verse number="20">هَمونجور گه اشتیاقی هَمرا اِنتِظار کَشِمِه و اِمید دارمِه گه هیچی ای دِلِه شَرمندِه نَوومِه، بَلگی جِرأتِ کاملی هَمرا، اَلَن هَم، هَمیشه ای تَرا، چی بَمِردَن و چی زندگی ای دِلِه، مسیح می تَنی دِلِه جَلال گیرنِه.</verse>
				<verse number="21">چون زندگی میسِه مَسیحِ و بَمِردَن میسِه سود</verse>
				<verse number="22">اگه قَرارِ شی زندگی رِه هَین تَنی دِلِه اِدامِه هادِم، هَین میسِه یَتِه پِر ثَمرِ کار هَسِّه. با هین وجود نَتِمِّه بُئِم کِدیمِه اِنتخاب هاکِنِم!</verse>
				<verse number="23">هَین دِتایی مین بَدجور دِ جَنگِمِه: چونگه آرزو دارمِه هَین دِنیایی جا بورِم و مَسیحی هَمرا دَووم، چون هَین خِیلی بهتَرِ.</verse>
				<verse number="24">ولی می بَمونِسَن جسمی دِلِه شِمِنِه واجِب تَرِ.</verse>
				<verse number="25">چونگه هَینی جا مِطمئنمِه، دِمِّه گه شِمِه تَرَقی و خِشالی ای سِه، ایمونی دِلِه زینِّه مُومِّه و شِما هَمه ای هَمرا اِدامِه دِمِه،</verse>
				<verse number="26">تا وختی گه یَکَش دییَر شِمِه وَر بیئِم، شِمِه افتخار مَسیحْ عیسایی دِلِه می خاطری ویشتَر و ویشتَر بَوو.</verse>
				<verse number="27">فقط بِلین شِمِه زندگی ای رَوش، مسیحی اِنجیلی لایق ووئه، اونجور گه چی بیئِم و شِمارِ بَوینِم و چی نیئِم، شِمِه جا بِشنُئِم گه یَتِه روحی دِلِه پابرجانی و یَتِه فِکری هَمرا اِنجیلی ایمونی سِه، دوش به دوش هَم تَقَّلا کِنِنی،</verse>
				<verse number="28">و هیچی ای دِلِه اونانی جا گه شِمِه علِیه مونِّنِه تَرسی نارِنی. هَین وِشونی سِه یَتِه معلومِه نِشونِه هلاکتی سِه هَسِّه، ولی شِمِسِه نِجاتی نِشونِئِه، و هَین خِدایی جائِه.</verse>
				<verse number="29">چون هَین افتخار شِمِه قِسمَت بَوِه گه نا فقط مَسیحِ ایمون بیارین، بَلگی اونیسِه رنج هَم بَکِشین.</verse>
				<verse number="30">شِمِنِه هَم هَمون جنگیِه گه مِنِه اونی دِلِه بَئینی و اَلَنَم اِشنُنِنی گه حَلا هَم اونی هَمرا سَر و کَلِّه زَمِّه.</verse>
			</chapter>
			<chapter number="2">
				<verse number="1">پَس اگه مَسیحی دِلِه دِلگرمی دارِنی، اگه وی مِحبت شِمِه تَسلّی ای باعث وونِه، اگه خِدایی روحی دِلِه رفاقت دارِنی، و اگه مِهرَوونی و دِلسوجی دارِنی،</verse>
				<verse number="2">هَم فِکر ووئنی هَمرا ؟و هَین مِحبتی هَمرا، یکدِلی و هَم نظر ووئَنی هَمرا، می خِشالی رِه کامِل هاکِنین.</verse>
				<verse number="3">هیچ کاری رِه خِدخواهی و چِش و هَم چِشی ای سَر نَکِنین، بَلگی فروتنی ای هَمرا بَقیِه رِه شیجا بِهتَر دِنّین.</verse>
				<verse number="4">هیچکِدیم از شِما فقط شی منفعتی فِکر دَنیوو، بَلگی بَقیِه ای فکر هَم دَوو.</verse>
				<verse number="5">هَمون فِکرا گه مَسیحْ عیسی داشتِه رِه دارین:</verse>
				<verse number="6">ویگه هر چَن خِدایی هَمرا همشِکل وِه، خِدایی هَمرا بَرابر ووئَنِ، دِ دَسی نَچِسبِسِه،</verse>
				<verse number="7">بَلگی شِرِه خالی هاکِردِه و شِه نوکری شِکلِ بَیتِه آدَمِنی تَرا بَوِه.</verse>
				<verse number="8">و چون آدَمِنی شکلی تَرا بَوِه شِرِه فروتَن هاکِردِه و تا بَمِردَنی سِه، حتّی صَلیبی سَر بَمِردنی سِه مِطیع بَوِه.</verse>
				<verse number="9">پَس خِدا خِیلی وِرِه لُو بَوِردِه و یَتِه اِسم دِشتِه اِسمهایی جا بالاتر وِرِه هادا،</verse>
				<verse number="10">تا عیسایی اِسمی هَمرا هر زِنی ای خَم بَوو، آسِمونی دِلِه، زَمینی سَر و زَمینی بِن،</verse>
				<verse number="11">و هر زِوونی اِقرار هاکِنِه گه عیسی مسیحْ ’خِداوَندِ‘، خِدای پیری جَلالی سِه.</verse>
				<verse number="12">پَس اِی عَزیزِن، هَمونجور گه هَمِش مِطیع وِنی، اَلَن نا فقط می پِش، بَلگی خِیلی ویشتَر، وختی مِن دَنیمِه، شی نِجاتی سِه وِنِه ترس و لَرزی هَمرا عمل هاکِنین؛</verse>
				<verse number="13">چون خِدائه گه شِمِه دِلِه شی راضی ووئنی سِه کار کِنِّه، هَم اِراده ای دِلِه، هَم عملی دِلِه</verse>
				<verse number="14">هر کاری رِه بدون غِرغِر و جَر و بَحث اَنجام هادین،</verse>
				<verse number="15">تا بی عیب و سادِه دِل، و خِدایی بی عیبِ وَچیلِه ووئین، خطاکار و گِمراهِ نَسلی دِلِه گه شِمِه نور وِشونی میِن هِتی سِتارِه ایشونی تَرا هَین دِنیایی دِلِه تابِنِه،</verse>
				<verse number="16">زندگی ای کَلامِ قائِم دارین، تا مسیحی دَگِرسنی روزی دِلِه، افتخار هاکنِم گه بیخِدی دُو نَزومِه و بیخِدی زحمت نَکِشیمِه.</verse>
				<verse number="17">حتّی اگه لازم بَوو گه می خون هِتی یَتِه پیشکشی تَرا شِمِه ایمونی قِروونی ای سِه بَشنی بَوو، ذوق دارمِه و شِما هَمه ای هَمرا خشالی کِمِّه.</verse>
				<verse number="18">و شِما هَم وِنِه هَینجور خِشال ووئین و می هَمرا ذوق هاکِنین.</verse>
				<verse number="19">خِداوند عیسایی دِلِه اِمید دارمِه گه تیموتائوسِ خِیلی زود شِمِه وَر بَرِسانَم تا شِمِه حال و اَحوالی جا باخَوَر بَووم و می دِل خِشال بَوو.</verse>
				<verse number="20">چونگه دِ هیچکَسِ نارمِه گه حَیقتاً شِمِه راحتی ای فکر دَوو.</verse>
				<verse number="21">دِشتِه وِشون شی نَفعی دِمال دَرِنِه، نا عیسی مسیحی نَفعی دِمال.</verse>
				<verse number="22">ولی شِما دِنِنی گه تیموتائوس شی آزمودِ پَس هادا، گه چِتی می هَمرا، هِتی یَتِه ریکائی تَرا شی پیری هَمرا، اِنجیلی کاری دِلِه خِدمَت هاکِردِه.</verse>
				<verse number="23">پَس اِمید دارمِه هَمینگه می تکلیف روشِن بَوِه، وِرِه شِمِه وَر بَرِسانِم؛</verse>
				<verse number="24">و خِداوندی دِلِه مِطمَئنمِه گه مِنَم خِیلی زود اِمِه.</verse>
				<verse number="25">مِن لازِم دِنِّسِمِه اِپافْرودیتوسِ شِمِه وَر بَرِسانَم، ویگِه یَتوَر می بِرار و هَمکار و هَمرزمِه، و یَتوَر دییَر، کَسیِه گه شِما اونِه می احتیاجاتی برطرف هاکِردنی سِه بَرِسانی وِنی.</verse>
				<verse number="26">چونگه وی مِشتاقِ شِما هَمه رِه بَوینِه و هینی خاطری گه بِشنُس وِنی ناخِشِ، پریشونِ.</verse>
				<verse number="27">راساسی گه ناخِش وِه و دِ مِردِه. ولی خِدا وِرِه رَحم هاکِردِه، و نا فقط وِرِه، بَلگی مِنِه هَم رحم هاکِردِه، تا یَتِه غِرصِه می غِرصِه ایشونی سَر زیاد نَوو.</verse>
				<verse number="28">پَس مِن وی بَرسانینی سِه ویشتَر ذوق دارمِه، تا یَکَش دییَر وی بَئیَنی هَمرا خِشال بَووئین و می غِرصِه ای جا هَم کَم بَوو.</verse>
				<verse number="29">پس خِداوندی دِلِه، وِرِه دِشتِه خِشالی ای هَمرا قَبول هاکِنین و هَینجور آدَمِنِ حِرمت بِلین،</verse>
				<verse number="30">چونگه وی، مَسیحی کاری سِه دِ مِردِه، و شی جانِ خطر اِنگِتِه تا شِمِه خِدمتی کم و کَسری مِنِه جِبران بَوو.</verse>
			</chapter>
			<chapter number="3">
				<verse number="1">سَرآخر، اِی می بِرارِن، خِداوندی دِلِه خِشال ووئین! دِشتِه هون چیایی گه دِ شِمِسِه نِویسِمِه میسِه زحمتی نیِه، بلگی شِمِه اَمنیَّتی سِه هَسِّه.</verse>
				<verse number="2">هون سَگِنی جا دوری هاکِنین؛ هون گِناهکارِنی جا دوری هاکِنین! اونِنی جا گه خَتنِه هاکِردنی سِه جِسمِ وِرینِنِه، دوری هاکِنین.</verse>
				<verse number="3">چون خَتنِه‌ بَوِه اَمامی، گه خِدایی روحی هَمرا پَرَسِش کِمّی، و مَسیحْ عیسایی دِلِه افتخار کِمّی، و اَمِه تَکیه جسمی سَر نیِه-</verse>
				<verse number="4">هر چَن گه مِن، شِه، تَکیِه هاکِردَنی سِه جسمی سَر دلیل دارمِه. اگه ینفر گِمون کِنِّه گه دلیلی تَکیِه هاکِردَنی سِه جسمی سَر دارنِه، مِن ویشتَر دارمِه:</verse>
				<verse number="5">هَشتِمین روزی دِلِه خَتنِه بَووئن، اسرائیلی قومی جا، بنیامینی ایل و تَباری جا، عبرانی وَچِه، عبرانی پیر و ماری جا؛ طبقِ شریعت، فریسی؛</verse>
				<verse number="6">طبقِ غیرت، کلیسایی آزاردهنده؛ طبقِ صالِح ووئن گه شریعتی جا اِنِه، بی عیب.</verse>
				<verse number="7">ولی هر چی گه میسِه نَفع داشتِه، اونِه مَسیحی خاطری ضرر دِنِسِمِه</verse>
				<verse number="8">راساسی، مِن هَمه چیرِه هَینسِه گه می خِداوند مَسیحْ عیسایی بِشناسیَن هَمه چی ای جا بالاتر هَسِّه، ضرر دِمِّه، و وی خاطری هَمه چیرِه از دَس هادامِه و اونانِه هِتی آشغالی تَرا دِمِّه تا می نفع مَسیح ووئه</verse>
				<verse number="9">و وی دِلِه بَنگیت بَووم، نا می صالحی ای هَمرا گه شریعتی جا اِنِه، بَلگی هون صالحی ای هَمرا گه مَسیحی ایمونی راهی جا بِدَس اِنِه، همون صالحی ای گه خِدایی جائه و طبقِ ایمونِ.</verse>
				<verse number="10">تا مَسیح و وی زینِّه بَووئَنی قِوَّتِ بِشناسَم و وی عذابایی دِلِه شَریک بَووم، و وی مرگی دِلِه وی تَرا بَووم،</verse>
				<verse number="11">تا هر جور گه بَوو مِردگونی جا، زینِّه بَووئَنِ بِدس بیارِم.</verse>
				<verse number="12">نا هَینگه تا اَلَن هَینِنِه بدس بیارد ووم یا کامل بَوِمِه، بَلگی شِه پِشتر حرکت کِمِّه تا اونِه بِدَس بیارِم، چونگه مَسیحْ عیسی مِنِه شیسِه بِدَس بیاردِه.</verse>
				<verse number="13">بِرارِن، گِمون نَکِمِّه گه حَلا اونِه بِدَس بیارد ووم؛ ولی یَتِه کار کِمِّه، اونچی گه دِمال سَر دَرِه رِه یاد کِمِّه و اونچی ای گه پِش دَرِه ای سِه، تَقلّا کِمِّه،</verse>
				<verse number="14">هدفی بَرِسیَنی سِه تَقلّا کِمِّه، تا جایزه‌ای گه خِدا اونِه مَسیحْ عیسایی دِلِه مِنِه بالایی سِه بَخونِسِه رِه، بِدس بیارِم.</verse>
				<verse number="15">اونانیگه اَمِه میِن بالِغِ آدمِنِ، وِنِه هَینجور فکر هاکِنِن؛ و اگه هر چی ای دِلِه یَجور دییَر فِکر کِنِنی، خِدا شِمِسِه هَینِه هَم معلوم کِنِّه.</verse>
				<verse number="16">اَما وِنِه طبقِ هر اونچی گه بِدس بیاردمی رفتار هاکِنیم.</verse>
				<verse number="17">اِی بِرارِن، میجا سرمَخش بَیرین، و شِمِه چِش اونانی رِه ووئه گه طبقِ اونچی گه اَمِه جا سِراغ دارِنی، رفتار کِنِنِه.</verse>
				<verse number="18">چونگه مِن وشونی خَوَری چَن کَش شِمارِ بُتمِه و حتّی اَلَن هَم شی اَسری ای هَمرا گِمِه، خِیلیا، هِتی مسیحی صلیبی دِشمَنِنی تَرا رفتار کِنِنِه.</verse>
				<verse number="19">وِشونی آخرعاقبت هَلاکَتِ. وِشونی خِدا، وِشونی اِشکمِ و نَنگ آورِ چیارِه افتخار کِنِنِه، وِشون زَمینی چیایی خَوَری فکر کِنِنِه.</verse>
				<verse number="20">اِسا اونگه اَما آسِمونی سِه هسمی و خِداوند عیسی مَسیحی اِنتِظار کَشِمی گه یَتِه نِجات‌دهندئه.</verse>
				<verse number="21">اونیگه اَمِه ذلیلِ تَنِ عوض کِنِّه تا وی جلال بَیتِه تَنی تَرا بَووئیم، هون قوّتی هَمرا، گه وِرِه قِوّت دِنِه تا دِشتِه چیارِه شی مِطیع هاکِنِه.</verse>
			</chapter>
			<chapter number="4">
				<verse number="1">پَس، می بِرارِن گه شِمارِ دوس دارمِه و شِمِه بَئینی سِه مِشتاقمِه، اِی شِما گه می خِشالی و تاجِ سَرِنی، اِی عزیزِن، هَینجوری خِداوندی دِلِه قائِم هِرِسین.</verse>
				<verse number="2">اِفُودیه ای جا خواهِش کِمِّه و سینتیخی ای جا خواهش کِمِّه گه خِداوندی دِلِه همفکر ووئِن.</verse>
				<verse number="3">اَرِه، وَفادارِ همکار، تیجا هَم خوایمِه گه هَین دِتا زَنارِه کِمَک هاکِنی، چون وِشون، اَکْلیمِنتُس و بقیِه همکارانی هَمرا گه وِشونی اِسم حیاتی دَفتری دِلِه بَنوِشت بَوِه، می دوشادوش اِنجیلی کاری سِه زحمت بَکِشینِه.</verse>
				<verse number="4">هَمِش خِداوندی دِلِه خِشال ووئین؛ اَی هَم گِمِه: خِشال ووئین.</verse>
				<verse number="5">بِلین هَمه بَوینِن شِما بامِلاحظه آدمِنی، خِداوَند نَزیکِ.</verse>
				<verse number="6">هیچی ای سِه دِلواپَس نَووئین، بَلگی هر چی ای دِلِه دِعا و خواهش تمنا و شِکر هاکِردنی هَمرا، شی خواسِّه هارِه خِدارِه بُئین.</verse>
				<verse number="7">خِدای صِلح و سلامتی گه هر فهمی جا بالاترِ، شِمِه دِلیشون و فِکریشونِه مَسیحْ عیسایی دِلِه مِحافظت کِنِّه.</verse>
				<verse number="8">سَرآخَر، اِی بِرارِن، هر اونچی گه راسِ، هر اونچی گه حِرمت دارنِه، هر اونچی گه دِرسِ، هر اونچی گه پاکِ، هر اونچی گه دوس داشتنی و هر اونچی گه قابلِ پَرَسشِ، اگه عالیِه، اگه پَرَسِش هاکردنی اِرزِشِ دارنِه، هَینِنی خَوَری فِکر هاکِنین.</verse>
				<verse number="9">اونچی گه میجا یاد بَیتِنی و بِدس بیاردنی، میجا بِشنُسِنی و می دِلِه بَئینی رِه، هَینِنِه بِجا بیارین، گه خِدای صِلح و سلامتی شِمِه هَمرا دَرِه.</verse>
				<verse number="10">خِداوندی دِلِه خِیلی خِشالمِه گه اِسا یَکَش دییَر میسِه دِلواپس بَوِنی، راساسی شِما می فِکر دَوِنی، ولی فِرصَت ناشتِنی.</verse>
				<verse number="11">هَینِه، احتیاجی سَر نُمِه، چون یاد بَیتِمِه گه هر وضعی دِلِه قانِع ووئِم.</verse>
				<verse number="12">مِن هَم دِمِّه محتاج بَووئن چِتیِه، و دِمِّه هَم فِراوونِ نعمتی دِلِه زندگی هاکِردن چتیِه. هر وَضع و حالی دِلِه، زندگی ای راز، سِئری و وَشنایی، احتیاج و محتاج ووئَنِ یاد بَیتِمِه.</verse>
				<verse number="13">اونی طریقی جا گه مِنِه قوِّت دِنِه، هر کاری رِه بَتِمّه هاکِنِم.</verse>
				<verse number="14">با هَین وجود، لِطف هاکِردِنی گه می زَحمتایی دِلِه شریک بَوِنی.</verse>
				<verse number="15">اِی فیلیپی ای آدمِن، شِما هَم، خِب دِنِّنی گه اِنجیلی کاری شِروئی جا، بعد از اونگه مقدونیه ای مَنطقِه ای جا بوردِمِه، اِلّا شِما، هیچ کلیسایی دَخل و خرجی دِلِه می هَمرا شریک نَوِه.</verse>
				<verse number="16">حتّی هون موقِه گه تَسالونیکی ای شهری دِلِه دَوِمِه، شِما می احتیاجاتی سِه کِمک بَرِسانینی، اَی هَم بَرسانینی.</verse>
				<verse number="17">نا هَینگه هَدیه ای دِمال دَووم، بَلگی یَتِه ثمری دِمال دَرمِه گه شِمِه اعتبارِ خِدایی وَر زیاد کِنِّه.</verse>
				<verse number="18">شِمِه کِمکیشون کامِل می دَس بَرِسیِه و شی احتیاجی جا ویشتَر دارمِه. اِسا گه شِمِه کِمکِ اِپافْرودیتوسی طریقی جا گه میسِه بَرِسانینی رِه، بَیتِمِه، هَمه چی ای جا فِراوونی دارمِه. شِمِه هَدیِه خِش بی عطر و قابِلِ قَبولِ قِروونی ایِه گه خِدارِه راضی کِنِّه.</verse>
				<verse number="19">و می خِدا، دِشتِه شِمِه اِحتیاجاتِ، طبقِ شی پِر جلالِ دولت، مَسیحْ عیسایی دِلِه برطرف کِنِّه.</verse>
				<verse number="20">خِدا و اَمِه آسِمونی پیرِ تا همیشِه و تا اَبَد جَلال ووئِه. آمین.</verse>
				<verse number="21">دِشتِه مِقَدَّسینی سِه مَسیحْ عیسایی دِلِه سَلام بَرِسانین. بِرارِنی گه می هَمرا دَرِنِه، شِمِسِه سَلام رَسانِنِه.</verse>
				<verse number="22">هَیجِه ای دِشتِه مِقَدَّسین شمِسِه سَلام رَسانِنِه، بخصوص اونانیگه قیصری اَهلِ خِنِه هَسِنِه.</verse>
				<verse number="23">خِداوند عیسی مَسیحی فیض شِمِه روحی هَمرا دَوو. آمین.</verse>
			</chapter>
		</book>
		<book number="51">
			<chapter number="1">
				<verse number="1">پولُسی طرفی جا گه خِدایی خواستی هَمرا، مَسیحْ عیسایی رسولِ، و اَمِه بِرار، تیموتائوسی طرفی جا،</verse>
				<verse number="2">مسیحی دِلِه ای مِقَدَّسین و وفادارِ بِرارِن گه کولُسی ای شهری دِلِه دَرِنِه: فیض و صِلح و سلامتی اَمِه پیر، خِدایی طرفی جا شِمِسِه بیِه.</verse>
				<verse number="3">اَما هَمِش دِعایی موقِه شِمِسِه، خِدا، اَمِه خِداوند عیسی مَسیحی پیرِ شِکر کِمّی،</verse>
				<verse number="4">چون اَما شِمِه ایمونی خَوَری مَسیحْ عیسایی دِلِه و مِحبتی گه دِشتِه مِقَدَّسینِ دارِنی رِه بِشنُسِمی،</verse>
				<verse number="5">گه هَینِن هون امیدی جا سَرچِشمِه گیرنِه گه شِمِسِه آسِمونی دِلِه داشتِنِه. هون اِمید گه پِشتَر اونی خَوَری حَیقَتی کلام، یَعنی اِنجیلِ، بِشنُسِنی،</verse>
				<verse number="6">اِنجیلی گه شِمارِ بَرِسیِه، هَمونجور گه دِشتِه دِنیایی دِلِه هَم بَرسیِه ثمر اُرنِه و زیاد وونِه، جوریگه شِمِه مین هَم، هون روزی جا گه اونِه بِشنُسِنی و خِدایی فیضِ حَیقتی دِلِه بِفهمِسنی، کار هاکِردِه.</verse>
				<verse number="7">هَمونجور گه شِما اونِه اَمِه عزیزِ همخِدمت اِپافْراسی جا یاد بَیتنی. اونیگه شِمِه طرفی جا مسیحی وفادارِ نوکَرِ.</verse>
				<verse number="8">و وی اَمارِه شِمِه مِحبتی جا گه خِدایی روحی دِلِئه، باخَور هاکِردِه.</verse>
				<verse number="9">هَینسِه، اَما هَم هون روزی جا گه هَینِه بِشنُسِمی، شِمِه دِعا هاکِردَنی جا دَس نَکِشیمی، خِدایی جا خوایمی گه شِما وی اِراده ای بِشناسینی هَمرا، هر حکمت و روحانی فهمی دِلِه پِر بَووئین؛</verse>
				<verse number="10">تا شِمِه رفتار خِداوندی لایق ووئِه، و بَتِنّین وِرِه کامِلاً خِشال هاکِنین: هر خِبِ کاری دِلِه ثمر بیارین و خِدایی بِشناسیِنی دِلِه رشد هاکِنین؛</verse>
				<verse number="11">و دِشتِه قِوَّتی هَمرا گه وی پِر جلالِ قِدرتی جا اِنِه، قِوَّت بَیرین، تا خِشالی ای هَمرا، کاملاً صَبر و تَحَمِل دارین؛</verse>
				<verse number="12">پیرِ شِکر هاکِنین گه شِمارِ قابِل دِنِسِه گه هون میراثی دِلِه گه مِقدّسین نوری دِلِه دارِنِه، شریک هاکِردِه.</verse>
				<verse number="13">وی اَمارِه تاریکی ای قلمرویی جا آزاد هاکِردِه و شی عزیزِ ریکائی پادشاهی ای سمت بَرسانیِه،</verse>
				<verse number="14">گه وی دِلِه اَما آزادی دارمی، یَعنی گِناهِنی آمِرزشِ دارمی.</verse>
				<verse number="15">وی، هون خِدایی گه نِشِنِه وِرِه بَئیَنی شِکلِ، اوّلین وَچِه، دِشتِه خِلقتی جا پِشتر و بالاتر</verse>
				<verse number="16">چون هَمه چی وی طریقی جا خلق بَوِه، آسِمونی دِلِه و زَمینی سَر، هون چیایی گه بِشِنِه بَئیَن و هون چیایی گه نِشِنِه بَئیَن، چی پادشاهی ای تختیشون یا قلمروایشون، ریاستیشون، یا قدرتیشون؛ هَمه چی وی طریقی جا و ویسِه خَلق بَوِنِه.</verse>
				<verse number="17">وی، هَمه چی ای جا پِشتر دَرِه، و وی دِلِه هَمه چی با هَم نِگه داشتِه وونِه.</verse>
				<verse number="18">وی، تَنی سِه گه کلیسائه، سَرِ، وی شِرو و اوّلین نَفرِ گه مِردِگونی جا زینِّه بَوِه، تا هَمه چی ای دِلِه، وی سَر ووئِه.</verse>
				<verse number="19">راساسی دِشتِه خِدایی راضی ووئن هَینی دِلِه وِه گه وی دِلِه بَمونِّه،</verse>
				<verse number="20">و وی طریقی جا هَمه چیرِه، شی هَمرا آشتی هادِه، چی زَمینی سَر، چی آسِمونی دِلِه، شی خونی بریختنی هَمرا صلیبی سَر آشتی هادا.</verse>
				<verse number="21">شِما هَم یه وختی خِدایی هَمرا غریبه وِنی، و شی فِکری دِلِه وی دِشمَن وِنی، و هَین شِمِه شریرانِه کارایی دِلِه معلوم وونِسِه.</verse>
				<verse number="22">اِسا وی شی بَمردنی طریقی جا، شی جِسمانی تَنی دِلِه شمارِ آشتی هادا، تا شِمارِ مِقَدَّس و بی‌عیب و بدونِ هیچ سَراکویی خِدایی حِضور بیارِه،</verse>
				<verse number="23">اگه راساسی شِما ایمونی دِلِه مِحکم و پابرجا ووئین، و هون اِنجیلی اِمیدی جا دِکت نَئیرین، هَمون اِنجیل گه آسِمونی بِنی دِشتِه خِلقتی سِه اعلام بَوِه، و مِن، پولُس، اونی نوکر بَوِمِه.</verse>
				<verse number="24">اِسا، هون زَجرهایی گه شِمِه خاطری کَشِمِه ای سِه خِشالمِه، و وی تَنی خاطری گه کلیسائِه، اونچی گه مَسیحی عذابایی دِلِه کم هَسِّه رِه شی جسمی دِلِه تلافی کِمِّه.</verse>
				<verse number="25">گه طبقِ نِظارتی خِدمت گه خِدا مِنِه بِسپارِسِه، کلیسایی خادم بَوِمِه، تا خِدایی کلامِ کامِل شِمارِ بِشناسانَم،</verse>
				<verse number="26">یَعنی هون راز گه خِیلی زَمون، نسلهایی جا قایِم هاکِرد بَمونِس وِه، ولی اِسا وی مِقَدَّسینی سِه معلوم بَوِه.</verse>
				<verse number="27">خِدا هَینجور بَخوایسِه گه وِشونِه بِشناسانِه گه هَین راز، غیریهودیِنی مین چی گَتِه جلالیِه. هَین راز هَینِگه، مَسیح شِمِه میِن، جَلالی اِمیدِ.</verse>
				<verse number="28">اَما وِرِه اعلام کِمّی، و هَمه رِه هِشدار دِمی، و هَمه کَسِ دِشتِه حکمتی هَمرا تعلیم دِمی، تا هَمه رِه مسیحی دِلِه بالغِ آدمِنی تَرا خِدایی وَر بیاریم.</verse>
				<verse number="29">هینِسِه گه مِن زَحمَت کَشِمِه و دِشتِه شی قِوّتی هَمرا وی طریقی جا گه می دِلِه قِوَّتی هَمرا کار کِنِّه، تَقّلا کِمِّه.</verse>
			</chapter>
			<chapter number="2">
				<verse number="1">خوایمِه دِنّین گه شِمِنِه و اونانی خاطری گه لائودیکیه ای مَنطقِه ای دِلِه دَرِنِه، و دِشتِه اونانی سِه گه مِنِه نَئینِه، چِتی تَقلّا کِمِّه</verse>
				<verse number="2">تا دِلگرم بَووئین، و هَمونجور گه مِحبتی دِلِه همدیری هَمرا مِتحد هَسِّنی، و هون اِطمینانِ کامِل و بی حد و حِساب پِر ووئنی گه فهمی جا بِدَس اِنِه سود بَوِرین، و هَین راهی جا، خِدایی راز، یَعنی مَسیحِ بِشناسین،</verse>
				<verse number="3">وی دِلِئه گه دِشتِه حکمت و معرفتی گنجیشون جاهادائه.</verse>
				<verse number="4">هَینِه گِمِه تا هیچکَس هون دلیلایی هَمرا گه قانع کِنِّه شمارِ گول نَزِنِه.</verse>
				<verse number="5">چون هر چَن جسماً شِمِه وَر دَنیمِه، ولی روحی دِلِه شِمِه همرامِه، و شِمِه نظم و قِرصِ ایمون گه مَسیحِ دارِنی رِه ویمِّه، خِشالمِه.</verse>
				<verse number="6">پَس هَمونجور گه مَسیحْ عیسای خِداوندِ قَبول هاکِردِنی، وی دِلِه زندگی هاکِنین:</verse>
				<verse number="7">وی دِلِه بِنِه دَوِنین و رشد هاکِنین، و ایمونی دِلِه پابرجا ووئین، و هَمونجور گه یاد بَیتِنی، شِکر هاکِردنی جا پِر ووئین.</verse>
				<verse number="8">هوشیار ووئین تا هیچکَس شِمارِ فلسفه و بیخِدی گول بَزوئنی هَمرا گِرفتار نَکِنِه، گه نا مَسیحی سَر، بَلگی آدَمِنی رَسم و رُسومات و هَین دِنیایی اصولی سَر پابرجائه.</verse>
				<verse number="9">چون دِشتِه ذاتِ الهی ای پِری، جسمی تَرا مسیحی دِلِه دَرِه،</verse>
				<verse number="10">و شِما هَم مسیحی دِلِه، گه دِشتِه ریاستیشون و قِدرتیشونِه سَرِ، پِر بَوِنی.</verse>
				<verse number="11">و مسیحی دِلِه خَتنِه هَم بَوِنی، خَتنِه‌ای گه دَسی هَمرا نَوِه. بلگی جِسمانی تَنی دیرگا بیاردنی هَمرا، مسیحی طریقی جا خَتنِه بَوِه.</verse>
				<verse number="12">وی هَمرا غِسلِ تعمیدی دِلِه دَفن بَوِنی، و ایمونی طریقی جا گه خِدایی قِوّتی هَمرا عمل کِنِّه، گه مسیحِ مِردِگونی جا زینِّه هاکِردِه، وی هَمرا زینِّه بَوِنی.</verse>
				<verse number="13">و خِدا شِمارِ گه شی گِناهِن و شی خَتنِه نَووئن جسمی دِلِه بَمِرد وِنی، مَسیحی هَمرا زینِّه هاکِردِه. وی دِشتِه اَمِه خطائیشونِه بِبخشیِه</verse>
				<verse number="14">و هون قرضهایی سَنَدِ گه قانونهایی طریقی جا اَمِه علِیه بَنوِشت بَوِه رِه باطِل هاکِردِه و از بِین بَوردِه. و صلیبی سَر مِخکوب هاکِردِه.</verse>
				<verse number="15">وی، ریاستیشون و قدرتیشونی سِلاحهارِه بَیتِه، و صلیبی هَمرا وِشونی سَر هاجِرا بَوِه، و وِشونِه هَمه ای وَر رِسوا هاکردِه.</verse>
				<verse number="16">پَس نِلین هیچکی شِمارِ اونچی ای خَوَری گه خارِنی و نوشِنِنی، یا عید و تازِه ماه و مِقدّسِ شنبه ای روزی خَوَری، قضاوت هاکِنِه.</verse>
				<verse number="17">هَینِن هون چیایی سایِه هَسِّنِه گه اِنِه، ولی اَصلِ اونان مَسیحی دِلِه بَنگیت وونِه.</verse>
				<verse number="18">نِلین کَسی شِمارِ محروم هاکِنِه هَین اِصراری هَمرا گه وِنِه تَنِ خِب داشتن و فِرشتگونِ پَرسِش هاکِردن. هَینجور آدَم فقط شی رویاها رِه تَکیِه کِنِّه و بدونِ هَینگه دلیلی دارِه شی بیخِدی فِکرایی هَمرا مغرور وونِه.</verse>
				<verse number="19">هینجور آدم دِ سَری کَش وصل نیِه، هون سَری گه دِشتِه تَن وی هَمرا جان گیرنِه، و مَفصلا و بَندهایی طریقی جا همدیری هَمرا وصل وونِه، و هون جور گه خِدا خواینِه رشد کِنِّه.</verse>
				<verse number="20">اگه شِما مَسیحی هَمرا نسبت به هَین دِنیایی اصول بَمِردِنی، چه هِتی اونانی تَرا گه انگار حَلا هَین دِنیارِه تَعلِق دارِنِه، اونی قانونا رِه عمل کِنِنی، هون قانونایی گه گِنِه:</verse>
				<verse number="21">«دَس نَزِن! مِزِه مِزِه نَکِن، دَس نَکِن!»؟</verse>
				<verse number="22">هَینِن هَمه هون چیایی خَوَریِه گه استفاده هاکِردنی هَمرا از بِین شونِه، و آدمی ای دستورات و تعلیمی سَر بَنا بَوِه.</verse>
				<verse number="23">و هر چَن وختی گه شی هَین بَساتِ دینی جا و تَنی ریاضت و تَنی سخت بَیتنی جا گَب زَنِنِه، حکیمانِه به نظر اِنِه، ولی اونان از هَینگه هوا و هوسی دَمِ بَیرن هیچ کاری وشونی دَس بَرنیِنِه.</verse>
			</chapter>
			<chapter number="3">
				<verse number="1">پَس اگه شِما مَسیحی هَمرا زینِّه بَوِنی، اونچی گه لُو دَرِه ای دِمال بورین، اوجِه گه مَسیح خِدایی راسِ دَسی وَر نیشتِه.</verse>
				<verse number="2">شی فِکرارِ هون چیایی گه لُو دَرِه ای سَر بِلین، نا هون چیایی گه زَمینی سَر دَرِه.</verse>
				<verse number="3">چون شِما بَمِردِنی و شِمِه زندگی مَسیحی هَمرا خِدایی دِلِه جاهادائِه.</verse>
				<verse number="4">وختی مَسیح گه شِمِه زندگیئِه، آشکار بَوو، هون وَخت شِما هَم وی هَمرا جلالی دِلِه آشکار وونِنی.</verse>
				<verse number="5">پَس، اونچی گه شِمِه وجودی دِلِه زَمینیِه رِه، بَکوشین، یَعنی بی‌عفتی، ناپاکی، هوا و هَوس، بَدِ خواسِّه ها و طمع گه هَمون بِت‌پَرسیِه.</verse>
				<verse number="6">هَینِنی سِه خِدایی غضب نافرمونِ ریک ریکایی سَر بیمو</verse>
				<verse number="7">شِما هَم قدیما هَین راه ها رِه شیوِنی، هون موقِه گه وی دِلِه زندگی کِردِنی</verse>
				<verse number="8">ولی اِسا وِنِه دِشتِه هَینِنِ کِنار بِلین، یَعنی غیض، غضب، بدخواهی، تِهمت و بَد بَدِ گَب گه شِمِه دِهنی جا دیرگا اِنِه.</verse>
				<verse number="9">هَمدیَرِ دِرو نُئین، چون شِما هون قَدیمِ آدمِ وی کارایی هَمرا شی تَنی جا دیرگا هاکِردِنی</verse>
				<verse number="10">و نُو آدمی لیواسِ دَکِردنی، گه حَیقی معرفتی دِلِه هر لحظه تازه وونِه تا شی خالقی تَرا دَر بیِه.</verse>
				<verse number="11">هَین نُو آدمی دِلِه، نا یونانی یا یهودی، نا ختنِه‌ بَوِه یا ختنِه نَوِه، نا بَربَر یا سَکایی، نا نوکر یا آزاد، دِ معنی نارنِه، بَلگی مَسیح هَمه چی هَسِّه و هَمه ای دِلِه دَرِه.</verse>
				<verse number="12">پَس هِتی خِدایی اِنتخاب بَوِه قومی تَرا گه مِقَدَّس و عَزیزِنِه، دِلسوجی، مِهرَوونی، فروتنی، مِلایمت و صَبری لیواسِ دَکِنین.</verse>
				<verse number="13">هَمدیَرِ تَحمِل هاکِنین، و اگه یَنَفَر، یَنَفَر دییَری جا شکایتی دارنِه، همدیَرِ بِبَخشین، هَمونجور گه خِداوَند شِمارِ بِبخشیِه، شِما هَم وِنِه هَمدِیَرِ بِبَخشین.</verse>
				<verse number="14">و دِشتِه هَینِنی سَر مِحبتی لیواسِ دَکِنین، گه هَمه چیرِ یَتِه کامِلِ اِتحادی دِلِه همدیری هَمرا پیوَن دِنِه.</verse>
				<verse number="15">مسیحی صِلح و سلامتی شِمِه دِلی دِلِه حاکم ووئِه، چونگه راساسی یَتِه تَنی دِلِه بَخونِس بَوِنی. و شِکرگزار ووئین.</verse>
				<verse number="16">مسیحی کلام شِمِه دِلِه فِراوونی ای هَمرا بَمونِّه؛ دِشتِه حکمتی هَمرا هَمدیَرِ نصحیت هاکِنین و تعلیم هادین، مزامیر، سرودها و آوازهایی هَمرا گه خِدایی روحی جائه، شِکر هاکِردنی هَمرا، شی دِلی دِلِه خِدایی سه بَخونین.</verse>
				<verse number="17">و هر کاری گه کِنِنی، چی بُتنی دِلِه و چی رفتاری دِلِه، هَمه رِه خِداوند عیسایی اسمی هَمرا هاکِنین، و وی طریق خِدای پیرِ شِکر هاکِنین.</verse>
				<verse number="18">اِی زَناکِنِن، شی مَرداکِنِنی جا اِطاعت هاکِنین، هَمونجور گه خِداوندی لایقِ.</verse>
				<verse number="19">اِی مَرداکِنِن، شی زَناکِنِنِ دوس دارین و وِشونی هَمرا تِنّی نَکِنین.</verse>
				<verse number="20">اِی وَچیلِه، هر کاری دِلِه شی پیر و ماری جا اِطاعت هاکِنین، چون هَین خِداوَندِ راضی کِنِّه.</verse>
				<verse number="21">اِی پیرِن، شی وَچیلِه ای غیظِ لُو نیارین، نَکِنِه گه دِلسرد بَوون.</verse>
				<verse number="22">اِی نوکَرِن، هر چی ای دِلِه شی زَمینی اَربابِنی جا اِطاعت هاکِنین، نا فقط هون موقِه گه دِ شِمارِ اِشِنِنِه، هِتی هون آدمنی تَرا گه هَینی دِمال دَرنِه گه مردِنِ راضی هاکِنِن، بَلگی پاکِ دِلی هَمرا و خِداوندی ترسی هَمرا.</verse>
				<verse number="23">هر کاری گه کِنِنی دِل و جانی هَمرا هاکِنین، جوریگه اِنگار خِداوندی سِه کِنِنی، نا مَردِنی سِه.</verse>
				<verse number="24">چون گه دِنِنی شِمِه پاداش اِرثیِه گه خِداوندی جا گیرِنی. شِما خِداوند، مَسیحِ خِدمَت کِنِنی.</verse>
				<verse number="25">چون هر کی بَدی هاکِنِه، شی بَدِ کاری عوضِ وینِّه و هیچ فرقی وجود نارنِه.</verse>
			</chapter>
			<chapter number="4">
				<verse number="1">اِی اَربابِن، شی نوکَرِنی هَمرا عدل و اِنصافی هَمرا رفتار هاکِنین، چون دِنِنی شِما هَم یَتِه اَرباب آسمونی دِلِه دارِنی.</verse>
				<verse number="2">همِش دِعایی دِلِه استوار ووئین، و دِعایی دِلِه شِکر هاکردنی هَمرا شِمِه حواس جم وو.</verse>
				<verse number="3">و همزَمون اَمِنِه هَم دِعا هاکِنین، تا خِدا یَتِه دَر کلامی سِه اَمِنِه پِی هاکِنِه تا بَتِنّیم مسیحی رازِ اعلام هاکِنیم. هون رازی گه اونی خاطری زیندونی دِلِه دَرمِه</verse>
				<verse number="4">دِعا هاکِنین گه بَتِنِّم اونجور گه لایقِ، اونِه واضح بُئِم.</verse>
				<verse number="5">هون مَردِنی هَمرا گه کلیسایی دیرگا دَرِنِه حکیمانِه رفتار هاکِنین و هر وختی جا، به خِبی استفاده هاکِنین.</verse>
				<verse number="6">شِمه گَب هَمِش فیضی جا پِر و سنجیده ووئِه، تا دِنّین هر کسِ چِتی جِواب هادین.</verse>
				<verse number="7">تیخیکوس شِمارِ می احوالی جا کامِلاً باخَور کِنِّه. وی یَتِه عَزیزِ بِرار و وفادارِ نوکر و خِداوندی دِلِه می هَمرا همخِدمتِ.</verse>
				<verse number="8">وِرِه شِمِه وَر رَسامِّه تا اَمِه احوالی جا باخَوَر بَووئین، تا شِمِارِ دِلگرم هاکِنِه.</verse>
				<verse number="9">وی اونیسیموسی هَمرا، اَمِه عزیز و وفادارِ بِرار گه یَتِه از شِمائه، شِمِه وَر اِنِه. وِشون شِمار هر اونچی گه ایجِه اتِّفاق کَفِنِه ای جا باخَوَر کِنِّه.</verse>
				<verse number="10">آریستارخوس گه می هَمرا زیندونی دِلِه دَرِه، شِمِنِه سلام رَسانِّه؛ هَمینجور هَم مَرقُس، بَرنابایی عمو پِسر، شِمِنِه سلام دارنِه. گه پِشتَر وی خَوَری شِمارِ سِفارِش هاکِردِمِه گه هر وخت شِمِه وَر بیِه، گرمی ای هَمرا وِرِه قَبول هاکِنین.</verse>
				<verse number="11">عیسی گه یوستوس هَم وِرِه گِنِنِه، شِمِنِه سلام رَسانِّه. می همکارِنی میِن خِدایی پادشاهی ای کاری دِلِه، فقط هَینِن خَتنِه بَوِه مَرداکِنِن هَسِّنِه، و وِشون می تَسلّی ای باعِث وِنِه.</verse>
				<verse number="12">اِپافْراس، گه یَتِه از شِما و مَسیحْ عیسایی نوکرِ، شِمِنِه سلام دارنِه. وی هَمِش دِعایی دِلِه خِدایی جا خواینِه گه شِما هون آدمنی تَرا گه بالغ و خاطرجَم هَسِّنِه، پابرجا بَمونین، و خِدایی اِراده ای جا کامِلاً اطاعت هاکِنین</verse>
				<verse number="13">مِن شاهِدمِه گه وی شِمِنِه و اونانیگه لائودیکیه و هیراپولیسی دِلِه دَرِنِه ای سِه، سخت زحمت بَکِشیِه.</verse>
				<verse number="14">عزیزِ دِکتر لوقا و دیماس شِمنِه سلام رَسانِنِه.</verse>
				<verse number="15">اَمِه بِرارِن و خاخِرن لائودیکیه ای دِلِه و هَمینجور نیمفا و کلیسایی گه هَین زَنایی خِنِه بَرپا وونِه رِه، سلام بَرسانین.</verse>
				<verse number="16">و وختی گه هَین نامه شِمِه میِن بَخونِس بَوِه، لائودیکیه ای کلیسایی دِلِه هَم بَخونِس بَوو؛ و شِما هَم می نامِه گه لائودیکیه ای سِه بَنوِشتِمِه رِه بَخونین.</verse>
				<verse number="17">و آرخیپوسِ بُئین: «مواظِب واش تا خِدمتی گه خِداوندی دِلِه تِرِه بِسپارس بَوِه، کامِل اَنجام هادی.»</verse>
				<verse number="18">مِن، پولُس، هَین سلامِ شی دَسی هَمرا نِویسِمِه. می غِل و زنجیلِ هَین زیندونی دِلِه شی یاد بیارین. فیض شِمِه هَمرا دَوو.</verse>
			</chapter>
		</book>
		<book number="52">
			<chapter number="1">
				<verse number="1">پولُس و سیلاس و تیموتائوسی طرفی جا، تِسالونیکی ای کلیسایی شهری سِه گه خِدای پیر و خِداوندْ عیسی مَسیحی دِلِه دَرِنی: فیض و صِلح و سلامتی شِمِنِه بیِه.</verse>
				<verse number="2">اَما خِدارِه هَمِش شِمِه خاطری شِکر کِمّی و شی دِعاهایی دِلِه یَکسره شِمِه جا یاد کِمّی،</verse>
				<verse number="3">شِمِه کار گه ایمونی راهی جا هَسِّه و زحمتی گه مِحبتی راهی دِلِه کَشِنِنی و شِمِه اِمیدی پایداری گه اَمِه خِداوند عیسی مسیحی دِلِئه، خِدا و اَمِه آسمونی پیری پِش شی یاد اُرمی.</verse>
				<verse number="4">چون اِی بِرارِن گه خِدایی عزیزِنی، اَما دِمّی گه خِدا شِمارِ انتخاب هاکِردِه.</verse>
				<verse number="5">چون اَمِه اِنجیل فقط گَبی هَمرا شِمارِ نَرسیِه، بَلگی قِوّتی دِلِه و روح القدسی دِلِه و اطمینانِ کاملی هَمرا شِمارِ بَرِسیِه؛ هَمونجور گه دِنِنی شِمِه خاطری چِتی شِمِه میِن رفتار هاکِردِمی.</verse>
				<verse number="6">شِما اَمِه جا و خِداوندی جا سَرمَخش بَیتِنی، چون خِیلی مِصیبتی دِلِه، خِدایی کلامِ هون خِشالی ای هَمرا گه روح القدس دِنِه، قَبول هاکِردِنی.</verse>
				<verse number="7">هَمونجور گه شِما دِشتِه مقدونیِه و اَخائیه ای ایموندارنی سِه سَرمَخش بَوِنی،</verse>
				<verse number="8">چون نا فقط خِداوندی کَلام شِمِه طریق مقدونیه و اَخائیه ای مَنطقِه هایی دِلِه دَپیتِه، بَلگی شِمِه ایمون داشتَن خِدارِه، تِکِ سَر دَکِتِه، جوریگه دِ لازم نیِه اَما یَچی بُئیم.</verse>
				<verse number="9">چون وِشون، شِه، از هَینگه چِتی شِما گرمی ای هَمرا اَمِه پِشواز بیمونی گَب زَنِنِه، و هَینگه چِتی بِتیشونی جا دَس بَکشینی و خِدایی سَمت دَگِرِسنی تا زینِّه و حَیقی خِدارِه خِدمَت هاکِنین</verse>
				<verse number="10">و تا آسِمونی جا خِدایی ریکائی بیموئَنی انتظارِ بَکِشین، گه خِدا مِردگونی جا وِرِه زینِّه هاکِردِه، یَعنی عیسی، گه اَمارِه هون غَضَبی جا گه اَزما اِنِه آزاد کِنِّه.</verse>
			</chapter>
			<chapter number="2">
				<verse number="1">اِی بِرارِن، شِما شِه دِنِنی گه اَمِه بیموئَن شِمِه وَر بیخِدی نَوِه.</verse>
				<verse number="2">بَلگی هر چَن پِشتر فیلیپی ای شهری دِلِه عذاب بَکِشیمی و اَمارِه بَدی هاکِردنِه، جوریگه گه خِجالت آور وِه، هَمونجور گه دِنِنی، ولی اَما شی خِدایی کِمکی هَمرا جِرأت هاکِردمی تا خِدایی اِنجیلِ خِیلی مِخالفتهایی میِن شِمارِ اعلام هاکنیم.</verse>
				<verse number="3">چون اَمِه تشویق، خطا یا ناپاکی یا گول بَزوئنی سِه نیِه،</verse>
				<verse number="4">بَلگی هَمونجور گه خِدا اَمارِه تأیید هاکِردِه تا اِنجیلی کارِ اَنجام هادیم، پس اَمِه گَب بَزوئن آدَمنی راضی هاکِردنی سِه نیِه، بَلگی خِدایی راضی هاکِردنی سِه هسِّه، گه اَمِه دِلِ آزمود کِنِّه.</verse>
				<verse number="5">چون اَما هیچ وخت چاپلوسی ای هَمرا گَب نَزومی، هَمونجور گه دِنِنی خِدا سَر شاهدِ- اَمِه گَب طمعی ویهومِه ای سِه نَوِه.</verse>
				<verse number="6">اَما هَینی دِمال دَنیوِمی گه یَنَفَر اَمارِه لُو بَوِرِه، چی شِمِه جا و چی بَقیِه ای جا. هر چَن گه اَما مَسیحی رَسولِنی مقامی دِلِه هَین حَقِّ داشتمی گه هَینِه شِمِه جا بَخوایم</verse>
				<verse number="7">ولی اَما شِمِه میِن ملایمتی هَمرا رفتار هاکِردمی، هِتی یَتِه ماری تَرا گه شی وَچیلِه رِه تَرِ خِشک کِنِّه</verse>
				<verse number="8">اَما اَنّی شِمارِ دوس داشتِمی، گه ذوقی هَمرا حاضر وِمی نا فقط خِدایی اِنجیلِ شِمارِ بَرسانیم، بَلگی شی جانِ هَم شِمِه راهی سِه بِلیم، چون شِما خِیلی اَمِسِه عزیز وِنی.</verse>
				<verse number="9">چون شِما اِی بِرارِن، اَمِه زحمت و کار هاکِردن شِمِه یاد دَرِه، گه شُو و روز کار کِردِمی تا هون موقِه گه خِدایی اِنجیلِ شِمِنِه اعلام کِمّی هیچکسی سَربار نَووئیم.</verse>
				<verse number="10">شِما شاهِدِنی و خِدا هَم شاهدِ گه اَما شِما ایموندارنی هَمرا چِتی مِقدّس و صالح و بی عیب رفتار هاکِردِمی.</verse>
				<verse number="11">چون شِما دِننی گه چِتی هِتی یَتِه پیری تَرا گه شی وَچیلِه ای هَمرا رفتار کِنِّه،</verse>
				<verse number="12">اَما هر کدیم از شِمارِ یَت یَتّا تشویق هاکِردمی و تَسلّی هادامی و سِفارِش هاکِردِمی تا اونجور گه خِدایی لایقِ زندگی هاکِنین گه شِمارِ شی پادشاهی و جلالی سِه خُونِّه.</verse>
				<verse number="13">اَما هَم همِش خِدارِه هَینی خاطری شِکر کِمّی، گه هون موقِه گه خِدایی کلامِ قَبول هاکِردنی، هون کلام گه اَمِه جا بِشنُسِنی، اونِه نا آدمی ای کلامی تَرا، بَلگی خِدایی کَلامی تَرا قَبول هاکِردنی، هَمونجور گه حَیقتاً هَم هَسِّه، گه شِما ایموندارنی میِن کار کِنِّه.</verse>
				<verse number="14">چون اِی بِرارِن، شِما خِدایی کلیساها گه یَهودیه ای مَنطقِه ای دِلِه مَسیحْ عیسایی دِلِه دَرِنِه ای جا، سَرمَخش بَیتِنی: چون شِما هَم شی هموطنِنی جا، هَمون عذابارِه بَئینی گه وِشون یَهودیِنی جا بَئینِه،</verse>
				<verse number="15">وِشون گه خِداوند عیسی و پِیغمبَرِنِ بَکوشتِنِه و اَمارِه هَم دیرگا هاکِردِنِه. وِشون خِدارِه راضی نَکِنِنِه و دِشتِه مَردِنی هَمرا دِشمَنی کِنِنِه،</verse>
				<verse number="16">و نِلنِنِه اَما غیریهودیِنی هَمرا گَب بَزنیم تا نِجات بَیرِن- هَینجوری هَمِش شی گِناهِنی مَنَّرِ لَب به لَب پِر کِنِنِه. ولی سَرآخَر خِدایی غَضَب وِشونی سَر بیمو.</verse>
				<verse number="17">ولی اِی بِرارِن، از اوجِه گه یه مِدّتِ کَمی شِمِه جا سیوا وِمی، البته جسماً و نا قَلباً، خِیلی ذوق و شوقی هَمرا تَقلّا هاکِردمی تا شِمارِ رو در رو بَوینیم.</verse>
				<verse number="18">چون اَما خوایسِمی شِمه وَر بیئیم - مِن، شِه پولُس، چَن کَش خوایسِمه بیئِم - ولی شِیطان نِشتِه.</verse>
				<verse number="19">چون اَمِه اِمید و خِشالی و اِفتخاری تاج، اَمِه خِداوند عیسایی پِش وختی گه بیِه چیِه؟ مَگِه شِما نینی؟</verse>
				<verse number="20">چون شِما اَمِه جلال و خِشالی هَسِّنی.</verse>
			</chapter>
			<chapter number="3">
				<verse number="1">پس چون دِ نَتِنِسمی طاقت بیاریم، راضی بَوِمی گه اَمارِه آتِنی شهری دِلِه تَنیا بِلَن.</verse>
				<verse number="2">اَما تیموتائوسِ گه اَمِه بِرار و خِدایی همکار مسیحی اِنجیلی کاری دِلِه دَرِه رِه، شِمِه وَر بَرسانیمی تا شِمارِ شِمِه ایمونی دِلِه تَقویت و تشویق هاکِنِه،</verse>
				<verse number="3">تا هیچکَس هَین سَختیهایی سِه سِس نَوو، چون شِما شِه خِب دِنِنی گه اَما هَینِسه تعیین بَوِمی.</verse>
				<verse number="4">چون موقِه ای گه شِمِه هَمرا دَوِمی، پِشتَر شمارِ بُتِمی گه وِنِه سختی بَکشیم، هَمونجور گه دِنِنی، هینجورَم بَوِه.</verse>
				<verse number="5">هَینِسه، چون دِ نَتِنسمِه طاقت بیارِم، تیموتائوسِ راهی هاکِردِمِه تا شِمِه ایمونی جا باخَوَر بَووم، چون اونی تَرسِ داشتِمِه گه هون وَسوسِه گر یَعنی اِبلیس یَجوری شِمارِ وَسوسِه هاکِرد وو، و اَمِه زَحمت هَدر بُورد وو.</verse>
				<verse number="6">ولی اِسا گه تیموتائوس شِمِه وَری جا اَمِه وَر دَگِرسِه و شِمِه ایمون و مِحبتی جا اَمِنِه خِبِ خَوَر بیاردِه، و خَوَر هادا گه شِما هَمِش اَمِه جا خِبی ای هَمرا یاد کِنِنی و اَمِه بَئیَنی سِه ذوق دارِنی، هَمونجور گه اَما هَم شِمِه بَئیَنی سِه ذوق دارمی.</verse>
				<verse number="7">اِی بِرارِن، هَینِسه دِشتِه اَمِه سختیا و مِصیبتایی دِلِه، شِمِه جا و شِمِه ایمونی طریق تَسلّی بَیتِمی.</verse>
				<verse number="8">چون، اِسا زندگی کِمّی اگه شِما خِداوندی دِلِه قائِم هِرِسین.</verse>
				<verse number="9">چون هَین هَمه خِشالی ای گه شِمِه خاطری اَمِه خِداوندی حضور اَمِه نصیب بَوِه، چِتی بَتِمّی خِدارِه شِکر هاکِنیم؟</verse>
				<verse number="10">هَمونجور گه اَما شُو و روز دِل و جانی هَمرا دِعا کِمّی تا شِمارِ رو در رو بَوینیم و هر کَم و کسری گه شِمِه ایمونی دِلِه دَرِه رِه، برطرف هاکِنیم.</verse>
				<verse number="11">اِسا اَمِه پیر، شِه خِدا، و اَمِه خِداوند عیسی، اَمِه راهِ شِمِه سَمت بَکِشانِه.</verse>
				<verse number="12">و هَمونجور گه اَمِه مِحبت شِمارِ ویشتَر وونِه، خِداوَند شِمِه مِحبتِ، هَمدیَر و دِشتِه مَردِنی سِه زیاد و سَرمشت هاکِنِه.</verse>
				<verse number="13">و شِمِه دِلِ پایدار هاکِنِه، تا هون موقِه گه اَمِه خِداوند عیسی شی دِشتِه مِقدَّسینی هَمرا اِنِه، اَمِه خِدا، آسمونی پیری حِضور بی عیب و مِقدّس ووئین.</verse>
			</chapter>
			<chapter number="4">
				<verse number="1">سَرآخر پس، اِی بِرارِن، اَما خِداوند عیسایی دِلِه شِمِه جا خوایمی و اِلتماس کِمّی هَمونجور گه اَمِه جا شِمارِ بَرسیِه گه چِتی وِنِه زندگی هاکِنین و خِدارِه راضی هاکِنین، هَمینجورم گه اَنجام دِنِنی، هَین کارِ ویشتَر و ویشتَر هاکِنین.</verse>
				<verse number="2">چون شِما دِنِنی گه چی حِکمهایی خِداوند عیسایی طریقی جا، شِمارِ هادامی.</verse>
				<verse number="3">چون خِدایی اِرادِه هَینِه یَعنی شِمِه مِقَدَّس ووئن: گه شِرِه بی‌عفتی ای جا دور دارین.</verse>
				<verse number="4">تا هر‌ کدیم از شِما دِنِّه گه چِتی شی تَنِ مِقدّس ووئن و احترامی دِلِه دارِه.</verse>
				<verse number="5">نا شهوت و هوا و هوسی دِلِه، هِتی هون غیرِغیهودینی تَرا گه خِدارِه نِشناسِنِنِه،</verse>
				<verse number="6">تا هیچکَس هَین جریانی دِلِه شی بِراری حَق خطا یا سو استفادِه نَکِنِه، چون خِداوند دِشتِه هَین چیایی سِه تقاص گیرنِه، هَمونجور گه اَما پِشتَر شِمارِ بُتِمی و جِدی هِشدار هادامی.</verse>
				<verse number="7">چون خِدا اَمارِه نا ناپاکی ای سِه، بَلگی مِقدّس ووئنی سِه بَخونِسِه.</verse>
				<verse number="8">پَس، هر کی هَینِه رَد هاکِنِه، آدَمی رِه رَد نَکِنِّه، بَلگی خِدایی رِه رَد هاکِردِه گه شی مِقدّسِ روحِ شِمارِ دِنِه.</verse>
				<verse number="9">اِسا بِرارانِه مِحبتی خَوَری شِما نیاز نارِنی گه یَنَفَر یَچی شِمِنِه بَنویسِه، چون شِما شِه خِدایی جا یاد بَیتِنی گه هَمدیَرِ دوس دارین،</verse>
				<verse number="10">چون شِما راساسی دِشتِه بِرارِنِ مَقدونیه ای مَنطقه ای سَرتاسَری دِلِه دوس دارِنی. ولی اِی بِرارِن شِمِه جا اِلتماس کِمّی گه هَین کارِ ویشتَر و ویشتَر هاکِنین.</verse>
				<verse number="11">و آرزو هاکِنین گه آرومِ زندگی دارین و شِمِه سَر شِمِه کاری دِلِه دَوو، و هَمونجور گه شِمارِ دستور هادامی شی دَسی هَمرا کار هاکِنین.</verse>
				<verse number="12">تا وِشونی پِش گه کلیسایی دیرگا وَر دَرِنِه دِرِسی ای هَمرا زندگی هاکِنین و هیچکسی مِحتاج نَووئین.</verse>
				<verse number="13">ولی اِی بِرارِن، اَما نَخوایمی هون ایموندارِنی خَوَری گه بَمردنِه بی‌خَور ووئین، نَکِنِه گه هِتی بَقیِه مَردِنی تَرا گه اِمیدی نارِنِه، ماتم بَیرین.</verse>
				<verse number="14">چون از اوجِه گه اَما ایمون دارمی گه عیسی بَمِردِه و زینِّه بَوِه، پَس همینجور، خِدا اونانیگه عیسایی دِلِه بَمِردِنِه رِه، وی هَمرا اُرنِه.</verse>
				<verse number="15">چون اَما خِداوندی کلامی طریق هَینِه شِمارِ اعلام کِمّی گه: اَما گه زینِّمی و تا خِداوندی بیموئن بِجا بَمونِسمی، وِشونی جا گه بَمِردِنِه پِش نَکِتِمی.</verse>
				<verse number="16">چون خِداوَند شِه، یَتِه حِکم گه گَتِه دادی همرائه فرشتگونی رئیسی اَوازی هَمرا و خِدایی شیپوری اَوازی هَمرا، آسِمونی جا جِر اِنِه. و اَوّل مِردگون مسیحی دِلِه زینِّه وونِنِه،</verse>
				<verse number="17">اَزما، اَما گه زینِّمی و بِجا بَمونِسمی، وِشونی هَمرا اَبریشونی دِلِه لُو بَوِرد وومی تا خِداوندِ هوایی دِلِه بَوینیم، و هَینجوری هَمِش خِداوندی هَمرا دَرمی.</verse>
				<verse number="18">پَس هَین گَبیشونی هَمرا، هَمدیَرِ تشویق هاکِنین.</verse>
			</chapter>
			<chapter number="5">
				<verse number="1">اِسا اِی بِرارِن، وَختا و زَمونایی خَوَری، نیازی نیِه یَچی شِمِنِه بَنویسَم.</verse>
				<verse number="2">چون شِما شِه خِب دِنِنی گه خِداوند عیسایی دَگِرسنی روز هِتی دِزّی تَرا گه شُو دِلِه اِنِه، سَر رَسِنِه.</verse>
				<verse number="3">همون موقِه گه مَردِن گِنِنِه: «صِلح و سلامتی و اَمن و اَمانِه»، اَزما ناخوَکی هَلاکَت وِشونی سَر اِنِه، هَمونجور گه بَزائنی درد یَتِه حامِلِه زَنارِه بَیرِه، و وِشون نَتِنِنِه دَر بورِن.</verse>
				<verse number="4">ولی اِی بِرارِن، شِما تاریکی ای دِلِه دَنینی تا اون روز، هِتی دِزّی تَرا شِمارِ غافلگیر هاکِنِه.</verse>
				<verse number="5">چون دِشتِه شِما نُوری وَچیلِه و روزی وَچیلِنی؛ اَما شُو و تاریکی ای جا نیمی.</verse>
				<verse number="6">پَس هِتی بَقیِه ای تَرا شِرِه خُو نَزِنیم، بَلگی ویشار و هوشیار ووئیم.</verse>
				<verse number="7">چون اونانیگه فِسِنِنِه، شُو فِسِنِنِه، و اونانیگه مَس کِنِنِه، شُو مَس کِنِنِه.</verse>
				<verse number="8">ولی از اوجِه گه اَما روزی جَم هَسمی، وِنِه هوشیار ووئیم، و ایمون و مِحبتی زِرِه رِه شی تَن دَکِنیم، و نِجاتی اِمیدِ هِتی کِلاهخودی تَرا شی سَر بِلیم.</verse>
				<verse number="9">چون خِدا اَمارِه غضبی سِه تعیین نَکِردِه، بَلگی اَمِه خِداوند عیسی مسیحی طریق، نِجاتی بِدَس بیاردنی سِه تعیین هاکردِه</verse>
				<verse number="10">ویگه اَمِنِه بَمِردِه، تا چی ویشار ووئیم و چی بَفِت، وی هَمرا زندگی هاکِنیم.</verse>
				<verse number="11">پَس هَمدیَرِ تَشویق هاکِنین، و ایمونی دِلِه تقویت هاکِنین، هَمونجور گه اَلَن هَم کِنِنی.</verse>
				<verse number="12">اِسا اِی بِرارِن، شِمِه جا خوایمی اونانیگه شِمِه میِن زَحمَت کَشِنِنِه و خِداوندی دِلِه شِمِه رَهبَر هَسِّنِه و شِمارِ نَصیحت کِنِنِه رِه، احترام بِلین،</verse>
				<verse number="13">و مِحبتی دِلِه هون کاری خاطری گه کِنِنِه وِشونِه خِیلی احترام بِلین. و هَمدیَری هَمرا صِلح و سلامتی ای دِلِه زندگی هاکِنین.</verse>
				<verse number="14">اِی بِرارِن، شِمِه جا خواهش کِمّی گه تنبلِ آدمِنِ نصیحت هاکِنین؛ ترسو آدمِنِ تَشویق هاکِنین؛ ضَعیفِ آدَمنِ کِمک هاکِنین؛ و هَمه ای هَمرا صبور ووئین.</verse>
				<verse number="15">شِمِه حَواس دَوو گه کَسی، بَدی رِه بَدی ای هَمرا جِواب نَدِه، بَلگی هَمِش هَینی دِمال دَووئین گه همدیر و مَردِنِ خِبی هاکِنین.</verse>
				<verse number="16">هَمِش خِشال ووئین؛</verse>
				<verse number="17">یَکسَرِه دِعا هاکِنین؛</verse>
				<verse number="18">هر وضعی دِلِه شِکر هاکِنین، چون خِدایی خواسِه مَسیحْ عیسایی دِلِه شِمِنِه هَینِه.</verse>
				<verse number="19">خِدایی روحی تَشِ نَکوشانین؛</verse>
				<verse number="20">نَبِوّتها رِه کِچیک نِشمارین.</verse>
				<verse number="21">بَلگی هَمه چیرِه آزمود هاکِنین؛ و اونچی گه خِبِ رِه، قائِم بَچسبین.</verse>
				<verse number="22">هر جور بَدی ای جا دوری هاکِنین.</verse>
				<verse number="23">اِسا خِدای صِلح و سلامتی شِه شِمارِ کامِلاً تقدیس هاکِنِه، و شِمِه روح و جان و تَن، تا اَمِه خِداوند عیسی مَسیحی بیموئَنی موقِه بی‌عیب بَمونِّه.</verse>
				<verse number="24">ویگه شِمارِ خُونِّه، وفادارِ، و وی حتماً هَین کارِ کِنِّه.</verse>
				<verse number="25">اِی بِرارِن، اَمِنِه دِعا هاکِنین.</verse>
				<verse number="26">دِشتِه بِرارنِ یَتِه مِقَدّسِ خِشی هَمرا سلام بَرِسانین.</verse>
				<verse number="27">خِداوندی حِضور، شِمارِ قَسَم دِمِه گه هَین نامِه رِه دِشتِه بِرارِنی سِه بَخونین.</verse>
				<verse number="28">اَمِه خِداوند عیسی مَسیحی فیض شِمِه هَمرا دَوو. آمین.</verse>
			</chapter>
		</book>
		<book number="53">
			<chapter number="1">
				<verse number="1">پولُس و سیلاس و تیموتائوسی طرفی جا، تِسالونیکی ای شهری کلیسایی سِه گه اَمِه پیر، خِدا، و خداوندْ عیسی مسیحی دِلِه دَرِنِه:</verse>
				<verse number="2">فیض و صِلح و سلامتی، اَمِه پیر، خِدا، و خِداوندْ عیسی مَسیحی طرفی جا شِمِنِه بیِه.</verse>
				<verse number="3">اِی بِرارِن، اَما همش وِنِه خِدارِه شِمِه خاطری شِکر هاکِنیم، دِرِس هَم هَینِه، چون شِمِه ایمون هینجور رشد کِنِّه و هر کِدیم از شِمِه ای مِحبَت همدیرِ ویشتَر وونِه.</verse>
				<verse number="4">هَینِسه، اَما شِه، خِدایی کلیساهایی دِلِه شِمارِ افتخار کِمّی، شِمِه پایداری و ایمونی خاطری گه دِشتِه اذیت و آزار و عذابایی دِلِه طاقت بیاردنی.</verse>
				<verse number="5">هَین خِدایی عادِلانِه داوری ای نِشونِئه، تا شِما خِدایی پادشاهی ای لایق بَووئین گه اونیسِه هَم عذاب کَشِنِنی.</verse>
				<verse number="6">چون راساسی خِدا هینِه عادلانِه دِنِّه گه اونانیگه شِمارِ عذاب دِنِنِه، عذابی هَمرا عوض هادِه،</verse>
				<verse number="7">و شِمِارِ گه عذاب کَشِنِنی، و همینجور اَمارِه هَم راحتی دِنِه، هون موقِه گه خِداوندْ عیسی شی قِدّارِ فِرِشتِگونی هَمرا آسِمونی جا ظاهر وونِنِه.</verse>
				<verse number="8">اَلوک بَزِه تَشی دِلِه، و اونانیگه خِدارِه نِشناسِنِنِه و اونانیگه اَمِه خِداوند عیسایی اِنجیلِ اِطاعت نَکردنِه ای جا تقاص گیرنِه</verse>
				<verse number="9">وِشونی سِزا خِداوندی حضوری جا و وی جلالی قِوّتی جا، اَبَدی نابودیِه.</verse>
				<verse number="10">هَمونجور گه وی، اون روزی دِلِه گه اِنِه شی ایموندارنی میِن جلال گیرنِه، و دِشتِه اونانیگه وِرِه ایمون بیاردِنِه، بِهت کِنِنِه و شِما هَم وِشونی همرانی، چون اَمِه شهادتِ ایمون بیاردِنی.</verse>
				<verse number="11">هَینِسه، اَما هَمِش دِ شِمِنِه دِعا کِمّی تا اَمِه خِدا شِمارِ شی هون دعوتی سِه گه بَخونِس بَوِنِه ای لایق دِنِّه و شی قِوّتی هَمرا هر خِبِ نیّت و هر کاری گه ایمونی جا سرچشمه گیرنِه رِه، اَنجام هادِه.</verse>
				<verse number="12">تا اَمِه خِداوند عیسایی اِسم شِمِه دِلِه جلال بَیرِه، و شِما هَم طبقِ اَمِه خِدا و خِداوندْ عیسی مسیحی فیض، وی دِلِه جلال بیرین.</verse>
			</chapter>
			<chapter number="2">
				<verse number="1">اِسا، اِی بِرارِن، اَمِه خِداوند عیسی مَسیحی دَگِرسنی خَوَری و اَمِه جَم بَووئَن وی وَر، شِمِه جا خواهِش کِمِّی</verse>
				<verse number="2">هیچی شِمِه فِکرِ خراب نَکِنِه و پریشون نَووئین، چی یَتِه روح، چی یَتِه گَبی طریق، چی یَتِه نامِه گه اِنگار اَمِه جا ووئه گه گِنِه، گه خِداوندی دَگِرسنی روز بَرِسیه.</verse>
				<verse number="3">و نِلین هیچکی، هیچ جوری شِمارِ گول بَزِنِه. چون اون روز نینِه، مَگِه هَینگه اَوَّل مَردِن خِدایی علیِه پِرِسَن و اون بی دینِ مَردی گه هلاکَتی ریکائه، ظهور هاکِنِه.</verse>
				<verse number="4">وی هر چی ای هَمرا گه خِدا بَخونِس وونِه یا پَرَسش وونِه مخالِفَت کِنِّه، و شِرِه وِشونی جا سَرتَر دِنِّه، جوریگه خِدایی معبدی دِلِه نیشنِه و اعلام کِنِّه شِه خِدائه.</verse>
				<verse number="5">یَعنی شِمِه یاد دَنیِه وختی گه شِمِه هَمرا دَوِمِه هَین چیارِه شِمارِ گِتِمِه؟</verse>
				<verse number="6">شِما دِنِنی گه اَلَن چی وی دَمِ گیرنِه، تا وی، شی وختی موقِه بیِه.</verse>
				<verse number="7">چون هَین بی‌دینی ای راز همین اَلَن هَم دِ کار کِنِّه، فقط تا موقِه ای گه، اونیگه تا اَلَن وی دَمِ گیرنِه، از بِین بورِه.</verse>
				<verse number="8">هون موقِه، هون بی‌دینِ مَردی اِنِه، گه خِداوند عیسی شی دَم نَفسی هَمرا وِرِه هلاک کِنِّه و شی پِر شکوهِ بیموئنی هَمرا وِرِه نابود کِنِّه.</verse>
				<verse number="9">هون بی دینِ مَردی ای بیموئن، شیطانی کاری طریق هَسِّه، دِشتِه قِوّت و دِردِرو نِشونِه ها و معجزاتی هَمرا، و عجیبِ چیایی گه گِمراه کِنِّه</verse>
				<verse number="10">و دِشتِه شرورِ حیلِه هایی هَمرا اونانیگه هلاکتی راهی دِلِه دَرِنِه، چون وِشون نَخوایسِنِه حَیقتِ دوس دارِن تا نِجات بَیرِن.</verse>
				<verse number="11">پَس خِدا وِشونِه یَتِه سختِ فریبی دِلِه گرفتار کِنِّه، جوریگه وِشون اونچی گه دِروئِه رِه باور کِنِنِه</verse>
				<verse number="12">تا دِشتِه اونانیگه حَیقتِ باور نَکِردِنِه و هر چی گه نادِرِس وِه ای جا کیف هاکِردنِه، مَحکوم بَوون.</verse>
				<verse number="13">ولی اِی بِرارِن گه خِدایی عزیزِنی، اَما وِنِه همش خِدارِه شِمِه خاطری شِکر هاکِنیم، چون خِدا شِمارِ نوبری تَرا اِنتِخاب هاکِردِه گه نجِات بَیرین. اون تقدیسی طریق گه خِدایی روحی هَمرا اَنجام وونِه، و حَیقتِ ایمون داشتنی هَمرا.</verse>
				<verse number="14">هینجور وِه گه وی شِمارِ اَمِه اِنجیلی طریق بَخونِسِه، تا اَمِه خِداوند عیسی مَسیحی جلال شِمِه نصیب بَوو.</verse>
				<verse number="15">پَس، اِی بِرارِن، قائِم هِرِسین و هون تعلیمایی گه اَمِه جا یاد بَیتِنی رِه بَچِسبین، چی اَمِه گَبایی جا چی اَمِه نامِه هایی هَمرا.</verse>
				<verse number="16">اِسا، شِه اَمِه خِداوند عیسی مَسیح، و اَمِه پیر، خِدا گه اَمارِه دوس داشتِه و فیضی طریق، اَمارِه اَبَدی تسلّی و خِبِ اِمید هادا،</verse>
				<verse number="17">شِمِه دِلِ تسلّی هادِه و هر خِبِ کار و گِفتاری دِلِه، پابرجا هاکِنِه.</verse>
			</chapter>
			<chapter number="3">
				<verse number="1">سَرآخر، اِی بِرارِن، اَمِنِه دِعا هاکِنین تا خِداوندی کَلام تِن پِش بورِه و وی احترامِ دارِن، هَمونجور گه شِمه میِن هینجور بَوِه.</verse>
				<verse number="2">تا شَرورِ آدمن و گِناهکارنی جا آزاد بَووئیم، چون هَمه ایمون نارِنِه.</verse>
				<verse number="3">ولی خِداوَند وفادارِ؛ وی شِمارِ پایدار کِنِّه و هون شریری پِش شِمِه جا مِحافظت کِنِّه.</verse>
				<verse number="4">اَما خِداوندی دِلِه شِمارِ اطمینان دارمی، اونچی گه شِمارِ حِکم کِمّی رِه، بِجا اُرِنی و اَنجام دِنِنی.</verse>
				<verse number="5">خِداوند شِمِه دِلِ خِدایی مِحبت و مسیحی پایداری ای هَمرا هدایت هاکِنِه.</verse>
				<verse number="6">اِی بِرارِن، اَمِه خِداوند عیسی مَسیحی اِسمی هَمرا شِمارِ حِکم کِمّی گه هر بِراری جا گه تنبلی کِنِّه و طبقِ اونچی گه اَمِه جا بَیتِنی رفتار نَکِنِّه، دوری هاکِنین.</verse>
				<verse number="7">چون شِما شِه دِنِنی گه چِتی وِنِه اَمِه جا سَرمَخش بَیرین. چون هون موقِه ای گه اَما شِمِه هَمرا دَوِمی، تنبل نَوِمی</verse>
				<verse number="8">و هیچکسی نونِ مِفتی نَخاردِمی، بلگی سختی و زحمتی هَمرا شُو و روز کار هاکِردِمی، تا هیچکِدیم از شِمایی سَربار نَووئیم.</verse>
				<verse number="9">نا هَینی خاطری گه اَما هَین حقِّ نارمی، بَلگی شیجا یَتِه نِمونِه سَرمَخشی سِه شِمِنِه بِلیم.</verse>
				<verse number="10">چون حتّی هون موقِه گه شِمِه هَمرا دَوِمی، هَینِه شِمارِ حِکم هاکِردمی گه «اگه هر کی نَخواینِه کار هاکِنِه، نون هَم نَخارِه.»</verse>
				<verse number="11">چون اَما اِشنُمی گه شِمِه میِن بَعضیا تنبلی کِنِنِه. هَینِن کار نَکِنِنِه، بَلگی فِضولی کِنِنِه.</verse>
				<verse number="12">اِسا، خِداوندْ عیسی مَسیحی اِسمی دِلِه هینجور آدمِنِ حِکم کِمّی و وِشونِه تشویق کِمّی گه آروم و قرار بَیرِن، و شی روزی رِه دَر بیارِن.</verse>
				<verse number="13">ولی شِما اِی بِرارِن، خِبی هاکِردَنی جا خَسِّه نَووئین.</verse>
				<verse number="14">اگه یَنَفَر اونچی گه هَین نامِه ای دِلِه گه اَما گِمی رِه اِطاعت نَکِنِه، وِرِه نِشون هاکِنین و وی هَمرا رفت و آمد نَکِنین تا خِجالت بَکِشِه.</verse>
				<verse number="15">ولی وِرِه دِشمَن نَئُنین، بلگی هِتی یَتِه بِراری تَرا وِرِه هِشدار هادین.</verse>
				<verse number="16">اِسا، خِداوندِ صِلح و سلامتی، شِه، هر موقِه و هر وضعی دِلِه شِمارِ صِلح و سلامتی دِنِه. خِداوَند شِما هَمه ای هَمرا دَوو.</verse>
				<verse number="17">مِن، پولُس، شی دَسی هَمرا هَین سلامِ نِویسِمِه. هَین دِشتِه می نامه‌هایی نِشونِئه. مِن هَینجور نِویسِمِه.</verse>
				<verse number="18">اَمِه خِداوند عیسی مَسیحی فیض شِما هَمه ای هَمرا دَوو.</verse>
			</chapter>
		</book>
		<book number="54">
			<chapter number="1">
				<verse number="1">پولُسی طرفی جا گه اَمِه نِجات دَهَنده خِدایی حِکمی هَمرا، و اَمِه اِمید مَسیحْ عیسی، مَسیحْ عیسایی رَسولِ؛</verse>
				<verse number="2">تیموتائوسی سِه، می حَیقی ریکا ایمونی دِلِه: فیض و رَحمَت و صِلح و سلامتی خِدای پیر و اَمِه خِداوند مَسیحْ عیسایی طرفی جا شِمِنِه بیِه.</verse>
				<verse number="3">هَمونجور گه وختی مقدونیه ای مَنطقِه دِ شیوِمِه، تیجا خواهِش هاکِردِمِه، یَکَش دییَر اَی تیجا خوایمِه گه اَفِسُسی شهری دِلِه بَمونی تا بعضیارِه دَستور هادی گه هیچ جورواجورِ تعلیمی نَدِن.</verse>
				<verse number="4">و شِرِه آسنی و شجره‌نامه‌هایی گه تُوم نَوونِه ای سِه وقف نَکِنِن، هَین چیا، عوضِ هَینگه خِدایی کارِ گه ایمونی راهی دِلِه دَرِه پِش بَوِرِه، جَر و بحثی باعث وونِنِه گه هیچ ثمری نارنِه.</verse>
				<verse number="5">اَمِه منظور هَین دستوری جا مِحبَتِ، مِحبتی گه پاکِ دِل و خِبِ وجدان و خالِصِ ایمونی جا اِنِه.</verse>
				<verse number="6">بعضیا هَین چیایی جا رو دَگردانینِه، بیخِدی گَبایی دِمال شی راهِ گِم هاکِردِنِه</verse>
				<verse number="7">خواینِنِه شَریعَتی مَلِّمِن بَوون، بی هَینگه دِنِّن چی گِنِنِه یا چی ای جا هَینجور مِطمَئِن گَب زَنِنِه.</verse>
				<verse number="8">اِسا، اَما دِمّی گه شریعَت خِبِ، اگه کَسی اونِه دِرِس کار بَزنِه.</verse>
				<verse number="9">و دِمّی گه شریعت، صالِح آدمنی سِه نیِه، بلگی اونانیسِه گه قانون‌ِ اِشکِنِنِه و نافرمونِنِه، بی‌دینِن و گِناهکارِنی سِه، اونانیسِه گه مِقدّس نینِه و اونانیسِه گه کِفر گِنِنِه؛ اونانیسِه گه شی پیر و مارِ کِشِنِنِه؛ آدمکشِنی سِه،</verse>
				<verse number="10">زِناکارِن و لواط گَرِنی سِه؛ اونانیگه بَردِه خرید و فِروش کِنِنِه، دِروزَنِن، اونانیگه دردِرو قسم خارِنِه، و هر چی گه دِرِسِ تعلیمی علِیه هَسِّه،</verse>
				<verse number="11">هون تعلیمی گه طِبقِ، مِوارکِ خِدایی پِرجلالِ اِنجیل گه مِنِه بِسپارِس بَوِه.</verse>
				<verse number="12">اَمِه خِداوند مَسیحْ عیسی رِه شِکر کِمِّه گه مِنِه قِوَّت هادا چون مِنِه وفادار دِنِسِه و مِنِه شی خِدمَتی سِه تعیین هاکِردِه.</verse>
				<verse number="13">با هَینگه پِشتر کِفر گِتِمِه، عذاب داوِمِه و توهین کِردِمِه، ولی مِنِه رَحم بَوِه، چون بی ایمونی ای دِلِه نادونی کِردمِه.</verse>
				<verse number="14">و اَمِه خِداوندی فیض، هون ایمون و مِحبتی هَمرا گه مَسیحْ عیسایی دِلِه دَرِه، فِراوونی ای هَمرا می سَر بَشِنی بَوِه.</verse>
				<verse number="15">هَین گَب قابل اعتماد و هر طرفی جا قابلِ قَبولِ، گه مَسیحْ عیسی هَین دِنیایی دِلِه بیمو تا گِناهکارِنِ نِجات هادِه، گه وِشونی دِلِه ای گَت تَرین مِنمِه.</verse>
				<verse number="16">ولی هَینی خاطری مِنِه رَحم بَوِه تا عیسی مسیح شی کامِلِ صَبرِ میسِه گه گِناهکارنی دِلِه گَتترین وِمِه رِه هَم هادِه، تا اونانیگه اَبَدی زندگی ای سِه وِرِه ایمون اُرِنِه، سَرمَخش بَووم.</verse>
				<verse number="17">اِسا، هون پادشاهی دوران، اونگه تا اَبَد دَرِه و نِشنِه اونِه بَئیَن، هون یَتّا خِدا، تا اَبَد و تا اَبَد حِرمَت و جلال ووئه؛ آمین!</verse>
				<verse number="18">می وَچِه، تیموتائوس، هَین حِکمِ طبقِ هون نَبِوَّتهایی گه پِشتر تی خَوَری بُتِه بَوِه وِه رِه، تِرِه اِسپارمِه، تا اونِنی طریق هون خِبِ جنگِ اَنجام هادی،</verse>
				<verse number="19">ایمون و خِبِ وِجدانِ بَچِسب. چون بَعضیا هَینِنی رَد هاکِردنی هَمرا وِشونی ایمونی کَشتی بِشکِسِه.</verse>
				<verse number="20">هیمِنائوس و اسکندر هَین دسِّه ای جانِه، گه وِشونِه شِیطانی دَس هادامِه تا یاد بَیرِن گه کِفر نُئِن.</verse>
			</chapter>
			<chapter number="2">
				<verse number="1">پس، پِش از هر چی، خوایمِه گه خواستها، دِعاها، شفاعتها و شِکر هاکردنا دِشتِه مَردِنی سِه بِجا بیارد بَوو،</verse>
				<verse number="2">پادشاهِن و صاب منصبِنی سِه، تا بَتِنّیم آروم و راحتِ زندگی داریم، گه هر لحاظی جا دیندار و وقاری هَمرا ووئه.</verse>
				<verse number="3">هَین اَمِه نِجات دَهنده خِدایی نَظر خِب و وی بابِ دِلِ</verse>
				<verse number="4">گه خواینِه دِشتِه مَردِن نِجات بَیرِن و حَیقتِ بِشناسِن.</verse>
				<verse number="5">چون فقط یَتِه خِدا دَرِه، و خِدا و آدَمِنی میِن فقط یَتِه واسِطه دَرِه، یَعنی هون اِنسون گه مَسیحْ عیسائه؛</verse>
				<verse number="6">ویگه شی جانی هادائنی هَمرا، دِشتِه آدَمنی آزادی رِه بَخریِه. هَین حَیقَت خِبِ وَخت شهادت هادا بَوِه،</verse>
				<verse number="7">چون مِن هَینِسه تعیین بَوِمِه تا غیریَهودیِنی سِه یَتِه تعلیم دَهندِه و یَتِه رسول و یَتِه مَلِّم ایمون و حَیقتی دِلِه ووئِم - حَیقَتِ دِ گِمِه و دِرو نَزِمِه.</verse>
				<verse number="8">پَس می آرِزو هَینِ گه مَرداکِنِن هَمه جا دِعا هاکِنِن، و مِقَدّسِ دَسِ بی غیظ و دعوا مِرافِه لُو بَوِرِن.</verse>
				<verse number="9">هینجورم خوایمِه گه زَناکِنِن آبرومَندانِه لیواس شی تَن دَکِنِن، و نِجابت و حیایی هَمرا، نا گیس هاکِردِه می ای هَمرا، یا طِلا و مِرواری و یا گِرون قیمتِ لیواسیشونی هَمرا،</verse>
				<verse number="10">بَلگی خِبِ کارایی هَمرا، هَمونجور گه هون زَناکِنِنی لایقِ گه دینداری ای اِدّعا رِه دارِنِه.</verse>
				<verse number="11">زَن وِنِه ساکِت ووئه و کاملِ اطاعتی هَمرا تعلیم بَیرِه.</verse>
				<verse number="12">مِن نِلمِه گه یَتِه زَنا تعلیم هادِه یا یَتِه مَردی سَر تسلِط دارِه؛ بَلگی وِنِه ساکِت ووئه.</verse>
				<verse number="13">چون آدَم، اَوَّل خلق بَوِه و اَزما حوا.</verse>
				<verse number="14">و آدَم گول نَخاردِه، بَلگی زَن وِه گه گول بَخاردِه و نافرمون بَوِه.</verse>
				<verse number="15">ولی زَن وَچِه بیاردَنی هَمرا نِجات گیرنِه، اگه ایمون و مِحبت و مِقدّس ووئنی دِلِه، نِجابتی هَمرا بَمونِّه.</verse>
			</chapter>
			<chapter number="3">
				<verse number="1">هَین گَبِ بِشِنِه اعتماد هاکِردَن: گه اگه یَنَفَر آرِزو دارِه گه کلیسایی ای نِظارتی کارِ دارِه، خِبِ کاری دِمال دَرِه.</verse>
				<verse number="2">پس، یَتِه ناظر وِنِه هیچی وی زندگی ای دِلِه دَنیوو گه اونی خاطری سرکوفت بَخارِه، یَتِه زَن دارِه، هوشیار ووئه، شی دَمِ دارِه، با آبرو ووئه، مِهمون دوس ووئه و بَتِنِّه تعلیم هادِه؛</verse>
				<verse number="3">نا عرق خوار، نا زورگو، بَلگی آروم ووئه؛ نا جنگی، نا پولدوس.</verse>
				<verse number="4">وی وِنِه شی خِنِواده رِه خِب بَچِرخانِه، شی وَچیلِه رِه جوری بار بیارِه گه دِشتِه احترامی هَمرا، ویجا اطاعت هاکِنِن.</verse>
				<verse number="5">چون اگه کَسی نَئونِّه گه چِتی وِنِه شی خِنِوادِه رِه بَچرخانِه، چِتی بَتِنِّه خِدایی کلیسایی مِراقب ووئه؟</verse>
				<verse number="6">و تازِه ایمون نیارد وو، نَکِنِه مغرور بَوو و اِبلیسی تَرا محکوم بَوو.</verse>
				<verse number="7">بِعلاوِه، وی وِنِه هون مردِنی میِن گه کلیسایی دیرگا دَرِنِه هَم خِش نوم ووئِه تا رِسوا نَوو و اِبلیسی تَلِه نَکِفِه.</verse>
				<verse number="8">هَمینجور کلیسایی شَماسِن وِنِه باوقار ووئِن؛ دُو رو نَووئن، شرابی گرفتار نَووئن، نادِرِسِ سودی حِرصِ نَزِنِن.</verse>
				<verse number="9">وِشون وِنِه ایمونی رازِ، یَتِه پاکِ وِجدانی هَمرا دارِن.</verse>
				<verse number="10">و وِشون وِنِه اَوَّل آزمود بَوون، اَزما اگه ثابت هاکِردِنِه گه بی عیبِنِه، بِلین شَماسی ای کاری دِلِه خِدمَت هاکِنِن.</verse>
				<verse number="11">همینجور، وِشونی زَناکِنِن هَم وِنِه باوقار ووئِن، تِهمت نَزِنِن، بَلگی هوشیار ووئن و هَمه چی ای دِلِه وفادار ووئن.</verse>
				<verse number="12">هر کدیم از شَماسِن وِنِه یَتّا زَنا دارِه و شی وچیلِه و خِنوادِه رِه خِب بَچرخانِه.</verse>
				<verse number="13">چون اونانیگه شَماسِنی مقامی دِلِه خِبِ خِدمَت هاکِرد وون، یَتِه خِبِ مقام گیرِنِه و هون ایمونی دِلِه گه مَسیحْ عیسایی دِلِئه، گَتِه اطمینان بِدس اُرِنِه.</verse>
				<verse number="14">اِمیدِ دارمِه گه خِیلی زود تی وَر بیئِم، ولی هَینِنِه تِنِه نِویسِمِه تا،</verse>
				<verse number="15">اگه می بیموئن عقب دَکِتِه، دِنّی گه خِدایی خِنِواده ای میِن گه زینِّه خِدایی کلیسا و حَیقتی سِتون و پِی هَسِّه، چِتی وِنِه رفتار هاکِردن.</verse>
				<verse number="16">راساسی گه دینداری ای راز خِیلی گَتِه: ویگه جسمی دِلِه ظاهر بَوِه، خِدایی روحی طریقی جا تأیید بَوِه، فرشتگون وِرِه بَئینِه، قومیشونی میِن اعلام بَوِه، دِنیایی دِلِه وِرِه ایمون بیاردِنِه، جلالی هَمرا، لُو، بَوِرد بَوِه.</verse>
			</chapter>
			<chapter number="4">
				<verse number="1">ولی خِدایی روح واضِح گِنِه گه آخرین زَمونایی دِلِه، بَعضیا شِرِه، هون روحها گه گول زَنِنِه و دِویشونی تعالیم، وقف کِنِنِه و ایمونی جا گِردِنِنِه،</verse>
				<verse number="2">دِروزَنِن و دُرویِنی هَینجور تعالیمِ اُرِنِه گه وِشونی وِجدان بَمِردِه.</verse>
				<verse number="3">وِشون، عروسی هاکِردَنِ مَنع کِنِنِه و دَستور دِنِنِه هون غذاهایی رِه نَخارِن گه خِدا خلق هاکِردِه تا اونانیگه حَیقَتِ ایمون دارِنِه و اونِه اِشناسِنِنِه، شِکر هاکردنی هَمرا غذاهایی جا بَخارِن.</verse>
				<verse number="4">چون هر چی گه خِدا خلق هاکردِه خِبِ، و هیچی رِه نِنِه رَد هاکِردن، اگه شِکر هاکردنی هَمرا قَبول بَوو،</verse>
				<verse number="5">چونگه خِدایی کلام و دِعایی هَمرا تقدیس وونِه.</verse>
				<verse number="6">اگه هَین چیارِه بِرارِنِ یاد هادی، مَسیحْ عیسایی نوکَر وونی، گه ایمونی کلامی دِلِه و خِبِ تعلیم گه اونی دِمال دَری تربیت وونی.</verse>
				<verse number="7">آسنی ای هَمرا گه کِفرآمیز و پوچِ شِرِه دور دار، بَلگی شِرِه دینداری ای سِه تربیت هاکِن.</verse>
				<verse number="8">چون هر چَن تربیت هاکِردن اَقدّی تَنی سِه فایده دارنِه، ولی دینداری هَمه چی ای سِه فایده دارنِه، چون هَم، هَین زندگی رِه وَعده دِنِه، هَم زندگی ای گه اِنِه رِه.</verse>
				<verse number="9">هَین گَبِ بِشنِه اِطمینان هاکِردن و هر بابتی جا کاملاً قابلِ قبولِ.</verse>
				<verse number="10">چون اَما هَینسِه زَحمت کَشِمی و تقلّا کِمی، چون اَما شی اِمیدِ زینِّه خِدایی سَر بِشتِمی گه دِشتِه آدَمِنی نِجات دَهَندِه ئِه، بِخصوص اونانیگه ایمون دارِنِه.</verse>
				<verse number="11">هَین چیارِه حِکم هاکِن و تعلیم هادِه.</verse>
				<verse number="12">نِل هیچکی تی جَوونی رِه کِچیک بِشمارِ، بَلگی گَب بَزوئنی دِلِه، کِرداری دِلِه، مِحبتی دِلِه، ایمونی دِلِه و پاکی ای دِلِه، دِشتِه ایموندارنی سِه سَرمَخش واش.</verse>
				<verse number="13">تا مِن بیئِم، شِرِه هَینی وقف هاکِن گه خِدایی کلامِ مَردنی سِه بَخونی و وِشونِه تشویق هاکِنی و تعلیم هادی.</verse>
				<verse number="14">هون عطایی گه تی دِلِه دَرِه رِه بی‌اعتنایی نَکِن، عطایی گه نَبِوّتی هَمرا بِدس بیاردی، هون موقِه گه مشایخی شورا تی سَر دَس بِشتِنِه.</verse>
				<verse number="15">هَین چیارِه اَنجام هادِه و شِرِه وی وقف هاکِن تا تی تَرَقی هَمه ای سِه معلوم بَوو.</verse>
				<verse number="16">خِب تی حواس شِرِه و هون تَعلیمی گه دِنی رِه ووئه. هَینی دِلِه پابرجا واش، چون هَین کاری هَمرا، هَم شِرِه هَم اونانیگه تی گَبِ اِشنُنِنِه رِه نِجات دِنی.</verse>
			</chapter>
			<chapter number="5">
				<verse number="1">پیر مردی رِه سراکو نَکِن، بَلگی وِرِه هِتی شی پیری تَرا تشویق هاکِن، و جَوونِنَم هِتی شی بِرارِنی تَرا،</verse>
				<verse number="2">و پیر زَناکِنِنِ هِتی شی مارِنی تَرا، و جَوونِ زَناکِنِنِ هِتی شی خاخِرِنی تَرا، دِشتِه پاکی ای دِلِه</verse>
				<verse number="3">بیوِه‌زناکنِنِ اگه راساسی بی کَسِنِه، حِرمَت بِل.</verse>
				<verse number="4">ولی اگه یَتِه بیوِه زَنا، وَچیلِه و نَوِه ها دارنِه، وِشون اوّل وِنِه یاد بَیرِن گه شی خِنوادِه ای مِواظِبَت هاکِردَنی هَمرا، شی دینداری رِه هَم هادِن و هَینجوری شی دِینِ شی پیر و مار و شی اَجدادی سِه بِجا بیارِن، چون هَین خِدارِه راضی کِنِّه.</verse>
				<verse number="5">اونیگه راساسی بیوِه و بی‌کسِ، خِدارِه اِمید دارنِه و شُو و روز دِعایی دِلِه و خِدایی کِمَک بَیتنی جا مشغولِ.</verse>
				<verse number="6">ولی اگه یَتِه بیوِه زَنا عیاشی ای دِلِه زندگی کِنِّه، با هَینگه زینِّئه، بَمِردِه.</verse>
				<verse number="7">هَین چیارِه هَم حِکم هاکِن، تا وِشونی زندگی ای دِلِه هیچی دَنیوو گه اونیسِه سرکوفت بَخارِن</verse>
				<verse number="8">ولی اگه ینفر شی فامیلِن بِخصوص شی خِنِوادِه ای احتیاجاتی دِمال دَنیوو، شی ایمونِ اِنکار کِنِّه و یَتِه بی ایمونی جا بَدتَرِ.</verse>
				<verse number="9">فقط هون بیوه‌ زناکنِنی اِسمِ بَنویس گه شَص سالی جا ویشترِنِه و یَکَش شی هاکِرد وون.</verse>
				<verse number="10">و خِبِ کارایی اَنجام هادائنی دِلِه معروف وو، یَعنی شی وَچیلِه رِه گَت هاکِرد وو، غریب‌نواز وو، مِقدّسینی لینگِ بَشورد وو، دَردمَندِنی جا مِراقبت هاکِرد وو، و شِرِه هرجور خِبِ کاری سِه وَقف هاکِرد وو.</verse>
				<verse number="11">ولی جَوونترِ بیوِه‌ زناکِنِنی اِسمِ نَنویس، چون وختی گه وِشونی هوا و هَوَس، وِشونِه مَسیحی جا دور هاکِنِه، خواینِنِه شی هاکِنن.</verse>
				<verse number="12">هَینِسه محکوم وونِنِه چون شی اوّلین ایمونِ لینگی بِن بِشتِنِه.</verse>
				<verse number="13">بِعلاوه، وِشون تنبلی رِه یاد گیرِنِه، هَین خِنِه هون خِنِه شونِنِه؛ نا فقط تنبلی، بَلگی تِتِک بِتِک گَر و فِضول وونِنِه، و هون چیایی گه نِنِه بُئنِ گِنِنِه.</verse>
				<verse number="14">پَس می نَظَر هَینِه گه جَوونترِ بیوه‌ زَناکِنِن شی هاکِنِن، وَچِه بیارن و خِنِه داری هاکِنِن و دِشمَنِ فِرصَت نَدِن گه تِهمت بَزِنِه.</verse>
				<verse number="15">چون اَلَن هَم بعضیا شِیطانی دِمال بوردِنِه و گِمراه بَوِنِه.</verse>
				<verse number="16">اگه یَتِه ایموندارِ زَنا، شی فامیلِنی دِلِه بیوِه دارِه، وِنِه شِه وِشونِه کِمک هاکِنِه تا کلیسایی سَربار نَوون و کلیسا بَتِنِّه هون بیوه‌ زناکِنِنی رِه کِمک هاکِنِه گه راساسی بی کَسِنِه.</verse>
				<verse number="17">مشایخی گه خِب رهبری هاکِرد وون، دِ برابر حِرمتی لیاقتِ دارِنِه، بخصوص اونانیگه موعظه و تعلیمی سِه زَحمَت کَشِنِنِه.</verse>
				<verse number="18">چون توراتی کیتابی دِلِه گِنِه: «گُویی گه دِ خَرمَن کِنِّه ای دِهِنِ نَوِن» و «کارگَر وِنِه شی دسمِزِ هایرِه.»</verse>
				<verse number="19">هیچ تِهمتیِه کلیسایی یَتِه از رهبرنی علِیه قَبول نَکِن، مَگِه هَینگه دِ یا سِه تا شاهد دَوو.</verse>
				<verse number="20">اونانیگه گِناهی دِلِه پافشاری کِنِنِه رِه، هَمه ای وَر سَراکو هاکِن تا بَقیِه بَتِرسِن.</verse>
				<verse number="21">خِدا و مَسیحْ عیسی و اِنتِخاب بَوِه فِرِشتِگونی پِش، تیجا خواهش کِمِّه گه هَین قانونارِه بدونِ هیچ غَرَضی رعایَت هاکِنی و هیچ کاری رِه طرفداری ای سَر نَکِنی.</verse>
				<verse number="22">هینِسه گه یَنَفری خِدمتِ تعیین هاکِنی عجله نَکِن، بَقیِه ای گِناهِنی دِلِه شریک نَواش، شِخدِرِه پاک دار.</verse>
				<verse number="23">دِ فقط اُو نَخار، بَلگی شی میدِه و ناخِشیایی گه هَمِش دارنی ای سِه، اَقَدّی شراب بَخار.</verse>
				<verse number="24">بعضی آدمنی گِناهِن مَعلومِ، و پِش پِش داوری بَووئنی سِه شونِنِه، ولی بقیه آدمنی گِناهِن دیرتَر معلوم وونِه.</verse>
				<verse number="25">پس خِبِ کاریشون هَم مَعلومِ، و حتّی اونانیگه مَعلوم نیِه رِه، نِشِنِه جاهادا داشتَن.</verse>
			</chapter>
			<chapter number="6">
				<verse number="1">دِشتِه اونانیگه نوکری ای جِدی بِن دَرِنِه، وِنِه شی اَربابِنِ کامِلاً احترام بِلِن تا خِدایی اِسم و اَمِه تعلیمی علیِه بَدِ چی نُئِن.</verse>
				<verse number="2">اونانیگه وِشونی اَربابِن ایموندارِنِه، نِنِه بِرار ووئنی خاطری، وِشونِه کمتر حِرمت بِلِن. بَلگی وِنِه وِشونِه بِهتَر خِدمَت هاکِنِن، چون اونانیگه هَین خِدمتی دِلِه منفعت وَرِنِه، ایموندار و عزیزِنه. هَین چیارِه وِشونِه تعلیم هادِه و وِشونِه تشویق هاکِن گه هَینجوری هاکِنِن.</verse>
				<verse number="3">اگه ینفر یَجور دییَر تعلیم هادِه و اَمِه خِداوند عیسی مَسیحی دِرِسِ کلام و هون تعلیمی هَمرا گه دینداری ای راهی دِلِئه جور نَووئه،</verse>
				<verse number="4">وِرِه غرور بَیتِه و هیچی نِفَهمِنِه. هَینجور آدمی، جنگ و جدال و دعوا مِرافه کلِماتی سَر دارنِه، گه اونی جا حَسودی و دعوا و توهین و بَد گِمونی به وِجود اِنِه،</verse>
				<verse number="5">و همِش مَردنی میِن جنگ و جدالی باعث وونِه گه وِشونی فکر فاسد بَوِه و حَیقَتی جا بی نصیب بَوِنِه، خیال کِنِنِه دینداری یَتِه وَسیلِه منفعتی سِه هَسِّه.</verse>
				<verse number="6">ولی دینداری قِناعتی هَمرا، گَتِه منفعتیِه.</verse>
				<verse number="7">چون اَما هیچی هَین دِنیایی دِلِه نیاردِمی و هیچی هَم نَتِمّی هَین دِنیایی جا بَوِریم.</verse>
				<verse number="8">ولی اگه اَما خِراک و لیواس دارمی، هَینِنی سِه قانِعمی.</verse>
				<verse number="9">ولی اونانیگه پولدار بَووئنی آرزو رِه دارِنِه، وَسوَسه ای دِلِه و تَلِه ای دِلِه کَفِنِنِه، و خِیلی بیخدی خواسِه هایی دِلِه کَفِنِنِه گه ضرر رَسانِنِه، گه مردِنِ نابودی و هلاکتی سمت کَشانِّه.</verse>
				<verse number="10">چون پولدوسی هر جور بدی ای ریشه‌ هَسِّه، و هَمین پولی حِرصِ گه بعضیا ایمونی جا دور بَوِنِه، و شِخدِرِه خِیلی دَردایی گِرفتار هاکردِنِه.</verse>
				<verse number="11">ولی تو گه مَردِ خِدایی، هَین چیایی جا فِرار هاکِن، و صالحی، دینداری، ایمون، مِحبت، پایداری و مِلایمتی دِمال دَواش.</verse>
				<verse number="12">ایمونی خِبِ جنگی دِلِه جنگ هاکِن. هون اَبَدی زندگی گه اونیسِه بَخونِس بَوِئی و اونِه خِیلی شاهدِنی وَر، اعترافِ هاکِردی رِه بَچِسب.</verse>
				<verse number="13">مِن خِدایی حِضور گه هَمه چیرِه زندگی دِنِه، و مَسیحْ عیسی گه پُنتیوس پیلاتُسی وَر خِبِ اعتراف هاکِردِه، جِدّی تِرِه سِفارِش کِمِّه</verse>
				<verse number="14">گه هَین حِکمِ تا اَمِه خِداوند عیسی مَسیحی بیموئنی موقِه، بی‌ عیب و بی سرکوفت داری،</verse>
				<verse number="15">گه خِدا اونِه یَتِه خِبِ وَخت اَنجام دِنِه، ویگه مِوارک هَسِّه و تنها حاکِم، شاه شاهِن و خِداوندِنی خِداوندِ.</verse>
				<verse number="16">فقط ویگه گه اَبدیِه، ویگه یَتِه نوری دِلِه دَرِه گه نِشِنِه وِرِه هِدار هاکِردَن، و هیچکس وِرِه نَئیِه و نَتِنِّه بَوینِه، حِرمت و سلطنت تا اَبَد وی هَمرا دَوو.آمین.</verse>
				<verse number="17">هَین دِنیایی پولدارِنِ بُو گه مغرور نَووئَن، و شی اِمیدِ هَین دِنیایی مالی سَر نِلِن گه نَمونِّه. بَلگی وِشونی اِمید خِدایی رِه ووئه گه هَمه چیره فَت و فِراوون اَمسِه فِراهَم کِنِّه تا اونانی جا کیف هاکِنیم.</verse>
				<verse number="18">وِشونِه دستور هادِه گه خِبی هاکِنِن، خِبِ کارایی دِلِه دولتمند بَوون، بخشنده و دَس دلباز ووئِن.</verse>
				<verse number="19">هَینجوری، شیسِه یَتِه گَنج اَمبار کِنِنِه گه آیندِه ای سِه یَتِه خِبِ پِی هَسِّه تا بَتِنِن اونچی گه حَیقی زندگيه رِه بِدَس بیارِن.</verse>
				<verse number="20">اِی تیموتائوس، هون امانتی گه تِرِه بِسپارِس بَوِه رِه حِفظ هاکِن. مِفتِ گَبایی جا و مخالفِ فِکرایی جا گه اشتباهاً، معرفت بَخونِس وونِه، دوری هاکِن؛</verse>
				<verse number="21">چون بعضی آدمن گه هَین چیایی دِلِه اِدعا دارِنِه، ایمونی جا دور بَوِنِه. فیض شِمِه هَمرا دَوو.</verse>
			</chapter>
		</book>
		<book number="55">
			<chapter number="1">
				<verse number="1">پولُسی طرفی جا، گه خِدایی خواستی هَمرا، و طبقِ هون زندگی ای وعدِه گه مَسیحْ عیسایی دِلِئه، مَسیحْ عیسایی رسولِ،</verse>
				<verse number="2">می عزیزِ ریکا تیموتائوسی سِه: فیض و رَحمَت و صِلح و سلامتی خِدای پیر و اَمِه خِداوند مَسیحْ عیسایی طرفی جا تیسِه بیِه.</verse>
				<verse number="3">هَمونجور گه شُو و روز یَکسَرِه شی دعاهایی دِلِه تِرِه یاد اُرمِه، خِدارِه شِکر کِمِّه، هون خِدایی گه مِنَم شی اَجدادی تَرا پاکِ وجدانی هَمرا وِرِه خِدمت کِمِّه.</verse>
				<verse number="4">وختی تی اَسری ایشونِه شی یاد اُرمِه، آرزو کِمِّه تِرِه بَوینِم تا خِشالی ای جا پِر بَووم.</verse>
				<verse number="5">مِن تی خالِصِ ایمونِه یاد اُرمِه، ایمونی گه اوَّل تی نَنِه لوئیس و اَزما تی مار یونیکی ای دِلِه دَوِه. و اِسا مِطمئنمِه تی دِلِه هَم دَرِه.</verse>
				<verse number="6">هَینِسه، تی یاد اُرمِه گه خِدایی هون عَطیِه گه می دَس گِذاری ای خاطری، تی دِلِه بیمو رِه، وی تَشی الوکِ زیاد هاکِنی</verse>
				<verse number="7">چون خِدا، ترسی روحِ اَمارِه نَدا بَلگی قِوَّت و مِحبت و نَفسی دَمِ بَیتنی روحِ هادا.</verse>
				<verse number="8">پَس، هینِسِه گه اَمِه خِداوندی سِه شهادت هادی یا مِن گه وی خاطری زیندونی دِلِه دَکِتِمِه، عار نار، بَلگی تو هَم خِدایی قِوَّتی هَمرا اِنجیلی خاطری عذاب بَکِشینی دِلِه شریک واش.</verse>
				<verse number="9">خِدایی گه اَمارِه نِجات هادا و اَمارِه مِقَدّسِ زندگی ای سِه بَخونِسِه، هَینِه نا اَمِه کارایی خاطری، بَلگی شی هدف و فیضی سِه، گه مَسیحْ عیسایی دِلِه از اَزل اَمارِه هادا،</verse>
				<verse number="10">و اِسا هَین فیض اَمِه نِجات دَهَندِه مَسیحْ عیسایی بیموئنی هَمرا - آشکار بَوِه، همون مَسیحْ عیسی گه مرگِ از بِین بَوِردِه، و اَبَدی زندگی رِه اِنجیلی طریق هَمه ای سِه آشکار هاکِردِه.</verse>
				<verse number="11">گه مِن اونیسِه انتخاب بَوِمِه تا هَین اِنجیلی رَسول و مَلِّم بَووم و موعظه هاکِنِم.</verse>
				<verse number="12">هینِسِئه گه هینجور عذاب کَشِمِه، ولی عار نارمِه، چون دِمِّه کِرِه ایمون بیاردِمِه، و قانع بَوِمِه گه وی بتِنِّه اونچی گه مِنِه بِسپارس بَوِه رِه تا هون روز مِحافظت هاکِنِه.</verse>
				<verse number="13">هون ایمون و مِحبتی هَمرا گه مَسیحْ عیسایی دِلِه دَرِه، و اونچی گه میجا بِشنُسی رِه یَتِه دِرِسِ نِمونه ای تَرا دِ دَسی بَچِسب.</verse>
				<verse number="14">روح القدسی طریق گه اَمِه دِلِه دَرِه، هون خِبِ امانتی جا گه تِرِه بِسپارِس بَوِه، مِحافظت هاکِن.</verse>
				<verse number="15">خَوَر دارنی گه دِشتِه آسیایی مَنطقِه ای مَردِن مِنِه وِل هاکِردِنِه، گه وِشونی میِن فیگِلوس و هِرموگِنِس هَم دَرِنِه.</verse>
				<verse number="16">خِداوند اونیسیفوروسی خِنِوادِه رِه لِطف هاکِنِه، چون وی چن کَش می جانِ تازِه هاکِردِه و می زیندون دَکتنی جا عار ناشتِه.</verse>
				<verse number="17">بَلگی وختی رومی شهر بیمو، می دِمال بَگرسِه تا سَرآخر مِنِه بَنگیتِه-</verse>
				<verse number="18">خِداوَند وِرِه عطا هاکِنِه گه اون روزی دِلِه، خِداوندی جا رحمت بَیرِه. و تو دِشتِه اون خدمتهایی گه اَفِسُسی شهری دِلِه هاکِردِه رِه، خِب دِنّی.</verse>
			</chapter>
			<chapter number="2">
				<verse number="1">پَس تو می وَچِه، هون فیضی هَمرا گه مَسیحْ عیسایی دِلِه دَرِه قوی بَواش،</verse>
				<verse number="2">و هون چیایی گه خِیلی شاهِدنی وَر میجا بِشنُسی رِه، وفادارِ آدمنِ بسپار گه بَتِنِّنی بَقیِه رِه هَم یاد هادین.</verse>
				<verse number="3">هِتی مَسیحْ عیسایی خِبِ سربازی تَرا، عذابایی دِلِه شریک واش.</verse>
				<verse number="4">هیچ سَربازی، شی خِدمتی موقِه، شِرِه شی زندگی ای کارایی گِرِفتار نَکِنِه، چونگه خواینِه اونیگه وِرِه خِدمتی سَر بِشتِه رِه، راضی هاکِنِه.</verse>
				<verse number="5">یَتِه پَهلِوونِ تاج نَدِنِنِه، مَگِه هَینگه طبقِ مِسابِقه ای قَوانین عمل هاکِنِه.</verse>
				<verse number="6">هون کِشاورز گه سخت کار کِنِّه، وِنِه اَوَّلین نفری ووئه گه شی مَحصولی جا بَهرِه بَوِرِه.</verse>
				<verse number="7">اونچی گه گِمِه رِه فکر هاکِن، چون خِداوند هر چی ای دِلِه تِرِه فهم دِنِه.</verse>
				<verse number="8">عیسی مَسیحِ شی یاد بیار گه داوودی نَسلی جا وِه و مِردِگونی جا زینِّه بَوِه؛ اِنجیلی گه مِن موعظه کِمِّه هَینِه،</verse>
				<verse number="9">هینِسِئه گه هِتی یَتِه جِنایتکاری تَرا زنجیلی دِلِه دَرمِه و دِ عذاب کَشِمِه، ولی خِدایی کلام زنجیلی دِلِه دَنیِه.</verse>
				<verse number="10">هینِسِه مِن انتخاب بَوِه ایشونی خاطری هَمه چیِه طاقت اُرمِه تا هونانَم هون نجاتی گه مَسیحْ عیسایی دِلِه دَرِه رِه، اَبَدی جلالی هَمرا بِدَس بیارِن.</verse>
				<verse number="11">وونِه هَین گَبِ کامِلاً اطمینان هاکِردَن گه: اگه وی هَمرا بَمِردِمی، وی هَمرا زندگی هَم کِمّی</verse>
				<verse number="12">اگه طاقت بیاریم، وی هَمرا سلطنت هَم کِمّی. اگه وِرِه هَشا بَکِشیم، وی هَم اَمارِه هَشا کَشِنِه.</verse>
				<verse number="13">اگه بی‌وفا بَووئیم، وی وفادار مونِّه، چون نَتنِّه شِرِه هَشا بَکِشِه.</verse>
				<verse number="14">هَین چیارِه وِشونی یاد بیار و خِدایی پِش وِشونِه سِفارِش هاکِن گه کلماتی سَر دعوا مِرافِه نَکِنن، گه فایدِه نارنِه، بلگی فقط باعث وونِه اونانیگه اِشنُنِنِه از راه به بدر بَوون.</verse>
				<verse number="15">تقلّا هاکِن گه خِدایی وَر مقبول ووئی، هِتی یَتِه کارگری تَرا گه خِجالت نَکِشِنِه و حَیقَتی کلامِ دِرس بِکار وَرنِه.</verse>
				<verse number="16">ولی دِنیایی مِفتِ گَبایی جا دوری هاکِن، چون مردِنِ ویشتَر و ویشتَر بی‌دینی ای سمت کَشانِّه.</verse>
				<verse number="17">و هَینجور آدمایی گَب هِتی جُذامی تَرا هَمه جا پَخش وونِه. هیمِنائوس و فیلیتوس هَین دَسِه ای جانِه،</verse>
				<verse number="18">گه حَیقَتی جا دَگِرِسِنِه و گِنِنِه هون روز گه مِردگون زینِّه وونِنِه هَمین اَلَنِ، و هَینجوری بعضیایی ایمونِه از بِین وَرِنِه.</verse>
				<verse number="19">با هَین وجود، هون مِحکَمِ پِی گه خِدا بِشتِه، پابرجائه و هَینی هَمرا مِهر بَوِه گه: «خِداوَند شی آدَمِنِ اِشناسِنِه،» و «هر‌ کی گه خِداوندی اِسمِ اِقرار هاکِنِه، وِنِه نادِرسی ای جا دوری هاکِنِه.»</verse>
				<verse number="20">یَتِه گَتِه خِنِه ای دِلِه، فقط طِلا و نِقرِه ظَرفا دَنیِه، بَلگی چُویی و گِلی هَم دَرِه؛ بعضی از اونِن مِهِمِ کارایی سِه بکار اِنِه و بعضیا هَم دَمِ دَسی ای سِه.</verse>
				<verse number="21">پَس اگه ینفر شِرِه هَین چیایی جا پاک هاکِنِه، ظرفیه گه مِهِمِ کارایی سِه استفاده وونِه، مِقَدَّس و مفیدِ ظَرف صابخِنه ای سِه و هر خِبِ کاری سِه آمادِئه.</verse>
				<verse number="22">پس جَوونی ای هوا و هوسی جا فِرار هاکِن، و وِشونی هَمرا گه پاکِ دِلی هَمرا خِداوَندِ خُونِنِه، صالحی و ایمون و مِحبت و صِلح و سلامتی ای دمال دَواش.</verse>
				<verse number="23">هون بحثایی گه نادونی و نِفهمی ای جا هَسِّه دوری هاکِن، چون دِنّی گه دعوا مرافِه ای باعِث وونِه.</verse>
				<verse number="24">خِداوندی نوکر نِنِه دعوا مِرافِه هاکِنِه، بَلگی وِنِه هَمه ای هَمرا مِهرَوون ووئِه، و بَتِنِّه تعلیم هاده و بدیهایی پِش صبری هَمرا طاقت بیارِه.</verse>
				<verse number="25">وِنِه اونانیگه مِخالِفِنِ رِه نرمی ای هَمرا اصلاح هاکِنِه، شاید خِدا وِشونِه توبِه عَطا هاکِنِه تا حیقَتِ بِشناسِن</verse>
				<verse number="26">و سَریساب بَوون، و اِبلیسی تَله ای جا فِرار هاکِنِن، چون اونی گرفتار وِنِه تا وی خواسِّه رِه بِجا بیارِن.</verse>
			</chapter>
			<chapter number="3">
				<verse number="1">ولی هَینِه دِن گه آخرین روزایی دِلِه، سَختِ روزگارِی اِنِه.</verse>
				<verse number="2">چون مَردِن، خِد شیفتِه، پولدوس، مغرور، مِتِکبر، ناسزاگو، شی پیر و ماری جا اطاعت نَکِنِنِه، ناشِکر، ناپاک،</verse>
				<verse number="3">بی‌عاطفه، کینه ای، تِهمت زَن، بی‌بندوبار، وحشی، خِبی ای دِشمَن،</verse>
				<verse number="4">خیانتکار، بی مِلاحِظِه، غرور وِشونِه بَیتِه. گه عیاشی رِه خِدایی جا ویشتَر دوس دارِنِه</verse>
				<verse number="5">ظاهراً دیندارِنِه، ولی اونی قِوّتِ هَشا کِنِنِه. هینجور آدمایی جا دوری هاکِنین.</verse>
				<verse number="6">چون وِشونی میِن کَسایی دَرِنِه گه مَردِنی خِنِه ای دِلِه راه پیدا کِنِنِه، بی عَقلِ زَناکِنِنِ اَسیر کِنِنِه گه شی گِناهِنی باری بِن دِلا بَوِنِه و جورواجورِ هوا و هَوَس، وِشونِه هر طرف کَشانِّه،</verse>
				<verse number="7">هَین زَناکِنِن هَمِش تعلیم گیرِنِه، ولی هیچ وخت نَتِنِّنِه حَیقَتِ بِشناسِن.</verse>
				<verse number="8">هَمونجور گه یَنّیس و یَمْبْریس موسایی هَمرا مِخالفت هاکِردِنِه، هَین مَرداکِنِن هَم گه وِشونی فِکرا خرابِ و وِشونی ایمون رَدِّ، حَیقتی هَمرا مِخالفت کِنِنِه.</verse>
				<verse number="9">ولی وِشون به جایی نَرسِنِنِه. چون وِشونی نادونی دِشتِه مَردنی سِه معلوم وونِه، هَمونجور گه هون دِتایی نادونی هَم بَرملا بَوِه.</verse>
				<verse number="10">ولی تو، می تعلیم و می رفتار و می هدف و می ایمون و می صَبر و می مِحبت و می طاقتِ از نَزیک شاهد وِه ای</verse>
				<verse number="11">و هون رنج و اذیت و آزاری گه اَنطاکیه و قونیه و لِستْره ای شهرایی دِلِه می سَر بیمو، هون رنج و اذیت و آزاریه گه طاقت بیاردِمِه؛ ولی خِداوَند دِشتِه هَین چیایی جا مِنِه نِجات هادا.</verse>
				<verse number="12">راساسی، دِشتِه اونانیگه بَخوان مَسیحْ عیسایی دِلِه دینداری ای هَمرا زندگی هاکِنن، عذاب کَشِنِنِه؛</verse>
				<verse number="13">ولی شرورِ آدمن و شیّادِن بَدی ای دِلِه بَدتر وونِنِه، گول زَنِنِه و گول خارِنِه.</verse>
				<verse number="14">ولی تو، اونچی ای دِلِه گه یاد بَیتی و اونِه ایمون بیاردی پابرجا واش، چون دِنّی اونانِه کِنیشونی جا یاد بَیتی،</verse>
				<verse number="15">و چِتی از وَچِه وونی مِقدِّسِ نوشته هارِه دِنِّسِی، گه بَتِنِّه تِره حکمت هادِه و ایمونی طریقی جا گه مَسیحْ عیسایی دِلِه دَرِه، نِجاتی سِه بَرِسِه.</verse>
				<verse number="16">دِشتِه مِقَدّسِ نوشتِه ها خِدایی الهامِ، و تعلیم و سَراکو و اِصلاح و تربیتی سِه، صالحی ای دِلِه فایدِه دارنِه،</verse>
				<verse number="17">تا مَردِ خِدا کامِل بَوو، و هر خِبِ کاری سِه آمادِه.</verse>
			</chapter>
			<chapter number="4">
				<verse number="1">مِن خِدا و مَسیحْ عیسایی پِش گه مِردگون و زینِّه ایشونِ داوری کِنِّه، و وی بیموئَن و پادشاهی ای خاطری، تِره سِفارش کِمِّه گه</verse>
				<verse number="2">خِدایی کلامِ اعلام هاکِن و وخت و بی وخت آماده واش، و خِیلی صبر و کاملِ تعلیمی هَمرا، اصلاح و سراکو و تَشویق هاکِن.</verse>
				<verse number="3">چون موقِه ای رَسِنِه گه مَردِن درِسِ تعلیمِ تَحمِل نَکِنِنِه، بَلگی مَلِّمِنی رِه شی دُور و وَر جَم کِنِنِه تا اونچی رِه بِشنُئن گه وِشونی گوش دوس دارنِه بِشنُئِه، و وشونی هوا و هوسی هَمرا جور دَر اِنِه؛</verse>
				<verse number="4">و وِشون شی دیمِ حَیقَتی گوش هادائنی جا دَگِردانینِه و آسنی هایی سمت گِمراه وونِنِه.</verse>
				<verse number="5">ولی تو هَمه چی ای دِلِه هوشیار واش؛ عذابیشونِه طاقت بیار؛ اِنجیلی اعلام هاکردنی کارِ اَنجام هادِه و شی خِدمَتِ کامِلاً تُوم هاکِن.</verse>
				<verse number="6">چون اَلَنم می خون هِتی پیشکَش بَوِه شرابی تَرا دِ بَشِنی وونِه و می بوردنی موقِه هَین دِنیایی جا بَرِسیِه.</verse>
				<verse number="7">مِن خِبِ جَنگی دِلِه بَجِنگِسِمِه، شی مِسابِقه رِه تُوم هاکِردمِه و شی ایمونِ حفظ هاکِردمِه.</verse>
				<verse number="8">از اَلَن به بعد، هون صالحی ای تاج میسِه آمادِه بَوِه، تاجی گه خِداوَند، هون عادلِ داوَر، اون روزی دِلِه مِنِه دِنِه - نا فقط مِنِه، بَلگی دِشتِه اونانیگه وی ظِهوری شوقِ داشتِنِه.</verse>
				<verse number="9">تقلّا هاکِن هر چی زودتر می وَر بیئی.</verse>
				<verse number="10">چون دیماس هَین دِنیایی دوس داشتنی خاطری مِنِه وِل هاکِردِه و تِسالونیکی ای شهری سِه بوردِه. کْریسکیس غَلاطیه ای مَنطقِه بوردِه و تیتوس هَم دِ دَلماتیه ای مَنطقِه شونِه.</verse>
				<verse number="11">فقط لوقا می هَمرا دَرِه. مَرقُسِ بَئیر و شی هَمرا بیار، چون وی می خِدمَتی سِه خِیلی بِکار اِنِه.</verse>
				<verse number="12">تیخیکوسِ اَفِسُسی شهر راهی هاکِردِمِه.</verse>
				<verse number="13">وختی دِ اِنی، می قَوارِ گه تْروآسی شهری دِلِه کارپوسی وَر سَرِشتِمِه رِه شی هَمرا بیار، و کیتابیشون و بِخصوص طوماریشونِه هَم شی هَمرا بیار.</verse>
				<verse number="14">اسکندر مِسگر، مِنِه خِیلی بَدی هاکِردِه؛ خِداوَند وی کارایی سِزارِ دِنِه.</verse>
				<verse number="15">تو هَم ویجا دوری هاکِن، چون اَمِه پِیغِمی هَمرا بَدجور مخالِفت هاکِرده.</verse>
				<verse number="16">می اوَّلین دفاعی دِلِه، هیچکی می پِشت دَر نیمو، بَلگی هَمه مِنِه وِل هاکِردنِه. نَکِنِه هَین وشونی حِساب بَنوِشت بَوو.</verse>
				<verse number="17">ولی خِداوَند می هَمرا دَوِه و مِنِه قِوّت هادا تا هون پِیغِم می طریقی جا کاملاً اعلام بَوو و دِشتِه غیریهودیِن اونِه بِشنُئِن. و هینجوری شیری دِهِنی جا دَر بوردِمِه.</verse>
				<verse number="18">خِداوَند مِنِه هر بَدِ کاری جا آزاد کِنِّه و مِنِه سلامتی ای هَمرا شی آسِمونی پادشاهی اُرنِه. جلال تا اَبَد و تا اَبَد ویسِه ووئه. آمین!</verse>
				<verse number="19">پْریسکیلا و آکیلا و اونیسیفوروسی خِنِوادِه ای سِه سلام بَرِسان.</verse>
				<verse number="20">اِراستوس، قُرِنتُسی شهری دِلِه بَمونِسِه، و مِن تْروفیموس گه ناخِش وِه رِه، میلیتوسی شهری دِلِه سَرِشتِمِه.</verse>
				<verse number="21">تقلّا هاکِن پِش از زِمِسِن هَیجِه بَرِسی. یوبولوس، پودِنْس، لینوس، کْلودیا و دِشتِه بِرارِن تیسِه سلام رَسانِنِه.</verse>
				<verse number="22">خِداوَند تی روحی هَمرا دَوو. خِدایی فیض شِمِه هَمرا دَوو.</verse>
			</chapter>
		</book>
		<book number="56">
			<chapter number="1">
				<verse number="1">پولُسی طرفی جا، خِدایی نوکر و عیسی مَسیحی رَسول، گه تعیین بَوِمِه تا خِدایی اِنتخاب بَوِه ایشونی ایمونِ تقویت هاکِنِم و هون حَیقَتی گه طبقِ دینداری هَسِّه رِه بُئم.</verse>
				<verse number="2">و هَین حَیقت طبقِ اِمید، اَبَدی زندگی ای سِه هَسِّه گه خِدایی گه هیچ وخت دِرو نَزِنِّه، پِش از هَینگه دِنیا خلق بَوو اونی وَعدِه رِه اَمارِه هادا.</verse>
				<verse number="3">و خِبِ موقِه هون وعده آشکار بَوِه، هون کلامی دِلِه گه اونی اعلام اَمِه نجات دهنده خِدایی حِکمی هَمرا مِنِه بِسپارِس بَوِه.</verse>
				<verse number="4">تیتوسی سِه، گه طبقِ ایمونی گه اَما هَمه ای نصیب بَوِه، می حَیقی وَچِئه: فیض و صِلح و سلامتی خِدای پیر و اَمِه نِجات​دهنده مَسیح عیسایی طرفی جا تیسِه بیِه.</verse>
				<verse number="5">هَینِسه تِرِه کْرتی جزیره ای دِلِه سَرِشتِمِه تا نِصف و نیمه کارارِ سَر و سامون هادی و هَمونجور گه تِرِه بُتِمِه، هر شَهری دِلِه مشایخی رِه بِلی.</verse>
				<verse number="6">نِنِه کلیسایی مشایخی زندگی ای دِلِه هیچی دَوو گه اونیسِه سَرکوفت بَخارِن، یَتِه زَنایی مَردی ووئَن، و با ایمونِ وَچیله دارِن گه نَوو وِشونِه هرزگی و نااِطاعتی ای سِه مِتهم هاکِردَن.</verse>
				<verse number="7">چون گه یَتِه ناظر گه خِدایی مِواشرِ، نِنِه وی زندگی ای دِلِه هیچی دَوو گه اونیسِه سَرکوفت بَخارِه، وی نِنِه مغرور یا تِنِ مَزاج یا عرق خوار یا زورگو ووئه یا پولی حِرصِ بَزِنِه</verse>
				<verse number="8">بلگی مِهمون نواز ووئه، خِبی رِه دوسدارِ، دِرِسکار و مِقَدَّس ووئه و نظم دارِه؛</verse>
				<verse number="9">وی وِنِه هون مطمئنِ کلام گه یاد بَیتِه رِه قائِم بَچِسبِه، تا بَتِنِّه دِرِسِ تعلیمِ یاد هادِه و اونانیگه هَین تعلیمی علِیهنِه رِه، سَراکو هاکِنِه.</verse>
				<verse number="10">چون یاغیِن، مِفتِ گَب زَنِن و حِقِّه بازِن زیادِنِه، بخصوص اونانیگه خَتنِه بَووئنی سِه اِصرار دارِنِه.</verse>
				<verse number="11">وِشونی دِهِنِ وِنِه دَوِسَن، چون وِشون دِشتِه خِنِوادِه ایشونِه تَباه کِنِنِه و ناحَقِّ سودی سِه هون چیایی رِه تعلیم دِنِنِه گه نِیسِه تعلیم هادِن</verse>
				<verse number="12">شِه یَتِه از وِشونی پِیغمبرِن بُتِه: «دِشتِه کْرتی مَردِن دِروزَنِنِه، شَرورِ وحشی حیوونن و شِکَم پیس و تَنبَلِنِه.»</verse>
				<verse number="13">هَین شهادت راسِ. پَس وِشونِه بدجور سراکو هاکِن تا ایمونی دِلِه دِرِس ووئِن.</verse>
				<verse number="14">و یهودی آسنی ایشون و اونانی احکام، گه حَیقَتی جا دورِ رِه گوش نَدِن.</verse>
				<verse number="15">پاکِ آدمنی سِه هَمه چی پاکِ، ولی اونانیسِه گه نَجِس و بی ایمونِنِه، هیچی پاک نیِه، بلگی هَم وشونی فکر و هَم وشونی وِجدان نَجِسِ.</verse>
				<verse number="16">وشون اِدِّعا کِنِنِه خِدارِه اِشناسِنِنِه، ولی شی کارایی هَمرا وِرِه هَشا کَشِنِنِه. وِشون منفور و نافرمونِنِه، و هر خِبِ کاری سِه ناجورِنِه.</verse>
			</chapter>
			<chapter number="2">
				<verse number="1">ولی تو، اونچی گه طِبقِ دِرِسِ تعلیمِ رِه یاد هادِه.</verse>
				<verse number="2">پیر مَرداکِنِن هوشیار ووئِن، باوقار ووئِن، شی دَمِ دارِن و ایمون و مِحبت و پایداری ای دِلِه، دِرِس رفتار هاکِنِن.</verse>
				<verse number="3">پیر زَناکِنِن هَم وِنِه شی حِرمتِ دارِن، تِهمت نَزِنِن، زیاد شراب بَخاردنی اَسیر نَووئِن. وِشون وِنِه هر چی گه خِبِ رِه تعلیم هادِن،</verse>
				<verse number="4">تا جَوونتَرِ زَناکِنِنِ یاد هادِن گه مَرد دوس و وَچه دوس ووئِن.</verse>
				<verse number="5">شی دَمِ دارِن، پاک ووئِن، کدبانو و مِهروون و شی مَرداکِنِنی مِطیع ووئِن، تا خِدایی کلام بَد بُتِه نَوو.</verse>
				<verse number="6">همینجور جَوونِ مَرداکِنِنِ هَم اِصرار هاکِن تا شی دَمِ دارِن.</verse>
				<verse number="7">هَمه چی ای دِلِه خِبِ کارایی سِه یَتِه سَرمَخش واش. شی تعلیمی دِلِه صاف و صادق و باوَقار واش،</verse>
				<verse number="8">و جوری دِرِس گَب بَزِن گه نَوو عیبی اونی سَر بِلِن، تا وختی گه مِخالِفِن نَتِنِّن اَمِه جا بَدی ای بَنگیرِن، شرمنده بَوون.</verse>
				<verse number="9">نوکَرِنِ تشویق هاکِن گه هَمه چی ای دِلِه شی اَربابِنی مِطیع ووئِن، بدونِ هَینگه وِشونی هَمرا جَر و بحث هاکِنِن وِشونِه راضی دارِن.</verse>
				<verse number="10">دِزِّی نَکِنِن، بَلگی شی خِبِ ایمونِ کاملاً هَم هادِن تا هر چی ای دِلِه اَمِه نِجات دهنده خِدایی تعلیمی قشنگی رِه، خِبی ای هَمرا هَم هادِن.</verse>
				<verse number="11">چون خِدایی فیض آشکار بَوِه، هون فیض گه دِشتِه مَردنِ نِجات دِنِه</verse>
				<verse number="12">و اَمارِه یاد دِنِه گه بی‌ دینی و دِنیایی هوا و هوسی جا دَس بَکِشیم، شی دَمِ داریم، و صالحی و دینداری ای هَمرا هَین دِنیایی دِلِه زندگی هاکِنیم.</verse>
				<verse number="13">و شی هون مِوارَکِ اِمیدی چِش بِرا ووئیم، یَعنی اَمِه عظیمِ خِدا و اَمِه نِجات دَهَنِده عیسی مَسیحی جلالی آشکار بَووئن،</verse>
				<verse number="14">گه شی جانِ اَمِسِه هادا تا اَمارِه هر شِرارَتی جا آزاد هاکِنِه، و پاکِ مَردِنی شِنِه دِرِس هاکِنِه گه فقط، شِه وِنِه ووئِن گه خِبِ کارایی سِه غیرت دارِنِه.</verse>
				<verse number="15">هَین چیارِه اعلام هاکِن، و دِشتِه اقتداری هَمرا تشویق و سَراکو هاکِن، و نِل هیچکس تِرِه کِچیک بِشمارِ.</verse>
			</chapter>
			<chapter number="3">
				<verse number="1">وِشونِه یاد بیار گه حاکِمِن و صاب مَنصبِنی مِطیع ووئِن، و هر خِبِ کاری سِه آمادِه ووئِن؛</verse>
				<verse number="2">هیچکسِ بَد نُئِن، دَعوا نَکِنِن، آروم ووئِن و دِشتِه مَردِنی هَمرا اَدبی هَمرا رفتار هاکِنِن.</verse>
				<verse number="3">چون اَما هَم یه موقِه نادون وِمی و نااطاعتی کِردِمی و گِمراه وِمی، هَمه جور هوا و هوس و خِشی هایی نوکر وِمی؛ حَسودی و کینه ای دِلِه زندگی کِردِمی. مَردِن اَمِه جا بیزار وِنِه و اَما همدیری جا.</verse>
				<verse number="4">ولی هون موقِه گه اَمِه نِجات دَهنده، خِدایی مِهرَوونی و مِحبت مَردنی سِه آشکار بَوِه،</verse>
				<verse number="5">وی اَمارِه نِجات هادا، هَین نِجات نا هون کارایی سِه گه اَما صالحی ای دِلِه هاکِردمی، بَلگی شی رَحمَتی خاطری، و هون بَشوردنی راهی دِلِه وِه گه وی طریقی جا روح القدس اَمارِه تازه تولد و نُو زندگی هادا.</verse>
				<verse number="6">گه خِدا هون مِقدّسِ روحِ اَمِه نجات دهنده عیسی مسیحی طریقی جا، فَت و فِراوون اَمِه سَر بَشِنیِه،</verse>
				<verse number="7">تا وی فیضی هَمرا صالِح بِشمارِس بَووئیم، و طبقِ هون اِمید گه اَبَدی زندگی رِه دارمی، وارِثِن بَووئیم.</verse>
				<verse number="8">هَین گَبِ بِشِنِه اطمینان هاکِردَن. و تیجا خوایمِه گه هَین چیایی سَر اصرار داری، تا اونانیگه خِداره ایمون بیاردنِه ای حَواس دَوو گه شِخدِرِه خِبِ کارایی سِه وقف هاکِنِن، هَین چیا مَردِنی سِه خِبِ و فایدِه دارنِه.</verse>
				<verse number="9">ولی جنگ و جِدالی گه نادونی ای جائه، شجره‌نامه‌ها و اختلافات و دعوا مِرافه هایی گه شریعتی خَوَریِه دوری هاکِن، چون هَینِن بی‌فایده و بی اِرزِشِنِه.</verse>
				<verse number="10">هون کَسی خَوَری گه جِدایی دیم دِنِه، یَه کَش، و اَزما دِ کَش وِرِه هِشدار هادِه، و بعد از اون، وی هَمرا رفت و آمد نَکِن.</verse>
				<verse number="11">چون دِنّی گه هَینجور آدم فاسِد بَوِه و گِناهکارِ، وی شِه شِرِه محکوم کِنِّه.</verse>
				<verse number="12">وختی گه آرتِماس یا تیخیکوسِ تی وَر بَرِسانِم، تا بَتِنّی تقلّا هاکِن تا نیکوپولیسی شهر می وَر بیئی، چون تصمیم بَیتِمِه زِمِسِنِ اوجِه سَر هاکِنِم.</verse>
				<verse number="13">تا اوجِه گه بَتِنّی، وکیل زیناس و آپولُسِ هون سفری دِلِه گه دارِنِه کِمک هاکِن، تی حواس دَوو کَم و کَسری نارِن.</verse>
				<verse number="14">بِل اَمِه مَردِن یاد بَیرِن احتیاجاتی برطرف هاکِردنی سِه شِخدِرِه خِبِ کارایی وقف هاکِنِن و بی ثمر نَووئِن.</verse>
				<verse number="15">دِشتِه اونانیگه می هَمرا دَرِنِه، تِنِه سلام رَسانِنِه. اونانیگه ایمونی دِلِه اَمارِه دوس دارنِه رِه، سلام بَرِسان. فیض، شِما هَمه ای هَمرا دَوو.</verse>
			</chapter>
		</book>
		<book number="57">
			<chapter number="1">
				<verse number="1">پولُسی طرفی جا، مَسیحْ عیسایی زیندونی، و تیموتائوس، اَمِه بِرار، اَمِه عزیزِ همکار فیلیمونی سِه،</verse>
				<verse number="2">اَمِه خاخِر آپْفیا و اَمِه همرَزم آرخیپوس، و کلیسایی سِه گه تی خِنِه ای دِلِئه:</verse>
				<verse number="3">فیض و صِلح و سلامتی اَمِه پیر، خِدا، و خِداوندْ عیسی مَسیحی طرفی جا شِمِنِه بیِه.</verse>
				<verse number="4">مِن شی دِعاهایی دِلِه تِرِه یاد اُرمِه، هَمِش شی خِدارِه شِکر کِمِّه،</verse>
				<verse number="5">چون مِن تی مِحبت و ایمونی خَوَری گه خِداوندْ عیسی و دِشتِه مِقَدَّسینی سِه دارنی رِه اِشنُمِّه،</verse>
				<verse number="6">و دِعا کِمِّه گه تی ایمونی شریک بَووئن کِمک هاکِنِه گه مسیحی خاطری هر خِبِ چی ای خَوَری گه اَمِه دِلِه دَرِه، یَتِه کامِلِ شناختِ ثمر بیارِه.</verse>
				<verse number="7">اِی بِرار، چون تی مِحبتی جا خِیلی خِشال بَوِمِه و تسلّی بَیتِمِه، چون مِقَدَّسینی دِل تی خاطری اَی هَم جان بَیتِه.</verse>
				<verse number="8">هَینسِه، هر چَن مَسیحی دِلِه هَین جِرأتِ دارمِه گه تِرِه حکم هاکِنِم اونچی گه لازِمِ رِه هاکِنی،</verse>
				<verse number="9">با هَین وجود مِحبتی خاطری صلاح دِمِّه تیجا خواهِش هاکِنِم، مِن پولُس گه یَتِه پیر مَردیمِه، و اَلَن هَم مَسیحْ عیسایی زیندونیمِه،</verse>
				<verse number="10">شی وَچِه اونیسیموسی خَوَری گه زیندونی دِلِه وی پیر بَوِمِه، تیجا یَتِه خواهش دارمِه.</verse>
				<verse number="11">وی قدیما تِنِه فایده ای ناشتِه، ولی اِسا، هَم تیسِه و هَم میسِه فایدِه دارنِه.</verse>
				<verse number="12">مِن شی جیگر گوشِه رِه تی وَر راهی کِمِّه.</verse>
				<verse number="13">مِن خِشال وونِسِمِه گه وِرِه شی وَر داشتِمِه تا هَین مِدّتی گه اِنجیلی خاطری زیندونی دِلِه دَرمِه، وی تی عوض مِنِه خِدمت هاکِنِه.</verse>
				<verse number="14">ولی صلاح دِنِّسمِه بدونِ تی رضایت کاری نَکِنِم، تا تی خِبی هاکِردَن زور وَری نَوو بَلگی تی میلی سَر وو.</verse>
				<verse number="15">شاید چون هَینسِه وِه گه، یَه مِدّتی تیجا سیوا بَوِه تا هَمیشه ای سِه تی وَر دَگِردِه،</verse>
				<verse number="16">ولی دِ نا یَتِه نوکری تَرا، بَلگی نوکری جا بالاتر، هِتی یَتِه عزیزِ بِراری تَرا. بِخصوص میسِه، ولی چَنّی ویشتَر تیسِه، هَم جِسمی دِلِه هَم خِداوندی دِلِه.</verse>
				<verse number="17">پَس اگه مِنِه شی رَفِق دِنّی، وِرِه هَمونجور قَبول هاکِن گه مِنِه قَبول هاکِردی.</verse>
				<verse number="18">اگه تِرِه بَدی هاکِردِه یا یَچی تِرِه بِدِهکارِ، اونِه می حِساب بِل.</verse>
				<verse number="19">مِن، پولُس، شی دَسی هَمرا نِویسِمِه: گه اونِه تلافی کِمِّه - اَلبته لازم نیِه بُئِم گه تو شی جانَم می مَدیونی.</verse>
				<verse number="20">اَرِه، اِی بِرار، خوایمِه گه خِداوندی دِلِه تیجا یَتِه نَفع مِنِه بَرِسِه. می جانِ مسیحی دِلِه تازِه هاکِن.</verse>
				<verse number="21">هَینِه نِویسِمِه چون تی اِطاعَت هاکردنی جا مِطمئنمِه، و دِمِّه حتّی ویشتَر از اونچی گه گِمِه، کِنّی.</verse>
				<verse number="22">ضِمناً، یَتِه اِتاق هَم میسِه حاضر هاکِن، چون اِمید دارمِه گه خِدا شِمِه دِعاهارِه مِستجاب کِنِّه مِنِه شِمِه وَر دَگِردانِه.</verse>
				<verse number="23">اِپافْراس، گه مَسیحْ عیسایی خاطری می هَمرا زیندونی دِلِه دَرِه، تِنِه سلام رَسانِّه.</verse>
				<verse number="24">هَمینجور می همکارِن، مَرقُس، آریستارخوس، دیماس و لوقا، تِنِه سلام رَسانِنِه.</verse>
				<verse number="25">خِداوندْ عیسی مَسیحی فیض شِمِه روحی هَمرا دَوو.</verse>
			</chapter>
		</book>
		<book number="58">
			<chapter number="1">
				<verse number="1">قَدیما، خِدا خِیلی وَختا جورواجورِ راهایی دِلِه، پِیغمبرِنی طریق اَمِه پیرِنی هَمرا گَب بَزو،</verse>
				<verse number="2">ولی هَین آخرِ روزایی دِلِه، وی شی ریکائی طریق اَمِه هَمرا گَب بَزو، هون ریکا گه وِرِه یَتِه وارثی تَرا هَمه چی ای دِلِه تعیین هاکِردِه و وی طریق جهانِ خَلق هاکِردِه.</verse>
				<verse number="3">پس وی، خِدایی جلالی نورِ و وی ذاتی کامِلِ نَخشِ، و وی هَمه چیرِه شی کلامی قِوّتی هَمرا دارنِه. وی بعد از هَینگه گِناهنِ پاک هاکردِه، هون کسی راسِ دَس گه با عظمت و عرشِ بَرینی دِلِه دَرِه هِنیشتِه.</verse>
				<verse number="4">هَمون اَنّا گه فِرشتِگونی جا سَرتَرِ، هون اِسمی هَم گه اِرث بَوردِه، وِشونی اِسمی جا هَم بالاترِ.</verse>
				<verse number="5">چون خِدا کِدیم یَتِه از فِرشتِگونِ بُتِه: «تو می ریکائی؛ اَمرِز، مِن تِرِه مولود هاکِردِمِه»؟ و یا: «مِن وی پیر وومِه، و وی می ریکا»</verse>
				<verse number="6">و اَی هَم هون موقِه گه وی، اَوَّلین وَچِه رِه هَین جهانی دِلِه اُرنِه، گِنِه: «دِشتِه خِدایی فِرشتِگون وِرِه پَرَسِش هاکِنِن.»</verse>
				<verse number="7">فِرشتِگونی خَوَری گِنِه: «وی، شی فرشتگونِ وائی تَرا و شی خادمِنِ تَشی اَلوکی تَرا ساجِنِه.»</verse>
				<verse number="8">ولی ریکائی خَوَری گِنِه: «اِی خِدا، تی سلطنتی تخت اَبدیِه، تی پادشاهی ای عصا، عدالتی عَصائِه.</verse>
				<verse number="9">تو صالح ووئنِ دوس دارنی و شِرارتی جا بیزاری؛ هینسِه خِدا، تی خِدا، تِرِه، تی همراهنی جا ویشتر، خِشالی ای روغنی هَمرا مَسح هاکردِه.»</verse>
				<verse number="10">و: «تو، اِی خِداوَند، اوّلِ کَش زَمینی پِیِ بِشتی، و آسِمونِن تی دَسی کار هَسِّنِه!</verse>
				<verse number="11">وِشون از بِین شونِنِه، ولی تو بِجا مونّی؛ دِشتِه وِشون هِتی لیواسی تَرا، پیت وونِنِه.</verse>
				<verse number="12">وِشونِه هِتی یَتِه قَوایی تَرا پیچانی، و هِتی یَتِه لیواسی تَرا عوض وونِنِه. ولی تو هَمون هَسّی، و تی سالها تُوم نَوونِه.»</verse>
				<verse number="13">خِدا تا اَلَن کِدیم یَتِه از فِرشتِگونِ بُتِه: «می راسِ دَس هِنیش تا موقِه ای گه تی دِشمنِنِ تی لینگی بِن دیم بَدِم.»</verse>
				<verse number="14">مَگِه دِشتِه وِشون روحهایی نینِه گه خِدمت کِنِنِه و هون کسایی خِدمتی سِه بَرِسانی وونِنِه گه نِجاتِ اِرث وَرِنِه؟</verse>
			</chapter>
			<chapter number="2">
				<verse number="1">پَس اَمِه حواس وِنِه اونچی گه بِشنُسِمی رِه ویشتَر بَمونِّه، نَکِنِه گه اونی جا مِنحرف بَووئیم.</verse>
				<verse number="2">چون، از اوجِه گه هون پیغِمی گه فِرشتِگونی طریق اعلام بَوِه، ثابت بَوِه گه قابلِ اطمینانِ، و هر تقصیر و نااطاعتی به حق جَزا گیتِه،</verse>
				<verse number="3">اگه اَما هَینجور گَتِه نجاتی جا غافِل ووئیم، چِتی اونی جَزایی جا دَربوریم؟ هَین نِجات اَوَّل خِداوندی طریقی جا اعلام بَوِه و اَزما اونِنی طریق گه اونِه بِشنُسِنِه اَمِنِه ثابت بَوِه،</verse>
				<verse number="4">هَمونجور گه خِداهَم جورواجورِ نِشونِه ها و عَجیب و غریبِ معجِزات و روح القدسی عَطاها گه طبقِ شی اِرادِه دِنِه، هون نِجاتِ گِواهی هادا.</verse>
				<verse number="5">چون خِدا هون دِنیایی گه اِنِه و اَما اونی جا گَب زَمّی رِه، فرشتگونی مِطیع نَکِردِه</verse>
				<verse number="6">یَجا، مزموری کیتابی دِلِه شهادت هادا بَوِه گه: «اِنسون چیِه گه وی فکر دَووئی، یا اِنسونی ریکا، گه وِره اَهمّیت هادی؟</verse>
				<verse number="7">تو وِرِه یه مِدّت فِرشتِگونی جا پست تَر هاکِردی، جلال و حِرمتی تاجِ وی سَر بِشتی</verse>
				<verse number="8">و هَمه چیرِه وی لینگی بِن وی مِطیع هاکِردی.» اِسا گه خِدا هَمه چیرِه وی مِطیع هاکِردِه، هیچیِه بِجا نِشتِه گه وی مِطیع نَوو. اِسا، حَلا هَمه چیرِه وی مِطیع نَویمّی.</verse>
				<verse number="9">ولی اَما وِرِه گه یَه مِدّت فرشتگونی جا پَست تَر وِه، ویمّی، یَعنی عیسی رِه، گه مرگی عذابی خاطری، جلال و حِرمتی تاجِ وی سَر بِشتِنِه، تا خِدایی فیضی طریق، هَمه ای سِه بَمِردنی طَعمِ مِزِه هاکِنِه.</verse>
				<verse number="10">چون هَین دِرِس و بِجا وِه گه خِدا، گه هَمه چی ویسِه و وی طریقی جا وِجود دارنِه، هَینِسه گه خِیلی ریک ریکارِه جلالی سِه بَرِسانِه، وِنِه وشونی نجاتی بانی رِه عذابی راهی دِلِه کامِل هاکِنِه.</verse>
				<verse number="11">چون ویگه تقدیس کِنِّه و اونانیگه تقدیس وونِنِه، هَمه یَتِه سَرچشمه دارِنِه. چون عیسی عار نارنِه گه وِشونِه بِرار بَخونِّه.</verse>
				<verse number="12">هَمونجور گه مزموری کیتاب گِنِه: «تی اِسمِ، شی بِرارنِ اِعلام کِمِّه؛ و جماعتی میِن، تی حمد و ثنارِه خومِّه.»</verse>
				<verse number="13">و اَی هَم اِشعیای پِیغمبری کیتابی دِلِه گِنِه: «مِن وِرِه تَوکِل کِمِّه.» و اَی هَم گِنِه: «هارِش، مِن و وَچیلِه ای گه خِدا مِنِه هادا.»</verse>
				<verse number="14">پس از اوجِه گه وَچیلِه جسم و خونی دِلِه شَریکِنِه، وی شِه هَم هَین چیایی دِلِه شَریک بَوِه تا مرگی راهی دِلِه، اونیگه مرگی قِدرتِ دارنِه، یَعنی ابلیسِ نابود هاکِنِه،</verse>
				<verse number="15">و دِشتِه اونانیگه مرگی ترسی خاطری، دِشتِه شی عِمرِ اَسیری بَکِشینِه، آزاد هاکِنِه.</verse>
				<verse number="16">چون راساسی وی فِرشتِگونِ کِمک نَکِنِه، بَلگی وی، ابراهیمی نسلِ کِمَک کِنِّه.</verse>
				<verse number="17">پس لازم وِه گه وی هر لحاظی جا شی بِرارِنی تَرا بَوو تا هینجوری خِدایی خِدمتی دِلِه یَتِه بخشنده و وفادارِ کاهنِ اعظم ووئه تا مَردِنی گِناهنی بَخشیدِه بَووئنی سِه کَفّارِه هادِه.</verse>
				<verse number="18">چون وی شِه، موقِه ای گه آزمود بَوِه عذاب بَکِشیِه و بَتنِّه اونانیگه آزمود وونِنِه رِه، کِمَک هاکِنِه.</verse>
			</chapter>
			<chapter number="3">
				<verse number="1">پَس اِی مِقَدّسِ بِرارِن، اِی شِما گه آسِمونی دَعوتی دِلِه شریکِنی، شِمِه چِش عیسی رِه ووئه، گه ویِه رسول و کاهنِ اعظم گه وِرِه ایمون دارمی و وِرِه اعتراف کِمّی.</verse>
				<verse number="2">گه نِسبت به اونیگه وِرِه تعیین هاکردِه وفادار وِه، هَمونجور گه موسی هَم خِدایی دِشتِه خِنِه ای دِلِه وفادار وِه.</verse>
				<verse number="3">چون عیسی، موسایی جا ویشتَر جلالی لایق وِه - هَمونجور گه، اونیگه خِنِه رِه ساجِنِه هون خِنِه ای جا ویشتَر حِرمت دارنِه.</verse>
				<verse number="4">چون هر خِنِه یَنفری دَسی جا بَسات وونِه، ولی اونیگه هَمه چیرِه ساجِنِه خِدائه.</verse>
				<verse number="5">اِسا، موسی هِتی یَتِه خادمی تَرا خِدایی دِشتِه خِنِه ای دِلِه وفادار وِه، تا هون چیایی سَر گه وِنِه دِمالتر بُتِه بَوو، گِواهی هادِه.</verse>
				<verse number="6">ولی مَسیح، هِتی یَتِه ریکائی تَرا خِدایی خِنِه ای سَر وفادارِ، و اَما وی خِنِمی، اگه راساسی شی اطمینان و افتخارِ شی اِمیدی دِلِه قائِم داریم.</verse>
				<verse number="7">پَس هَمونجور گه روح القدس گِنِه: «اَمرِز، اگه وی اَوازِ اِشنُنِنی،</verse>
				<verse number="8">شی دِلِ سَنگ نَکِنین، هَمونجور گه یاغی گری ای دورانی دِلِه هاکِردنی آزمودی روزی دِلِه، صَحرایی دِلِه.</verse>
				<verse number="9">اوجِه گه شِمِه پیرِن مِنِه آزمود هاکردِنِه، و چل سال می کارارِ بَئی وِنِه.</verse>
				<verse number="10">هینسِه، هون نَسلی سَر غیظ هاکِردِمِه و بُتِمِه: وِشون هَمِش شی دِلی دِلِه گِمراهِنِه، و می راهارِه نِشناسِنِنِه؛“</verse>
				<verse number="11">پَس شی غیظی دِلِه قَسَم بَخاردِمِه وِشون می آسایشی دِلِه نیئِنِنِه.»</verse>
				<verse number="12">بِرارِن، شِمِه حَواس دَوو، نَکِنِه گه شِمِه جا کَسی، شَرور و بی ایمونِ دِل دارِه گه شِمارِ زینِّه خِدایی جا دور هاکِنِه.</verse>
				<verse number="13">بَلگی هر روز، تا موقِه ای گه اونِه «اَمرِز» گِنِنِه، هَمدیَرِ نصیحت هاکِنین تا شِمِه جا کسی گِناهی گول بَخاردنی خاطری، سَنگدِل نَوو.</verse>
				<verse number="14">چون اَما مَسیحی دِلِه شریک بَوِمی، اگه راساسی اطمینانی گه از اَوّل داشتمی رِه تا آخر قائِم داریم.</verse>
				<verse number="15">هَمونجور گه مزموری کیتابی دِلِه بُتِه بَوِه: «اَمرِز، اگه وی اَوازِ اِشنُنِنی، شی دِلِ سنگ نَکِنین، هَمونجور گه یاغی گَری ای دورانی دِلِه هاکِردنی.»</verse>
				<verse number="16">چون اونانیگه بِشنُسِنِه و با هَین وِجود یاغی گَری هاکِردِنِه، کیا وِنِه؟ مَگِه دِشتِه اونانی نَوِنِه گه موسایی رانِمائی ای هَمرا مصری جا دیرگا بیمونِه؟</verse>
				<verse number="17">و چه کَسایی سَر چِل سال غیظ هاکِردِه؟ مَگِه اونانی نَوِنِه گه گِناه هاکِردِنِه، و وِشونی جِنازِه ها صَحرایی دِلِه دیم بَخاردِه؟</verse>
				<verse number="18">و چه کَسایی سِه قَسَم بَخاردِه گه وی آسایشی دِلِه نیئنِنِه؟ مَگِه اونانیسِه نَوِه گه نااِطاعتی هاکردِنِه؟</verse>
				<verse number="19">پَس ویمّی گه وِشونی بی ایمونی ای خاطری وِه گه نَتِنِّسِنِه دِلِه بیئِن.</verse>
			</chapter>
			<chapter number="4">
				<verse number="1">پَس با هَینگه هَین وَعدِه ای بوردَن وی آسایشی دِلِه حَلا پابرجائه، تَرسِمی گه نَکِنِه معلوم بَوو گه یَنَفر شِمِه جا، هون وعده ای بِدس بیاردنی سِه شِکست بَخارِه.</verse>
				<verse number="2">چون اَمارِه هَم هِتی وِشونی تَرا خَوَرخِش بَرِسیِه. ولی هون پِیغم گه وِشون بِشنُسِنِه، وِشونی سِه منفعتی ناشتِه، چون وختی هونِ بِشنُسِنِه ایمونی هَمرا گوش نَدانِه</verse>
				<verse number="3">چون اَما گه ایمون بیاردِمی، هون آسایشی دِلِه شومی. هَمونجور گه خِدا مزموری کیتابی دِلِه بُتِه: «پَس شی غیظی دِلِه قَسَم بَخاردِمِه وِشون می آسایشی دِلِه نیئنِنِه،» هر چَن، وی کارا دِنیایی خلق هاکِردنی موقِه، تُوم بَوِه وِه؛</verse>
				<verse number="4">چون وی، یَجا توراتی دِلِه هفتمین روزی خَوَری هَینجور بُتِه: «و خِدا هفتمین روزی دِلِه، شی دِشتِه کارایی جا آسایش بَیتِه،»</verse>
				<verse number="5">و اَی هیجِه بُتِه: «وِشون می آسایشی دِلِه نیئنِنِه.»</verse>
				<verse number="6">پس، از اوجِه گه بعضیا حَلا فِرصت دارِنِه گه وی آسایشی دِلِه بورِن، و اونانیگه پِشتَر خَوَرخِشِ بِشنُسِنِه، نااِطاعتی ای خاطری، بوردنی دِلِه شکست بَخاردِنِه،</verse>
				<verse number="7">خِدا یَکش دییَر یَتِه خاصِ روزِ تعيین کِنِّه، «اَمرِزِ» و سالها بعد مزموری کیتابی دِلِه داوودی زِوونی هَمرا، هَین کلماتی هَمرا بُتِه: «اَمرِز، اگه وی اَوازِ اِشنُنِنی، شی دِلِ سنگ نَکِنین.»</verse>
				<verse number="8">چون اگه یوشَعِ پِیغمبر وِشونِه آسایش هادا وِه، دِمالتَر خِدا یَت دییَر روزی خَوَری هَینجور گَب نَزو وِه.</verse>
				<verse number="9">پَس خِدایی قومی سِه، مِقدّسِ شنبه ای آسایش بِجا مونِّه.</verse>
				<verse number="10">چون هر کی خِدایی آسایشی دِلِه شونِه، شی کارایی دِلِه هَم آسایش گیرنِه، هَمونجور گه خِدا شی کارایی جا آسایش بَیتِه.</verse>
				<verse number="11">پَس بیئین تقلّا هاکِنیم تا هون آسایشی دِلِه بوریم، تا هیچکس هینجور نااِطاعتی هاکردنی هَمرا دیم نَخارِه.</verse>
				<verse number="12">چون خِدایی کلام، زینِّئه و کار کِنِّه، و هر دِ دَمِ شمشیری جا تیج تَرِ، جوری وِرینِّه گه نَفس و روح و مفاصل و مغز و هَسکارِه سیوا کِنِّه، فِکرا و دِلی نیّتارِه تشخیص دِنِه.</verse>
				<verse number="13">هیچ‌ خلق بَوِه ای خِدایی چِشی جا جاهادا نیِه، بَلگی هَمه چی وی چِشی پِش، گه اَما وِنِه وِرِه حِساب پَس هادیم، لِختِ پَتی و معلومِ.</verse>
				<verse number="14">از اوجِه گه اَما یَتِه گَتِه کاهنِ اعظم دارمی گه آسِمونِنی سِه لُو بوردِه، یَعنی عیسی خِدایی ریکا، بیئین شی ایمونی اعترافِ قائِم داریم.</verse>
				<verse number="15">چون اَمِه کاهنِ اعظم جوری نیِه گه نَتِنِس وو اَمِه ضَعفهایی هَمرا همدردی هاکِنِه، بَلگی کَسیِه گه هِتی اَمِه تَرا هر طرفی جا آزمود بَوِه، بدون هَینگه گِناه هاکِنِه.</verse>
				<verse number="16">پَس اِطمینانی هَمرا فیضی تختِ نَزیک بَووئیم تا اَمارِه رَحم بَوو و فیضِ بِدس بیاریم گه احتیاجی موقِه اَمارِه کِمک هاکنِه.</verse>
			</chapter>
			<chapter number="5">
				<verse number="1">چون هر کاهنِ اعظم، گه آدَمِنی میِنی جا اِنتخاب وونِه، تعیین وونِه تا هون کارایی گه خِدارِه ربط دارنِه مَردنی نمایندِه ووئه، تا گِناهِنی خاطری هَدیِه ها و قِروونیا خِدارِه پیشکَش هاکِنِه.</verse>
				<verse number="2">وی بَتِنِّه نادونِن و گِمراهنی هَمرا نرمی ای هَمرا رفتار هاکِنِه، چون وی شه ضَعف دارنِه.</verse>
				<verse number="3">هینسِه، وی وِنِه شی گِناهِنی سِه قِروونی هادِه هَمونجور گه مَردِنی سِه دِنِه.</verse>
				<verse number="4">و شِه هیچکَس، نَتِنِّه هَین کاهنی ای افتخارِ شِرِه هادِه، بَلگی هَین افتخار هون موقِه ای گه خِدا وِره خونِّه وِرِه رَسِنِه، هَمونجور گه هارونِ بَرسیِه.</verse>
				<verse number="5">مَسیح هَم شِرِه لُو نَوِردِه تا کاهنِ اعظم بَوو، بَلگی اونی طریق تعیین بَوِه گه وِرِه بُتِه: «تو می ریکا هَسی؛ اَمرِز، مِن ترِه مولود هاکِردمِه.»</verse>
				<verse number="6">هَمونجور گه وی یَجا دییَرَم گِنِه: «تو تا اَبَد کاهن هَسی، مِلْکیصِدِقی رَدِه ای دِلِه.»</verse>
				<verse number="7">هون روزایی گه عیسی جِسمی دِلِه دَوِه، بِرمِه ها و اَسری ها و شول و شیونی هَمرا وی وَر گه بتِّنِسِه وِرِه مَرگی جا نِجات هادِه، دِعا و اِلتماس هاکِردِه، و شی کامِلِ اطاعتی خاطری، وی دِعا مِستجاب بَوِه.</verse>
				<verse number="8">هر چَن گه ریکا وِه، هون عذابایی خاطری گه بَکِشیِه، اِطاعَتِ یاد بَیتِه.</verse>
				<verse number="9">و هون موقِه گه کامل بَوِه، دِشته اونانیگه ویجا اِطاعَت کِنِنِه ای سِه، اَبَدی نِجاتی سرچشمِه بَوِه،</verse>
				<verse number="10">و خِدایی طرفی جا تعیین بَوِه گه کاهنِ اعظم ووئِه، مِلْکیصِدِقی رَدِه ای دِلِه.</verse>
				<verse number="11">هَینی خَوَری خِیلی چیا دارمی گه بُئیم، ولی اونِنی بُتَن سَختِ، چونگه شِمِه گوش سَتَل بَوِه.</verse>
				<verse number="12">چون هر چَن گه شِما تا اَلَن وِنِه مَلِّم ووئین. احتیاج دارِنی یَنَفَر خِدایی کلامی اُصولی اولیه رِه یَکَش دییَر شِمارِ یاد هادِه. شِما حَلا شیر خواینِنی، نا سنگینِ غذا!</verse>
				<verse number="13">چون هر کی شیرخوارِ، صالحی ای کلامی دِلِه بی تَجربِئِه، چون وَچِئه.</verse>
				<verse number="14">ولی سنگینِ غذا گَتِه آدمنی سِئه، وِشونی سِه گه شی قِوه ی تشخیصِ زیادی تمرینی هَمرا، جوری تربیت هاکِردِنِه گه بَتِنِّن بَد و خِبِ تَشخیص هادِن.</verse>
			</chapter>
			<chapter number="6">
				<verse number="1">پَس بیئین مسیحی اوّلین تعلیمارِه پِشتِ سَر بِلّیم و بالِغ بَووئنی سمت پِش بوریم. اَما نِنِه یَکش دییَر پِیِ توبِه هاکردن و بیخِدی کارا و خِدارِه ایمون داشتن،</verse>
				<verse number="2">و غسلِ تعمیدهایی یاد هادائن، دَسگذاری‌ها، مردگونی جا زینِّه بَووئَن و اَبَدی داوری رِه بِلیم.</verse>
				<verse number="3">اگه خِدا اجازه هادِه، هَین کارَم کِمّی.</verse>
				<verse number="4">چون اونانیگه یَکَش نورانی بَوِنِه، اونانیگه آسِمونی هَدیه رِه مِزِه هاکِردِنِه و روح القُدُسی دِلِه شَریک بَوِنِه</verse>
				<verse number="5">و خِدایی کلامی خِبی و آینده ای دورانی قِوّتایی طعمِ مِزِه هاکردِنِه،</verse>
				<verse number="6">و اگه ایمونی جا دیم بَخارِن، دِ نَوونِه وِشونِه از اوّل توبه ای سِه بیارِن، چونگه وِشون اَی هَم شی ضرر، خِدایی ریکارِه صلیب کَشِنِنِه و وِرِه هَمه ای وَر بی‌حِرمت کنِنِه.</verse>
				<verse number="7">اگه یَتِه زمین، وارِشی گه ویشترِ موقِه اونی سَر وارنِه رِه تَنچینِه و اونانیسِه گه وِشونی خاطری دَکاشت بَوِه خِبِ مَحصول بار بیارِه، خِدایی جا بَرکَت گیرنِه.</verse>
				<verse number="8">ولی اگه لَم تَلی بار بیارِه، بی اِرزِشِ زمینِ و نزیکِ گه لعنت بَوو و سَرآخَر بَسوجانی وونِه.</verse>
				<verse number="9">اِی عَزیزِن، هر چَن هینجور گَب زَمّی، ولی شِمِه خَوَری اطمینان دارمی گه خِیلی بِهترِ چیا گه نِجاتی سِئه، شِمِه نصیب وونِه.</verse>
				<verse number="10">چون خِدا بی انصاف نیِه گه شِمِه کار و مِحبتی گه وی اِسمی خاطری مِقَدَّسینی خِدمتی دِله هَم هادانی رِه یاد هاکِنِه. هَمونجور گه حَلا هَم دِ کِنِنی.</verse>
				<verse number="11">اَمِه آرِزو هَین وِه گه هر‌ کدیم از شِما تا آخر هَین غیرتِ هَم هادین تا شِمِه اِمید کامِلاً آشکار بَوو.</verse>
				<verse number="12">تا تَمبَل نَووئین، بَلگی شِمِه سَرمَخش اونانی ووئن گه ایمون و صبری هَمرا وعده‌هایی وارِث وونِنِه.</verse>
				<verse number="13">هون موقِه گه خِدا ابراهیمِ وَعدِه هادا، چون هیچکس ویجا گَتتَر دَنیوِه گه وی سَر قَسَم بَخارِه، پَس شی سَر قَسَم بَخارده</verse>
				<verse number="14">و بُتِه: «راساسی تِرِه بَرکَت دِمِه و تِرِه زیاد کِمِّه.»</verse>
				<verse number="15">و هَینجوری، ابراهیم بعد از اونگه صبری هَمرا اِنتِظار بَکِشیِه، وَعده رِه بِدس بیاردِه.</verse>
				<verse number="16">چون مَردِن هون کسی سَر قَسَم خارِنِه گه وِشونی جا گَتتَرِ، و دِشتِه وِشونی جَر و بحثایی دِلِه، قسمی دَنیِه گه سرآخر وِشونی گَبارِه ثابت هاکِنِه.</verse>
				<verse number="17">پس هون موقِه گه خِدا خوایسِه ویشتَر هَم هادِه گه وارِثِنی سِه وی وعده عوض نَوونِه، هونِه، قَسمی هَمرا ضمانت هاکِردِه،</verse>
				<verse number="18">تا دِ چی ای طریق گه عوض نَوونِه، و مَحالِ گه خِدا اونِنی خَوَری دِرو بَزنِه، اَما گه پناه بیاردنی سِه فِرار هاکِردمی، خِیلی دلگرمی داشتمی تا هون اِمیدی گه اَمِه پِش بِشتِنِه رِه، قائِم داریم.</verse>
				<verse number="19">هَین اِمید، اَمِه جانی سِه یَتِه لنگری تَرائه گه قِرص و مِطمئنِ، اِمیدی گه کیمه ای پرده ای هون طرف شونِه، هون دَرونی جایگاه، به قُدس الاقداس.</verse>
				<verse number="20">هون جایی گه عیسی اَمِه جا پِشتر و اَمِسِه دِلِه بوردِه؛ و تا اَبَد کاهن اعظم بَوِه، مِلْکیصِدِقی رَدِه ای دِلِه.</verse>
			</chapter>
			<chapter number="7">
				<verse number="1">چون هَین مِلْکیصِدِق، سالیمی شهری پادشاه و خِدای مِتِعالی کاهِن وِه. وی، ابراهیم گه پادشاهنِ شِکَست هادا وِه رِه، بَئیِه و وِرِه بَرکَت هادا.</verse>
				<verse number="2">و ابراهیم هر چی گه داشتِه ای جا، وِرِه دَه یِک هادا. وی اِسمی معنی اَوَّل «صالحی ای پادشاه» و اَزما «سالیمی پادشاه»، یَعنی «صِلح و سلامتی ای پادشاه» هَسِّه.</verse>
				<verse number="3">هَین مِلْکیصِدِق پیر و مار نارنِه، نا وی شجره نامِه معلومِ و نا وی زندگی ای اوّلین روزا و نا آخرین روزا معلومِ، ولی خِدایی ریکائی تَرا، وی تا اَبَد کاهن مونِّه.</verse>
				<verse number="4">هارشین گه وی چَنی گَتِه آدم وِه گه ابراهیم، اسرائیلی قومی پیر، غنایمی جا وِرِه دَه یِک هادا!</verse>
				<verse number="5">و طبقِ موسایی شریعتی حِکم، لاوی ای وَچیلِه گه کاهن وونِنِه، وِنِه یهودی قومی جا گه وشونی بِرارنِنِ دَه یِک بَیرِن، هر چَن وِشون هَم ابراهیمی نَسلی جانِه.</verse>
				<verse number="6">ولی هَین مِلْکیصِدِق گه وِشونی نَسلی جا نیِه، ابراهیمی جا دَه یِک بَیتِه، و ابراهیم گه وعده هایی صاحِب وِه رِه، بَرکَت هادا.</verse>
				<verse number="7">و بی شَک، اونیگه بَرکت دِنِه اونیگه برکت گیرنِه ای جا گَتتَرِ.</verse>
				<verse number="8">یَتوَر، اونانیگه از بِین شوونِنِه دَه یِک گیرِنِه؛ ولی یَتوَر دییَر اونیگه وی خَوَری شهادت هادا بَوِه گه زینِّئه دَه یِک گیرنِه.</verse>
				<verse number="9">حتّی بَتِمّی بُئیم شِه لاوی هَم گه دَه یِک گیتِه، ابراهیمی طریق دَه یِک هادا.</verse>
				<verse number="10">چون هون موقِه گه مِلْکیصِدِق ابراهیمِ بَئی وِه، لاوی حَلا دِنیا نیمو وِه.</verse>
				<verse number="11">اِسا، اگه کامِل بَووئن لاوی ای کاهنِنی رَدِه ای طریق اَنجام وونِسِه، دِ چی احتیاجی وِه یَت دییَر کاهِن، مِلْکیصِدِقی رَدِه ای جا بیِه عوضِ هَینگه هارونی رَدِه ای جا ووئه؟ چون لاوی ای کِهانتی دوره ای دِلِه، شریعت، یَهودی قومِ هادا بَوِه.</verse>
				<verse number="12">چون اگه کِهانتی خِدمت عوض بَوو، ناچاراً شریعَتی قانونَم عوض وونِه.</verse>
				<verse number="13">چون اونیگه هَین چیا وی خَوَری بُتِه بَوِه، یَت دییَر طایفه ای جائه، گه هون طایفه ای جا هیچ وخت هیچکس قِروونگاهی دِلِه خِدمت نَکِردِه؛</verse>
				<verse number="14">چون معلومِ اَمِه خِداوند یهودایی نسلی جا وِه و موسی هون طایفه ای جا کِهانتی خَوَری هیچی نُتِه.</verse>
				<verse number="15">هَین اوجِه آشکارتَر وونِه گه وختی یَت دییَر کاهن هِتی مِلْکیصِدِقی تَرا بیِه،</verse>
				<verse number="16">وی نا شریعتی هون حِکمی جا گه وی نسلِ ربط دارنِه، بَلگی هون زندگی ای قِوَّتی جا گه از بِین نَشونِه، کاهن وونِه.</verse>
				<verse number="17">چون وی خَوَری مزموری کیتابی دِلِه هَینجور شهادت هادا بَوِه گه: «تو تا اَبَد کاهن هَسّی، مِلْکیصِدِقی رَدِه ای دِلِه.»</verse>
				<verse number="18">چون یَتوَر، هون اَوّلین حِکم، هَینِسه گه ضعیف و بی فایدِه وِه، کِنار بِشتِنِه،</verse>
				<verse number="19">چون شریعَت هیچی رِه کامل نَکِردِه. ولی از هون طرف، یَتِه بِهترِ اِمیدِ اَمارِه بِشناسانیِه گه وی طریق، خِدارِه نَزیک وومی.</verse>
				<verse number="20">و هَین بدونِ قَسَم نَوِه! چون اونانیگه پِشتر کاهن بَوِنِه، بدونِ هَینگه قَسم بَخارِن کاهِن بَوِنِه.</verse>
				<verse number="21">ولی هَین یَتّا کاهِن بَوِه، قَسمی هَمرا گه وی طریق وِرِه بُتِه: «خِداوَند قَسَم بَخاردِه و وی نَظر عوض نَوونِه: ”تو تا اَبَد کاهن هَسّی“.»</verse>
				<verse number="22">هَین، عیسی رِه یَتِه بِهتَرِ عهدی ضامن کِنِّه.</verse>
				<verse number="23">قدیمی کاهِنِنی تعداد یَتِخِیلی وِه، چون مرگ نِشتِه شی خِدمتِ اِدامِه هادِن.</verse>
				<verse number="24">ولی عیسی تا اَبَد کاهنِ، چون تا اَبَد زینِّئه.</verse>
				<verse number="25">پَس عیسی بَتنِّه اونانیگه وی طریق خِدارِه نَزیک وونِنِه، کامِلاً نِجات هادِه، چون وی هَمِش زینِّئه تا وِشونی سِه شَفاعت هاکِنِه.</verse>
				<verse number="26">چون راساسی هَین بِجا وِه گه اَما هَینجور کاهنِ اعظم داریم، گه مِقدّس، بی گِناه، بی‌عیب، گِناهکارنی جا سیوا، و جلال بَئیت، آسِمونِنی جا لُوتَرِ.</verse>
				<verse number="27">وی، دییَر کاهنِنی اعظمی تَرا نیاز نارنِه گه هر روز اَوَّل شی گِناهِنی سِه و اَزما قومی گِناهنی سِه قِروونی هاکِنِه. چون یَکَش همیشه ای سِه هَینِه اَنجام هادا، هون موقِه گه شِرِه قِروونی هاکِردِه.</verse>
				<verse number="28">چون شریعت، آدمارِه وِشونی ضعفایی دِلِه کاهنِ اعظم بَووئنی سِه تعیین کِنِّه، ولی هون قَسَمی کلمه ها گه بعدِ شریعَت بیمو، هون ریکارِه تعیین هاکِردِه گه تا اَبَد کامل بَوِه.</verse>
			</chapter>
			<chapter number="8">
				<verse number="1">اِسا، اَصل مطلبی گه اَما دِ گِمی هَینِه گه: اَما هَینجور کاهنِ اعظمی دارمی، گه خِدای متعالی تَختی راسِ دَسی وَر، آسِمونی دِلِه نیشتِه.</verse>
				<verse number="2">مقدَّسِ جاهایی خِدمَتکار، هون حَیقی کیمه گه خِداوَند برپا هاکِردِه، نا آدمی.</verse>
				<verse number="3">چون هر کاهنِ اعظم تعیین وونِه تا هدیه ها و قِروونیا هادِه، پس هَین کاهِنَم وِنِه یَچی پیشکَش هاکِردَنی سِه دارِه.</verse>
				<verse number="4">اِسا، اگه وی زَمینی سَر دَوِه، هیچ وخت کاهِن نَوونِسِه، چون کاهِنِنی دَرِنِه گه طبقِ شریعَتی حِکم هدیه ها دِنِنِه.</verse>
				<verse number="5">وِشون آسِمونی چیایی نِمونِه و سایه رِه خِدمت کِنِنِه. چون هون موقِه گه موسی خوایسِه کیمِه رِه بَرپا هاکِنِه، خِدا وِرِه دستور هادا و بُتِه: «تی حَواس دَوو گه هَمه چیِه طِبقِ نمونه‌ای گه کوهی دِلِه تِرِه هَم هادا بَوِه، بَساجی.»</verse>
				<verse number="6">ولی اِسا خِدمتی گه مسیح به دَس بیاردِه، بِمراتب هون قدیمی خِدمَتی جا بالاتَرِ، چون عهدی گه وی اونیسِه واسطه گری کِنِّه بهترِ. هون عهد گه بِهترِ وعده‌هایی سَر بَنا بَوِه.</verse>
				<verse number="7">چون اگه هون اوِّلین عهد بی عیب وِه، دِ لازِم نَوِه گه دِوّمین عهدی دِمال دَووئیم.</verse>
				<verse number="8">ولی خِدا اونِنی جا یَتِه عیب اَنگیرنِه و گِنِه: «خِداوَند گِنِه، اِسا، روزایی اِنِه گه من اسرائیلی ایل و تبار و یهودایی ایل و تباری هَمرا یَتِه جدیدِ عهد وَمِّه.</verse>
				<verse number="9">نا هون عهدی تَرا گه وِشونی پیرنی هَمرا دَوِسِمِه، هون روز گه وِشونی دَسِ بَیتِمِه تا وِشونِه مصری مِلکی جا دیرگا بیارِم؛ چون خِداوَند گِنِه، وِشون هون عهدی گه می هَمرا دَوِسِنِه ای سَر وفادار نَمونِسِنِه. پَس مِن شی دیمِ وِشونی جا گِردانمِه.</verse>
				<verse number="10">چون خِداوَند گِنِه: هَینِه هون عهدی گه بعدِ هون روزا اسرائیلی ایل و تباری هَمرا وَمِّه. شی شریعتِ وِشونی فِکرایی دِلِه اِلمِه، و وِشونی دِلی سَر نِویسمِه. و مِن وشونی خِدا وومِه، و وِشون می قوم.</verse>
				<verse number="11">و هیچکَس شی همسادِه رِه تعلیم نَدِنِه و هیچکَس شی بِرارِ نُنِه، ”خِداوَندِ بِشناس!“ چون از گت تا کِچیک، هَمه مِنِه اِشناسِنِنِه؛</verse>
				<verse number="12">چون مِن نسبت به وِشونی خَطاها رَحم کِمِّه و هیچ وخت وِشونی گِناهِنِ شی یاد نیارمِه.»</verse>
				<verse number="13">خِدا یَتِه ’جدیدِ‘ عهدی گَب بَزوئَنی هَمرا، هون اوَّلین عهدِ بی اعتبار کِنِّه؛ و اونچی گه اعتباری جا کَفِنِه، کِهنِه وونِه و آمادِئه گه از بِین بورِه.</verse>
			</chapter>
			<chapter number="9">
				<verse number="1">اِسا، حتّی اَوَّلین عهد، عِبادَت هاکردنی سِه قوانینی داشتِه و زَمینی سَرم یَتِه مِقدّسِ جا داشتِه.</verse>
				<verse number="2">چون کیمِه بَرپا بَوِه، گه اوَّلین قِسمت لَمپا، میز، و مِقدّسِ نون دَوِه. هَیجِه رِه ’قُدس‘ گِتِنِه.</verse>
				<verse number="3">دِوِّمین پَردِه ای پِشت قِسمتی دَوِه گه وی اِسم ’قُدس‌الاقداس‘ وِه،</verse>
				<verse number="4">هَین قِسمتی دِلِه، طِلایی تَشکَلِه بُخوری بَسوجانینی سِه دَوِه، و عهدی صِنِخ گه هر طرفی جا طِلا کاری بَوِه وِه گه اونی میِن یَتِه طِلایی پیلَک دَوِه گه «مَنّا» رِه اونی دِلِه داشتِنِه، هارونی عصا گه تِتی هاکِرد وِه، و دِتا سنگی لوح گه عهدی دَه فرمان وی سَر بَنوِشت بَوِه وِه.</verse>
				<verse number="5">صِنِخی سَر گه هونِه رَحمتی تَخت گِتِنِه ’جلالی‘ کروبیِنی فِرشته، سایه دیم بَداوِنِه. اَلَن نَتِمّی هَین چیایی جا ریز به ریز گَب بَزِنیم.</verse>
				<verse number="6">بعد از اونگه هَین چیا هَینجوری آمادِه وونِسِه، کاهنِن همِش اوَّلین قسمتی دِلِه شیوِنِه تا شی وظایفِ اَنجام هادِن.</verse>
				<verse number="7">ولی فقط کاهنِ اعظم دِوّمین قِسمتی دِلِه شونِه، و هونَم فقط سالی یَکَش، و شی هَمرا قِروونی ای خونِ وَرنِه تا شیسِه و هون گِناهِنی سِه گه قوم نادونی ای خاطری هاکِرد وِنِه، پیشکَش هاکِنِه.</verse>
				<verse number="8">و هینجوری روح القدس هَم دِنِه گه تا موقِه ای گه اوَّلین قِسمت پابرجائه، حَلا هون راهی گه قُدس الاقداسی دِلِه شونِه، وا نَوِه،</verse>
				<verse number="9">گه هَین، هَین دورانی سِه یَتِه نِشونِئه. طبقِ هون هدیه ها و قِروونیایی گه هادا وونِه، نَتِنِّنِه هون کسایی وِجدانِ گه عبادت‌ کِنِنِه رِه کاملاً پاک هاکِنِن،</verse>
				<verse number="10">بَلگی هَینِن فقط خِراکیا و نوشیدنیا و جورواجور غِسلا و قانونایی هَسِّنِه گه تَنِ ربط دارِنِه، و فقط تا موقه ای اعتبار دارِنِه گه خِدا تازِه تَرتیب هادِه.</verse>
				<verse number="11">ولی وختی گه مَسیح، کاهن اعظمی مقامی دِلِه خِبِ چیایی سِه بیمو گه اَلَن اَمِه نصیب بَوِه، وی یَتِه گَتتَر و کاملترِ کیمِه ای دِلِه بیمو گه دَسی جا بَسات نَوِه و هَین خِلقتی سِه نیِه.</verse>
				<verse number="12">وی یَکَش هَمیشه ای سِه قُدس‌الاقداسی دِلِه بیمو نا بِزیشون و گوکیشونی خونی هَمرا، بلگی شی خونی هَمرا، و هینجوری اَبَدی آزادی رِه آمادِه هاکِردِه.</verse>
				<verse number="13">چون اگه بِزیشون و تِشکیشونی خون، و گوئی کِلِینی بَپاشینی هَمرا اونانی سَر گه ناپاکِنِه، وِشونِه تقدیس کِنِّه تا جسمی دِلِه پاک بَووئِن،</verse>
				<verse number="14">چَنّی ویشتَر، مَسیحی خون گه اَبَدی روحی طریق، شِرِه بی‌عیب خِدایی سِه پیشکَش هاکِردِه اَمِه وِجدانِ بیخِدی کارایی جا پاک کِنِّه تا زینِّه خِدارِه خِدمَت هاکِنیم!</verse>
				<verse number="15">پس مَسیح یَتِه جدیدِ عهدی واسِطه گَرِ، تا اونانیگه بَخونِس بَوِنِه بَتِنِس وون هون اَبَدی میراثِ گه خِدا وعده هادا بِدس بیارِن، چون یَتِه مرگ اِتِّفاق دَکِتِه گه وِشونِه هون گِناهِنی جا گه اوَّلین عهدی دِلِه اَنجام بَوِه، آزادی دِنِه.</verse>
				<verse number="16">چون یَه وختی یَتِه وَصیت اِجرا وونِه، گه ثابت بَوو اونیگه وَصیت هاکِردِه بَمِردِه.</verse>
				<verse number="17">چون وَصیتِ بَمردِه پِی بِشِنِه اِجرا هاکِردن، و تا موقِه ای گه اونیگه وَصیت هاکِردِه زینِّئه، هون وصیتِ نِشِنِه اِجرا هاکِردن.</verse>
				<verse number="18">هینسِه، حتّی اوَّلین عهدَم بدونِ خون، بَرقرار نَوونِسِه.</verse>
				<verse number="19">چون هون موقِه گه دِشتِه شریعتی احکام، موسایی طریق دِشتِه قومی سِه اِعلام بَوِه، وی گوکیشونی خون و بِزیشونی خونِ بَیتِه، اُو و سِرخِ پشم و زوفایی شاخِه هایی هَمرا، هَم طوماری سَر و هَم دِشتِه قومی سَر بَپاشیِه</verse>
				<verse number="20">و بُتِه: «هَینِه هون عهدی خون گه خِدا شِمارِ حِکم هاکردِه.»</verse>
				<verse number="21">و هَمینجور هون خونِ، کیمِه ای سَر، و هَم دِشتِه ظرفایی سَر گه پَرَسِشی سِه به کار شیِه بَپاشیِه.</verse>
				<verse number="22">راساسی طِبقِ شریعَت، تقریباً هَمه چی خونی هَمرا پاک وونِه، و بدونِ هَینگه خون بَریخت بَوو، گِناهنی آمِرزش وجود نارنِه.</verse>
				<verse number="23">پَس وِنِه هَین چیا گه یَتِه نِمونِه آسِمونی چیایی جائه، هَین قِروونیایی هَمرا پاک بَوو، ولی شِه آسمونی چیا هون قِروونیایی هَمرا گه اونِنی جا بهتَرِ، پاک وونِه.</verse>
				<verse number="24">چون مَسیح هون قدس الاقداسی دِلِه گه دَسی جا بَسات بَوِه نَشیِه، و فقط هون حَیقی چیایی جا یَتِه نِمونِئه، بَلگی خِدِ آسِمونی سِه بوردِه تا اَمِه طرفی جا خِدایی حِضور ظاهر بَوو.</verse>
				<verse number="25">و هینجور نیِه گه وی شِرِه هَمِش قِروونی هاکِنِه، یَتِه کاهنِ اعظمی تَرا گه هر سال قُدس‌الاقداسی دِلِه شونِه، اونَم هون خونی هَمرا گه شِه وی خون نیِه.</verse>
				<verse number="26">چون هینجوری، مَسیح وِنِه از وختی گه دِنیا خَلق بَوِه یَکسَرِه عذاب کَشی وِه، ولی هینجوری نَوِه، وی اَلَن یَکَش همیشه ای سِه آخرین زَمونایی دِلِه بیمو تا شی قِروونی هاکِردنی هَمرا، گِناهِ از بِین بَوِرِه.</verse>
				<verse number="27">و هَمونجور گه تعیین بَوِه گه اِنسون یَکَش بَمیرِه و بعد از اون داوری اِنِه،</verse>
				<verse number="28">پس مَسیح هَم یَکَش قِروونی بَوِه تا خیلیایی گِناهِنِ از بِین بَوِرِه، دِوّمین کَشی سِه اِنِه، ولی نا گِناهِنی از بِین بَوِردنی سِه، بَلگی اونانی نِجاتی سِه گه شوقی هَمرا وی چِش بِرانِه.</verse>
			</chapter>
			<chapter number="10">
				<verse number="1">چون شریعَت فقط آیندِه ای خِبِ چیایی سایئِه، و نا اونانی واقعی شِکل. هَینسِه، هیچ وَخت نَتِنِّه هون قِروونیایی هَمرا گه هر سال هینجور پیشکَش وونِه، اونانیگه پَرَسِشی سِه نَزیک اِنِنِه رِه، کامل هاکِنِه.</verse>
				<verse number="2">و گَرنه، مَگِه وِشونی قِروونی ای پیشکَش هاکِردَن قطع نَوونِسِه؟ چون اونانیگه پَرَسِش کِنِنِه یَکَش پاک وونِسِنِه و دِ شِرِه گِناهکار نَئونِسِنِه.</verse>
				<verse number="3">ولی هون قِروونیا هر سال گناهِنِ یاد اُرِنِه،</verse>
				<verse number="4">چون محالِ گوئیشون و بِزیشونی خون، گِناهِنِ پاک هاکِنِه.</verse>
				<verse number="5">هَینسِه، موقِه ای گه مَسیح هَین دِنیایی دِلِه بیمو، بُتِه: «تو قِروونی و هَدیه نَخوایسی، بَلگی یَتِه تَن میسِه فراهم هاکِردی.</verse>
				<verse number="6">تو هَینی جا کیف نَکِردی گه تیسِه تِموم سوجِ قروونیا و گِناهی قروونیا رِه بیارِن.</verse>
				<verse number="7">پس بُتِمِه: ”هارِش! مِن اِمِه تا تی اِرادِه رِه بِجا بیارِم، اِی خِدا هَمونجور گه طومارِ کیتابی دِلِه می خَوَری بَنوِشت بَوِه.“‌»</verse>
				<verse number="8">اَزما اونیگه گِنِه: «تو قِروونی و هَدیه و تِموم سوجِ قِروونیا و گِناهی قِروونیا رِه نَخوایسی و اونِنی جا کیف نَکِردی»، هر چَن گه اونِن طبقِ شریعَت پیشکَش وونِسِنِه.</verse>
				<verse number="9">اَزما گِنِه: «هارِش!مِن اِمِه تا تی خواسِّه رِه بِجا بیارِم.» وی اوّلی رِه باطل کِنِّه تا دِوّمی رِه بَرقرار هاکِنِه.</verse>
				<verse number="10">اَما عیسی مسیحی تَنی قِروونی هاکردنی طریقی جا، یَکَش هَمیشِه ای سِه، ویسِه وقف بَوِمی.</verse>
				<verse number="11">هر کاهِن، هر روز خِدمَتی سِه اِرسِّنِه و هَمون قِروونیارِه گه هیچ وَخت نَتِنِّنِه گِناهِنِ پاک هاکِنِن، همِش پیشکش کِنّه.</verse>
				<verse number="12">ولی مسیح بعد از اونگه، یَتِه قِروونی گِناهِنی خاطری هَمیشِه ای سِه پیشکش هاکِردِه، خِدایی راسِ دَسی وَر هِنیشتِه.</verse>
				<verse number="13">از هون موقِه، انتظار کَشِنِه گه وی دِشمَنِن وی لینگی بِنی کِرسی بَوون،</verse>
				<verse number="14">چون یَتِه قِروونی ای هَمرا، اونانیگه وَقف وونِنِه رِه همیشه ای سِه کامل هاکِردِه.</verse>
				<verse number="15">روح القُدُس هَم اَمارِه یَتِه گِواهی دِنِه. اَوَّل گِنِه:</verse>
				<verse number="16">«خِداوَند گِنِه، هَینِه هون عهدی گه بعد از هون روزا وِشونی هَمرا وَمِّه شی شریعتِ وِشونی دِلی دِلِه اِلمِه، و وِشونی فِکرایی سَر نِویسمِه.»</verse>
				<verse number="17">اَزما اَی گِنِه: «وِشونی گِناهِن و شَرورِ کارارِ دِ هیچ وخت شی یاد نیارمِه.»</verse>
				<verse number="18">اوجِه گه وِشونی بَخشِش دَرِه، دِ گِناهی سِه قِروونی پیشکَش هاکِردن احتیاج نیِه.</verse>
				<verse number="19">پَس اِی بِرارِن، از اوجِه گه خاطِر جَم هَسمی، گه عیسایی خونی طریق بَتِمّی قُدس الاقداسی دِلِه بوریم،</verse>
				<verse number="20">یَتِه تازِه و زینِّه راهی طریق گه وی، هون پَردِه ای میِن یَعنی وی تَن، اَمِنِه وا هاکِردِه،</verse>
				<verse number="21">و از اوجِه گه یَتِه کاهِنِ اعظم خِدایی خِنِه ای سَر دارمی،</verse>
				<verse number="22">بیئِین یَتِه راسِ دِل و کامِلِ ایمونی هَمرا خِدارِه نَزیک بَووئیم، و شی دِلیشونِه بَدِ وِجدانی جا پاک هاکِنیم و شی تَنیشونِه پاکِ اُوئی هَمرا بَشوریم.</verse>
				<verse number="23">بیئین بدونِ هَینگه شَک هاکِنیم، هون اِمیدی گه اونِه اعتراف هاکردمی رِه قائِم بَچِسبیم، چون اونیگه وَعدِه هادا وفادارِ.</verse>
				<verse number="24">بیئین هَین فِکری دِلِه دَووئیم گه چِتی هَمدِیَرِ تشویق هاکِنیم تا مِحبت هاکِنیم و خِبِ کارا اَنجام هادیم.</verse>
				<verse number="25">جَم بَووئَنی جا همدیَری هَمرا دَس نَکِشیم، هَمونجور گه بَعضیایی سِه عادَت بَوِه، بَلگی ویشتَر هَمدِیَرِ تَشویق هاکِنیم - بخصوص اَلَن گه وینِنی هون روز، یَعنی خِداوند عیسایی دَگِرسنی روز، همینجور دِ نَزیک وونِه.</verse>
				<verse number="26">چون اگه بعد از اونگه حَیقتِ بِشناسیمی، عمداً هینجوری گِناه هاکِنیم، دِ گِناهِنی سِه هیچ قِروونی ای بِجا نَمونِّه؛</verse>
				<verse number="27">اونچی گه بِجا مونِّه، تَرسی هَمرا اِنتظار بَکِشیَن، مِجازات و یَتِه گَتِ تَش گه خِدایی دِشمَنِنِ بَل دِنِه.</verse>
				<verse number="28">هر کی گه موسایی شریعَتِ رَد کِردِه، دِ یا سِه تا شاهدی گِواهی ای هَمرا، بی رحمی ای هَمرا بَکوشت وونِسِه.</verse>
				<verse number="29">شِما گِمون کِنِنی وی حَق، گه خِدایی ریکارِه لینگِ لو بَیتِه، و هون عهدی خون گه ویسِه وَقف بَوِه رِه بی حِرمَت هاکِردِه، و فیضی روحِ بی عزّت هاکِردِه؟ چی بدتَرِ مِجازاتی وی سَر اِنِه؟</verse>
				<verse number="30">چون اَما هون کَسی گه هَینِه بُتِه رِه اِشناسِمی: «تقاص مِنیِه؛ مِن سزا دِمِه،» و اَی هَم بُتِه: «خِداوَند شی قومِ داوَری کِنِّه.»</verse>
				<verse number="31">زینِّه خِدایی دَس دَکِتَن چَنّی تَرس دارنِه.</verse>
				<verse number="32">ولی هون قَدیمِ روزا رِه شی یاد بیارین، هون موقِه گه تازِه نورانی بَوِه وِنی؛ شِما یَتِه سَختِ مِبارزه ای دِلِه عذابی هَمرا طاقت بیاردنی.</verse>
				<verse number="33">بَعضی وَختا هَمه ای چِشی وَر فاش خاردنی و عذاب کَشینی، و بَعضی وَختا کَسایی دوش به دوش اِسّاوِنی گه وِشونی هَمرا هَینجور رفتار وونِسِه.</verse>
				<verse number="34">چون شِما اونانی هَمرا گه زیندونی دِلِه دَوِنِه همدَردی هاکِردِنی، و هون موقِه گه شِمِه مال و مَنالِ غارت کِردِنِه، خِشالی ای هَمرا قَبول کِردِنی. چون شِما شِه دِنِسِنی یَتِه بهتَرِ مال و منالی صاحِبِنی گه تا اَبَد مونِّه.</verse>
				<verse number="35">پَس شی اطمینانی جا دَس نَکِشین، گه یَتِه گَتِه پاداش شی دِمال دارنِه.</verse>
				<verse number="36">چون شِما احتیاج دارِنی گه طاقت بیارین، تا هون موقِه گه خِدایی خواسِّه رِه بِجا اُرِنی اونچی گه وعده هادا بَوِه رِه بِدس بیارین.</verse>
				<verse number="37">چون، «یَه مِدّت دییَر، ویگه قرارِ بیِه، اِنِه و دیر نَکِنِّه.</verse>
				<verse number="38">ولی می صالِح آدَم ایمونی هَمرا زِندگی کِنِّه. و اگه میجا شی دیمِ دَگِردانِه می جان هون آدمی جا راضی نَوونِه.»</verse>
				<verse number="39">ولی اَما اونانی جا نیمی گه دَگِردِنِنِه و هلاک وونِنِه، بَلگی اونانی جامی گه ایمون دارِنِه و شی جانِ حِفظ کِنِنِه.</verse>
			</chapter>
			<chapter number="11">
				<verse number="1">اِسا ایمون، هون چیایی سَر اطمینان هاکِردنِ گه اونانِه اِمید دارمی و هون چیایی جا خاطر جَم ووئنِ گه چِشی هَمرا نِشِنِه بَئین.</verse>
				<verse number="2">چون ایمونی خاطری وِه گه قَدیمی مَردِنی خَوَری خِبی ای هَمرا تعریف و تمجید هاکِردِنِه.</verse>
				<verse number="3">اَما ایمونی هَمرا فَهمِمی گه جهان خِدایی کلامی هَمرا خلق بَوِه، جوریگه هون چیا گه بَئی وونِه، هون چیا گه بَئی نَوونِه ای جا به وجود بیمو.</verse>
				<verse number="4">ایمونی هَمرا وِه گه هابیل قِروونی ای پیشکش هاکِردِه گه قائنی قروونی ای جا ویشتَر قَبول بَوِه، گه هَینِسه، وی خَوَری گِواهی هادا بَوِه گه وی صالِحِ. خِدا وی هدیه هایی قَبول هاکِردنی هَمرا، خِبی ای هَمرا وی خَوَری شهادت هادا. و هر چَن وی بَمِردِه، ایمونی خاطری حَلا گَب زَنِّه.</verse>
				<verse number="5">ایمونی هَمرا وِه گه خَنوخ لُو بَوِرد بَوِه تا مرگِ نَوینِه، و وی بَنگیت نَوِه چون خِدا وِرِه بَوِردِه، چون پِش از اونگه لُو بَوِرد بَوو، وی خَوَری گِواهی هادا بَوِه گه خِدا ویجا راضیِه.</verse>
				<verse number="6">و بدونِ ایمون نِشِنِه خِدارِه راضی هاکِردَن، چون هر کی خِدارِه نَزیک وونِه، وِنِه ایمون دارِه گه وی دَرِه، و اونانیگه وی دِمال گِردِنِنِه، پاداش گیرِنِه.</verse>
				<verse number="7">ایمونی هَمرا وِه گه نوح، اون موقِه گه هون چیایی خَوَری گه حلا هیچکس نَئی وِه، خِدایی طرفی جا هِشدار بَیتِه، خِداترسی ای هَمرا شی خِنِواده ای نِجاتی سِه یَتِه کَشتی بَساتِه. و هینجوری دِنیارِه مَحکوم هاکِردِه و هون صالِحی ای وارِث بَوِه گه ایمونی راهی جا بِدَس اِنِه.</verse>
				<verse number="8">ایمونی هَمرا وِه گه ابراهیم هون موقِه گه بَخونِس بَوِه، اِطاعَت هاکِردِه و راهی بَوِه، هون جایی بوردِه گه اَزما وی اِرث وونِسِه؛ و بدونِ هَینگه دِنِّه کِجِه شونِه راهی بَوِه.</verse>
				<verse number="9">ایمونی هَمرا وِه گه وی بوردِه تا وعده ای سرزمینی دِلِه زندگی هاکِنِه، و هِتی یَتِه غَریبِه ای تَرا، اِسحاق و یعقوبی هَمرا، گه وی هَمرا هَین وعده ای دِلِه هَم اِرث وِنِه، کیمِه هایی دِلِه زندگی هاکِردِه</verse>
				<verse number="10">چون هون شَهری چِش بِرا وِه گه پِی ها دارنِه، گه وی مِعمار و بَنّا خِدائه.</verse>
				<verse number="11">ایمونی هَمرا وِه گه سارا قِوّت بَیتِه گه حامِلِه بَوو با هَینگه سِنی ویجا بِگذشت وِه، چون وی دِنِسِّه، اونیگه وعده هادا وفادارِ.</verse>
				<verse number="12">و هَینجوری، یَتِه مَردی ای جا، اونَم کسی گه یَتِه مِردِه ای تَرا وِه، نَسلهایی به وجود بیمو، گه هِتی آسِمونی سِتارِگونی تَرا و دَریایی بی حَد و حسابِ ریگی تَرا وِنِه.</verse>
				<verse number="13">وِشون هَمه ایمونی دِلِه بَمِردِنِه، بدونِ هَینگه وعده هارِه بَیرِن، ولی اونانِه دیاری بَئینِه و سلام بُتِنِه. و قَبول هاکِردنِه گه زَمینی سَر، غریبِ نِه.</verse>
				<verse number="14">چون اونانیگه هَینجور گَب زَنِنِه، هَم دِنِنِه گه شیسِه یَتِه وَطَنی دِمال دَرِنِه.</verse>
				<verse number="15">اگه وِشون هون مِلکی فِکر وِنِه گه ویجا دیرگا بیمونِه، دَگِرِسَنی سِه فِرصَتی داشتِنِه.</verse>
				<verse number="16">ولی هینجور گه ویمّی، وِشون یَتِه بِهتَرِ مِلکی دِمال دَوِنِه، یَعنی یَتِه آسِمونی مملکت. هَینسِه، خِدا عار نارنِه گه وِشونی خِدا بَخونِس بَوو، چون یَتِه شَهر وِشونی سِه آماده هاکِردِه.</verse>
				<verse number="17">ایمونی هَمرا وِه گه ابراهیم هون موقِه گه آزمود بَوِه، اسحاقِ پیشکَش هاکِردِه؛ و ویگه وعده‌هارِه بَئیت وِه قَبول هاکِردِه گه شی یَتّا ریکارِه قِروونی هاکِنِه،</verse>
				<verse number="18">هَمونی گه وِرِه بُتِه بَوِه: «تی نَسل اسحاقی جا بَخونِس وونِه.»</verse>
				<verse number="19">ابراهیم هَینجور فِکر کِردِه گه خِدا بَتِنِّه اِسحاقِ مِردِگونی جا زینِّه هاکِنِه، و بِشِنِه بُتَن گه ابراهیم هَینجوری اسحاقِ مرگی جا پَس بَیتِه.</verse>
				<verse number="20">ایمونی هَمرا وِه گه اِسحاق، یعقوب و عیسو رِه آینده ای چیایی جا بَرکَت هادا.</verse>
				<verse number="21">ایمونی هَمرا وِه گه یعقوب هون موقِه گه دِ مِردِه، یوسفی هر کِدیم از ریکا ریکارِه برکت هادا. و هَمونجور گه شی عصارِه تِکیِه هادا وِه، سِجدِه هاکِردِه و پَرَسِش هاکِردِه.</verse>
				<verse number="22">ایمونی هَمرا وِه گه یوسِف هون موقِه گه دِ مِردِه، بنی اسرائیلی بوردنی جا، مِصری جا خَوَر هادا و شی هَسکاهایی خَوَری وَصیت هاکِردِه.</verse>
				<verse number="23">ایمونی هَمرا وِه گه هون موقِه گه موسی دِنیا بیمو، وی پیر و مار وِرِه سِه ماه جابَدانِه، هَینِسه گه بَئینِه هون قشنگِ وَچِئِه؛ و پادشاهی حِکمی جا نَتِرسینِه.</verse>
				<verse number="24">ایمونی هَمرا وِه گه وختی موسی گَت بَوِه، نَخوایسِه گه فرعونی کیجایی ریکا بَخونِس بَوو.</verse>
				<verse number="25">وی حاضر بَوِه گه خِدایی قومی هَمرا ذلیل بَوو، تا هَینگه یَه مِدّت گِناهی خِشیایی جا کیف هاکِنِه.</verse>
				<verse number="26">و هون سرکوفت گه مَسیحی خاطری وِه رِه، یَتِه گَنج، مِصری گَنجایی جا گَتتَر بِشمارِسِه، چون وی هون پاداشی دِمال دَوِه.</verse>
				<verse number="27">ایمونی هَمرا وِه گه موسی مِصری جا دیرگا بیمو، و پادشاهی غیظی جا نَتِرسیِه، وی طاقت بیاردِه چون اونیگه نِشنِه بَئیَنِ، وینِسِه.</verse>
				<verse number="28">ایمونی هَمرا وِه گه موسی پِسَخ و خونی بَپاشیَنِ بِجا بیاردِه تا هون فِرشته گه اوَّلین وچیلِه رِه هلاک کِردِه، اِسرائیلی اوّلین وَچیلِه ای سَر دَس نِلِه.</verse>
				<verse number="29">ایمونی هَمرا وِه گه اسرائیلی قوم سِرخِ دریایی میِن هِتی یَتِه خِشکِ زَمینی تَرا رَد بَوِنِه؛ ولی وختی مِصریِن تقلّا هاکِردِنِه گه هَمین کارِ هاکِنِن، اُوئی دِلِه غَرق بَوِنِه.</verse>
				<verse number="30">ایمونی هَمرا وِه گه اَریحایی شهری دیفارا بعد از هَینگِه اسرائیلی قوم هَف روز وی دُور بَگِرِسِنِه، لی بَخاردِه.</verse>
				<verse number="31">ایمونی هَمرا وِه گه فاحشه راحاب، اونانی هَمرا گه نافرمان وِنِه بَکوشت نَوِه، چون وی جاسوسِنِ گرمی ای هَمرا قَبول هاکِردِه.</verse>
				<verse number="32">دِ چی بُئِم؟ چون دِ وخت دَنیِه جِدعون و باراق و شَمشون و یَفتاح و داوود و سموئیل و پیغمبرِنی خَوَری گَب بَزِنِم،</verse>
				<verse number="33">گه ایمونی هَمرا، مَملکتا رِه فتح هاکِردِنِه، عِدالَتِ برقرار هاکِردِنِه، و وعده‌ها رِه بِدس بیاردِنِه؛ شیرِنی دِهنِ دَوِسِنِه،</verse>
				<verse number="34">تَشی اَلوکِ دَکوشانینِه، و شَمشیری دَمی جا جان دَربَوِردِنِه؛ وِشونی ضعفیشون، قِوّت بَوِه، جنگی دِلِه قِدّار بَوِنِه، و اَجنَبی ای لَشکَریشونِه تار‌ و‌ مار هاکِردِنِه.</verse>
				<verse number="35">زَناکِنِن، شی مِردِگونِ زینِّه بَنگیتِنِه. بعضیا عذاب بَکِشینِه و آزادی رِه قَبول نَکِردِنِه، تا یَکَش دییَر یَتِه بهتَرِ زندگی ای سِه زینِّه بَوون.</verse>
				<verse number="36">بَعضیا مسخرِه بَوِنِه و شَلاق بَخاردِنِه، و حتّی زنجیلی هَمرا دَوَس بَوِنِه و زیندون دَکِتِنِه.</verse>
				<verse number="37">وِشون سنگسار بَوِنِه، اَرِّه ای هَمرا دِتا گِلی بَوِنِه و شَمشیری هَمرا بَکوشت بَوِنِه. گِسَن و بِزی پوسِ دَکِرد وِنِه، فقیر و مِصیبت بَکِشی و ذلیل و آوارِه بَوِنِه.</verse>
				<verse number="38">وِشون گه دِنیا وِشونی لیاقَتِ ناشتِه، صَحراها و کوهها و غارها و زَمینی چاکی دِلِه، آوارِه بَوِنِه.</verse>
				<verse number="39">دِشتِه وِشون، با هَینگه وِشونی ایمونی خاطری وِه گه وِشونی خَوَری خِبِ شهادَتا هادا بَوِه، وعده رِه بِدس نیاردِنِه.</verse>
				<verse number="40">چون خِدا یَتِه بِهترِ چی اَمِنِه حاضِر هاکِرد وِه، تا بدونِ اَما وِشون کامِل نَوون.</verse>
			</chapter>
			<chapter number="12">
				<verse number="1">پَس وختی یَتِه گَتِه اَبر شاهدِنی جا شی دُور دارمی، بیئین اَما هَم هر بار و هر گِناهی گه سخت اَمِه دَس و لینگی کَش هَرَک وونِه رِه، شیجا دور هاکِنیم و پایداری ای هَمرا هَین مِسابقه‌ای دِلِه گه اَمِه پِش دَرِه، دُو هاکِنیم.</verse>
				<verse number="2">و اَمِه چِش فقط عیسی رِه ووئه گه اَمِه ایمونی پِی هَسِّه و اَمِه ایمونِ کامِل کِنِّه، و هون خِشالی ای خاطری گه وی پِش دَوِه، صلیبِ تَحمِل هاکِردِه، وی ننگ و عاری رِه نَدید بَیتِه و خِدایی راسِ دَسی تختی وَر نیشتِه.</verse>
				<verse number="3">وِرِه فکر هاکِنین گه چِتی گِناهکارِنی طرَفی جا دِشمنی ای گه وی علِیه وِه رِه تَحمِل هاکِردِه، تا شِما خَسِّه و دِلسَرد نَووئین.</verse>
				<verse number="4">شِما حَلا گِناهی علِیه هونجور مِقاومت نَکِردنی گه شِمِه خون بَریخت بَوو.</verse>
				<verse number="5">مَگِه هون نصیحتی گه اَمثالِ سِلیمونی کیتابی دِلِه دَرِه رِه یادی جا بَوِردنی، گه شِمِه هَمرا هِتی ریک ریکائی تَرا گَب زَنِّه؟ و گِنِه: «می ریکا، خِداوندی تربیتِ کِچیک نِشمار، و وی سَراکو هاکردنی جا، خَسِّه نَواش.</verse>
				<verse number="6">چون خِداوَند اونانیگه دوس دارنِه رِه تربیت کِنِّه، و هر کسی رِه گه به ریکائی قَبول کِنِّه، تنبیه کِنِّه.»</verse>
				<verse number="7">هَین، تربیت بَووئنی خاطریِه گه شِما وِنِه تَحمِل هاکِنین؛ خِدا شِمِه هَمرا هِتی ریک ریکائی تَرا رفتار کِنِّه. کِدیم ریکائِه گه وی پیر وِرِه تربیت نَکِرد وو؟</verse>
				<verse number="8">اگه شِما تربیت نَوِنی، در حالی گه هَمه اونی جا سهم داشتِنِه، پَس شِما حَرومزادِنی، نا حَیقی ریک ریکا.</verse>
				<verse number="9">بِعلاوه، اَما زَمینی پیرِن داشتِمی گه اَمارِه تربیت کِردِنِه، و اَما وِشونِه اِحتِرام اِشتِمی. یَعنی نِنِه خِیلی ویشتَر شی روحهایی پیری مِطیع ووئیم تا زندگی هاکِنیم.</verse>
				<verse number="10">چون وِشون، یَه مِدّت، اونجور گه صلاح وینِسِنِه اَمارِه تَربیت کِردِنِه. ولی خِدا اَمِه منفعتی سِه اَمارِه تَربیت کِنِّه تا وی قُدّوسیَتی دِلِه شریک بَووئیم.</verse>
				<verse number="11">چون هون موقِه گه دِ تربیت وومی، عوضِ هَینگه اَمارِه خِش بیِه، اَمارِه دَرد گیرنِه. ولی اَزماتر اونانیسِه گه وی طریق تربیت بَوِنِه، صالِح ووئنِ بار اُرنِه گه صِلح و سلامتی ای جا پِرِ.</verse>
				<verse number="12">پَس شی دیم بَخاردِه دَسِ بِلَن هاکِنین و شی بی قِوّتِ زِنی رِه قَوی هاکِنین!</verse>
				<verse number="13">راهارِه شی لینگی سِه هموار هاکِنین، تا شَلِ لینگ شی جایی سَر دَرنَشوئه، بَلگی شَفا بَیرِه.</verse>
				<verse number="14">تَقَلّا هاکِنین دِشتِه مَردِنی هَمرا صِلح و سلامتی ای دِلِه دَووئین و مِقَدَّس ووئین، چون بدونِ قدّوسیت هیچکی خِداوَندِ نَوینِه.</verse>
				<verse number="15">مواظِب ووئین هیچکس خِدایی فِیضی بَیتَنی دِلِه شِکست نَخارِه، تا هیچ تَلِ ریشه ای رُشد نَکِنِه و دردسری باعث نَوو و خِیلیارِه نَجِس نَکِنِه.</verse>
				<verse number="16">تا هیچکس عیسویی تَرا بی عفت و نامِقدّس نَوو، ویگه یَتِه کاسِه آشی خاطری، شی اوّل بَزا بَووئنی حَقِّ بَروتِه.</verse>
				<verse number="17">چون دِنِّنی، اَزما گه خوایسِه هون بَرکَتِ اِرث بَوِرِه، قَبول نَوِه. هر چَن وی بِرمِه هاکِردنی هَمرا وی دِمال دَوِه ولی توبه ای سِه فِرصتی نَنگیتِه.</verse>
				<verse number="18">شِما یَتِه کوهی سِه نیمونی گه بَوو هونِ دَس هاکِردَن، یَتِه کوه گه تَشی هَمرا رووشِن بَوِه وو؛ نا ظِلِماد و تاریکی و شدیدِ وائی هَمرا؛</verse>
				<verse number="19">و نا شیپوری صدایی هَمرا و نا هون صدایی هَمرا گه اونانیگه اِشنُنِنِه خواهِش هاکِردِنِه گه دِ وِشونی هَمرا گَب نَزِنِه.</verse>
				<verse number="20">چون وِشون نَتِنِسِنِه هون حِکمِ تَحَمِلِ هاکِنِن گه گِتِه، «حتّی اگه یَتِه حیوون هون کوه رِه دَس بَزِنِه، سنگسار وونِه.»</verse>
				<verse number="21">راساسی هَین صَحنِه اَنّی تَرسناک وِه گه موسی بُتِه: «مِن تَرسی جا دِ لَرزِمه.»</verse>
				<verse number="22">ولی شِما صَهیونی کوهی دِلِه زینِّه خِدایی شَهر، یَعنی آسِمونی اورشَلیمی دِلِه بیمونی. شِما هِزارِن هِزار فِرِشتِه ای جَمی دِلِه گه خِشالی کِنِنِه بیمونی،</verse>
				<verse number="23">و اوّلین بَزا بَوِه ایشونی مِجلسی دِلِه گه وِشونی اِسم آسمونی دِلِه بَنوِشت بَوِه، و خِدایی گه هَمه کسی داورِ و صالحنی روحهایی گه کامِل بَوِنِه،</verse>
				<verse number="24">و عیسی گه یَتِه جدیدِ عهدی واسِطِئه، و هون بَپاشی خونی گه هابیلی خونی جا بِهتَرِ، گَب زَنِّه.</verse>
				<verse number="25">شِمِه حَواس دَوو، هون کسی اَوازی جا گه گَب زَنِّه شی دیمِ نَگِردانین. اونانیگه هون کسی گَبایی بِشنُسنی جا گه زَمینی سَر گَب زووِه شی دیمِ دَگردانینِه، نَتِنِّسِنِه مِجازات بَووئنی جا دَربورِن. پَس اگه اَما هون کسی جا گه آسمونی جا گَب زَنِّه شی دیمِ دَگردانیم چِتی مِجازاتی جا دَربوریم؟!</verse>
				<verse number="26">هون موقِه، وی اَواز زمینِ لَرزِه اِنگتِه، ولی اَلَن وی وَعدِه هادا گه «یَکَش دییَر نا فقط زمینِ بَلگی آسِمونَم لَرزِه اِنگِمِه.»</verse>
				<verse number="27">هَین کَلمِه «یَکَش دییَری» منظور هَینگه هون چیا گه لَرزِنِنِه از بِین شونِنِه- یَعنی هون چیا گه خَلق بَوِنِه- تا هون چیا گه نِشنِه اونانِه بَلِرزانیَن، بِجا بَمونِّه.</verse>
				<verse number="28">پَس بیئین هون پادشاهی‌ای بِدس بیاردنی خاطری گه نِشِنِه هونِه بَلِرزانیَن، شِکر هاکِنیم، و هینجوری یَتِه قابِلِ قبولِ پَرَسِش خِدایی سِه پیشکَش هاکِنیم گه احترام و ترسی هَمرا ووئه،</verse>
				<verse number="29">چون «اَمِه خِدا تَشی تَرائه گه سوجانِّه.»</verse>
			</chapter>
			<chapter number="13">
				<verse number="1">بِرارونِه مِحبَت شِمِه میِن بَرقرار ووئه.</verse>
				<verse number="2">از هَینگه نسب به غریبه ها مِهمون نِواز ووئین غافل نَووئین، چون هَین کاری هَمرا، بعضیا بی هَینگِه دِنِّن فِرِشتگونی جا پَذیرایی هاکِردِنِه.</verse>
				<verse number="3">اونانیگه زیندونی دِلِه دَرِنِه رِه شی یاد دارین، جوریگه اِنگار شِما هَم وِشونی هَمرا زیندونی دِلِه دَرِنی؛ و اونانیگه عذاب کَشِنِنِه رِه شی یاد بیارین، چون شِما هَم تَنی دِلِه عذاب کَشِنِنی.</verse>
				<verse number="4">بِلین اِزدواج هَمه ای میِن حِرمت دارِه و زَنا مَردی ای رابطه پاک ووئه، چون خِدا بی عفتن و زِناکارِنِ داوری کِنِّه.</verse>
				<verse number="5">شی زندگی رِه پولدوسی ای جا دور دارین، و اونچی گه دارِنی رِه قانع ووئین، چون خِدا بُتِه: «هیچ وَخت تِرِه وِل نَکِمِّه، و تِرِه تنیا نِلمِه.»</verse>
				<verse number="6">پَس اَما بِتِمّی اطمینانی هَمرا بُئیم: «خِداوَند می یاورِ، نَتِرسِمِه. آدَمی بَتِنِّه می هَمرا چی هاکِنِه؟»</verse>
				<verse number="7">شی رَهبَرِنِ شی یاد دارین، وِشون گه خِدایی کلامِ شِمِنِه بُتِنِه. وِشونی آخر عاقبتی زِندگی ای رَوِشِ هارشین و وِشونی ایمونی جا سَرمَخش بَیرین.</verse>
				<verse number="8">عیسی مَسیح دیروز و اَمرِز و تا اَبَد هَمونِه.</verse>
				<verse number="9">جورواجور و عجیب غریبِ تعلیم هایی هَمرا گِمراه نَووئین؛ چون هَین خِبِ گه آدَمی ای دِل فیضی هَمرا قِوّت بَیرِه، نا هون خِراکهایی هَمرا گه وِشونی گه اونانی دِمال شونِنِه، وِشونی سِه منفعتی نارنِه.</verse>
				<verse number="10">اَما یَتّا قِروونگاه دارمی، گه هون کیمِه ای خادِمِن حَق نارِنِه اونی جا بَخارِن.</verse>
				<verse number="11">کاهِنِ اعظم، حیوونِنی خونِ گِناهی قروونی ای سِه قُدوس الاَقداسی دِلِه وَرنِه، ولی وِشونی جِنازِه ها اُردوگاهی دیرگا وَر بَسوجانی وونِنِه.</verse>
				<verse number="12">هَینجوری، عیسی هَم شَهری دَروازِه ای دیرگا وَر عذاب بَکِشیِه تا شی خونی طریق، مَردِنِ تَقدیس هاکِنِه.</verse>
				<verse number="13">پَس بیئِین اَما هَم هَین اُردوگاهی جا دیرگا بیئیم و وی وَر بوریم، و وی نَنگ و عاری دِلِه شَریک بَووئیم.</verse>
				<verse number="14">چون اَما هَیجِه یَتِه شهر نارمی گه بِجا بَمونِّه، بلگی شوقی هَمرا هون شهری انتظارِ کَشِمی گه اِنِه.</verse>
				<verse number="15">پَس بیئِین عیسایی طریق همینجور یَکسرِه شِکر هاکردنی قِروونی رِه خِدایی سِه پیشکَش هاکِنیم. هَین قِروونی، هون تِکی ثمرِئه گه وی اِسمِ اعتراف کِنِنِه.</verse>
				<verse number="16">خِبی هاکِردَنی جا و بَقیِه رِه شَریک هاکِردَن اونچی ای دِلِه گه دارِنی ای جا کِتاهی نَکِنین، چون خِدا هَینجور قِروونیایی جا راضیه.</verse>
				<verse number="17">شی رَهبَرِنی جا اِطاعَت هاکِنین و وِشونی تسلیم ووئین؛ چون وِشون شِمِه جانی جا مِحافظت کِنِنِه، و وِنِه حِساب پس هادِن. بِلین هَین کارِ خِشالی ای هَمرا هاکِنِن نا آه و ناله ای هَمرا، چون هَین شِمِه نفع نیِه.</verse>
				<verse number="18">اَمِنِه دِعا هاکِنین، چون مطمئنمی گه اَمِه وِجدان پاکِ و خوایمی هر لحاظی جا سَربِلن بَووئیم.</verse>
				<verse number="19">شِمِه جا خوایمِه ویشتَر و ویشتَر دِعا هاکِنین تا هر چی زودتر شِمِه وَر دَگِردَم.</verse>
				<verse number="20">اِسا گه خِدای صِلح و سلامتی هون اَبَدی عهدی خونی طریق، اَمِه خِداوند عیسی رِه مِردِگونی جا زینِّه هاکِردِه، یَعنی گِسَنِنی گَتِ چَپونِ،</verse>
				<verse number="21">همون خِدا شِمارِ هر خِبِ چی ای هَمرا مِجهز هاکِنِه، تا وی ارادِه رِه بِجا بیارین. تا اونچی گه خِدارِه راضی کِنِّه عیسی مَسیحی طریق اَمِه دِلِه اَنجام بَرِسانِّه، همون عیسی مسیح گه تا اَبَد و تا اَبَد وِرِه جلال ووئه.آمین.</verse>
				<verse number="22">اِی بِرارِن، شِمِه جا خوایمِه می گَب گه پَند و نصیحتِ رِه تَحَمِل هاکِنین، چون خِلاصه شِمِنِه بَنوِشتِمِه.</verse>
				<verse number="23">وِنِه دِنّین گه اَمِه بِرار تیموتائوس آزاد بَوِه. اگه وی زود بیِه، وی هَمرا شِمِه بَئینی سِه اِمِه.</verse>
				<verse number="24">دِشتِه شی رَهبَرِن و دِشتِه مِقَدَّسینی سِه سلام بَرسانین. وشونی گه ایتالیایی جانِه، شِمِنِه سلام رَسانِنِه.</verse>
				<verse number="25">فیض شِما هَمه ای هَمرا دَوو.</verse>
			</chapter>
		</book>
		<book number="59">
			<chapter number="1">
				<verse number="1">یعقوبی جا، خِدا و عیسی مَسیحِ خِداوندی نوکر، دِوازدَه قبیله ای سِه گه جاهای دییَر پَخش و پَلانِه. سَلام!</verse>
				<verse number="2">می بِرارِن، هر وَخت جورواجورِ آزمودهایی دِلِه دَکِتِنی، اونانِه کُلاََ خِشالی دِنّین!</verse>
				<verse number="3">چون دِنِّنی گه وختی شِمِه ایمون آزمود بَوو، استقامت به بار اُرنِه.</verse>
				<verse number="4">ولی بِلین استقامت شی کارِ تُوم هاکِنِه تا بی عیب و کامل بَووئین و هیچی کَم نارین.</verse>
				<verse number="5">اگه کَسی شِمِه میِن حِکمت نارنِه، اونِه خِدایی جا بَخواد، هَمون خِدایی گه بدون سَراکو و دَس و دِلبازی ای هَمرا هَمِرِه بَخشِنِه، و وِرِه دِنِه.</verse>
				<verse number="6">ولی ایمونی هَمرا دَرخواس هاکِنِه و بدون هَینگه شَک هاکِنِه، چون کسی گه شَک کِنِّه، هِتی دَریایی موجی تَرائِه گه وا وِرِه وَرنِه و هر سَمتی سِه کَشانِّه.</verse>
				<verse number="7">هَینجور آدَم نِنِه خیال هاکِنِه گه خِداوندی جا یَچی گیرنِه،</verse>
				<verse number="8">چون وی دِ دِلِ آدمِ و شی دِشتِه راهایی دِلِه ثابِت نیِه.</verse>
				<verse number="9">فَقیرِ بِرار شی سَربِلَندی ای گه دارنِه رِه اِفتخار هاکِنِه،</verse>
				<verse number="10">و پولدار شی فروتنی رِه اِفتخار هاکِنِه، چون هِتی واشی گُلی تَرا از بِین شونِه.</verse>
				<verse number="11">هَمونجور گه خِرشید شی گرمایی هَمرا دَر اِنِه و واشِ خِشک کِنِّه و وی گُل کَلِنِه و وی قَشنگی از بِین شونِه، پولدارِ آدَم هَم شی کسب و کاری دِلِه از بِین شونِه.</verse>
				<verse number="12">خِش بِحالِ اونیگه آزمودی باری بِن استقامتی هَمرا اِسِّنِه، چون وختی آزمودی دِلِه اِستقامتی هَمرا هِرسِه، وی، زندگی ای تاجِ گیرنِه، هون تاجی گه خِدا شی دوسدارِنِه وَعدِه هادا.</verse>
				<verse number="13">هیچکس وختی وَسوَسِه وونِه، نُئِه: «خِدائِه گه مِنِه وَسوَسِه کِنِّه،» چون خِدا هیچ بَدی ای هَمرا وَسوَسِه نَوونِه و هیچکی رِه هَم وَسوَسِه نَکِنِّه.</verse>
				<verse number="14">ولی وختی یَنَفَر وَسوَسِه وونِه، شِه وی هَوا و هَوَسِ گه وِرِه گول زَنِّه و تَلِه دیم دِنِه.</verse>
				<verse number="15">اَزما وختی هَوا و هَوَس حامِلِه بَوو، گِناه رِه زِینِه، و گِناه وختی کامِلاََ بالِغ بَوِه، مرگ بار اُرنِه.</verse>
				<verse number="16">می عزیزِ بِرارِن، گول نَخارین!</verse>
				<verse number="17">هر خِبِ هَدیِه و هر کامِلِ هَدیِه آسِمونی جائِه، نوریشونی پیری طرفی جا اِنِه گه وی دِلِه هیچ تغییری دَنیِه، و نا هیچ سایه ای گه تغییری جا به وجود بیمو وو.</verse>
				<verse number="18">وی شی اِراده ای هَمرا اَمارِه حَیقَتِ کَلامی هَمرا به وجود بیاردِه، تا اَما هِتی وی مَخلوقاتی نوبَر ووئیم.</verse>
				<verse number="19">می عَزیزِ بِرارِن، هَینِه دِنّین: هر‌ کی وِنِه بِشنُسَنی دِلِه تِن، بُتَنی دِلِه یَواش و عَصبانی بَووئَنی دِلِه یَواش ووئِه!</verse>
				<verse number="20">چون آدَمی ای خَشم هون صالحی ای گه خِدا خواینِه رِه بار نیارنِه.</verse>
				<verse number="21">پَس هر جور فاسدی و هر شِرارَتِ شیجا دور هاکِنین، و فروتنی ای هَمرا، کَلامی رِه گه خِدا شِمِه دِلی دِلِه دَکاشتِه و بَتِنِّه شِمِه جانِ نِجات هادِه رِه، قَبول هاکِنین.</verse>
				<verse number="22">ولی خِدایی کَلامِ بِجا بیارین، نا فقط اونِه بِشنُئین؛ شِرِه گول نَزِنین!</verse>
				<verse number="23">چون اگه کسی خِدایی کَلامِ بِشنُئِه ولی اونِه بِجا نیارِه، هِتی یَنَفَرِ مونِّه گه شی دیمِ آینِه ای دِلِه اِشِنِه.</verse>
				<verse number="24">چون شِرِه اونی دِلِه وینِّه، تا اونی جا دور وونِه، دَرجا شی یادی جا وَرنِه گه وی دیم چِتی وِه.</verse>
				<verse number="25">ولی اونیگه کامِلِ شریعت، گه آزادی ای شریعت هَسِّه رِه اِشِنِه و اونی دِلِه استقامت کِنِّه، و اِشنُنِه و یاد نَکِنِّه، بَلگی اونِه بِجا اُرنِه، وی، شی کاری دِلِه بَرکت گیرنِه.</verse>
				<verse number="26">اگه کسی گِمون هاکِنِه گه دیندارِ، و شی زِوونی دَمِ نَیرِه، ولی شی دِلِ گول بَزِنِه، وی دین اِرزِشی نارنِه.</verse>
				<verse number="27">پاک و بی‌لَکِّه دینداری اَمِه پیر خِدایی نَظر هَینِه گه یَتیمِن و بیوه‌زناکِنِنی دَسِ مِصیبتی موقِه بَیریم، و شِرِه هَین فاسِدِ دِنیایی جا دور داریم.</verse>
			</chapter>
			<chapter number="2">
				<verse number="1">می بِرارِن، شِماها گه اَمِه خِداوند عیسی مسیح، اون خِداوندِ جَلالِ ایمون دارِنی،آدَمِنی میِن فَرق نِلین.</verse>
				<verse number="2">چون اگه کَسی یَتِه طِلا اَنگوشتَر و خِبِ لیواسی هَمرا شِمِه مِجلِسی دِلِه بیِه، و یَتِه فَقیرَم پیتِ لیواسی هَمرا دِلِه بیِه،</verse>
				<verse number="3">و اگه شِما اونیگه خِبِ لیواس شی تَن دارنِه رِه ویشتَر سَرچِش بَیرین و وِرِه بُئین: «هَین خِبِ جا هِنیش» ولی اونیگه فَقیرِ رِه بُئین: «هَموجِه هِرِس!» و یا: «هَیجِه می لینگی پِش بِنِه ای سَر هِنیش،»</verse>
				<verse number="4">مَگِه شِما شِه، شی میِن فَرق نَدانی و پَلیدِ فِکری هَمرا قِضاوَت نکِردِنی؟</verse>
				<verse number="5">عزیزِ بِرارِن، گوش هادین! مَگِه خِدا هَین دِنیایی فَقیرِنِه اِنتخاب نَکِردِه تا ایمونی دِلِه دولتمند ووئِن و پادشاهی‌ ای رِه اِرث بَوِرِن گه وی شی دوسدارِنِ وَعده هادا؟</verse>
				<verse number="6">ولی شِما فَقیرِ آدَمِ بی‌حِرمتی هاکِردِنی. مَگِه پولدارِن نینِه گه شِمارِ ظِلم کِنِنِه و شِمارِ مَحکَمِه کَشانِنِه؟</verse>
				<verse number="7">مَگِه وِشون اونانی نینِه گه هون خِبِ اِسم گه شِمِه سَر دَرِه رِه، کِفر گِنِنِه؟</verse>
				<verse number="8">اگه راساسی شاهانِه شریعَتِ طِبقِ هون مِقَدّسِ نِوِشتِه بِجا بیارین گه گِنِه: «شی هَمسادِه رِه هِتی شی تَرا دوس دار،» خِب، کار کِنِنی.</verse>
				<verse number="9">ولی اگه فَرق بِلین، گِناه هاکِردِنی و شریعَت شِمارِ تقصیرکار وینِّه و شِمارِ مَحکوم کِنِّه.</verse>
				<verse number="10">چون اگه یَنَفر دِشتِه شریعَتِ بِجا بیارِه ولی یَتِه ای دِلِه کِتاهی هاکِنِه، دِشتِه هون شریعتی دِلِه گِناهکارِ.</verse>
				<verse number="11">چون اونگه بُتِه: «زِنا نَکِن،» هَینجور هَم بُتِه: «قتل نَکِن.» اگه حتّی زِنا نَکِنی، ولی قتل هاکِنی، شریعَتِ بِشکانی ای.</verse>
				<verse number="12">پَس هِتی هون آدَمِنی تَرا گَب بَزِنین و عَمل هاکِنین گه دِنِنِه طِبقِ شریعتِ آزادی، وِشونِه داوَری وونِه،</verse>
				<verse number="13">چون داوَری نِسبت به اونیگه رَحم نَکِرد وو بی‌رَحم وونِه. رَحم داوَری رِه پیروز وونِه!</verse>
				<verse number="14">می بِرارِن، چی فایده ای دارنِه اگه یَنَفَر اِدّعا هاکِنِه ایمون دارنِه، ولی اعمال نارِه؟ هَینجور ایمونی بَتِنِّه وِرِه نِجات هادِه؟</verse>
				<verse number="15">اگه یَتِه بِرار یا خاخِر، لیواس و روزمَرِه خِراکی مِحتاج ووئِه</verse>
				<verse number="16">و شِمِه جا یَنَفر وِشونِه بُئِه: «بِسلامت بورین، و گرم و سِئر بَووئین،» ولی وِشونی نیازهای جِسمی ای رَفع هاکِردَنی سِه هیچ کاری نَکِنِه، چه فایده ای دارنِه؟</verse>
				<verse number="17">پَس ایمون هَم به تنیایی، اگه اعمالی هَمرا نَووئِه، بَمِردِه.</verse>
				<verse number="18">ولی یَنَفر ممکِنِه بُئِه: «تو ایمون دارنی و مِنَم اعمال دارمِه!» تو شی ایمونِ اعمالی جا سیوا مِنِه هَم هادِه و مِنَم شی ایمونِ شی اَعمالی هَمرا تِرِه هَم دِمِه.</verse>
				<verse number="19">تو باوَر دارنی گه خِدا یَتّائِه. خِب کِنّی! حتّی دِویشون هَم هَینجور باور دارِنِه و تَرسی جا لَرزِنِنِه!</verse>
				<verse number="20">اِی نادون، خواینی دِنّی چه ایمون بی اعمال بی‌ثَمرِ؟</verse>
				<verse number="21">مَگِه اَمِه جَد ابراهیم شی اَعمالی هَمرا صالِح بِشمارِس نَوِه، هون موقِه ای گه شی ریکا اِسحاقِ قِروونگاهی سَر پیشکَش هاکِردِه؟</verse>
				<verse number="22">وینّی گه وی ایمون و اَعمال با هَم عَمَل کِردِنِه، و وی ایمون وی اَعمالی هَمرا کامل بَوِه.</verse>
				<verse number="23">و هون تورات حَیقت بَرِسیِه گه گِنِه: «ابراهیم خِدارِه ایمون بیاردِه، و هَین ویسِه صالِحی بِشمارِس بَوِه،» و وی خِدایی رَفِق بَخونِس بَوِه.</verse>
				<verse number="24">وینِّنی اَعمالی هَمرائِه گه آدَمی صالِح بِشمارِس وونِه، نا فقط ایمونی هَمرا.</verse>
				<verse number="25">هَمینجور، مَگِه فاحِشِه راحاب اَعمالی هَمرا صالِح بِشمارِس نَوِه، هون موقِه ای گه قاصِدِنِ پَناه هادا و وِشونِه یَت دییَر راهی جا راهی هاکِردِه؟</verse>
				<verse number="26">هَمونجور گه تَن روحی جا سیوا بَمِردِه، ایمون هَم اعمالی جا سیوا بَمِردِه.</verse>
			</chapter>
			<chapter number="3">
				<verse number="1">می بِرارِن، نَکِنِه شِمِه جا خِیلیا خِدایی کَلامی مَلِّم بَووئَنی دِمال دَوون، چون دِنِّنی اَما مَلِّمِنی سِه، داوَری سخت تَر وونِه.</verse>
				<verse number="2">چون اَما خِیلی راهایی دِلِه خطا کِمّی. اگه کَسی شی گَب بَزوئَنی دِلِه خَطا نَکِنِه، کامِلِ آدَمِ و بَتِنِّه دِشتِه شی تَنی دَمِ بَیرِه.</verse>
				<verse number="3">اگه اَما اَسبی دِهِنی سَر اُوسار دَوِنیم، اونِه شی مِطیع کِمّی و بَتِمّی حیوونی دِشتِه تَنِ هر سَمتی خوایمی بَوِریم.</verse>
				<verse number="4">کَشتی ایشونِه هَم هارشین، هر چَن اونان گَتِنِه، و گَتِه وائیشونی طریقی جا بَکِشی وونِنِه، ولی یَتِه کِچیکِ سُکانی هَمرا هر جا گه ناخِدا بَخواد شونِنِه.</verse>
				<verse number="5">پس همینجور زِوون هَم یَتِه کِچیکِ عِضوِ، با هَین حال، گَت گَتِه اِدّعا دارنِه. یَتِه کِچیکِ جَرَقِه‌ بَتِنِّه یَتِه گَتِه جَنگلِ تَش بَکِشِه.</verse>
				<verse number="6">زِوون هَم تَشِ؛ یَه دِنیا نادِرسی گه اَمِه تَن و پِی ای دِلِه دَرِه و آدَمی ای دِشتِ تَنِ کثیف کِنِّه و دِشتِ وی زِندگی رِه تَش کَشِنِه، تَشی گه جَهِنِم اونِه روشِن هاکِردِه!</verse>
				<verse number="7">آدَم هَمه جور حیوون و پَرنده و خَزنده و دَریایی دِلِه ای جاندارِ رام کِنِّه و هاکِردِه،</verse>
				<verse number="8">ولی هیچ آدَمی نَتِنِّه زِوونِ رام هاکِنِه. زِوون شَرورِ یاغیِه و کِشَندِه زَهری جا پِرِ!</verse>
				<verse number="9">شی زِوونی هَمرا خِداوَند و پیرِ مِوارَک خُومّی و هَمون زِوونی هَمرا آدَمایی گه خِدایی تَرا خَلق بَوِنِه رِه، لَعنت کِمّی.</verse>
				<verse number="10">یَتِه دِهِنی جا، هَم برکت دیرگا اِنِه، هَم لَعنت! می بِرارِن، خِب نیِه هَینجور ووئِه.</verse>
				<verse number="11">مَگِه وونِه یَتِه چِشمه‌ای جا هَم شیرِنِ اُو دَر بیِه، هَم شُورِ اُو؟</verse>
				<verse number="12">می بِرارِن، مَگِه وونِه اَنجیل دار، زیتون بیارِه؟ یا اَنگور دار، اَنجیل هادِه؟ هَمینجورَم، شُورِ چِشمِه نَتِنِّه شیرِنِ اُو هادِه.</verse>
				<verse number="13">شِمِه میِن کی حکیم و عَقلدارِ؟ بِلین اونِه شی دِرِس زندگی هاکِردَنی هَمرا هَم هادِه، هون اعمالی گه فروتنی ای هَمرائِه و حِکمَتی جا سَرچِشمِه گیرنِه.</verse>
				<verse number="14">ولی اگه شی دِلی دِلِه تَلِ حَسودی و خِدخواهی دارِنی، شِرِه نَئیرین و خَلافِ حَیقَت گَب نَزِنین.</verse>
				<verse number="15">هَینجور حِکمتی آسِمونی جا نیِنِه، بَلگی زَمینی و نفسانی و شیطانیِه.</verse>
				<verse number="16">چون هر جا حَسودی و خِدخواهی دَوو، اوجِه بی نظمی و هَمه جور زِشتِ کِردار هَم دَرِه.</verse>
				<verse number="17">ولی هون حِکمتی گه آسِمونی جائِه، اَوَّل پاکِ، اَزما صِلح‌آمیز و آروم و نَصیحت‌ِ اِشنُنِه، و خِبِ ثَمرات و رَحمتی جا پِرِ، و فَرق بِشتَن و ریایی جا دورِ!</verse>
				<verse number="18">صالحی، مَحصولیِه گه صِلح و صفایی دِلِه، و اونانیگه صِلحی دِمال دَرنِه ای دَسی هَمرا دَکاشت وونِه.</verse>
			</chapter>
			<chapter number="4">
				<verse number="1">چی باعث وونِه شِمِه میِن دَعوا دَکِفِه و چی باعث وونِه شِمِه میِن جنگ و جِدال دَکِفِه؟ مَگِه شِمِه هَوا و هَوَسی سِه نیِه گه شِمِه وجودی دِلِه دِ جَنگِنِنِه؟</verse>
				<verse number="2">یَچی ای آرزو رِه کِنِنی، و وختی اونِه بِدَس نیارِنی آدَم کِشِنِنی. طمَع کِنِنی، و وختی نَتِنِّنی اونِه بِدَس بیارین جنگ و دَعوا راه اِنگِنِنی، شِما نارِنی، هَینِسه گه دَرخواس نَکِنِنی!</verse>
				<verse number="3">هون موقِه ای هَم گه دَرخواس کِنِنی، نَئیرِنی، چون بَدِ نیّتی هَمرا دَرخواس کِنِنی تا شی هَوَسایی سِه صَرف هاکِنین.</verse>
				<verse number="4">اِی زِناکارِن، مَگِه نَئونِنی دِنیایی هَمرا دوسی هاکِردَن خِدایی هَمرا دِشمَنی هاکِردنِه؟ پَس هر کی هَینی دِمال دَرِه گه دِنیایی هَمرا دوسی هاکِنِه، شِرِه خِدایی دِشمَن کِنِّه.</verse>
				<verse number="5">یا هَینگِه گِمون کِنِنی مِقَدّسِ نِوِشتِه بیخدی بَنوِشتِه گه: «خِدا نِسبت به روحی گه اَمِه دِلِه بِشتِه، خِیلی غیرت دارنِه؟</verse>
				<verse number="6">ولی خِدا ویشتَر فیض دِنِه، هَینِسه گِنِه: «خِدا مَغرورِنی پِش اِسّنِه، ولی فروتَنِنِ فیض دِنِه.»</verse>
				<verse number="7">پس شِرِه خِدایی تَسلیم هاکِنین. اِبلیسی پِش هِرِسین، و وی شِمِه جا دَرشونِه.</verse>
				<verse number="8">خِدارِه نَزیک بَووئین و وی هَم شِمارِ نَزیک وونِه. اِی شِما گِناهکارِن، شی دَسِ پاک هاکِنین، و اِی دِ دِلیشون، شی دِلِ پاک هاکِنین.</verse>
				<verse number="9">حالِ زار دَکِفین و بِرمِه زاری هاکِنین. شِمِه خَنِّه ماتَم بَوو و شِمِه خِشالی غِرصِه.</verse>
				<verse number="10">شِرِه خِدایی پِش فروتَن هاکِنین، گه وی شِمارِ سَربِلَن کِنِّه.</verse>
				<verse number="11">اِی بِرارِن، هَمدِیَری بَدِ نُئین. اونیگه یَتِه بِراری علِیه بَد بُئِه، و یا شی بِرارِ داوری هاکِنِه، شریعَتی علِیه بَد گِنِه و شریعَتِ داوری کِنِّه. ولی اگه تو شریعَتِ داوَری کِنّی، تو شریعتی داوَر بَوِئی نا اونیگه وِرِه بِجا اُرنِه!</verse>
				<verse number="12">فقط یَنَفَر دَرِه گه شریعتِ هادا و داوَرِ، گه وی هَمونیِه گه بَتِنِّه نِجات هادِه و هَلاک هاکِنِه. پس تو کی هَسّی گه دِ شی هَمسادِه رِه داوری کِنّی!</verse>
				<verse number="13">اِسا شِما گه گِنِنی: «اَمرِز یا فَردا هَین شَهر یا هون شَهری سِه شومی و یَه سال اوجِه مومِّی و تجارت کِمّی و سود کِمّی،»</verse>
				<verse number="14">با هَین وجود، شِما حتّی نَئونِنی فَردا چی وونِه. شِمِه زندگی چیِه؟ هِتی بِخاری تَرانی گه یه لحظه ظاهر وونِه و اَزما نیست وونِه.</verse>
				<verse number="15">پَس وِنِه هَینجور بُئین: «اگه خِداوَند بَخواد، زینِّه مُومّی و هَینجور و هُونجور کِمّی.»</verse>
				<verse number="16">هَینجور گه مَعلومِ شِما شی غِروری دِلِه دِ فخر کِنِنی. هَینجور فخر هاکِردَن بَدِ.</verse>
				<verse number="17">پس هر کی دِنِّه چی کاری دِرِسِ و اونِه نَکِنِه، هون ویسِه گِناه مَحسوب وونِه.</verse>
			</chapter>
			<chapter number="5">
				<verse number="1">شِما اِی پولدارِن، زاری و شیوَن هاکِنین، چون مِصیبَت شِمِه اِنتظارِ کَشِنِه.</verse>
				<verse number="2">شِمِه مال و مَنال نابود بَوِه و شِمِه لیواسیشونِه لِمِک بَزو!</verse>
				<verse number="3">شِمِه طِلا و نِقرِه زَنگ بَزو و اونِنی زَنگ بَزوئَن شِمِه علِیه گِواهی دِنِه، و هِتی تَشی تَرا شِمِه تَنی گوشتِ خارنِه. شِما آخَرِ روزایی دِلِه، هَینجور مال و منال جَم هاکِردِنی!</verse>
				<verse number="4">اِسا هون کارگَرِنی دَسمِز گه شِمِه زَمی سَر دِرُو هاکِردِنِه و شِما حیله‌ ای هَمرا وِشونی دَسمِزِ نَدانی، شِمِه علِیه داد زَنِّه. اَرِه، دِرُوگَرِنی داد خِداوندِ لَشگَرهایی گوش بَرِسیِه.</verse>
				<verse number="5">شِما زَمینی سَر ناز و نِعمت و عیش و نوشی دِلِه زندگی هاکِردِنی و شی دِلِ کِشتاری روزی سِه پَروار هاکِردِنی</verse>
				<verse number="6">شِما هون صالِحِ محکوم هاکِردِنی و بَکوشتِنی، وی، شِمِه پِش مِقاوِمت نَکِنِّه.</verse>
				<verse number="7">پَس اِی بِرارِن، تا خِداوندی بیموئَن صَبر هاکِنین. هارشین چِتی کِشاوَرز اِنتِظار کَشِنِه تا زَمین شی بااِرزِشِ مَحصولِ بار بیارِه؛ چِتی صَبر کِنِّه تا پَئیز و بهاری وارِش زَمینی سَر بَوارِه.</verse>
				<verse number="8">پَس شِما هَم صبور ووئین و شِمِه دِل قِرص ووئِه، چون اَمِه خِداوندی بیموئَن نَزیکِ!</verse>
				<verse number="9">بِرارِن، هَمدِیَری علِیه غِرغِر نَکِنین، تا شِمِنِه هَم داوَری نَوو، هارشین ’داوَر‘ دَری پِش اِسّا.</verse>
				<verse number="10">بِرارِن، پِیغَمبرنی جا گه خِداوندی اِسمی هَمرا گَب زووِنِه، مِصیبَت و صَبری دَرسِ یاد بَیرین.</verse>
				<verse number="11">اَما، آدَمِنی گه استقامت کِنِنِه رِه گِمی خِش بِحالِ وِشون. شِما ایوبی استقامَتی خَوَری بِشنُسِنی، و دِنِّنی خِداوَند سَرآخَر وی هَمرا چی هاکِردِه، چون خِداوَند بی نهایت مِهرَوون و بَخشَندِئِه.</verse>
				<verse number="12">می بِرارِن، ولی هَمه ای جا مِهِمتَر، قَسَم نَخارین؛ نا آسِمون و نا زَمین و نا هیچی دییَرِه، ولی بِلین شِمِه ’اَرِه‘ هَمون اَرِه ووئِه و شِمِه ’نا‘ هَمون نا، نَکِنِه مَحکوم بَووئین.</verse>
				<verse number="13">شِمِه میِن کسی عذاب کَشِنِه؟ بِل دِعا هاکِنِه. شِمِه میِن کسی خِشالِ؟ بِل حَمد و ثنایی سِرودِ بَخونِّه.</verse>
				<verse number="14">شِمِه میِن کَسی مَریضِ؟ بِل کلیسایی گَت گَتِه رِه کَفا بَخونِّه و وِشون ویسِه دِعا هاکِنِن و خِداوندی اِسمی هَمرا وِرِه روغَنی هَمرا مَسح هاکِنَن.</verse>
				<verse number="15">ایمونی هَمرا دِعا هاکِردَن، مَریضِ نِجات دِنِه و خِداوَند وِرِه اِرِسانِّه، و اگه گِناهی هاکِرد وو، بَخشیدِه وونِه.</verse>
				<verse number="16">هَینِسه، هَمدِیَری وَر شی گناهِنِ اعتراف هاکِنین و هَمدِیَری سِه دِعا هاکِنین تا شَفا بَیرین. صالِح آدَمی ای دِعا، خِیلی قِوَّتی هَمرا عمل کِنِّه.</verse>
				<verse number="17">ایلیای پِیغمبر یَتِه آدَم اَمِه تَرا وِه، ولی وختی دِشتِه شی وِجودی هَمرا دِعا هاکِردِه گه وارِش نیِه، سِه سال و نیم زَمینی سَر وارِش نیمو؛</verse>
				<verse number="18">و اَی هَم دِعا هاکِردِه و آسِمونی جا وارِش بیمو و زَمین شی مَحصولِ بار بیاردِه.</verse>
				<verse number="19">می بِرارِن، اگه شِمِه میِن کسی حَیقَتی جا مِنحرف بَوو، و یَنَفَر دییَر وِرِه دَگِردانِه،</verse>
				<verse number="20">دِنِّه گه هر کی یَتِه گِناهکارِ گِمراهی ای جا دَگِردانِه، وی جانِ مَرگی جا نِجات دِنِه و خِیلی گِناهِنِ پوشانِّه.</verse>
			</chapter>
		</book>
		<book number="60">
			<chapter number="1">
				<verse number="1">پِطرُسی طرفی جا، عیسی مَسیحی رَسول، اِنتخاب بَوِه ایشون گه پونتوس و غَلاطیه و کاپادوکیه و آسیا و بیطینیه ای مَنطقِه، غریبِنی دِلِه پَخش و پَلانی؛</verse>
				<verse number="2">اونانیگه طبقِ خِدای پیری پیشدانی، و خِدایی روحی کاری طریق گه تقدیس کِنِّه، عیسی مسیحی اِطاعَت هاکِردَنی سِه و وی خون گه وِشونی سَر بَپاشی بَوِه، انتِخاب بَوِنِه: فیض و صِلح و سلامتی فَت و فِراوون شِمنِه بیِه.</verse>
				<verse number="3">مِوارک ووئه خِدا و اَمِه خِداوند عیسی مَسیحی پیر گه شی گَتِه رَحمَتی هَمرا، عیسی مسیحی زینِّه بَووئَنی طریق مِردِگونی جا، اَمارِه زینِّه اِمیدی سِه یَتِه تازه تولِّد هادا،</verse>
				<verse number="4">و اِرثی گه از بِین نَشونِه و فاسد نَوونِه و بَپیس نَوونِه گه اونِه آسِمونی دِلِه شِمِنِه دارِنِه؛</verse>
				<verse number="5">و شِما گه خِدایی قِوّتی هَمرا و ایمونی طریق حِفظ بَوِنی، هون نجاتی سِه گه آمادِه بَوِه تا آخرِ زَمون معلوم بَوو.</verse>
				<verse number="6">شِما هینی خاطری خِیلی خِشالِنی، هر چَن مجبور بَوِنی گه یه مدتِ کِتاه جورواجورِ آزمودهایی دِلِه غم و غِرصه ای جا پِر بَووئین،</verse>
				<verse number="7">تا شِمِه ایمونی اصالت آزمودی دِلِه ثابت بَوو، و هون روز گه عیسی مَسیح ظهور کِنِّه حمد و ثنا و جلال و احترامی باعث بَوو، هَمون ایمون گه طِلایی جا خِیلی بااِرزِشترِ گه هر چَن از بِین شونِه، ولی تَشی هَمرا آزمود وونِه.</verse>
				<verse number="8">با هَینگه شِما عیسی مسیحِ نَئینی، وِرِه دوس دارِنی؛ و هر چَن اَلَن وِرِه نَوینِنی، وِرِه ایمون دارِنی و خِشالی کِنِنی، هون خِشالی ای هَمرا گه نِشِنِه بُتَن و پِرجلالِ،</verse>
				<verse number="9">شی ایمونی نتیجه رِه بِدس اُرِنی گه شِمِه جانی نِجاتِ.</verse>
				<verse number="10">هَین نِجاتی خَوَری، پِیغمبرن دِقّتی هَمرا تحقیق کِردِنِه. پیغمبرنی گه هون فیضی خَوَری گه قرار وِه شِمِنِه ووئه، شِمِسِه نَبِوَّت کِردنِه،</verse>
				<verse number="11">وِشون تقلّا کِردنِه بِفَهمِن موقه ای گه مسیحی روح وِشونی دِلِه، مسیحی رنجها و جلالایی جا گه بعد از هون اِنِه پِشگویی هاکِردِه، کِرِ و چی موقِه رِه نِشون داوِه</verse>
				<verse number="12">وِشونی سِه معلوم بَوِه گه نا شِخدرِه بَلگی شِمارِ خِدمَت کِردنِه، هون موقِه گه اون چیایی خَوَری گَب زووِنِه گه اَلَن هونِه اِنجیلی پِیغِم رَسِنِنی جا اِشنُنِنی، اونانی جا گه روح القُدُسی طریق گه آسِمونی جا بَرِسانی بَوِه، هون خَوَرِخِشِ شِمارِ دِنِنِه. حتّی فِرشتِگونَم آرزو دارِنِه هَین چیارِه بَوینِن.</verse>
				<verse number="13">پَس شی فِکرارِ اَنجام هادائنی سِه حاضِر هاکِنین، و هوشیار ووئین، و شِمِه اِمید کامِلاً هون فیضی سَر دَوو گه عیسی مَسیحی ظهوری موقِه شِمارِ هادا وونِه.</verse>
				<verse number="14">هِتی هون مطیعِ وَچیلِه ای تَرا، هون هوا و هَوَسایی تَرا نَووئین گه نادونی ای دورانی دِلِه داشتِنی</verse>
				<verse number="15">ولی همون گه شِمارِ بَخونِسِه، قُدوسِ، شِما هَم دِشتِه شی رفتار و کِرداری دِلِه مِقَدَّس ووئین؛</verse>
				<verse number="16">چون توراتی دِلِه بَنوِشت بَوِه: «مِقَدَّس ووئین، چون مِن قُدّوسمِه.»</verse>
				<verse number="17">اگه وِرِه پیر خُونِنی گه هرکسِ بدونِ هَینگه ویجا هواخواهی هاکِنِه وِرِه وی اعمالی جا داوری کِنِّه، پَس خِداتَرسی ای هَمرا شی غریبی دورانِ سَر هاکِنین،</verse>
				<verse number="18">چون دِنِّنی شِمِه آزادی هون بیخِدی راهایی دِلِه گه شی پیرِنی جا اِرث بَوِرد وِنی، هون چیایی هَمرا گه از بِین شونِه، هِتی طِلا و نِقره ای تَرا بَخری نَوِه</verse>
				<verse number="19">بلگی مسیحی با اِرزشِ خونی هَمرا بَخری بَوِه، هون بی نقص و بی عیبِ وَرکایی هَمرا،</verse>
				<verse number="20">وی پِش از هَینگه دِنیا به وجود بیِه تعیین بَوِه، ولی هَین آخرِ زَمون هایی دِلِه شِمِه خاطری آشکار بَوِه.</verse>
				<verse number="21">شِما گه وی طریق خِدارِه ایمون بیاردنی، هون خِدایی گه وِرِه مِردِگونی جا زینِّه هاکِردِه و جلال هادا، تا شِمِه ایمون و اِمید خِدارِه ووئه.</verse>
				<verse number="22">اِسا گه حَیقَتی اِطاعت هاکِردنی هَمرا شی جانِ پاک هاکِردنی تا بی ریا بِرارونِه مِحبت دارین، همدیرِ خالِص و پاکِ دِلی هَمرا دوس دارین.</verse>
				<verse number="23">چون شِما یَکش دییَر دِنیا بیمونی، نا هون تِخمی جا گه از بِین شونِه بَلگی هون تِخمی جا گه از بِین نَشونِه، یَعنی خِدایی کلامی طریق گه زینِّه هَسِّه و تا اَبَد بِجا مونِّه.</verse>
				<verse number="24">چون، «دِشتِه جِسم هِتی واشی تَرائه و دِشتِه وی جلال واشی گُلی تَرائه؛ واش خِشک وونِه و وی گُلیشون کَلِنِه،</verse>
				<verse number="25">ولی خِداوندی کلام تا اَبَد بِجا مونِّه.» و هَین کلام، هون خِبِ خَوَرِخِشِ گه شِمارِ اعلام بَوِه.</verse>
			</chapter>
			<chapter number="2">
				<verse number="1">پَس هر جور بَدی، و هر جور حیله و دُرویی و حَسودی، و هر جور تِهمَتِ شیجا دور هاکِنین</verse>
				<verse number="2">و هِتی زِلاغ وَچیلِه ای تَرا، روحانی پاکِ شیری ذوقِ دارین تا اونی طریق نِجاتی دِلِه رشد هاکِنین،</verse>
				<verse number="3">اگه راساسی، مِزِه هاکِردنی گه خِداوَند خِبِ.</verse>
				<verse number="4">وی نَزیک بَووئنی هَمرا، یَعنی هون زینِّه سنگ گه مَردِن هونِه دیم بَدانِه، ولی خِدایی وَر انتِخاب بَوِه و باارزِشِ،</verse>
				<verse number="5">شِما شِه هَم هِتی زینِّه سَنگهایی تَرانی، گه یَتِه روحانی عمارَت شِمِه جا بَسات وونِه تا مقدَّسِ کاهِنِنی تَرا ووئین تا عیسی مَسیحی طریقی جا، روحانی قِروونی ها گه خِدا هونِنِه قَبول کِنِّه پیشکش هاکِنین.</verse>
				<verse number="6">چون اِشعیای پیغمبری کیتابی دِلِه بیمو گه: «اِسا صَهیونی کوهی دِلِه سَنگی اِلمِه، انتخاب بَوِه و بااِرزشِ بَنایی اصلی سَنگ؛ هر کس گه وِرِه ایمون بیارِه شرمنده نَوونِه.»</verse>
				<verse number="7">پس هَین، شِمِنِه گه ایمون بیاردنی حِرمتِ؛ ولی اونانیگه ایمون نیاردِنِه ای سِه، «هون سَنگیِه گه بَنّائیشون دیم بَدانِه بَنایی اَصلی ترین سَنگ بَوِه،»</verse>
				<verse number="8">و هَم، اشعیای کیتابی دِلِه بَنوِشت بَوِه «یَتِه سَنگ گه دیم بَخاردنی باعث بَوو، و یَتِه کِر گه دیم بَخاردنی باعث بَوو.» وِشون دیم خارِنِه چون خِدایی کلامی جا اطاعت نَکِنِنِه، هَمونجور گه هَین کاری سِه تعیین بَوِنِه.</verse>
				<verse number="9">ولی شِما انتِخاب بَوِه نَسل و کاهنِنی هَسِّنی گه شاهانِه کاهنی کِنِنی، شِما مِقدَّس مِلَّت و مَردنی هَسنی گه خِدایی مِلکِنی، تا وی عالی صِفاتِ اعلام هاکِنین گه شِمارِ تاریکی ای جا شی عجیبِ نوری سِه بَخونِسِه.</verse>
				<verse number="10">پِشتر قومی نَوِنی، ولی اَلَن خِدایی قومِنی؛ یه موقِه خِدایی رَحمَتی جا محروم وِنی، ولی اَلَن خِدایی رَحمَتِ بَیتِنی.</verse>
				<verse number="11">اِی عَزیزِن، شِمِه جا گه هَین دِنیایی دِلِه مِسافر و غریبِنی خواهش کِمِّه گه جسمی هوا و هوسی جا گه شِمِه روحی علِیه دِ جنگ کِنِنِه، دوری هاکِنین.</verse>
				<verse number="12">بی‌ایمونِنی میِن شِمِه کِرد و کار مِحترم ووئِه تا اونانیگه شِمِه علِیه گب زَنِنِه گه شِمِه اعمال بَدِ، شِمِه خِبِ کاری هارشینی هَمرا، خِدارِه هون روزی دِلِه گه ویمّی، پرسِش هاکِنَن.</verse>
				<verse number="13">خِداوندی خاطری، هر صاب مَنصَبی جا گه آدمنی میِن تعیین بَوِه، اطاعت هاکِنین، خواینِه پادشاه ووئه گه هَمه ای جا سَرترِه،</verse>
				<verse number="14">یا فرموندارِن گه وی مأمورنِه تا آدَمنی گه بَدِ کارا کِنِنِه رِه مِجازات هاکِنِن و آدمنی گه خِبِ کارا کِنِنِه رِه تحسین هاکِنِن.</verse>
				<verse number="15">چون خِدایی خواسِّه هَینِه گه شی خِبی هاکردنی هَمرا، نادونِ مَردِنی احمقانِه گَبی دَمِ بَیرین.</verse>
				<verse number="16">هِتی آزادِ مَردنی تَرا زندگی هاکِنین، ولی شی آزادی رِه یَتِه سَرپوش شرارتی سِه نَکِنین، بَلگی هِتی خِدایی نوکَرِنی تَرا زندگی هاکِنین.</verse>
				<verse number="17">هَمه رِه حِرمَت بِلین، بِرارِنِ مِحبت هاکِنین، خِداترس ووئین و پادشاهِ اِحتِرام بِلین.</verse>
				<verse number="18">اِی نوکَرِن، کامِلِ احترامی هَمرا شی اَربابِنی جا اطاعت هاکِنین، نا فقط هون اَربابنی هَمرا گه خِب و مِلایم هَسِّنِه، بَلگی بی انصافِ اَربابِنی هَمرا هَم همینجور.</verse>
				<verse number="19">چون یَتِه کاریه گه فیضی جا پِرِ، گه اونیگه خِدارِه چِش دارنِه، وختی گه ناحَقِ رَنج بَکِشِه، بی انصافی رِه تَحمِل هاکِنِه.</verse>
				<verse number="20">چون شِمِنِه چی فایده ای دارنِه وختی گه شِما گِناه کِنِنی و تنبیه وونِنی و تَحمِل کِنِنی؟ ولی اگه خِبی هاکِنین و وی عَوض رنج بَوینین و تَحمِل هاکِنین، هَین کار یَتِه کاریِه گه خِدایی نظر فیضی جا پِرِ.</verse>
				<verse number="21">چون، شِما هینسِه بَخونِس بَوِنی، چون مَسیح هَم شِمِه خاطری عذاب بَکِشیِه و شِمِنِه یَتِه سَرمَخش بِشتِه تا هون راهی گه وی بوردِه، شِما هَم بورین.</verse>
				<verse number="22">«وی هیچ گِناهی نَکِردِه، و وی دِهنی دِلِه هیچ حیله ای بَنگیت نَوِه.»</verse>
				<verse number="23">وختی وِرِه فاش هادانِه، فاشی هَمرا جِواب نَدا؛ و هون موقِه گه رنج بَکِشیِه، تَهدید نَکِردِه، بَلگی شِرِه خِدایی دَس، گه عادِلِ داورِ بِسپارِسِه.</verse>
				<verse number="24">مسیح شِه اَمِه گِناهنِ شی تَنی دِلِه صَلیبی سَر دوش بَکِشیِه، تا اَما گِناهی سِه بَمیریم و صالِحی ای سِه زندگی هاکِنیم، وی زَخمهایی هَمرا شَفا بَیتِنی.</verse>
				<verse number="25">چون شِما هِتی گِسنِنی تَرا وِنی گه شی راهِ گِم هاکِرد وِنی، ولی اِسا چَپون و شی جانهایی ناظری سَمت دَگرِسنی.</verse>
			</chapter>
			<chapter number="3">
				<verse number="1">هَینِسه شِما اِی زَناکِنِن، شی مَرداکِنِنی جا اطاعت هاکِنین تا حتّی اگه بعضیا خِدایی کلامی جا اطاعت نَکنِن، بدون هَینگه شِما هَم یَچی وِشونِه بُئین، شِمِه رفتاری سِه ایمون بیارِن،</verse>
				<verse number="2">وختی گه وِشون شِمِه پاک و مِحترمانِه رفتارِ وینِنِه.</verse>
				<verse number="3">شِمِه قَشَنگی ظاهری نَووئه، هِتی گیس هاکِرد می و طِلا دَکِردن و گرون قِیمتِ لیواسی هَمرا،</verse>
				<verse number="4">بَلگی بِلین شِمِه قشنگی شِمِه هون دَرونی آدم ووئه گه شِمِه دِلی دِلِئه و نِشِنِه هونِه چِشی هَمرا بَئین، و یَتِه آروم و ملایمِ روحی هَمرا قشنگ بَوِه گه هینجور قشنگی خِدایی نظر خِیلی بااِرزِشِ.</verse>
				<verse number="5">چون قَدیمی مِقَدّسِ زَناکِنِن گه خِدارِه اِمید داشتِنِه، شِرِه هَینجور قشنگ کِردِنِه. وِشون شی مَرداکِنِنی جا اطاعت کِردِنِه،</verse>
				<verse number="6">هَمونجور گه سارا ابراهیمی جا اطاعت کِردِه و وِرِه شی سَروَر داد کِردِه. و شِما هَم اگه خِبی هاکِنین و هر اونچی ای جا گه ترس دارنِه، نَتِرسین، سارایی وَچِیلِه هَسِّنی.</verse>
				<verse number="7">همینجور، شِما هَم اِی مرداکِنِن، شی زناکِنِنی هَمرا جوری زندِگی هاکِنین گه وِشونِه بِفَهمین و بِشناسین هینسِه گه شِمِه جا ظریفتر هَسِّنِه، وِشونی احترامِ دارین، چون شِمِه تَرا زندگی ای فیضی وارِثِنِه، تا نَکِنِه شِمِه دِعاها بی جِواب بَمونِّه.</verse>
				<verse number="8">سرآخر، شِما هَمه، همفِکر و یَکدِل و بِرار دوس و دِلسوج و فروتن ووئین.</verse>
				<verse number="9">بَدی رِه بَدی ای هَمرا و فاشِ، فاشی هَمرا جِواب نَدین، بَلگی وی عوَض، بَرکَت بَخواین، چون هینسِه بَخونِس بَوِنی تا بَرکَت بِدس بیارین.</verse>
				<verse number="10">چون، «هر‌ کی بَخواد زندگی رِه دوس دارِه و خِبِ روزا رِه بَوینِه، وِنِه شی زِوونی دَمِ بَدی ای جا دارِه و شی تِکِ گول بَزوئنی جا دَوِنِّه.</verse>
				<verse number="11">وِنِه بَدی ای جا دوری هاکِنِه و خِبی هاکِنِه؛ صِلح و سلامتی ای دِمال دَوو و اونی دِمالرو ووئه.</verse>
				<verse number="12">چونگه خِداوَندی چِش صالِح آدمنی سَر دَرِه و وی گوش وِشونی دِعاهایی سِه وائه، ولی خِداوند بَدکارِ آدمنی علِیه.»</verse>
				<verse number="13">اِسا اگه خِبِ چی ای سه غیرت دارِنی، کیِه گه شِمارِ ضرر بَرِسانِه؟</verse>
				<verse number="14">ولی اگه حتّی صالِح ووئنی سِه عذاب بَکِشینی، برکت گیرِنی. «اونچی ای جا گه وِشون تَرسِنِنِه، شِما نَتِرسین و دِلواپَس نَووئین.»</verse>
				<verse number="15">بَلگی شی دِلی دِلِه خِداوند مَسیحِ قدّوس بِشمارین و وِرِه احترام بِلین و هَمِش آمادِه ووئین تا هر کی هون اِمیدی دلیل گه شِمِه دِلی دِلِه دَرِه رِه بَپُرسِه، وِرِه جِوابِ هادین، اَلبتِه احترام و نرمی ای هَمرا.</verse>
				<verse number="16">شی وِجدانِ پاک دارین تا اونانیگه شِمارِ تِهمت زَنِنِه، اونانیگه شِمِه خِبِ رفتارِ مسیحی دِلِه بَد گِنِنِه شرمنده بَوون.</verse>
				<verse number="17">چون اگه خِدا بَخواد، بِهترِ گه خِبِ کاری سه عذاب بَکِشین تا بدِ کاری سِه.</verse>
				<verse number="18">چون مَسیح هَم یَکش گِناهِنی سِه عذاب بَکِشیِه، یَعنی هون صالح، اونانیسِه گه صالح نینِه، تا اَمارِه خِدایی وَر بیارِه. وی جسمی دِلِه بَکوشت بَوِه، ولی روحی دِلِه زینِّه بَوِه،</verse>
				<verse number="19">و روحی دِلِه زیندونی ارواحی وَر بوردِه و وِشونِه خَوَر هادا،</verse>
				<verse number="20">چون هون ارواح گه قدیم قَدیما نااِطاعتی هاکِرد وِنِه، هون موقِه گه خِدا نوحی روزگاری دِلِه گه دِ کَشتی بَسات وونِسِه، صبری هَمرا اِنتظار کَشیِه. هون کَشتی ای دِلِه فقط چَن تا آدم، یَعنی هَشت نفر دَوِنِه گه اُوئی طریقی جا نِجات بَیتِنِه.</verse>
				<verse number="21">و هین اُو غسلِ تعمیدی نِمونِئه گه اَلَن شِمارِ نِجات دِنِه. یَتِه تعمید گه تَنی کثیفی ای سِه نیِه، بَلگی یَتِه پاکِ وجدانی آرزوئه گه خواینِه خِدارِه بَوینِه. هَین تعمید عیسی مَسیحی زینِّه بَووئَنی طریقی جا شِمارِ نِجات دِنِه،</verse>
				<verse number="22">هَمون عیسی مسیح گه آسِمون بوردِه و اِسا خِدایی راسِ دَسی وَر دَرِه، و فرشتگون و قِدرتا و قِوَّتا وی مِطیع بَوِنِه.</verse>
			</chapter>
			<chapter number="4">
				<verse number="1">پَس از اوجِه گه مَسیح جسمی دِلِه عذاب بَکشیِه، شِما هَم شِرِه هَین طرزِ فکری هَمرا حاضر و آمادِه هاکِنین، چون هر کس گه جسمی دِلِه عذاب بکشیِه، دِ گناهی هَمرا کاری نارنِه.</verse>
				<verse number="2">و بقیِه عمرِ جسمی دِلِه، نا آدَمی هوا و هوسی هَمرا، بَلگی خِدایی اِرادِه ای دِلِه زندگی کِنِّه.</verse>
				<verse number="3">چونگه قدیم قدیما همون اَنّا شی عِمرِ هون کارایی سَر بِشتنی گه خِدانَشناسِن کِردِنِه، و شی زندگی رِه بی عفتی و هوا و هَوَس و مَسی و هرزگی و عیش و نوش و شَرم آوَرِ بِت پَرسی ای هَمرا سَر هاکِردنی.</verse>
				<verse number="4">اِسا گه شِما هَین بی حد و حِسابِ هرزگی ای دِلِه وِشونی هَمرا شریک نَوونِنی، حیرونِنِه و شِمارِ فاش دِنِنِه.</verse>
				<verse number="5">ولی وِرِه گه آمادِئه تا زِینِّه ایشون و مِردِگونِ داوَری هاکِنِه، حساب پس دِنِنِه.</verse>
				<verse number="6">چون هینِسئِه گه اِنجیل حتّی اونانیگه بَمردِنِه رِه موعظه بَوِه تا هر چَن جسمی دِلِه آدَمِنی هَمرا داوری بَوِنِه، ولی روحی دِلِه هونجور گه خِدا خواینِه زندگی هاکِنِن.</verse>
				<verse number="7">هَمه چی ای آخر نَزیکِ؛ پَس شی دِعاهایی خاطری هوشیار ووئین و شی دَمِ بَئیرین.</verse>
				<verse number="8">هَمه ای جا مِهِم تَر، هَمدیَرِ جان و دِلی هَمرا دوس دارین، چون دوس داشتن، خِیلی گِناهِنِ پوشانِّه.</verse>
				<verse number="9">بدون هَینگه غِر غِر هاکِنین هَمدیَرِ مِهمون هاکِنین.</verse>
				<verse number="10">و هر کدیم از شِما طبقِ هون عطیه ای گه بَیتِنی، هونِ همدیری خِدمت هاکِردنی سِه بکار بیرین، هِتی یَتِه خادمی تَرا گه خِدایی جورواجورِ فیضی سِه خِدمَت کِنِه.</verse>
				<verse number="11">هر کَس گَب زَنِّه، هِتی خِداوندی تَرا گَب بَزِنِه؛ و هر کَس گه خِدمَت کِنِّه، هون قِوّتی هَمرا گه خِدا دِنِه خِدمَت هاکِنِه، تا هَمه چی ای دِلِه، خِدا عیسی مَسیحی طریقی جا جلال بَیرِه. جلال و سلطنت تا اَبَد و تا اَبَد وی هَمرا دَوو. آمین.</verse>
				<verse number="12">اِی عَزیزِن، هَین تَشی جا گه شِمِه آزمود هاکردنی سِه شِمِه میِن دَکِتِه، تَجِّب نَکِنین، اِنگار گه یَتِه عجیبِ چی شِمِه سَر بیمو.</verse>
				<verse number="13">بَلگی هَینی جا گه مسیحی عذابایی دِلِه شریک بَوِنی خِشال ووئین، تا هون موقِه گه وی جلال آشکار بَوو، شِما هَم خِشالی هاکِنین و شاد ووئین.</verse>
				<verse number="14">اگه مسیحی اِسمی خاطری شِمارِ فاش هادِن، خِشا بِحالِ شِما، چون جلالی روح و خِدایی روح، شِمِه سَر قرار گیرنِه.</verse>
				<verse number="15">ولی اگه شِمِه جا ینفر عذاب کَشِنِه، نَکِنِه گه قتل و دِزّی و شِرارَت یا فِضولی ای خاطری ووئِه.</verse>
				<verse number="16">با هَین وِجود، اگه مسیحی ووئنی خاطری عذاب کَشِنِه شرمنده نَووئه، بَلگی هون اِسمی دِلِه خِدارِه جلال هادِه».</verse>
				<verse number="17">چون اونی موقِه بَرِسیِه گه داوری، خِدایی خِنِه ای جا شِرو بَوو؛ و اگه اَمِه هَمرا شِرو وونِه، وِشونی آخر عاقبت گه خِدایی اِنجیلی جا اِطاعَت نَکِنِنِه چی وونِه؟</verse>
				<verse number="18">و «اگه صالِح آدم سختی ای هَمرا نِجات بَیرِه، بی دینِن و گِناهکارِنی سَر چی اِنِه؟»</verse>
				<verse number="19">پَس اونانیگه خِدایی خواسِّه ای هَمرا عذاب کَشِنِنِه، وِنِه شی جانِ ’وفادارِ خالقِ‘ بِسپارِن و خِبِ کارارِ اِدامِه هادِن.</verse>
			</chapter>
			<chapter number="5">
				<verse number="1">مِن گُو شِه یَتِه مشایخمِه و مسیحی رنجهایی شاهد وِمِه و هون جلالی دِلِه گه ظاهِر وونِه شریکمِه، مشایخی گه شِمِه میِن دَرِه رِه سِفارش کِمِّه:</verse>
				<verse number="2">گَلِّه ای گه خِدا شِمِه دَس بِسپارِسِه رِه چَپونی و نِظارت هاکِنین، نا زور زورکی بَلگی میل و رغبتی هَمرا، [هَمونجور گه خِدا خواینِه]؛ و نا شرم آورِ سودی سِه بَلگی شوقی هَمرا.</verse>
				<verse number="3">نا هَینگه اونانیگه شِمِه دَس بِسپارِس بَوِنِه رِه، سَروری هاکِنین، بَلگی هون گَلِّه ای سِه نِمونِه ووئین،</verse>
				<verse number="4">و هون وختی گه چَپونِنی رئیس ظهور هاکِنِه، هون جلالی تاج گه از بِین نَشونِه رِه، بِدس اُرِنی.</verse>
				<verse number="5">همینجور شِما هَم اِی جَوونِن، مشایخی جا اطاعت هاکِنین. شِما هَمه شی رفتاری دِلِه همدیری هَمرا فروتنی رِه دَکِنین، چون، «خِدا مغرورِنی پِش اِسِّنِه، ولی فروتَنِنِ فیض دِنِه.»</verse>
				<verse number="6">پَس شِرِه خِدایی قِدّارِ دَسی بِن فروتن هاکِنین تا یَتِه خِبِ موقِه شِمارِ سَربِلَن هاکِنِه.</verse>
				<verse number="7">دِشتِه شی دِلواپسی هارِه وِرِه بِسپارین چون وی شِمِه فِکر دَرِه.</verse>
				<verse number="8">هوشیار ووئین، شِمِه حواس دَوو، شِمِه دِشمَن اِبلیس هِتی شیری تَرا غِرّش کِنِّه و هر طرف گِردِنِه، یَنَفَری دِمال دَرِه تا وِرِه بَل هادِه.</verse>
				<verse number="9">وی پِش هِرِسین، ایمونی دِلِه پابرجا ووئین، چون دِنِّنی گه شِمِه بِرارِن دِنیایی دِلِه هَین عذابایی هَمرا روبِرونِه.</verse>
				<verse number="10">و اَزما گه یَکَم سختی و عذاب بَئینی، خِدایی گه فیضی جا پِرِ، گه شِمارِ مَسیحی دِلِه بَخونِسِه، تا وی اَبَدی جلالی دِلِه شریک ووئین، شِمارِ از نو بَنا کِنِّه و پایدار و پِر قدرت و پابرجا کِنِّه.</verse>
				<verse number="11">سلطنت تا اَبَد و تا اَبَد ویسِه ووئه. آمین.</verse>
				<verse number="12">سیلاسی طریق گه وِرِه یَتِه وفادارِ بِرار دِمِّه، شِمِنِه خِلاصِه بَنوِشتِمِه تا شِمارِ سِفارش هاکِنِم و شِمارِ اعلام هاکِنِم گه خِدایی حَیقی فیض هَینِه. اونی دِلِه پابرجا بَمونین.</verse>
				<verse number="13">خاخِری گه بابِلی دِلِه دَرِه، ویگه شِمِه تَرا اِنتخاب بَوِه، شِمِنِه سلام رَسانِّه و همینجور می ریکا مَرقُس.</verse>
				<verse number="14">هَمدیَرِ یَتِه خِشی هَمرا گه دوس داشتنی جا اِنِه، سلام هاکِنین. شِما هَمه ای سِه گه مَسیحی دِلِه دَرِنی، صِلح و سلامتی بیِه.</verse>
			</chapter>
		</book>
		<book number="61">
			<chapter number="1">
				<verse number="1">شَمعونِ پِطرُسی طرفی جا، عیسی مَسیحی نوکر و رَسول، اونانیگه خِدایی عدالتی طریق و اَمِه نِجات دَهَنده عیسی مَسیح، ایمونی هِتی اَمِه ایمونی تَرا وِشونی نصیب بَوِه:</verse>
				<verse number="2">فیض و صِلح و سلامتی، خِدا و اَمِه خِداوند عیسایی بشناسیَنی طریق، فَت و فِراوون شِمِنِه بیِه.</verse>
				<verse number="3">وی الهی قِوّت دِشتِه اونچی گه زندگی و دینداری ای سِه لازِمِ رِه اَمارِه هادا. وی بِشناسینی خاطریِه گه اَمارِه شی جلال و خِبی ای سِه بَخونِسِه.</verse>
				<verse number="4">گه هَینِنی طریق شی گَت و بااِرزشِ وَعده هارِه اَمارِه هادا، تا اونانی طریق الهی طبیعتی دِلِه شریک بَووئین و هون فسادی جا گه هوا و هَوَسی خاطری دِنیایی دِلِه دَرِه، آزاد بَووئین.</verse>
				<verse number="5">هینسِه، تا بَتِنِنی تَقلّا هاکِنین تا خِبی رِه شی ایمونِ اضافِه هاکِنین، و خِبی ای هَمرا، معرفت،</verse>
				<verse number="6">و معرفتی هَمرا، خویشتنداری، و خویشتنداری ای هَمرا، پایداری، و پایداری ای هَمرا، دینداری،</verse>
				<verse number="7">و دینداری ای هَمرا، بِرارونِه دوس داشتن و بِرارونِه دوس داشتَنی هَمرا، مِحبت.</verse>
				<verse number="8">چون اگه هَین صِفات شِمِه دِلِه بَمونِّه و ویشتَر بَوو، نِلنِه گه اَمِه خِداوند عیسی مَسیحی بِشناسینی دِلِه، بی‌فایده و بی‌ثمر ووئین.</verse>
				<verse number="9">چون هر کس گه هَین صفاتِ نارنِه، اَنّی کورِ گه شی لینگی پِشِ نَوینِه، و یادی جا بَوِردِه گه شی قدیمی گِناهِنی جا پاک بَوِه.</verse>
				<verse number="10">پَس اِی بِرارِن، ویشتَر تَقلّا هاکِنین تا شی دعوت و اِنتخاب بَووئنِ ثابت هاکِنین، چون اگه هَین صفاتِ کار بَیرین هیچ وَخت دیم نَخارِنی.</verse>
				<verse number="11">و هینجوری، شِمارِ کامِلاً اجازِه دِنِنِه گه خِداوند و اَمِه نجات دهنده عیسی مسیحی اَبَدی پادشاهی ای دِلِه بورین.</verse>
				<verse number="12">پَس مِن خوایمِه هَین چیا هَمِش شِمِه یاد دَوو، هر چَن هَین چیارِه دِنِّنی و هون حَیقَتی دِلِه گه به دَس بیاردنی، پابرجانی.</verse>
				<verse number="13">مِن فکر کِمِّه گه هَین دِرِسِ، تا هون موقِه گه هَین تَنی دِلِه دَرمِه، هَین صفاتِ شِمِه یاد بیارِم تا غیرتی بَووئین،</verse>
				<verse number="14">چون دِمِّه خِیلی زود هَین تَنی جا دیرگا اِمِه، هَمونجور گه اَمِه خِداوند عیسی مَسیح مِنِه هَم هادا.</verse>
				<verse number="15">و تا بَتِمِّه تقلّا کِمِّه تا بَتِنّین بعدِ هَینگه هَین دِنیایی جا بوردِمِه هَمِش هَین چیارِه شی یاد بیارین.</verse>
				<verse number="16">چون هون موقِه گه اَمِه خِداوند عیسی مسیحی قِوّت و وی بیموئنِ شِمارِ اِعلام هاکِردِمی، آسنیایی دِمال گه زرنگی ای هَمرا بَسات بَوِنِه نَشیمی، بَلگی شی چشی هَمرا وی جلالِ بَئیمی.</verse>
				<verse number="17">چون هون موقِه گه وی، خِدای پیری جا جلال و احترام بَیتِه، یَتِه صدا هون شکوه و جلالی جا وِرِه بَرِسیه گه، «هَین می عزیزِ ریکائه گه ویجا راضیمِه.»</verse>
				<verse number="18">اَما شِه هون آسِمونی صِدارِه گوشی هَمرا بِشنُسِمی، چون هون مِقَدّسِ کوهی سَر وی هَمرا دَوِمی.</verse>
				<verse number="19">و اَما، پِیغمبرنی گَبارِه گه بِشِنِه اطمینان هاکِردنِ دارمی گه خِبِ شِمِه یاد دَوو، هِتی یَتِه لَمپایی تَرا گه ظِلِمادی دِلِه تابِنِه تا وختی گه صِبِ دَم بَوو و صبِ دَمی ستاره شِمِه دِلی دِلِه روشِن بَوو.</verse>
				<verse number="20">پِش از هر چی، هَینِه شی یاد دارین گه مِقدَّسِ کیتابی نَبِوَّتایی جا هیچکدیم، خِدِ پِیغمبری تفسیر نیِه.</verse>
				<verse number="21">چون هیچ نَبِوَّتی، آدمی ای اِراده ای هَمرا نیمو، بَلگی آدَمِن روح القدُسی طریق خِدایی طرفی جا گَب بَزونِه.</verse>
			</chapter>
			<chapter number="2">
				<verse number="1">ولی یَهودی قومی میِن، دِردِرو پِیغمبرن هَم دَوِنِه، هَمونجور گه شِمِه میِن هَم دِردِرو مَلِّمِن اِنِنِه گه یواشکی غلطِ تعالیم اُرِنِه گه بَتِنِّه بَکوشِه، و هون اَربابی گه وِشونِه بَخریه رِه هَشا کَشِنِنِه و هَینجوری ناخوکی بَلارِه شی سَر اُرِنِه.</verse>
				<verse number="2">خِیلیا وِشونی بی عفتی ای دِمال شونِنِه، و وِشونی خاطری حَیقتِ راهِ، کِفر گِنِنِه.</verse>
				<verse number="3">و شی طمعی راهی دِلِه دِردِرو گَبایی هَمرا، شِمِارِ غارت کِنِنِه. وِشونی محکومیت گه پِشتر تعیین بَوِه وِه، بیکار نَنیشتِه و وِشونی نابودی‌ نَفِتِه!</verse>
				<verse number="4">چون اگه خِدا هون فِرِشتِگونی سَر گه گِناه هاکِردِنِه رَحم نَکِردِه، بَلگی وِشونِه جَهِنِمی سیاهچالی دِلِه ظِلمادی تاریکی بِسپارسِه تا داوری ای سِه وِشونِه دارِن؛</verse>
				<verse number="5">و اگه قدیمی دِنیارِه رَحم نَکِردِه، بلگی نوحِ گه عدالتی پیغِمِ بیاردِه هفت نفر دییَری هَمرا حِفظ هاکِردِه، اَزما هون طوفانِ بی دینِنی دِنیایی سَر بیاردِه</verse>
				<verse number="6">اگه سُدوم و عَمورَه ای شهرارِه کِلین هاکِردِه و نابودی ای سِه محکوم هاکِردِه تا بی دینی ای آخر عاقبتی سِه درسِ عبرتی ووئه،</verse>
				<verse number="7">و اگه لوط گه صالِح وِه و شریرِ آدمنی هرزگی ای جا سِتوه بیمو وِه رِه، نِجات هادا -</verse>
				<verse number="8">چون هون صالِح مَردی هر روز وِشونی میِن زندگی کِردِه و وی صالِحِ جان، وِشونی زِشتِ کارایی جا گه وینِسِه و اِشنُسِه، عذابی دِلِه دَوِه-</verse>
				<verse number="9">پَس خِداوَند دِنِّه چِتی صالِح آدمِنِ آزمودهایی جا نِجات هادِه و گناهکارِنِ داوری ای روزی مِکافاتی سِه دارِه.»</verse>
				<verse number="10">بخصوص اونانیگه شی فاسِدِ هوا و هَوَسی خواسِّه هایی دِمال دَرِنِه و اقتِداره کِچیک اِشمارِنِه. وِشون اَنّی سَرکِش و مَغرورِنِه گه از هَینگه آسِمونی گَت گَتِه ایشونِ کِفر گِنِنِه ترسی نارِنِه؛</verse>
				<verse number="11">با هَینگه فِرشتِگون گه وشونی قِوّت و اقتدار گَتتَرِ، خِداوندی پِش، کِفری هَمرا وِشونِه حِکم نَکِنِنِه</verse>
				<verse number="12">ولی وِشون، حیوونی تَرانِه گه شِعور نارِنِه و شی غریزه ای هَمرا رفتار کِنِنِه، گه دِنیا بیمونِه تا تَلِه ای دِلِه دَکِفَن و هلاک بَوون، و هون چیایی گه نَتِنِنِه بِفَهمِنِ کِفر گِنِنِه و شی فسادی دِلِه هلاک وونِنِه</verse>
				<verse number="13">و هون بَدی ای عوض گه هاکِردِنِه، بَدی وینِنِه. وِشونی خِشی روشِنِ روزی دِلِه عیش و نوش هاکِردَنِه. وِشون کثیفِ لَکِه‌هاینِه گه شِمِه هَمرا مِهمونی اِنِنِه، گول بَزوئنی جا کیف کِنِنِه و اونی جا دَس نَکِشنِنِه.</verse>
				<verse number="14">وِشونی چِش زِنایی جا پِرِ گه گِناه هاکِردنی جا سِئر نَوونِه. وِشون جَوونِنی گه سِس هَسِّنِه رِه تَلِه دیم دِنِنِه، وِشونی دِل طمع‌ هاکِردَنی دِلِه ماهرِ! لعنتی وچیلِنِه!</verse>
				<verse number="15">وِشون راسِ راهِ وِل هاکِردِنِه و گِمراه بَوِنِه، وِشون بَلعام، بِعوری ریکائی راهِ پِش بَیتِنِه گه ناراسی ای مِزِّ دوس داشتِه.</verse>
				<verse number="16">ولی بَلعام شی بَدِ کارایی سِه سَراکو بَوِه، یَتِه بی زِوونِ خَر آدمی اَوازی هَمرا گب بَزو، و هون پِیغمبری خِلگَری ای کارایی دَمِ بَیتِه.</verse>
				<verse number="17">هَین دِردِرو مَلِّمِن، هِتی خِشک هایتِ چِشمِه‌ ها و مِهی تَرانِه گه تورِ وایی هَمرا حرکت کِنِنِه و ظِلِمادی تاریکی وِشونی سِه تعیین بَوِه.</verse>
				<verse number="18">چون بِلَنِ اَوازی هَمرا گَبایی زَنِنِه گه غِرور و نِفهمی ای جا پِرِ، اونانیگه سختی ای هَمرا بَدِ آدمنی چنگی جا دَربوردِنِه رِه، شی هوا و هوسی تَلِه ای دِلِه دیم دِنِنِه.</verse>
				<verse number="19">وِشونِه آزادی ای وَعدِه رِه دِنِنِه، ولی شِه وِشون، فِسادی نوکَرِنِ، چون هر چی گه آدمی سَر سِوارِه، آدمی هونی نوکر وونِه.</verse>
				<verse number="20">چون اگه اونانیگه بعدِ هَینگه خِداوَند و اَمِه نجات دَهَنِده عیسی مَسیحِ بِشناسینِه، دِنیایی فسادی جا دَس بَکِشینِه، اگه یَکَش دییَر هون چیایی دِلِه گِرِفتار بَوون و شِکست بَخارِن، وِشونی آخرعاقبت اوَّلی جا هَم بَدتر وونِه.</verse>
				<verse number="21">بهتَر وِه گه از اوَّل، صالِحی ای راه رِه نِشناسینِه، تا هَینگه بعد از بِشناسیَن، هون مِقَدَّسِ حِکمی جا گه وِشونِه بِسپارِس بَوِه، رو دَگِردانِن.</verse>
				<verse number="22">هَین مَثَل هون چی ای خَوَری گَب زَنِّه گه وِشونی سِه پِش بیمو: «سگ شی لُو بیاردی سَر گِردنِه»، و «بَشوردِه خی، لَشی دِلِه غلت خارنِه.»</verse>
			</chapter>
			<chapter number="3">
				<verse number="1">اِی عَزیزِن، هَین دِوّمین نامِئه گه دِ شِمِنِه نِویسِمِه. هر دِتا نامِه رِه هَین نیّتی هَمرا شِمِنِه بَنوِشتِمِه تا شِمِه یاد بیارِم و شِمِه پاکِ فِکرارِ شوقی سِه بیارِم،</verse>
				<verse number="2">تا هون کلامی گه مِقدَّس پِیغمبرنِ پِشتر بُتِنِه، و خِداوند و اَمِه نِجات دَهَنده ای حِکم، گه رسولنی طریق شِمارِ هادا رِه شی یاد بیارین</verse>
				<verse number="3">پِش از هر چی، دِنّین گه آخرین روزایی دِلِه اونانی گه مسخره کِنِنِه، اِنِنِه گه شی پلیدِ خواسِّه هایی دِمال دَرِنِه و مَسخره وار</verse>
				<verse number="4">گِنِنِه: «پَس وی بیموئنی وَعدِه چی بَوِه؟ چون از وختی گه اَمِه پیرِن بَمِردِنِه، هَمه چی هَمونجوریه گه از اوَّلِ دِنیا وِه!»</verse>
				<verse number="5">چون، وِشون عمداً هَین حَیقتِ ندید گیرِنِه گه آسِمونِن پِشتر دَوِه و زمین اُوئی جا و اُوئی طریق و خِدایی کلامی هَمرا شِکل بَیتِه؛</verse>
				<verse number="6">و هَمین اُوئی طریق، هون دِنیایی گه اون موقِه وجود داشتِه غَرق و نابود بَوِه.</verse>
				<verse number="7">ولی هَمون کلامی هَمرا، آسِمونِن و زَمینی گه اَلَن وینِنی، تَشی سِه جَم بَوِه، و تا بی دینِنی هلاک بَووئن و داوری ای روزی سِه دارِنِه.</verse>
				<verse number="8">ولی اِی عَزیزِن، هَین حَیقتِ ندید نَئیرین گه خِداوندی وَر یَتِه روز هِتی هزار سالِ و هِزار سال هِتی یَتِه روزی تَرائه.</verse>
				<verse number="9">برخلافِ بعضیایی گِمون خِداوَند شی وعده ای اَنجام هادائنی دِلِه دیر نَکِنِّه، ولی هینجور نیِه، بَلگی شِمِه هَمرا صَبورِ، چون نَخواینِه هیچکَس هَلاک بَوو، بَلگی خواینِه هَمه توبِه هاکِنِن.</verse>
				<verse number="10">ولی خِداوَند عیسایی دَگِرِسنی روز هِتی دِزّی تَرا اِنِه، هون موقِه آسِمونِن یَتِه گَتِه صدایی هَمرا از بِین شونِه و سِتارگون تَش گیرِنِه و نابود وونِنِه، زمین و دِشتِه وی کارا معلوم وونِه».</verse>
				<verse number="11">اِسا گه دِشتِه هَین چیا دِ نابود وونِنِه، شِما وِنِه چیجور مَردِنی ووئین؟ شِما وِنِه یَتِه مِقدَّس و دیندارِ زندگی دارین</verse>
				<verse number="12">خِدایی روزی چِش بِرا ووئین و هَینِسه گه خِدایی روز زودتر بیِه تَقلّا هاکِنین، هون روزی دِلِه گه آسِمونِن تَش گیرِنِه و نابود وونِنِه، و آسِمونی ستارگون تَشی گَرمی ای جا ذوب وونِنِه.</verse>
				<verse number="13">ولی اَما طبقِ وی وَعدِه، جَدیدِ آسِمونِن و جدیدِ زَمینی چِش بِرامی گه اونی دِلِه هر چی گه خدایی دیدی جا دِرِسِ، دَرِه.</verse>
				<verse number="14">پَس اِی عَزیزِن، اِسا گه هَین چیایی اِنتِظارِ کَشِنِنی، خِیلی تقلّا هاکِنین گه وی دید بی‌لکه و بی‌عیب ووئین، و صِلح و سلامتی ای دِلِه دَووئین.</verse>
				<verse number="15">و اَمِه خِداوندی صَبرِ نِجات دِنِّین، هَمونجور گه اَمِه عزیزِ بِرار پولُس هَم طِبقِ هون حکمتی گه وِرِه هادا بَوِه، شِمِنِه بَنوِشتِه.</verse>
				<verse number="16">وی شی دِشتِه نامه‌هایی دِلِه وختی گه هَین چیایی جا گَب زَنِّه نِویسِنِه. وی نامه‌ هایی دِلِه چیایی بَنوِشت بَوِه گه اونِنی بِفَهمِسَن سَختِ، و نادونِ آدمِن و سِس ایمونِن هونی دِلِه دَس وَرِنِه، هَمونجور گه دییَر مِقَدّسِ نِوشتِه هایی هَمرا هَینجور کِنِنِه، و هَین وِشونی نابودی ای باعث وونِه.</verse>
				<verse number="17">پَس شِما اِی عَزیزِن، اِسا گه هَینِه دِنِّنی، مِواظب ووئین نَکِنِه بی‌دینِنی نادِرِسِ راهی دِلِه گِمراه بَووئین، و شی پایداری رِه از دَس هادین،</verse>
				<verse number="18">بَلگی اَمِه خِداوند و نِجات دَهَنده عیسی مَسیحی فیض و بِشناسینی دِلِه رشد هاکِنین، گه وِرِه از اَلَن تا اَبَد جلال ووئه! آمین.</verse>
			</chapter>
		</book>
		<book number="62">
			<chapter number="1">
				<verse number="1">اونچی گه از اوَّل دَوِه، اونچی گه بِشنُسِمی و شی چِشی هَمرا بَئیمی، اونچی گه وِرِه هارشیمی و شی دَسی هَمرا لَمس هاکِردِمی، یَعنی زندگی ای کَلام گه اونِه شِمِار اعلام کِمِّی.</verse>
				<verse number="2">زندگی ظاهر بَوِه؛ اَما اونِه بَئیمی و اونِه گِواهی دِمی. اَبَدی زندگی رِه شِمِارِ اعلام کِمّی، هَمون اَبَدی زندگی گه پیری هَمرا دَوِه و اَمارِه ظاهر بَوِه.</verse>
				<verse number="3">هون کَلام گه اَما بَئیمی و بِشنُسِمی رِه شِمِارِ اِعلام کِمّی تا شِما هَم اَمِه هَمرا رِفاقت دارین؛ حَیقَتاً هَم گه اَمِه رِفاقت پیری هَمرا و وی ریکا عیسی مَسیحی هَمرائِه.</verse>
				<verse number="4">اَما هَینِه شِمِسِه نِویسمی تا اَمِه خِشالی کامِل بَوو.</verse>
				<verse number="5">هَینِه پِیغِمی گه ویجا بِشنُسِمی و شِمِارِ اعلام کِمّی گه: خِدا نورِ و هیچ تاریکی ای اَصلاََ وی دِلِه دَنیِه.</verse>
				<verse number="6">اگه اَما بُئیم وی هَمرا رِفاقَت دارمی، در حالی گه تاریکی ای دِلِه زندگی کِمّی، دِرو زَمّی و حَیقَتِ عَمَل نَکِمّی.</verse>
				<verse number="7">ولی اگه نوری دِلِه زندگی هاکِنیم، هَمونجور گه وی نوری دِلِه دَرِه، هَمدیَری هَمرا رِفاقت دارمی و وی ریکا عیسایی خون اَمارِه دِشتِه گِناهی جا پاک کِنِّه.</verse>
				<verse number="8">اگه بُئیم گه گِناه نارمی، شِرِه گول بَزومی و اَمِه دِلِه حَیقتی دَنیِه.</verse>
				<verse number="9">اگه اَما شی گِناهِنِ اعتراف هاکِنیم، وی گو وَفادار و عادلِ، اَمِه گِناهِنِ بَخشِنِه و هر نادِرسی ای جا اَمارِه پاک کِنِّه.</verse>
				<verse number="10">اگه بُئیم گِناه نَکِردِمی، اَما وِرِه دِروزَن کِمّی و وی کَلام اَمِه دِلِه دَنیِه.</verse>
			</chapter>
			<chapter number="2">
				<verse number="1">می کِچیک وَچیلِه، هَینِه شِمِسِه نِویسِمِه تا گِناه نَکِنین. ولی اگه کَسی گِناهی هاکِردِه، یَتِه مِدافع پیری وَر دارمی، یَعنی عیسای مَسیحِ صالِح.</verse>
				<verse number="2">عیسی اَمِه گِناهِنی کَفّارِئِه، و نا فقط اَمِه گِناهِنِ، بَلگی دِشتِه عالَمی گِناهِنِ.</verse>
				<verse number="3">ایجِه دَری دِمّی وِرِه اِشناسِمی اگه وی احکامِ بِجا بیاریم.</verse>
				<verse number="4">هر کی گه گِنِه ”وِرِه اِشناسِنِه“، ولی وی احکامِ بِجا نیارنِه، دِروزَنِ و حَیقَت وی دِلِه دَنیِه.</verse>
				<verse number="5">ولی هر کی گه وی کَلامِ بِجا اُرنِه، حَیقَتاً خِدایی مِحبت وی دِلِه کامِل بَوِه. هَینجوری اَما دِمّی گه وی دِلِه دَرِمی:</verse>
				<verse number="6">هر کی گه گِنِه وی دِلِه مُونِّه، وِنِه هَمونجور زندگی هاکِنِه گه وی زندگی کِردِه.</verse>
				<verse number="7">اِی عَزیزِن، مِن یَتِه تازِه حِکم شِمِسِه نَنویسمِه، بَلگی یَتِه قَدیمی حِکم نِویسِمِه گه از اوَّل داشتِنی. هَین قَدیمی حِکم، هَمون پِیغِمِ گه بِشنُسِنی.</verse>
				<verse number="8">با هین حال، یَتِه تازِه حِکم شِمِسِه نِویسِمِه گه وی حَیقَت وی دِلِه و شِمِه دِلِه هَم آشکارِ، چون تاریکی گِذِرنِه و حَیقی نور هَمین اَلَن هَم دِ تابِنِه.</verse>
				<verse number="9">هر کی گه گِنِه نوری دِلِه دَرِه ولی شی بِراری جا بیزارِ، حَلا تاریکی ای دِلِه به سَر وَرنِه.</verse>
				<verse number="10">هر کی گه شی بِرارِ دوس دارنِه نوری دِلِه مونِّه، و وی دِلِه هیچ‌ دَلیلی لَغزِشی سِه دَنیِه.</verse>
				<verse number="11">ولی هر کی گه شی بِراری جا بیزارِ، تاریکی ای دِلِه دَرِه و تاریکی ای دِلِه قَدَم زَنِّه. و وی نَئُونِّه کِجِه شونِه، چون تاریکی وی چِشِ کُور هاکِردِه.</verse>
				<verse number="12">شِمِسِه نِویسِمِه، اِی کِچیک وَچیلِه، چون شِمِه گِناهِن وی اِسمی خاطری بَخشیدِه بَوِه.</verse>
				<verse number="13">شِمِسِه نِویسِمِه، اِی پیرِن، چون ویگه از اوَّل دَوِه رِه، بِشناسینی. شِمِسِه نِویسِمِه، اِی جَوونِن، چون هون شَریری سَر پیروز بَوِنی. شِمِسِه نِویسِمِه، اِی وَچیلِه، چون پیرِ بِشناسینی.</verse>
				<verse number="14">شِمِسِه نِویسِمِه، اِی پیرِن، چون ویگه از اوَّل دَوِه رِه، بِشناسینی. شِمِسِه نِویسِمِه، اِی جَوونِن، چون قِدّارِنی و خِدایی کَلام شِمِه دِلِه مونِّه، و هون شَریرِ حریف بَوِنی.</verse>
				<verse number="15">دِنیا و اونچی گه اونی دِلِه دَرِه رِه، دوس نارین. اگه کَسی دِنیارِه دوس دارِه، پیری مِحبت وی دِلِه دَنیِه.</verse>
				<verse number="16">چون هر چی دِنیایی دِلِه دَرِه، یَعنی جِسمی هَوا و هَوَسیشون، چِشی هَوا و هَوَسیشون، زندگی ای غِرور، نا پیری جا بَلگی دِنیایی جائِه.</verse>
				<verse number="17">دِنیا و وی هَوا و هَوَسیشون گِذِرنِه، ولی اونیگه خِدایی اِرادِه رِه بِجا اُرنِه، تا اَبَد بِجا مونِّه.</verse>
				<verse number="18">وَچیلِه، هَین آخرین ساعَتِ و هَمونجور گه بِشنُسِنی ’ضِدِّمسیح‘ اِنِه، اَلَن هَم خِیلی ضِدِّ مَسیحِن بیمونِه، هَیجِه دَری فَهمِمی گه آخرین ساعتِ.</verse>
				<verse number="19">وِشون اَمِه میِنی جا دیرگا بوردِنِه، ولی اَمِه جا نَوِنِه؛ چون اگه اَمِه جا وِنِه، اَمِه هَمرا مونِسِنِه. ولی وِشونی بوردَن نِشون هادا گه وِشون هیچکِدیم اَمِه جا نَوِنِه.</verse>
				<verse number="20">ولی شِما هون قُدّوسی طریق مَسح بَوِنی، و دِشتِه شِما هَمه چیرِه دِنِنی.</verse>
				<verse number="21">مِن شِمِسِه نِویسِمِه، نا هَینِسه گه حَیقَتِ نَئونِنی، بَلگی هَینِسه گه اونِه دِنِّنی، و هَینِسه گه هیچ دِرویی حَیقَتی دِلِه دَنیِه.</verse>
				<verse number="22">دِروزَن کیِه، جز هون آدَمی گه عیسایی موعود ووئَنِ اِنکار کِنِّه؟ هَینجور آدَم هَمون ’ضِدِّ مسیحِ‘ گه هَم پیر و هَم ریکارِه اِنکار کِنِّه.</verse>
				<verse number="23">هر کی ریکارِه اِنکار هاکِنِه، پیرِ هَم نارنِه، و هر کی ریکارِه اعتراف هاکِنِه، پیرِ هَم دارنِه.</verse>
				<verse number="24">بِلین اونچی گه از اوَّل بِشنُسِنی شِمِه دِلِه بَمونِّه؛ اگه اونچی گه از اوَّل بِشنُسِنی شِمِه دِلِه بَمونِّه، اَزما شِما هَم، پیر و ریکائی دِلِه مونِّنی.</verse>
				<verse number="25">و هَین اونچیِه گه وی اَمارِه وَعدِه هادا، یَعنی اَبَدی زندگی.</verse>
				<verse number="26">مِن اونانی خَوَری شِمِسِه هَینِنِه بَنوِشتِمِه گه تَقّلا کِنِنِه شِمارِ گِمراه هاکِنِن.</verse>
				<verse number="27">ولی شِمِه خَوَری وِنِه بُئِم هون مَسحی گه ویجا بَیتِنی، شِمِه دِلِه مُونِّه و نیازی نارِنی کَسی شِمارِ تَعلیم هادِه، بَلگی وی مَسح هَمه چی ای خَوَری شِمارِ تعلیم دِنِه. هون مَسح حَیقیِه، نا دِرو. پَس هَمونجور گه شِمارِ تعلیم هادا وی دِلِه بَمونین.</verse>
				<verse number="28">اِسا، اِی وَچیلِه، وی دِلِه بَمونین تا موقِه ای گه وی ظهور هاکِنِه مِطمَئِن ووئیم و وی بیموئَنی موقِه ویجا شَرمَندِه نَووئیم.</verse>
				<verse number="29">اگه شِما بِفَهمِسِنی گه وی صالِحِ، شِما دِنِّنی اونیگه صالِح ووئَنِ بِجا اُرنِه، ویجا دِنیا بیمو.</verse>
			</chapter>
			<chapter number="3">
				<verse number="1">هارشین پیر چَنّی اَمارِه مِحبت هاکِردِه تا اَما خِدایی وَچیلِه بَخونِس بَووئیم! و هَمینجور هَم هَسمی! هَینِسِئه گه دِنیا اَمارِه نِشناسِنِه، چونگه وِرِه نِشناسیِه.</verse>
				<verse number="2">اِی عَزیزِن، اَما اَلَن خِدایی وَچیلِمی، ولی حَلا اونچی گه قَرارِ بَووئیم آشکار نَوِه. ولی دِمّی هون موقِه گه وی ظِهور هاکِنِه وی تَرا وومی، چون وِرِه اونجور گه هَسِّه ویمّی.</verse>
				<verse number="3">هر کی وِرِه هَینجور اِمیدی دارنِه، شِرِه پاک کِنِّه، هَمونجور گه وی پاکِ.</verse>
				<verse number="4">هر کی گِناهی دِلِه زندگی کِنِّه شریعتی علِیه زندگی کِنِّه؛ گِناه، شریعتی علِیه عمل کِنِّه.</verse>
				<verse number="5">شِما دِنِّنی گه وی ظِهور هاکِردِه تا گِناهِنِ از بِین بَوِرِه. وی دِلِه هیچ گِناهی دَنیِه.</verse>
				<verse number="6">اونیگه وی دِلِه مونِّه گِناهِ اِدامِه نَدِنِه. اونیگه گِناهِ اِدامِه دِنِه، وِرِه نا بَئیِه و نا بِشناسیِه.</verse>
				<verse number="7">اِی کِچیک وَچیلِه، نِلین هیچکَسی شِمارِ گِمراه هاکِنِه. هر کی گه صالِح آدَمی ای تَرا عَمَل هاکِنِه، صالِحِ، هَمونجور گه وی صالِحِ.</verse>
				<verse number="8">اونیگه گِناهی دِلِه زندگی کِنِّه اِبلیسی جائِه، چون ابلیس از هَمون اول گِناهکار وِه. هَینِسه خِدایی ریکا ظِهور هاکِردِه تا اِبلیسی کارارِه باطل هاکِنِه.</verse>
				<verse number="9">اونیگه خِدایی جا دِنیا بیمو گِناهی دِلِه زندگی نَکِنِّه، چون خِدایی ذات وی دِلِه مُونِّه؛ هون آدَم نَتِنِّه گِناه هاکِردَنِ اِدامِه هادِه، چون هون آدَم خِدایی جا دِنیا بیمو.</verse>
				<verse number="10">خِدایی وَچیلِه و اِبلیسی وَچیلِه هَینجور معلوم وونِنِه: هر کَس اونچی گه دِرِسِ رِه اَنجام نَدِنِه، خِدایی جا نیِه، و هَمینجور کسی گه شی بِرارِ دوس نارنِه، خدایی جا نیِه.</verse>
				<verse number="11">هَین هَمون پِیغِمیِه گه از اوَّل بِشنُسِنی، گه وِنِه هَمدیَرِ دوس داریم.</verse>
				<verse number="12">اَما نِنِه قائنی تَرا ووئیم هَمونگه هون شَریری جا وِه و شی بِرارِ بَکوشتِه. و چه وِرِه بَکوشتِه؟ چون وی اعمال بَد وِه و وی بِراری اعمال دِرِس وِه.</verse>
				<verse number="13">اِی بِرارِن، تَعَجِب نَکِنین از هَینگه دِنیا شِمِه جا بیزارِ،</verse>
				<verse number="14">اَما دِمّی گه مرگی جا رَد بَوِمی و زندگی ای سِه بَرِسیمی، چون بِرارِنِ دوس دارمی. هر کی مِحَبت نَکِنِّه، مَرگی دِلِه مونِّه.</verse>
				<verse number="15">هر کی گه شی بِراری جا بیزار ووئِه قاتِلِ، و شِما دِنِّنی گه هیچ قاتِلی دِلِه اَبَدی زندگی نَمونِّه.</verse>
				<verse number="16">اوجِه دَری مِحبَتِ بِشناسیمی گه وی شی جانِ اَمِه راهی سِه بِشتِه، و اَما هَم وِنِه شی جانِ بِرارِنی راهی سِه بِلیم.</verse>
				<verse number="17">ولی اگه یَنَفر دِنیایی مالِ دارِه، و شی بِرارِ بَوینِه گه مِحتاجِ، با هَین وجود شی دِلی دَرِ وی رو دَوِنِّه، خِدایی مِحبت چِتی هَینجور آدَمی دِلِه مونِّه؟</verse>
				<verse number="18">اِی کِچیک وَچیلِه، بیئین مِحبَت هاکِنیم، نا زِوونی و گَب بَزوئَنی دِلِه، بَلگی عَمل و حَیقتی دِلِه!</verse>
				<verse number="19">هَینِسه دِمّی گه حَیقتی جا هَسمی، و بَتِمّی شی دِلِ خِدایی حِضور مِطمَئِن هاکِنیم،</verse>
				<verse number="20">چون هر وَخت اَمِه دِل اَمارِه مَحکوم هاکِنِه، خِدا اَمِه دِلی جا گَت تَرِ و هَمه چیرِه دِنِّه.</verse>
				<verse number="21">اِی عَزیزِن، اگه اَمِه دِل اَمارِه مَحکوم نَکِنِه، خِدایی حِضور مِطمَئنمی</verse>
				<verse number="22">و هر چی ویجا بَخوایم گیرمی، چون وی اَحکامِ عمل کِمّی و اونچی گه وِرِه خِشال کِنِّه رِه کِمّی.</verse>
				<verse number="23">و وی حِکم هَینِه گه وی ریکا عیسای مَسیحی اِسمِ ایمون بیاریم و هَمدیَرِ مِحبت هاکِنیم، هَمونجور گه اَمارِه دَستور هادا.</verse>
				<verse number="24">هر کی وی اَحکامِ عمل هاکِنِه، خدایی دِلِه مُونِّه و خِدا هَم وی دِلِه مونِّه. ایجِه دَری دِمّی گه وی اَمِه دِلِه مونِّه، یَعنی هون روحی هَمرا گه اَمارِه هادا.</verse>
			</chapter>
			<chapter number="4">
				<verse number="1">اِی عَزیزِن، هر روحِ باوَر نَکِنین، بَلگی روحیشونِه آزمود هاکنین گه خِدایی جانِه یا نا. چون دِنیایی دِلِه خِیلی دِردِرو پِیغَمبَرِن دَرِنِه.</verse>
				<verse number="2">خِدایی روحِ هَینجوری اِشناسِمی: هر روح گه اعتراف هاکِنِه عیسی مسیح آدَمی جِسمی دِلِه بیمو، خِدایی جائِه.</verse>
				<verse number="3">و هر روح گه عیسی رِه اعتراف نَکِنِّه، خِدایی جا نیِه. هَین هَمون ’ضِدِّ مسیحِ‘ روحِ گه بِشنُسِنی اِنِه و اَلَن هَم دِنیایی دِلِه دَرِه.</verse>
				<verse number="4">اِی کِچیک وَچیلِه، شِما، خِدایی جا هَسِّنی و وِشونِه حریف بَوِنی، چون اونیگه شِمِه دِلِه دَرِه اونی جا گه دِنیایی دِلِه دَرِه گَت تَرِ.</verse>
				<verse number="5">وِشون دِنیایی جانِه، هَینِسه اونچی گِنِنِه دِنیایی جائِه و دِنیا وِشونِه گوش دِنِه.</verse>
				<verse number="6">اَما خِدایی جامی. اونیگه خِدارِه اِشناسِنِه، اَمارِه گوش دِنِه؛ اونیگه خِدایی جا نیِه، اَمارِه گوش نَدِنِه. هَینجوری حَیقتِ روح و گِمراهی روحِ هَمدیری جا اِشناسِمی.</verse>
				<verse number="7">اِی عَزیزِن، بیئِین هَمدیَرِ مِحَبت هاکِنیم، چون مِحَبت خِدایی جائِه و هر کی مِحَبت کِنِّه، خِدایی جا دِنیا بیمو و خِدارِه اِشناسِنِه.</verse>
				<verse number="8">اونیگه مِحَبت نَکِنِّه، خِدارِه نِشناسیِه، چون خِدا مِحَبتِ.</verse>
				<verse number="9">خِدایی مِحبت هَینجوری اَمِه میِن ظاهِر بَوِه گه خِدا شی یَتّا ریکارِه دِنیایی دِلِه بَرِسانیِه تا وی طریق زندگی داریم.</verse>
				<verse number="10">مِحَبت هَمینِه، نا اونگه اَما خِدارِه مِحَبت هاکِردِمی، بَلگی وی اَمارِه مِحَبت هاکِردِه و شی ریکارِه بَرِسانیِه تا اَمِه گِناهِنی کَفّارِه ووئِه.</verse>
				<verse number="11">اِی عَزیزِن، اگه خِدا هَینجوری اَمارِه مِحَبت هاکِردِه، اَما هَم وِنِه هَمدیَرِ مِحَبت هاکِنیم.</verse>
				<verse number="12">هیچکی هیچ وَخت خِدارِه نَئیِه؛ اگه هَمدیَرِ مِحبت هاکِنیم، خِدا اَمِه دِلِه مونِّه و وی مِحبت اَمِه دِلِه کامل بَوِه.</verse>
				<verse number="13">هَیجِه دَری دِمّی گه وی دِلِه مُومّی و وی اَمِه دِلِه، چون وی شی روحی جا اَمارِه هادا.</verse>
				<verse number="14">و اَما بَئیمی و گِواهی دِمی گه پیر، شی ریکارِه بَرِسانیِه تا دِنیایی نِجات دَهندِه ووئِه.</verse>
				<verse number="15">اونیگه اعتراف کِنِّه عیسی خِدایی ریکائِه، خِدا وی دِلِه مونِّه و وی خِدایی دِلِه.</verse>
				<verse number="16">پَس اَما هون مِحبتی گه خِدا اَمِسِه دارنِه رِه بِشناسیمی و اونِه باوَر دارمی. خِدا مِحبتِ و اونیگه مِحبتی دِلِه مونِّه، خِدایی دِلِه مونِّه و خِدا وی دِلِه مونِّه.</verse>
				<verse number="17">هَینجوری مِحبَت اَمِه دِلِه کامِل وونِه تا داوَری روز مِطمئن ووئیم. چون هَین دِنیایی دِلِه اَما هَمونجورمی گه وی هَسِّه.</verse>
				<verse number="18">مِحبتی دِلِه تَرس دَنیِه، بَلگی کامِلِ مِحبت تَرسِ دیرگا کِنِّه؛ چون تَرس تَنبیهی جا سَرچِشمِه گیرنِه و اونیگه تَرسِنِه، مِحبتی دِلِه کامِل نَوِه.</verse>
				<verse number="19">اَما مِحبت کِمّی چون اَوَّل وی اَمارِه مِحَبت هاکِردِه.</verse>
				<verse number="20">اگه کَسی گِنِه گه خِدارِه دوس دارمِه، و شی بِراری جا بیزارِ، هون آدَم دِروزَنِه. چون هون کسی گه شی بِرار گه وینِّه رِه دوس نارنِه، نَتِنِّه خِدایی گه نَئیِه رِه، دوس دارِه.</verse>
				<verse number="21">اَما هَین حِکمِ ویجا بَیتِمی گه هر کی خِدارِه دوس دارنِه، شی بِرارِ هَم وِنِه دوس دارِه.</verse>
			</chapter>
			<chapter number="5">
				<verse number="1">هر کی ایمون دارنِه عیسی هَمون مَسیحِ موعودِ، خِدایی جا دِنیا بیموئِه؛ هر کی پیرِ دوس دارنِه، اونیگه ویجا دِنیا بیمو رِه هَم دوس دارنِه.</verse>
				<verse number="2">اَما هَیجِه دَری دِمّی خِدایی وَچیلِه رِه دوس دارمی گه خِدارِه دوس دارمی، و وی اَحکامی جا اِطاعَت کِمّی.</verse>
				<verse number="3">چون خِدایی دوس داشتن هَینِه گه وی اَحکامِ عمل هاکِنیم. و وی اَحکام سنگین نیِه.</verse>
				<verse number="4">چون هر کی خِدایی جا دِنیا بیمو وو، دِنیارِه حریف وونِه. اَمِه ایمون، هون پیروزی ای گه دِنیاره شکست هادا.</verse>
				<verse number="5">کی بَتِنِّه دِنیارِه حریف بَوو؟ بِجِز اونگه ایمون دارنِه عیسی خِدایی ریکائِه؟</verse>
				<verse number="6">وی اونیِگه اُو و خونی هَمرا بیمو، یَعنی عیسی مَسیح. نا فقط اُوئی هَمرا، بَلگی اُو و خونی هَمرا؛ و خِدایی روحِ گه گِواهی دِنِه، چون خِدایی روح، حَیقَتِ.</verse>
				<verse number="7">چون هَین سِه تانِه گه گِواهی دِنِنِه:</verse>
				<verse number="8">خِدایی روح و اُو و خون؛ و هَین سِه تایی گِواهی یَتّائِه.</verse>
				<verse number="9">اگه اَما آدَمِنی گِواهی رِه قَبول کِمّی، خِدایی گِواهی گَت تَرِ، چون گِواهی ایِه گه خِدا شِه، شی ریکائی خَوَری هادا.</verse>
				<verse number="10">هر کی خِدایی ریکارِه ایمون دارنِه، هَین گِواهی رِه شی دِلِه دارنِه. اونیگه خِدارِه ایمون نیارِه وِرِه دِروزَن بِشمارِسِه. چون هون گِواهی ای گه خِدا شی ریکائی خَوَری هادا رِه قَبول نَکِردِه.</verse>
				<verse number="11">هون گِواهی هَینِه گه خِدا اَمارِه اَبَدی زندگی هادا، و هَین زندگی وی ریکائی دِلِه دَرِه.</verse>
				<verse number="12">اونیگه ریکارِه دارنِه، زندگی رِه دارنِه، و اونیگه خِدایی ریکارِه نارنِه، زندگی رِه نارنِه.</verse>
				<verse number="13">مِن هَین چیارِه شِمِسِه نِویسِمِه گه خِدایی ریکائی اِسمِ ایمون دارِنی، تا دِنّین گه اَبَدی زندگی رِه دارِنی.</verse>
				<verse number="14">هَین هَمون اطمینانیه گه وی وَر دارمی، اگه اَما طِبق وی اِرادِه یَچی بَخوایم، وی اَمارِه اِشنُنِه.</verse>
				<verse number="15">و اگه دِمّی گه هر اونچی ویجا بَخوایم وی اَمارِه اِشنُنِه، پَس مِطمَئنمی اونچی گه ویجا بَخوایسمی رِه، بَیتِمی.</verse>
				<verse number="16">اگه یَنَفَر بَوینِه وی بِرار گِناهی کِنِّه گه مرگی سِه خَتم نَوونِه، دِعا هاکِنِه و خِدا وِرِه زندگی دِنِه. هَینِه اونی خَوَری گِمِه گه وی گِناه مرگی سِه خَتم نَوونِه. گِناهی دَرِه گه مرگی سِه خَتم وونِه، مِن هَینجور گِناهی خَوَری نُمِه گه وِنِه دِعا هاکِردَن.</verse>
				<verse number="17">دِشتِه نادِرسِ کار گِناهِ، ولی گِناهی هَم دَرِه گه مرگی سِه خَتم نَوونِه.</verse>
				<verse number="18">اَما دِمّی گه هر کی خِدایی جا دِنیا بیمو وو، گِناه رِه اِدامِه نَدِنِه، بَلگی عیسی گه ’خِدایی جا دِنیا بیمو‘ وِرِه حِفظ کِنِّه و هون شَریری دَس وِرِه نَرِسِنِه.</verse>
				<verse number="19">اَما دِمّی گه خِدایی جامی و دِشتِه دِنیا هون شریری قِدرتی بِن دَرِه.</verse>
				<verse number="20">هَمینجور هَم دِمّی گه خِدایی ریکا بیمو و اَمارِه فَهم هادا تا ویگِه حَیقیِه رِه بِشناسیم، و اَما وی دِلِه گه حَیقیِه دَرمی، یَعنی وی ریکا عیسی مَسیحی دِلِه. وی خِدای حَیقی و اَبَدی زندگیه.</verse>
				<verse number="21">اِی کِچیک وَچیلِه، شِرِه بِتیشونی جا حِفظ هاکِنین.</verse>
			</chapter>
		</book>
		<book number="63">
			<chapter number="1">
				<verse number="1">شِیخی جا، مِحتَرَمِ خانِم و وی وَچیلِه رِه گه ’حَیقَتی‘ دِلِه وِشونِه دوس دارمِه - و نا فقط مِن، بَلگی دِشتِه اونانیگه حَیقَتِ بِشناسینِه -</verse>
				<verse number="2">هون حَیقَتی خاطری گه اَمِه دِلِه دَرِه و تا اَبَد اَمِه هَمرا مُونِّه.</verse>
				<verse number="3">فیض و رَحمَت و سلامتی خِدای پیری طرفی جا و عیسی مَسیحی طرفی جا، هون پیری ریکا، حَیقَت و مِحَبتی دِلِه اَمِه هَمرا مُونِّه.</verse>
				<verse number="4">مِن خِیلی خِشال بَوِمِه گه بِفهمِسِمِه تی وَچیلِه ای جا بعضیا طبقِ هَمون حِکمی گه پیری جا بَیتِمی، ’حَیقَتی‘ دِلِه زندگی کِنِنِه.</verse>
				<verse number="5">اِسا، عزیزِ خانِم، تیجا یَتِه دَرخواس دارمِه. نا اونگه یَتِه تازِه حِکم تِنِه بَنویسَم، بَلگی هَمون حِکم گه از اوَّل داشتِمی، گه هَمدِیَرِ مِحَبَت هاکِنیم.</verse>
				<verse number="6">و مِحَبت هَینِه گه اَما طِبقِ وی اَحکام زندگی هاکِنیم. اَرِه، هَمونجور گه از اوَّل بِشنُسِنی وی حِکم هَینِه گه مِحَبتی دِلِه زندگی هاکِنین.</verse>
				<verse number="7">چون دِنیایی دِلِه خِیلی حِقِّه بازِ آدَمِن دَرِنِه، گه وِشون اعتراف نَکِنِنِه عیسی مسیح آدَمی جِسمی دِلِه بیمو. هَینجور آدَم، هَمون حِقِّه باز و ضِدِّ مَسیحِ.</verse>
				<verse number="8">هوشیار ووئین تا هون کاری ثَمرِه گه اَما هاکِردِمی رِه به باد نَدین، بَلگی یَتِه کامِلِ پاداش بَیرین.</verse>
				<verse number="9">هر کَسی گه مَسیحی تَعلیمی جا پِشتر بورِه و اونی دِلِه ثابت نَمونِّه، خِدارِه نارنِه. هر کسی گه هون تَعلیمی دِلِه ثابت بَمونِّه، هَم پیرِ دارنِه و هَم ریکارِ دارنِه.</verse>
				<verse number="10">اگه کَسی شِمِه وَر بیِه و هَین تَعلیمِ نیارِه، وِرِه شی خِنِه راه نَدین و وِرِه خِش بیموئی نُئین؛</verse>
				<verse number="11">چون اونیگه وِرِه خِش بیموئی بُئِه، وی شَریرِ اَعمالی دِلِه شریک وونِه.</verse>
				<verse number="12">هر چَن خِیلی چیا دارمِه گه شِمِسِه بَنویسَم، ولی نَخوایمِه مِرَّکَب و کاغذی هَمرا ووئِه. بَلگی اِمید دارمِه شِمِه وَر بیئِم و رُو دَر رُو گَب بَزِنیم تا اَمِه خِشالی کامِل بَوو.</verse>
				<verse number="13">تی مِحتَرَمِ خاخِری وَچیلِه، تِنِه سلام رَسانِنِه.[آمین!]</verse>
			</chapter>
		</book>
		<book number="64">
			<chapter number="1">
				<verse number="1">شیخی جا، عزیزِ گایوسِ گه مِن وِرِه ’حَیقَتی‘ دِلِه دوس دارمِه.</verse>
				<verse number="2">اِی عزیز، می دِعا هَینِه گه هَمه چی شِمِسِه خِب پِش بورِه و سَلامت ووئین، و هَمینجور تی جان هَم سلامتی ای دِلِه دَوو.</verse>
				<verse number="3">چون خِشال بَوِمِه هون موقِه گه بِرارِن بیمونِه و تی وفاداری گه حَیقتی دِلِه زندگی کِنِّی رِه گِواهی هادانِه.</verse>
				<verse number="4">هیچی مِنِه هَینی جا ویشتَر خِشال نَکِنِّه گه بِشنُئَم می وَچیلِه ’حَیقَتی‘ دِلِه زندگی کِنِنِه.</verse>
				<verse number="5">اِی عزیز، تو دِشتِه کارایی دِلِه بِرارِنی سِه، شی اَمانتِ هَم دِنی، بِخصوص هَینگه تی وَر غَریبِنِه.</verse>
				<verse number="6">وِشون هَم کلیسایی وَر تی مِحبتِ گِواهی هادانِه؛ پَس خِب کاری کِنّی اگه وِشونِه اونجور گه خِدایی شَأنِ، سفری سِه راهی هاکِنی.</verse>
				<verse number="7">چون وِشون هون اِسمی خاطری سَفر هاکِردِنِه و غیرِیهودیِنی جا هیچ کِمکی نَیتِنِه.</verse>
				<verse number="8">پَس اَما وِنِه هَینجور آدَمِنی تَرا رِه کِمَک هاکِنیم تا بَتِنّیم وِشونی هَمرا حَیقَتی سِه هَمکار ووئیم.</verse>
				<verse number="9">مِن یَچی کلیسایی سِه بَنوِشتِمِه، ولی دیوتْرِفیس گه دوس دارنِه شِرِه اوِّل دِنِّه، اَمِه اِقتدارِ اَهمیَّت نَدِنِه.</verse>
				<verse number="10">پَس اگه مِن بیئِم، کارایی گه وی کِنِّه رِه رسیدگی کِمِّه، چون غَرَضی هَمرا اَمِه علِیه گِنِه، هَینِ هَم قانع نَوِه، بِرارِنِ هَم قَبول نَکِنِّه؛ و وی بِرارِنی هَم گه خواینِنِه وِشونِه قَبول هاکِنِنی دَمِ گیرنِه و کلیسایی جا دیرگا کِنِّه.</verse>
				<verse number="11">اِی عزیز، بَدی رِه شی سَرمَخش نَکِن، بَلگی خِبی ای جا سَرمَخش بَئیر، اونیگه خِبِ کار کِنِّه خِدایی جائِه، ولی اونیگه بَدِ کار کِنِّه خِدارِه نَئیِه.</verse>
				<verse number="12">هَمه دیمیتریوسی خَوَری خِبِ گِواهی دِنِنِه، حتّی خِدِ حَیقت. اَما هَم هَینجور گِواهی دِمی و دِنّی گه اَمِه گِواهی راسِ.</verse>
				<verse number="13">خِیلی چیا داشتِمِه تِنِه بَنویسِم، ولی نَخوایمِه قَلَم و مِرَکّبی هَمرا ووئِه.</verse>
				<verse number="14">اِمید دارمِه خِیلی زود تِرِه بَوینِم و رُو دَر رُو گَب بَزِنیم.</verse>
				<verse number="15">سَلامت ووئین! رَفِقِن تِنِه سَلام رَسانِنِه. تَک تَکِ رَفِقِنِ به اِسم سَلام بَرِسان.</verse>
			</chapter>
		</book>
		<book number="65">
			<chapter number="1">
				<verse number="1">یهودایی طرفی جا، عیسی مَسیحی نوکر و یعقوبی بِرار، اونانیگه بَخونِس بَوِنِه خِدای پیری دِلِه عزیزِنِه، و اونانیگه عیسی مَسیحی سِه محفوظ بَوِنِه:</verse>
				<verse number="2">رَحمَت و صِلح و سلامتی و مِحَبت، فِراوونی ای هَمرا شِمنِه دَوو.</verse>
				<verse number="3">اِی عَزیزِن، با هَینگه خِیلی ذوق داشتِمِه تا هون نِجاتی خَوَری گه اَما هَمه اونی دِلِه سهم دارمی شِمِنِه بَنویسَم، ولی لازِم بَئیمِه هَین چَن خط بَنوشتَنی هَمرا، شِمِه جا بَخوام گه هون ایمونی دِلِه گه یَکَش هَمیشه ای سِه مِقَدَّسینِ بِسپارِس بَوِه، تقلّا هاکِنین.</verse>
				<verse number="4">چون مَردِنی گه وِشونی محکومیت از قدیم تعیین بَوِه، یَواشکی شِمِه میِن نِفوذ هاکِردِنِه. هَینِن بی دینِنی هَسِّنِه گه اَمِه خِدایی فیضِ عیاشی ای سِه تبدیل کِنِنِه، و عیسی مسیح تنها اَرباب و اَمِه خِداوندِ اِنکار کِنِنِه.</verse>
				<verse number="5">با اونگه شِما یَکَش دِشتِه هَینِنی جا خَوَر داشتنی، ولی خوایمِه شِمِه یاد بیارِم گه خِداوَند عیسی یَهودی مَردِنِ مصری ملکی جا نِجات هادا، ولی یَکش دییَر اونانیگه ایمون ناشتِنِه رِه، نابود هاکِردِه.</verse>
				<verse number="6">وی، فِرِشتِگونی گه شی هون اقتداری مقامی دِلِه نَمونِسِنِه، بَلگی شی دِرِسِ مِنزِلِ وِل هاکردِنِه، اَبَدی زنجیلی هَمرا دَوِسِه و مِحاکمِه ای سِه هون گَتِه روزی دِلِه ظِلمادی دِلِه وِشونِه داشتِه.</verse>
				<verse number="7">همینجور، سُدوم و عمورَه و دورِ وَری شهرا، گه وِشونی تَرا بی‌عفتی هاکِردِنِه و هون هرزگی ای دِمال گه تَنی سِه غیرطبیعی وِه بوردِنِه، اَبَدی تَشی دِلِه مجازات بَوِنِه، تا یَتِه دَرسِ عبرَت هَمه ای سِه ووئِن.</verse>
				<verse number="8">با هَین وجود، همینجور، هون مَردِن هَم خُوهایی گه وینِنِه رِه تکیِه کِنِنِه، شی تَنِ نَجِس کِنِنِه و اِقتدارِ رَد کِنِنِه و آسِمونی گَت گَتِه ایشونِ کِفر گِنِنِه.</verse>
				<verse number="9">ولی وختی میکائیل، هون گَتِه فِرِشتِه، هون موقِه گه اِبلیسی هَمرا بَحث کِردِه و موسایی جِنازه ای خَوَری دعوا گیتِه، شِرِه اجازه نَدا گه وی محکومیتی اعلام هاکردنی موقه وِرِه توهین هاکِنِه، بَلگی فقط بُتِه: «خِداوَند، تِرِه توبیخ هاکِنِه!»</verse>
				<verse number="10">ولی وِشون اونچی گه نِشناسِنِنِه رِه توهین کِنِنِه، وِشون هِتی بی شعورِ حیوونِنی تَرانِه گه هر اونچی گه غریزه ای جا فهمِنِنِه، هَمون وِشونی نابودی ای باعث وونِه.</verse>
				<verse number="11">وای بِحالِ وِشون، چون همون راهی رِه بوردِنِه گه قائن بوردِه، و شی منفعتی خاطری، بَلعامی غلطِ راهی دِلِه دَکِتِنِه و قورَحی شورشی دِلِه هَلاک بَوِنِه.</verse>
				<verse number="12">وِشون بدونِ هیچ ترسی شِمِه پِر مِحبتِ مهمونی هایی دِلِه شِمِه هَمرا خارِنِه و نوش کِنِنِه ولی هِتی هون کِری تَرانِه گه اُرِه جِر وَرِنِه و نِشِنِه اونانِ بَئيَن، وِشون چَپونِنی هَسِّنِه گه فقط شی فِکرِنِه؛ هِتی بی‌ وارشِ اَبرایی تَرانِه گه وا اونانِه وَرنِه، و وِشون آخرِ پَئیزی بی میوه دارِنِه گه دِ کَش بَمِردِنِه و بِنِه ای جا بَکِنی بَوِنِه.</verse>
				<verse number="13">اونان هِتی دریایی پِر تَلاطِمِ موجِنِه گه اونانی بَدِ اعمال هتی دریایی کَفی تَرا دیرگا زَنِّه، و هِتی سَرگَردونِه ستارگونی تَرانِه گه اَبَدی ظِلِماد وِشونی سِه تعیین بَوِه.</verse>
				<verse number="14">خَنوخ، گه هفت نسل بعدِ آدَم وِه، هَینِنی خَوَری پِشگویی هاکِردِه، گه: «هارِش، خِداوَند شی هِزارِن هِزار مِقدّسینی هَمرا اِنِه</verse>
				<verse number="15">تا هَمِرِه داوری هاکِنِه و دِشتِه بی‌دینِنِ دِشتِه شریرانِه کارایی خاطری گه بی‌دینی ای دِلِه هاکِردِنِه محکوم هاکِنِه، و دِشتِه هون زِشتِ گَبایی خاطری گه بی دینِ گِناهکارِن وی علِیه بُتِنِه رِه، محکوم هاکِنِه.»</verse>
				<verse number="16">وشون غِرغِر کِنِنِه و همِش ایراد گیرِنِه و شی گِناه آلودِ خواسِّه هایی دِمال دَرِنِه؛ وِشون مغرور و هرزِه گَبا شی زِوونی سَر اُرِنِه و شی منفعتی سِه، مردِنی جا تعریف کِنِنِه.</verse>
				<verse number="17">ولی شِما اِی عَزیزِن، اَمِه خِداوند عیسی مسیحی رَسولِنی پِشگویی رِه شی یاد دارین</verse>
				<verse number="18">گه شِمارِ بُتِنِه: «آخرِ زَمون، کسایی گه مسخره کِنِنِه اِنِنِه گه شی هوا و هوسایی دِمال دَرِنِه.»</verse>
				<verse number="19">وِشونِنِه گه شِمِه میِن جِدایی دیم دِنِنِه، دِنیایی آدمِنِنِه، و خِدایی روحِ نارِنِه.</verse>
				<verse number="20">ولی شِما اِی عَزیزِن، شِرِه هون ایمونی دِلِه گه خِیلی مِقدّسِ بَنا هاکِنین و روح القُدسی هَمرا دِعا هاکِنین</verse>
				<verse number="21">و شِرِه خِدایی مِحبتی دِلِه دارین، هَمونجور گه اَمِه خِداوند عیسی مَسیحی رَحمَتی منتظر هَسِّنی تا شِمارِ اَبَدی زندگی ای سِه هدایت هاکِنِه.</verse>
				<verse number="22">هون آدمنی خاطری گه شَک دارِنِه، رحیم ووئین؛</verse>
				<verse number="23">بعضیارِه تَشی جا دیرگا بَکشین، نِجات هادین؛ و بَعضی دییَرِ تَرسی هَمرا رَحم هاکِنین. حتّی هون لیواسی گه جسمی هوا و هوسی هَمرا آلودِه هَسِّه ای جا، بیزار ووئین.</verse>
				<verse number="24">اِسا اونیگه بَتنِّه شِمارِ دیم بَخاردنی جا حفظ هاکِنِه و شی جلالی حضوری دِلِه بی‌عیب و گَته خِشالی ای جا پِر هاکِنِه،</verse>
				<verse number="25">هون تنها خِدا و اَمِه نجات دَهَنده، اَمِه خِداوند عیسی مَسیحی طریقی جا، جلال و شِکوه و سلطنت و اقتدار ووئه! ویگه از ازل دَوِه، اَلَن دَرِه، و تا اَبَد مونِّه. آمین.</verse>
			</chapter>
		</book>
		<book number="66">
			<chapter number="1">
				<verse number="1">عیسی مَسیحی مکاشفه، گه خِدا وِرِه هادا تا هون چیا گه وِنِه خِیلی زود اِتِّفاق دَکِفِه رِه، شی نوکرِنِ هَم هادِه. وی هَینِه شی فِرِشتِه ای بَرِسانیَنی هَمرا، شی نوکر یوحنایی سِه آشکار هاکِردِه.</verse>
				<verse number="2">و وی خِدایی کلام و عیسی مسیحی شهادتِ، یَعنی هر اونچی گه بَئیِه رِه، گِواهی هادا.</verse>
				<verse number="3">خِشا بِحالِ هون کَسی گه هَین نبوّتِ کلامِ خُونِّه و خِشا بِحال اونانیگه اونِه اِشنُنِنِه و اونچی گه وی دِلِه بَنوِشت بَوِه رِه، دارِنِه؛ چونگه اون وَخت نَزیکِ.</verse>
				<verse number="4">یوحنایی طرفی جا، هفتا کلیسایی سِه گه آسیایی مَنطقِه ای دِلِه دَرِنِه: فیض و صِلح و سلامتی شِمِنِه بیِه، وی طرفی جا گه دَرِه و دَوِه و اِنِه، و هفتا روحی طرفی جا، گه وی پادشاهی ای تَختی پِش دَرِنِه،</verse>
				<verse number="5">و عیسی مَسیحی طرفی جا، هون وفادارِ شاهِد، اوّلین کسی گه مِردِگونی جا زینِّه بَوِه، و پادشاهنی حاکِم، زَمینی سَر. ویگه اَمارِه دوس دارنِه و شی خونی هَمرا، اَمارِه اَمِه گِناهِنی جا آزاد هاکِردِه،</verse>
				<verse number="6">و وی اَمارِه یَتِه مملکت هاکِردِه، و کاهنِنی شی پیر خِدایی سِه، جَلال و سلطنت تا اَبَد وی هَمرا ووئه.آمین.</verse>
				<verse number="7">هارشین، وی، اَبریشونی هَمرا اِنِه، هر چِشی وِرِه وینِّه، حتّی اونانیگه وِرِه نِیزه بَزونِه؛ و دِشتِه زَمینی طایفِه ایشون، ویسِه شیوَن کِنِنِه. راساسی گه هَینجور وونِه.آمین.</verse>
				<verse number="8">خِداوند، خِدا گِنِه: «’الف‘ و ’ی‘ مِنمِه؛ هون قادِرِ مِطلق، گه دَرِه و دَوِه و اِنِه.»</verse>
				<verse number="9">مِن یوحنا، شِمِه بِرار، گه عذابی دِلِه و پادشاهی و صبر و تَحَمِلی گه عیسایی دِلِئه، شِمِه هَمرا شَریکمِ، خِدایی کَلام و عیسایی شَهادَتی خاطری، یَتِه جزیره ای دِلِه دَوِمِه گه اونِه پاتموس گِتِنِه.</verse>
				<verse number="10">خِداوندی روزی دِلِه، خِدایی روحی جا پِر بَوِمِه و یَتِه بِلَنِ صِدا، هِتی شیپوری صدایی تَرا شی دِمال سَر بِشنُسِمِه</verse>
				<verse number="11">گه گِتِه: «اونچی گه وینّی رِه یَتِه کیتابی دِلِه بَنویس و هَین هفتا کلیسا: اَفِسُس، اِسمیرنا، پِرگاموم، تیاتیرا، ساردِس، فیلادِلفیه و لائودیکیه ای سِه بَرِسان.»</verse>
				<verse number="12">اَزما دَگِرِسِمِه تا بَوینِم هَین صِدا کیِه گه می هَمرا گَب زَنِّه؛ و وختی دَگِرِسِمِه، هفتا طِلا لَمپا پایِه بَئیمِه،</verse>
				<verse number="13">و هون لَمپا پایه ایشونی میِن یَنفرِ بَئیمِه گه ’اِنسونی ریکارِه‘ مونِّسِه. وی یَتِه بِلَنِ قَوا شی تَن داشتِه و یَتِه شال طِلایی جا شی سینه ای دور.</verse>
				<verse number="14">وی سَری می اِسبی وِه، یَتِه پَشمی تَرا اِسبی، هِتی وَرفی تَرا. وی چِش هِتی تَشی اَلوکی تَرا وِه.</verse>
				<verse number="15">وی لینگ هِتی مفرقی تَرا گه کورِه ای دِلِه خالِص بَوِه وو سو سو زووِه، و وی اَواز زیادِ اُوئیشونی تَرا وِه.</verse>
				<verse number="16">شی راسِ دَسی دِلِه هَفتا سِتارِه داشتِه و وی دِهِنی جا یَتِه دِ دَمِ تیجِ شَمشیر دیرگا بیمو وِه، و وی دیم هِتی آفتابی تَرا وِه گه دِشتِه شی قِوَّتی هَمرا تابِسِه.</verse>
				<verse number="17">وختی وِرِه بَئیمِه هِتی مِردِه ای تَرا وی لینگی پِش دیم بَخاردِمِه. ولی وی، شی راسِ دَسِ می سَر بِشتِه و بُتِه: «نَتِرس، اوَّل و آخر مِنمِه؛</verse>
				<verse number="18">مِن گه زینِّمِه. بَمِردِمِه، و هارِش همیشه ای سِه زینِّمِه، و مرگ و مِردِگونی دِنیایی کِلی ایشون می دَس دَرِه.</verse>
				<verse number="19">«پَس اونچی گه بَئی، و اونچی اَلَن دَرِه و اونچی گه اَزما اِنِه رِه، بَنویس.</verse>
				<verse number="20">هون هفتا سِتارِه گه می راسِ دَسی دِلِه بَئی و هون هفتا طِلا لَمپا پایه ای راز هَینِه: هون هَفتا سِتارِه، هَفتا کِلیسایی فِرشتِگونِنِه، و هون هَفتا لَمپا پایِه، هَفتا کلِیسانِه.</verse>
			</chapter>
			<chapter number="2">
				<verse number="1">اَفِسُسی کلیسایی فِرشته ای سِه بَنویس: «اونگه هفتا ستاره شی راسِ دَسی دِلِه دارنِه و هفتا طِلا لَمپا پایِه ای میِن قَدَم زَنِّه، هَینجور گِنِه:</verse>
				<verse number="2">تی کارارِه دِمِّه و تی صبر و تَحَمِل و عذابایی جا خَوَر دارمِه، و دِمِّه گه شَرورِ آدمِنِ نَتِنّی تحمل هاکِنی بلگی اونانیگه شِرِه رسول دِنِنِه ولی نینِه، وِشونِه آزمود هاکِردی و بِفهمِسی گه دِروزَنِنِه.</verse>
				<verse number="3">دِمِّه گه می اِسمی خاطری صبری هَمرا طاقت اُرنی و تَحَمِل کِنّی و خَسِّه نَوِئی.</verse>
				<verse number="4">«ولی مِن هَین شِکایَتِ تیجا دارمِه گه هون مِحبتی گه اَوّل داشتی رِه وِل هاکِردی.</verse>
				<verse number="5">پس شی یاد بیار گه کِجِه ای جا جِر کَتی، توبِه هاکِن و هون کارایی گه اَوَّل کِردی رِه بِجا بیار. اگه نَکِنی، تی وَر اِمِه و تی لَمپا پایِه رِه وی جایی سَر گیرمِه، مَگِه هَینگه توبه هاکِنی.</verse>
				<verse number="6">ولی یَتِه خِبی دارنی گه نیکولاییانی دار و دَسِه ای کارایی جا بیزاری، گه مِنَم بیزارمِه.</verse>
				<verse number="7">«اونگه گوش دارنِه بِشنُئِه، گه خِدایی روح کلیساهارِه چی گِنِه. هر کی گه پیروز بَوو، هَینِه وِرِه بَخشِمِه تا زندگی ای داری میوه ای جا گه خِدایی بهشتی دِلِه دَرِه، بَخارِه.</verse>
				<verse number="8">«اِسمیرنایی کلیسایی فرشته ای سِه بَنویس: «هون گه اوَّل و هون گه آخرِ، هون گه بَمِردِه و زینِّه بَوِه، هَینجور گِنِه:</verse>
				<verse number="9">تی عذابا و فَقری جا خَوَر دارمِه، ولی تو دولتمندی! و هون آدمایی تِهمَتایی جا خَوَر دارمِه. گه گِنِنِه یَهودینِه ولی نینِه، بَلگی شیطانی عبادتگاهنِه.</verse>
				<verse number="10">هون عذابایی جا گه خِیلی زود کَشِنی، نَتِرس. هارِش، اِبلیس خِیلی زود بعضی از شِمارِ زیندونی دِلِه دیم دِنِه تا آزمود بَووئین و دَه روز عذاب بَکِشین. تا مرگ وفادار بَمون، گه مِن زندگی ای تاجِ تِرِه دِمِه.</verse>
				<verse number="11">«اونگه گوش دارنِه بِشنُئِه، گه خِدایی روح کلیساهارِه چی گِنِه. هر کی گه پیروز بَوو، دِوّمین مرگی جا بلایی وی سَر نیئنِه.</verse>
				<verse number="12">«پِرگامومی کلیسایی فِرِشته ای سِه بَنویس: «ویگه دِ دَمِ تیجِ شَمشیر دارنِه، هَینجور گِنِه:</verse>
				<verse number="13">دِمِّه کِجِه مُونّی، اوجِه گه شیطانی پادشاهی ای تختِ. با هَین وجود، می اِسمِ قائِم بَچِسبِسی، و حتی هون روزایی دِلِه گه آنتیپاس، می هون وفادارِ شاهد گه شِمِه میِن، اوجِه گه شیطان مونِّه، وِرِه بَکوشتِنِه، ایمونی گه مِنِه داشتی رِه هَشا نَکِشی.</verse>
				<verse number="14">«ولی مِن، یَه کَم شکایَت تیجا دارمِه: اوجِه بعضیارِه دارنی گه بَلعامی تعلیمِ بَچِسبِسِنِه؛ هَمونی گه بالاقِ یاد هادا گه اسرائیلی قومی پِش سنگی ووئه گه دیم بَخاردنی باعث وونِه، تا هون غذایی گه بِتیشونی پیشکَش وونِه رِه بَخارِن و بی‌عفتی هاکِنِن.</verse>
				<verse number="15">و همینجورم، بعضیارِه دارنی گه نیکولاییانی دار و دَسِه ای تَعلیمِ بَچِسبِسِنِه.</verse>
				<verse number="16">پَس توبِه هاکِن، و اِلا خِیلی زود تی وَر اِمِه و شی دِهِنی شَمشیری هَمرا وِشونی علِیه جَنگ کِمِّه.</verse>
				<verse number="17">«اونگه گوش دارنِه بِشنُئِه گه خِدایی روح کلیساهارِه چی گِنِه. هر کی گه پیروز بَوو، هون جابَدا ’مَنّایی‘ جا وِرِه دِمِه و یَتِه اِسبی سَنگ وِرِه دِمِه، گه وی سَر یَتِه جدیدِ اِسم بَنوِشت بَوِه گه هیچکَس هونِه نَئُونِه، بِجِز کسی گه اونِه گیرنِه.</verse>
				<verse number="18">«و تیاتیرایی کلیسایی فرشته ای سِه بَنویس: «خِدایی ریکا گه وی چِش تَشی اَلوکِ مونِّه و وی لینگ هِتی مفرقی گه سو سو زَنِّه ای تَرائه، هَینجور گِنِه:</verse>
				<verse number="19">مِن تی کارایی جا، تی مِحَبت و ایمون و خِدمَت و صبر و تَحمِلی جا خَوَر دارمِه، و دِمِّه گه تی آخرین کارا، تی اَوّلین کارایی جا ویشتَرِ.</verse>
				<verse number="20">ولی هَین شکایَتِ تیجا دارمِه، هون زَنا گه وی اِسم ایزابلِ و شِرِه نَبیِه دِنِّه رِه، آسون گیرنی. ویگه می نوکَرِنِ تَعلیم دِنِه و از راه به دَر کِنِّه تا بی عفتی هاکِنِن و هون غذاهایی جا گه بِتیشونی پیشکَش بَوِه بَخارِن.</verse>
				<verse number="21">وِرِه مِهلَت هادامِه گه توبِه هاکِنِه، ولی وی نَخواینِه گه شی بی عفتی ای جا توبه هاکِنِه.</verse>
				<verse number="22">هارش، مِن وِرِه ناخِشی ای لایی دِلِه دیم دِمِه و اونانیگه وی هَمرا زِنا کِنِنِه رِه یَتِه گَتِ مِصیبَتی دِلِه دیم دِمِه، مَگِه هَینگِه وی کارایی جا، توبه هاکِنِن.</verse>
				<verse number="23">و وی وَچِیلِه رِه هلاک کِمِّه. هون موقِه دِشتِ کلیساها فهمِنِنِه گه مِن اونیمِه گه دِلیشون و فِکرارِه دَکلاش وَکلاش کِمِّه و هر کِدیم از شمارِ طبقِ شِمِه کارا عوض دِمِه.</verse>
				<verse number="24">ولی شِما بقیه، تیاتیرایی دِلِه، شِما گه هَین تَعلیمِ نَچِسبِسِنی و اونچی گه بعضیا گِنِنِه شیطانی جَلِ رازارِ یاد نیتِنی، شِمارِ گِمِه گه، شِمِه دوشی سَر ویشتَر از هین بار نِلمِه.</verse>
				<verse number="25">فقط هَینگه اونچی گه دارِنی رِه قائِم بَچِسبین تا مِن بیئِم.</verse>
				<verse number="26">«هر کی گه پیروز بَوو و می کارارِ تا آخر اَنجام هادِه، وِرِه اِقتدار دِمِه تا دِشتِه قومیشونی سَر حِکومت هاکِنِه،</verse>
				<verse number="27">«و ”آهَنی عَصایی هَمرا وِشونی سَر حِکومت کِنِّه؛ و وِشونِه هِتی سِفالی پیلَکی تَرا خِرد کِنِّه،“ دِرِس، هَمونجور گه مِن شی پیری جا اِقتدار بَیتِمِه.</verse>
				<verse number="28">و مِن صِبِی ستاره رِه وِرِه دِمِه.</verse>
				<verse number="29">اونگه گوش دارنِه بِشنُئِه گه خِدایی روح کلیساهارِه چی گِنِه.</verse>
			</chapter>
			<chapter number="3">
				<verse number="1">«و ساردِسی کلیسایی فرشته ای سِه بَنویس: «اونگه خِدایی هفتا روح و هفتا سِتارِه رِه دارنِه، هَینجور گِنِه: تی اعمالی جا خَوَر دارمِه. هینِسِه سَرشناسی گه زینِّه ای، ولی بَمِردی.</verse>
				<verse number="2">ویشار بَواش و اونچی گه بِجا بَمونِسِه و دِ میرنِه رِه، تقویت هاکِن! چونگه تی اعمالِ شی خِدایی دیدی وَر کامل نَئیمِه.</verse>
				<verse number="3">پَس اونچی گه بَیتی و بِشنُسی رِه، شی یاد بیار؛ اونِه دار و توبِه هاکِن. اگه ویشار نَووئی، دِزّی تَرا اِمِه و تو خَوَردار نَوونی گه چی ساعتی تی علِیه اِمِه.</verse>
				<verse number="4">«با هَین وجود حَلا، بعضیارِه ساردِسی دِلِه دارنی گه شی لیواسیشونِه کثیف نَکِردِنِه. و وِشون اِسبی لیواسی هَمرا، می هَمرا قَدَم زَنِنِه، چونگه لیاقت دارِنِه.</verse>
				<verse number="5">هر کی گه پیروز بَوو، هَینجور اِسبی لیواس کِنِّه و مِن وی اِسمِ هیچ وخت حیاتی دفتری جا پاک نَکِمِّه، و شی پیر و وی فِرِشتگونی وَر وی اِسمِ شی زِوون اُرمِه.</verse>
				<verse number="6">اونگه گوش دارنِه بِشنُئِه گه خِدایی روح کلیساهارِه چی گِنِه.</verse>
				<verse number="7">«فیلادِلفیه ای کلیسایی فرِشته ای سِه بَنویس: «اونگه قدّوسِ، اونگه حقِّ، اونگه داوودی کِلی رِه دارنِه، اونگه وا کِنِّه و هیچکَس نَتِنِّه دَوِنِّه، و اونگه وَنِّه و هیچکَس نَتِنِّه وا هاکِنِه، هَینجور گِنِه:</verse>
				<verse number="8">مِن تی اعمالی جا خَوَر دارمِه. هارِش، یَتِه وا هاکِردِه دَر تی پِش بِشتِمِه گه هیچکَس نَتِنِّه اونِه دَوِنِّه. دِمِّه گه تی قِوَّت کَمِ، ولی می کَلامِ داشتی و می اِسمِ هَشا نَکِشی.</verse>
				<verse number="9">هارِش، مِن اونانیگه شیطانی عبادتگاهی جا هَسِّنِه و شِرِه یهودی دِنِنِه ولی نینِه، بلگی دِرو زَنِنِه، هارِش، مِن وِشونِه مجبور کِمِّه تا بیئِن و تی لینگ دَکِفَن تا دِنِّن گه مِن تِرِه دوس داشتِمِه.</verse>
				<verse number="10">چونگه تو می کلامِ صبر و تَحَمِلی خَوَری داشتی، مِنَم تِرِه هون آزمودی ساعتی دِلِه دارمِه، هون ساعت گه دِشتِه دِنیایی سَر اِنِه تا زَمینی سَری مَردِنِ، آزمود هاکِنِه.</verse>
				<verse number="11">«مِن زود اِمِه. اونچی گه دارنی رِه، قائِم دار تا کَسی تی تاجِ تیجا نَئیرِه.</verse>
				<verse number="12">هر کی گه پیروز بَوو، شی خِدایی معبدی دِلِه وِرِه سِتون کِمِّه. و دِ هیچ وخت اوجِه ای جا نَشونِه. و مِن شی خِدایی اِسم و شی خِدایی شهری اِسمِ وی سَر نِوِیسِمِه، یَعنی جدیدِ اورشلیم، گه آسِمونی جا می خِدایی طرفی جا اِنِه، و شی جدیدِ اسمِ هَم وی سَر نِوِیسِمِه.</verse>
				<verse number="13">اونگه گوش دارنِه بِشنُئِه گه خِدایی روح کلیساهارِه چی گِنِه.</verse>
				<verse number="14">«لائودیکیه ای کلیسایی فرشته ای سِه بَنویس: «اونگه آمینِ، اونگه وفادارِ و حَیقی شاهِدِ، اونگه خِدایی خلقتی سَرچِشمِئه، هَینجور گِنِه:</verse>
				<verse number="15">تی اعمالی جا خَوَر دارمِه؛ گه نا بَچائی و نا داغ. کاش یا بَچا وِه ای یا داغ.</verse>
				<verse number="16">پس چون وِلَرمی و نا داغی نا بَچا، تِرِه هِتی فِلیکی تَرا دِهِنی جا دیرگا دیم دِمِه.</verse>
				<verse number="17">چون گِنی: ”دولتمندمِه؛ مال و مَنال دارمِه و هیچی ای مِحتاج نیمِه.“ و نَئُونی گه بدبخت و ذلیل و فقیر و کور و لِخت و پَتیئی.</verse>
				<verse number="18">تِرِه نَصیحَت کِمِّه خالِصِ طِلا گه تَشی جا بِگذِشتِه رِه، میجا بَخرینی تا دولتمند بَووئی، و اِسبی لیواسیشون، تا دَکِنی و تی لِختی ای شَرم بَئی نَوو، و مَرهم، تا شی چَشی سَر بَمالی تا بَوینی.</verse>
				<verse number="19">«مِن اونانیگه دوس دارمِه رِه سراکو و تربیت کِمِّه، پَس غیرتی بَواش و توبِه هاکِن.</verse>
				<verse number="20">هارِش، دَری پِشت اِسامِّه و دِ دَر زَمِّه. اگه کَسی می اَوازِ بِشنُئِه و دَرِ میسِه پِی هاکِنِه، دِلِه اِمِه و وی هَمرا شُوم خارمِه و وی هَم می هَمرا.</verse>
				<verse number="21">«هر کی گه پیروز بَوو، هَینِه وِرِه دِمِه گه می هَمرا می تَختی سَر هِنیشِه، هَمونجور گه مِنَم پیروز بَوِمِه و شی پیری هَمرا وی تَختی سَر هِنیشتِمِه.</verse>
				<verse number="22">اونگه گوش دارنِه بِشنُئِه گه خِدایی روح کلیساهارِه چی گِنِه.»</verse>
			</chapter>
			<chapter number="4">
				<verse number="1">اَزما هارشیمِه و یَتِه وا بَوِه دَر، آسِمونی دِلِه بَئیمِه، و هون اوّلین صِدا گه بِشنُس وِمِه گه هِتی یَتِه شیپوری صِدایی تَرا می هَمرا گَب زووِه، یَکَش دییَر بُتِه: «هَیجِه بِرِه لُو، و مِن اونچی گه بعد از هین وِنِه اِتِّفاق دَکِفِه رِه، تِرِه هَم دِمِه.»</verse>
				<verse number="2">هَمون دَم خِدایی روحی جا پِر بَوِمِه و یَتِه تَخت آسِمونی دِلِه بَئیمِه گه یَنَفَر هون تَختی سَر نیشت وِه.</verse>
				<verse number="3">و اونیگه نیشت وِه ای ظاهر، هِتی یَشم و عقیقِ سَنگی تَرا وِه و هون تَختی دُور تا دُور یَتِه رنگین کَمون دَوِه گه هِتی زُمُرّدی تَرا وِه.</verse>
				<verse number="4">هون تَختی دُور تا دُور، بیس و چار تا تَخت دَوِه، و هون تَختایی سَر بیس و چار تا ریش سفید نیشت وِنِه گه اِسبی لیواس شی تَن و طِلا تاج شی سَر داشتِنِه.</verse>
				<verse number="5">تَختی جا، اَلب و گَتِه صِدا و راد ایمو، و هفتا روشِنِ مشعل، تَختی پِش دَوِه، گه خِدایی هفتا روحِنِه.</verse>
				<verse number="6">و تَختی پِش، یَچی دَوِه گه یَتِه شیشه ای دریارِه مونِسِّه، هِتی بِلوری تَرا. تَختی دُور تا دُور و چار گوشِه، چار تا زینِّه مخلوق دَوِنِه، وِشونی تَن هر طرف، پَس و پیش، چِشی جا پِر وِه</verse>
				<verse number="7">اوّلین زینِّه مخلوق، هِتی شیری تَرا وِه و دِوّمین زینِّه مخلوق گوئی تَرا. سوّمین زینِّه مخلوق، آدَمی تَرا وِه و چارمین زینِّه مخلوق، هِتی عقابی تَرا وِه گه دِ پرواز کِردِه.</verse>
				<verse number="8">و هون چار تا زینِّه مخلوق، هر کِدیم شِش تا بال دارِنِه و دُور تا دُور و وِشونی میِن چِشی جا پِرِ، و شُو و روز یَکسَرِه گِنِنِه: «قدّوسِ، قدّوسِ، قدّوسِ خِداوندْ، خِدای قادِرِ مِطلق، ویگه دَوِه و دَرِه و اِنِه.»</verse>
				<verse number="9">هر وخت گه هون زینِّه مَخلوقا، هون تَخت نِشینی سِه، اونیگه تا اَبَد و تا اَبَد زینِّئه، جلال و حِرمت و شِکر پیشکَش کِنِنِه</verse>
				<verse number="10">هون بیس و چار تا ریش سفید هون تخت نِشینی پِش بِنی ای سَر کَفِنِنِه و وِرِه گه تا اَبَد و تا اَبَد زینِّئه پَرَسِش کِنِنِه و شی تاجِ وی تَختی پِش دیم دِنِنِه و گِنِنِه:</verse>
				<verse number="11">«اِی اَمِه خِداوندْ، اِی اَمِه خِدا، تو لایقی گه جلال و حِرمت و قِوّت تِرِه پیشکَش بَوو، چونگه هَمه چیرِه تو خلق هاکِردی و هَمه چی تی خواسه ای هَمرا بوجود بیمو و خَلق بَوِه.»</verse>
			</chapter>
			<chapter number="5">
				<verse number="1">اون موقِه هون تَخت نِشینی راسِ دَسی دِلِه یَتِه طومار بَئیمِه گه وی پِشت و رو بَنوِشت وِه، و هفتا مِهری هَمرا، مِهر و موم بَوِه وِه.</verse>
				<verse number="2">و یَتِه قِدّارِ فِرشتِه بَئیمِه گه بِلَنِ اَوازی هَمرا اعلام کِردِه: «کیِه گه لیاقت دارِه طومارِ وا هاکِنِه وی مِهریشونِه بِشکِنِه؟»</verse>
				<verse number="3">و هیچکی آسِمونی دِلِه، یا زَمینی سَر، یا زَمینی بِن، نَتِنِسِه طومارِ وا هاکِنِه یا وی دِلِه رِه هارشِه.</verse>
				<verse number="4">و مِن شِرو هاکِردمِه زار زار بِرمِه هاکِردن چون هیچکی دَنیوِه گه لیاقت دارِه تا هون طومارِ وا هاکِنِه یا وی دِلِه رِه هارشِه.</verse>
				<verse number="5">هون موقِه یَتِه از ریش سِفیدِن مِنِه بُتِه: «بِرمِه نَکِن؛ هارِش، هون شیر گه یَهودایی قَبیله ای جا و داوودی ریشه ای جائه، پیروز بَوِه، تا طومار و وی هفتا مِهرِ وا هاکِنِه.»</verse>
				<verse number="6">و تختی میِن، هون چارتا زینِّه مخلوق و ریش سِفیدِنی میِن یَتِه وَرکا بَئیمِه اِسّاوِه گه یَتِه قِروونی ای تَرا هفتا شاخ و هفتا چِش داشتِه، گه خِدایی هفتا روحِنِه گه دِشتِه آدمنی گه زَمینی سَر دَرِنِه ای سِه بَرِسانی بَوِنِه.</verse>
				<verse number="7">و وَرکا بوردِه و هون تخت نشینی راسِ دَسی جا طومارِ بَیتِه.</verse>
				<verse number="8">وختی گه طومارِ بَیتِه، هون چار تا زینِّه مخلوق و هون بیس و چار تا ریش سفید، وَرکایی پِش بِنِه ای سَر دکِتِنِه. هر کِدیم از وِشون یَتِه سازِ چنگ شی دَس داشتِنِه و پیالِه هایی طِلایی جا داشتِنِه، گه بُخوری جا پِر وِه گه همون مِقدّسینی دِعاها هَسِّه.</verse>
				<verse number="9">و وِشون یَتِه جدیدِ سرود بَخونِسِنِه گه گِتِه: «تو لیاقت دارنی گه طومارِ بَئیری و وی مِهریشونه بِشکانّی، چونگه قِروونی بَوِه ای و شی خونی هَمرا مَردِنِ هر طایفه و زِوون و قوم و ملَّت، خِدایی سِه بَخری؛</verse>
				<verse number="10">و وِشونِه اَمِه خِدایی سِه پادشاهی و کاهنِن هاکِردی و وِشون زَمینی سَر سَلطنت کِنِنِه.»</verse>
				<verse number="11">اَزما هارشیمِه و یَتِخِیلی فِرِشتگونی صدارِه بِشنُسِمِه گه هون تَخت و زینِّه مخلوقا و هون ریش سِفیدنی دُور تا دُور دَوِنِه. وِشونی تعداد دَسِه دَسِه و هِزارِن هزار وِنِه.</verse>
				<verse number="12">و بِلَنِ صِدایی هَمرا گِتِنِه: «هون وَرکا گه قِروونی بَوِه لیاقت دارنِه گه قِدرَت و ثروت و حکمت و قِوّت، و حِرمَتِ و جلال و برکت وی پیشکَش بَوو.»</verse>
				<verse number="13">اَزما بِشنُسِمِه گه هر خَلق بَوِه ای گه آسِمونی دِلِه و زَمینی سَر و زَمینی بِن و دریایی دِلِه، و هر چی گه اونانی دِلِه دَرِه، گِنِنِه: «هون تخت نشینی سِه و وَرکایی سِه، حمد و ثنا و حِرمت، و جلال و قِوّت بیِه، تا اَبَد و تا اَبَد.»</verse>
				<verse number="14">و هون چار تا زینِّه مخلوق بُتِنِه: «آمین»، و هون ریش سِفیدِن شی دیمی سَر دَکِتِنِه و وِرِه پَرَسِش هاکِردِنِه.</verse>
			</chapter>
			<chapter number="6">
				<verse number="1">هون موقِه وَرکارِه بَئیمِه گه یَتِه از هون هفتا مِهرِ بِشکانیِه، و بِشنُسِمِه گه یَتِه از هون چارتا زینِّه مخلوق یَتِه صِدایی هَمرا، گه هِتی رادی تَرا وِه، بُتِه: «بِرِه!»</verse>
				<verse number="2">مِن بَئیمِه و هارش، یَتِه اِسبی اَسب وِه! و اونیگه وی سَر سِوار وِه، یَتِه تیرکَمون داشتِه، و یَتِه تاج وِرِه هادانِه و اونیگه پیروزی ای هَمرا دیرگا بیمو تا فتح هاکِنِه.</verse>
				<verse number="3">وختی گه وَرکا دِوّمین مِهرِ بِشکانیِه، بِشنُسِمِه گه دوّمین زینِّه مخلوقِ بُتِه: «بِرِه!»</verse>
				<verse number="4">و یَت دییَر اَسب دیرگا بیمو گه هِتی تَشی تَرا سِرخ وِه، اونیگه هون اسبی سَر سِوار وِه، هَین اِجازِه هادا بَوِه تا صلح و سلامتی رِه زَمینی جا بَیرِه تا مَردِن همدیرِ بَکوشِن، و یَتِه گَتِه شَمشیر وِرِه هادا بَوِه.</verse>
				<verse number="5">وختی گه وَرکا، سِوّمین مِهرِ بِشکانیه، بِشنُسِمِه گه سِوّمین زینِّه مخلوقِ بُتِه: «بِرِه!» و مِن بئیمِه و هارِش، یَتِه سیو اَسب وِه و اونیگه هون اَسبی سَر سِوار وِه شی دَسی دِلِه یَتِه ترازو داشتِه.</verse>
				<verse number="6">و هون چارتا زینِّه مخلوقی میِن، یَچی هِتی صِدایی تَرا بِشنُسِمِه گه گِتِه: «یَتِه مَنَّر گَنِّم یَه دینار و سِه تا مَنَّر جو یَه دینار، ولی روغَن و شرابِ ضَرر نَزِن!»</verse>
				<verse number="7">وختی گه وَرکا چارمین مِهرِ بِشکانیِه، چارمین زینِّه مخلوقی صدارِه بِشنُسِمِه گه بُتِه: «بِرِه!»</verse>
				<verse number="8">و مِن بَئیمِه و هارش، یَتِه رنگ و رو بوردِه اَسب وِه و هون کسی اِسم گه اَسبی سَر سِوار وِه مَرگ وِه و مِردِگونی دِنیا وی دِمال ایمو. و وِشونِه اقتدار هادا بَوِه تا زَمینی یَه چارُمِ شَمشیر و قحطی و کِشندِه مَرَض و زَمینی وحشی جانِوَرِنی هَمرا بَکوشِن.</verse>
				<verse number="9">وختی گه وَرکا پَنجِمین مِهرِ بِشکانیِه، مِن قِروونگاهی بِن، هون آدمایی جانِ بَئیمِه گه خِدایی کلامی خاطری و هون شهادتایی گه هادا وِنِه، بَکوشت بَوِه وِنِه.</verse>
				<verse number="10">وِشون بِلَنِ صدایی هَمرا داد زووِنِه و گِتِنِه: «اِی خِداوند گه قادر و قدّوس و حَقی، تا کِی داوَری نَکِنّی و اَمِه خونی تقاصِ زَمینی مَردِنی جا نَئیرنی؟»</verse>
				<verse number="11">و هر کِدیم از وِشونِه، اِسبی قَوا هادا بَوِه و وِشونِه بُتِه بَوِه گه اَقَدی ویشتَر آروم بَئیرین تا وِشونی همخِدمتِن و بِرارِنی تعداد گه قرارِ وِشونی تَرا بَکوشت بَوون، کامل بَوو.</verse>
				<verse number="12">و وختی گه ورکا شِشمین مِهرِ بِشکانیِه، مِن بئیمِه و هارش، یَتِه گَتِه زِلزِلِه بیمو، و آفتاب پِلاسی تَرا سیو بَوِه، و کامِلِ ماه، خونی رنگ بَوِه.</verse>
				<verse number="13">و آسِمونی سِتارِه ایشون بِنِه ای سَر جِر کَتِنِه، هِتی یَتِه اَنجیل داری تَرا گه یَتِه تِنِّ وایی هَمرا دِکت خارنِه و وی کالِ میوه ایشون کَلِنِه.</verse>
				<verse number="14">آسِمون یَتِه لول بَوِه طوماری تَرا غیب بَوِه، هر کوه و جزیره‌ای شی جایی جا بَکِّنی بَوِه.</verse>
				<verse number="15">اَزما زَمینی پادِشاهِن و گَتِ آدَمِن، و فَرموندارِن و پولدارِن و قِدّارِن، و هر نوکَر و هر آزادی، شِرِه غاریشونی دِلِه و کوه و کَمَری کِریشونی میِن جابَدانِه.</verse>
				<verse number="16">وِشون کوهیشون و کِریشونِه گِتِنِه: «اَمِه سَر دَکفین و اَمارِه هون تَخت نِشینی چِشی جا و هون وَرکایی غضبی جا جابَدین.</verse>
				<verse number="17">چون وِشونی گَتِه روزی غضب بَرِسیِه و کیه گه بَتِنِّه طاقت بیارِه؟»</verse>
			</chapter>
			<chapter number="7">
				<verse number="1">اَزما، چار تا فِرِشتِه بَئیمِه، زَمینی چار گوشه اِسّاوِنِه و زَمینی چارتا وایی دَمِ گیتِنِه تا هیچ وایی زَمینی سَر و دریایی سَر و هیچ داری سَر نَزِنِه.</verse>
				<verse number="2">اَزما یَت دییَر فرِشتِه بَئیمِه از اوجِه گه آفتاب در اِنِه، آسمونی سمت لُو بوردِه و زینِّه خِدایی مِهر وی هَمرا دَوِه. و بِلَنِ صِدایی هَمرا هون چار تا فرشته رِه گه وِشونِه قِوّت هادا بَوِه وِه تا زمین و دریارِه صدمِه بَزِنِن، بَخونِسِه و بُتِه:</verse>
				<verse number="3">«تا هون موقِه گه اَما شی خِدایی نوکَرِنی سالی سَرِ مِهر نَزومی، زمین یا دریا یا داریشونِ صدمِه نَزِنین.»</verse>
				<verse number="4">و بِشنُسِمِه مِهر بَوِه ایشونی تعداد صد و چِل و چار هزار نَفَر دِشتِه بنی اسرائیلی قومی طایفه ایشونی جا وِه.</verse>
				<verse number="5">یهودایی طایفه ای جا دِوازِه هزار نَفَر مِهر بَوِنِه، رِئوبینی طایفه ای جا، دِوازِه هزار نَفَر، جادی طایفه ای جا، دِوازِه هزار نَفَر،</verse>
				<verse number="6">اَشیری طایفه ای جا، دِوازِه هزار نَفَر، نَفتالی ای طایفه ای جا، دِوازِه هزار نَفَر، مَنَسی ای طایفه ای جا، دِوازِه هزار نَفَر،</verse>
				<verse number="7">شَمعونی طایفه ای جا، دِوازِه هزار نَفَر، لاوی ای طایفه ای جا، دِوازِه هزار نَفَر، یِساکاری طایفه ای جا، دِوازِه هزار نَفَر،</verse>
				<verse number="8">زِبولونی طایفه ای جا، دِوازِه هزار نَفَر، یوسِفی طایفه ای جا، دِوازِه هزار نَفَر، و بِنیامینی طایفه ای جا دِوازِه هزار نَفَر مِهر بَوِنِه.</verse>
				<verse number="9">اَزما گه بَئیمِه و هارِش، یَتِه گَتِه جَماعَت گه هیچکس نتِنِّسِه هونِه بِشمارِ، هر مِلَّت و هر طایفه و هر قوم و هر زِوونی جا، هَمه هون تَخت و وَرکایی پِش اِسّاوِنِه. اِسبی قَوا شی تَن و نَخلی شاخه ایشونِه شی دَس داشتِنِه.</verse>
				<verse number="10">وِشون بِلَنِ صدایی هَمرا خونِسِنِه: «نِجات اَمِه خِدائیِه، گه تَختی سَر نیشتِه؛ و وَرکائیِه.»</verse>
				<verse number="11">و دِشتِه فِرشتِگون، تَختی دُور و وَر و ریش سِفیدِن و چار تا زینِّه مخلوقی دُور اِسّاوِنِه؛ و وِشون شی دیمی هَمرا بِنِه ای سَر دَکِتِنِه و خِدارِه پَرَسِش کِردِنِه و</verse>
				<verse number="12">گِتِنِه: «آمین! حمد و ثنا و جلال حکمت و شِکر و حِرمت قِوَّت و قدرت اَمِه خِدایی سِه ووئِه، تا اَبَد و تا اَبَد. آمین!»</verse>
				<verse number="13">اَزما یَتِه اَزون ریش سِفیدِن مِنِه داد هاکِردِه و بُتِه: «هَینِن گه اِسبی قَوا شی تَن دارِنِه، کینِه و کِجِه ای جا بیمونِه؟»</verse>
				<verse number="14">مِن وِرِه جِواب هادامِه: «اِی آقا، هَینِه تو دِنّی،» و وی مِنِه بُتِه: «هَینِن هَمونانینِه گه هون گَتِه عذابی جا دیرگا بیمونِه و شی قَوائیشونِه وَرکایی خونی دِلِه بَشوردِنِه و اِسبی هاکِردِنِه.</verse>
				<verse number="15">هَینسِئه گه: «هَینِن خِدایی تَختی پِش دَرِنِه و شُو و روز وی معبدی دِلِه وِرِه خِدمَت کِنِنِه؛ و هون تخت نشین، شی حِضوری هَمرا وِشونِه سَرپَنا دِنِه.</verse>
				<verse number="16">وِشون دِ وَشنی نَوونِنِه، و دِ تَشنی نَوونِنِه، نا آفتاب وِشونی سَر تابِنِه، و نا هیچ گرمایی گه بَسوجانِّه.</verse>
				<verse number="17">چون هون وَرکایی گه تَختی میِن اِسّا، وِشونی چَپون وونِه، و وِشونِه زِندگی ای اُوئی چِشمِه ایشونی سِه رانِمایی کِنِّه. و خِدا هر اَسری رِه وِشونی چِشی جا پاک کِنِّه.»</verse>
			</chapter>
			<chapter number="8">
				<verse number="1">وختی گه وَرکا هَفتِمین مِهرِ بِشکانیِه، حِدود نیم ساعت آسمونی دِلِه سکوت برقرار بَوِه</verse>
				<verse number="2">اون موقِه هون هفتا فرشته رِه بَئیمِه گه خِدایی پِش اِسّنِنِه، و وِشونِه هفتا شیپور هادا بَوِه.</verse>
				<verse number="3">و یَت دییَر فرِشتِه بیمو گه یَتِه طِلا بخورسوج شی هَمرا داشتِه، و قروونگاهی وَر هِرِسا. وِرِه یَتِخِیلی بِخور هادا بَوِه تا اونِه دِشتِه مقدَّسینی دِعاهایی هَمرا قروونگاهی سر گه طِلایی جا وِه تَختی وَر پیشکَش هاکِنِه.</verse>
				<verse number="4">و بِخوری دی، هون فرشته ای دَسی جا مقدَّسینی دعاهایی هَمرا تا خِدایی حضور لُو بوردِه.</verse>
				<verse number="5">اَزما فرشتِه بِخورسوجِ بَیتِه و قروونگاهی تَشی جا پِر هاکِردِه و زَمینی سَر دیم بَدا، و رادی صِدا و اَلبی گه آسمونی دِلِه زووِه و زِلزِلِه بیمو.</verse>
				<verse number="6">هفتا فِرشتِه گه هفتا شیپورِ داشتِنِه، حاضر بَوِنِه تا اونانی صدارِه دَر بیارِن.</verse>
				<verse number="7">اوّلین فِرِشتِه شی شیپوری دِلِه پی هاکِردِه، و تگرگ و تَشی گه خونی هَمرا قاطی وِه، گه زَمینی سَر بَوارِسِه و یَه سِوّمِ زمین بَسوتِه و یَه سِوّمِ داریشون بَسوتِنِه و دِشتِه سبزِ واشیشون بَسوتِنِه.</verse>
				<verse number="8">دِوّمین فِرِشتِه شی شیپوری دِلِه پی هاکِردِه، و یَچی هِتی یَتِه گَتِه کوهی تَرا گه تَش هائیت وِه، دَریایی دِلِه دیم بَدا بَوِه و دریایی یَه سِوّم خون بَوِه.</verse>
				<verse number="9">و دریایی جانِوَرِنی جا یَه سِوّم بَمِردِنِه و کَشتی ایشونی جا یَه سِوّم نابود بَوِنِه.</verse>
				<verse number="10">سوّمین فِرِشتِه شی شیپوری دِلِه پی هاکِردِه و یَتِه گَتِه سِتارِه، هِتی یَتِه مَشعلی تَرا گه دِ سوجِنِه آسِمونی جا یَه سِوّم از روخِنِه ایشون و چشمه‌ ای اُئیشونی سَر دیم بَخاردِه.</verse>
				<verse number="11">هون ستاره ای اِسم ’اَفْسَنْتینِ‘، و یَه سِوّم از اُوئیشون اَفسنتینی هَمرا تَل بَوِنِه. و یَتِخِیلی مَردِن هون اُوئی هَمرا گه تَل بَوِه وِه، بَمِردِنِه.</verse>
				<verse number="12">چارمین فِرِشتِه شی شیپوری دِلِه پی هاکِردِه، و آفتابی یَه سِوّم، و ماهی یَه سِوّم و سِتارِه ایشونی یَه سِوّم ضربه بَخاردِنِه، جوریگه یَه سِوّم از اونِنی نور، تاریک بَوِه. و روزی یَه سِوّم بی‌نور بَمونِسِه و شُویی یَه سِوّم هَم همینجور.</verse>
				<verse number="13">اَزما بَئیمِه و بِشنُسِمِه گه یَتِه عقاب آسِمونی دِلِه هَمونجور گه دِ پَرواز کِردِه بِلَنِ صدایی هَمرا شول داوِه: «وای، وای، وای زَمینی مَردِنی سَر، چونگه هیچی نَمونِسِه هون سِه تا فِرِشتِه ای شِیپوریشونی صدا دَربیِه.»</verse>
			</chapter>
			<chapter number="9">
				<verse number="1">و پنجمین فِرِشتِه شی شیپوری دِلِه پی هاکِردِه، و مِن یَتِه سِتارِه بَئیمِه گه آسِمونی جا زَمینی سَر دیم بَخاردِه و هاویه ای چاهی کِلی گه تَه نارنِه وِرِه هادا بَوِه.</verse>
				<verse number="2">هون فرشتِه هاویه ای چاهِ وا هاکِردِه. هون چاهی جا یَچی هِتی یَتِه گَتِه کورِه ای دی ای تَرا پِرِسا، و آفتاب و هوا هون چاهی دی ای جا تاریک بَوِنِه.</verse>
				<verse number="3">اَزما دی ای میِن، واش پِرِنیشون زَمینی سَر بیمونِه و اونِنِه یَتِه قدرت، هِتی زَمینی عَقرَبایی قِدرتی تَرا هادا بَوِه.</verse>
				<verse number="4">و اونِنِه بُتِه بَوِه گه نا زَمینی واشیشونِ، و نا هیچ سَبزِ گیاه یا داری رِه صدمِه نَزِنِن، بلگی فقط مَردِنی رِه صدمِه بَزنِن گه خِدایی مِهرِ شی سالی سَر نارِنِه.</verse>
				<verse number="5">و اونِنِه اِجازه هادا بَوِه گه هون مَردنِ پَنج ماه عذاب هادِن، بدونِ هَینگه هیچکسِ بَکوشِن. و وِشونی عذاب، هِتی عَقربی عذابی تَرا وِه، هون موقِه گه ینفرِ نیش زَنِّه.</verse>
				<verse number="6">هون روزایی دِلِه مَردِن مَرگی دِمال گِردِنِنِه، ولی اونِه نَنگیرنِه؛ مرگی آرِزو رِه دارِنِه، ولی مَرگ وِشونی جا فِرار کِنِّه.</verse>
				<verse number="7">و هون واش پِرِنیشون هِتی اَسبیشونی تَرانِه گه جَنگی سِه آمادِه بَوِنِه. وِشونی کَلِّه یَچی دَوِه گه هِتی طِلا تاجی تَرا وِه و اونِنی قیافِه هِتی آدَمی تَرا وِه.</verse>
				<verse number="8">اونِنی سَری می، هِتی زَناکِنِنی سَری می ای تَرا وِه و وِشونی دَنِّن هِتی شیرِنی دَنِّنی تَرا وِه.</verse>
				<verse number="9">یَتِه آهنی سینه پوش، شی سینه ایشونی سَر داشتِنِه، و وِشونی بالیشونی صِدا، هِتی اَرابِه ها و یَتِخِیلی اَسبیشونی صدایی تَرا وِه گه جَنگی سِه شیوِنِه.</verse>
				<verse number="10">هونِنی دِم و نیش، هِتی عَقرَبی دِم و نیشی تَرا وِه، و شی دِمی دِلِه هَین قِدرتِ داشتنِه گه مَردِنِ پَنج ماه عذاب هادِن.</verse>
				<verse number="11">هاویه ای چاهی فرشتِه وِشونی پادشاهِ، گه عِبرانینی زِوونی دِلِه وی اِسم’اَبَدونِ‘، و یونانی زِوونی دِلِه ’آپولیونِ‘ یَعنی نابودکننده.</verse>
				<verse number="12">اوَّلین ’وای‘ سَر بَوِه؛ هارش، دِتا دییَر ’وای‘ حَلا وِنِه بیِه.</verse>
				<verse number="13">اَزما، شِشِمین فِرِشتِه شی شیپوری دِلِه پی هاکِردِه، و مِن یَتِه صدا طِلا قروونگاهی چار شاخی جا گه خِدایی حِضور دَرِه بِشنُسِمِه،</verse>
				<verse number="14">گه شِشمین فِرِشتِه گه شیپور داشتِه رِه، بُتِه: «هون چار تا فِرشتِه گه فُراتی گَتِه روخِنِه ای وَر اَسیرِنِه رِه، آزاد هاکِن.»</verse>
				<verse number="15">پَس هون چار تا فرشته گه هون ساعَت و هون روز و هون ماه و هون سالی سِه اَمادِه بَوِه وِنِه، آزاد بَوِنِه تا یَه سِوّمِ آدَمِنِ بَکوشِن.</verse>
				<verse number="16">سَوارِه نظامی تعداد دویست میلیون نفر وِه؛ گه وِشونی تعدادِ بِشنُسِمِه.</verse>
				<verse number="17">اَسبیشون و وی سوارِنِ شی رؤیایی دِلِه هینجور بَئیمِه: اونِنی زِرِه ایشونی رنگ، تَشی سِرخی و کَئو آبی و گوگِردی زردی رِه داشتِه. اَسبیشونی کَلِّه، هِتی شیری کَلِّه ای تَرا وِه و اونِنی دِهِنی جا تَش و دی و گوگِرد دیرگا زووِه.</verse>
				<verse number="18">هَین سِه تا بلایی هَمرا، تَش و دی و گوگِرد گه اونِنی دِهِنی جا دیرگا زووِه، یَه سِوّمِ آدَمِن بَکوشت بَوِنِه.</verse>
				<verse number="19">چون اَسبیشونی قِد وِشونی دِهِن و دِمی دِلِه دَوِه. چون وِشونی دِمیشون هتی ماری تَرائه گه کَلِّه دارنِه و اونِنی هَمرا صدمه زَنِنِه.</verse>
				<verse number="20">بَقیِه آدَمِن، گه هَین سِه تا بَلایی جا بکوشت نَوِنِه، نا شی دَسی کارایی جا توبِه هاکِردِنِه و نا دِویشونی پَرَسِش هاکردنی جا و نا طِلا بِتیشون و نقره ای و برنجی و سَنگی و چویی بِتیشونی پَرَسِش هاکردنی جا، گه نا بَتِنِّنِه بَوینِن و نا اِشنُنِنِه و نا راه شونِنِه.</verse>
				<verse number="21">وِشون شی آدمکُشیها و جادوگریها و بی‌عفتیها و دِزّیهایی جا هَم توبِه نَکِردِنِه.</verse>
			</chapter>
			<chapter number="10">
				<verse number="1">اَزما بَئیمِه یَت دییَر قِدّارِ فِرِشتِه آسِمونی جا جِر ایمو. هون فِرِشته یَتِه اَبری دِلِه دَپیت وِه و یَتِه رَنگین کمون وی سَری وَر و وی قیافه هِتی آفتابی تَرا وِه و وی لینگ هِتی سِتونهایی تَشی تَرا وِه.</verse>
				<verse number="2">و یَتِه کِچیکِ طومارِ وا هاکِرد، شی دَسی دِلِه داشتِه. هون فِرِشته شی راسِ لینگِ دریایی دِلِه و شی چَپِ لینگِ خشکی ای سَر بِشتِه.</verse>
				<verse number="3">و یَتِه گَتِه دادی هَمرا هِتی شیری تَرا نَعرِه بَکِشیِه، و هَمونجور گه نَعرِه کَشیِه، هون هفتا رادی صدا در‌ بیمونِه و گَب بَزونِه.</verse>
				<verse number="4">وختی گه هون هفتا راد گَب بزونِه، خوایسِمِه بَنوِیسِم؛ ولی یَتِه صِدا آسِمونی جا بِشنُسِمِه گه بُتِه: «اونچی گه هون هفتا راد بُتِنِه رِه، مِهر و موم هاکِن و نَنویس.»</verse>
				<verse number="5">اَزما هون فِرشتِه گه بَئی وِمِه دریا و خشکی ای سَر اِسّاوِه، شی راسِ دَسِ آسِمونی سمت بِلَن هاکِردِه</verse>
				<verse number="6">و وِرِه گه تا اَبَد و تا اَبَد زینِّئِه، و آسِمون و هر اونچی گه وی دِلِه دَرِه و زمین و هر اونچی گه وی دِلِه دَرِه و دریا و هر اونچی گه وی دِلِه دَرِه رِه خلق هاکِردِه، قَسَم بَخاردِه گه: «دِ ویشتَر از هین دِمال نَکِفِنِه.</verse>
				<verse number="7">بَلگی هون روزایی دِلِه گه هَفتِمین فِرِشته شی شیپوری صدارِه دیرگا بیارِه، خِدایی راز کامِلاً اَنجام وونِه، هَمونجور گه شی خادِمِن، یَعنی پیغمبرِنی سِه اعلام هاکِردِه.»</verse>
				<verse number="8">اَزما هون صدا گه آسِمونی جا بِشنُس وِمِه، یَکَش دییَر می هَمرا گَب بَزو و بُتِه: «بور و هون وا بَوِه طومارِ گه هون فرشتِه ای دَسی دِلِه گه دَریا و خِشکی ای سَر اِسّائه، بَئیر.»</verse>
				<verse number="9">پَس مِن هون فرشته ای سَمت بوردِمِه و وِرِه بُتِمِه گه هون کِچیکِ طومارِ مِنِه هادِه. فِرِشتِه مِنِه بُتِه: «هَینِه بَئیر و بَخار! تی دِلِه رِه تَل کِنِّه، ولی تی دِهِنی دِلِه هِتی عسلی تَرا شیرِن وونِه.»</verse>
				<verse number="10">مِن هون کِچیکِ طومارِ فرشته ای دَسی جا بَیتِمِه و بَخاردِمِه. می دِهِنی دِلِه هِتی عسلی تَرا شیرِن وِه، ولی هَمتی گه بَخاردِمِه می اِشکَم تَل بَوِه.</verse>
				<verse number="11">مِنِه بُتِنِه: «تو وِنِه یَکَش دییَر یَتِخِیلی قوما و یَتِخِیلی مِلّتا و یَتِخِیلی زِوونا و یَتِخِیلی پادِشاهِنی خَوَری نَبِوَّت هاکِنی.»</verse>
			</chapter>
			<chapter number="11">
				<verse number="1">اَزما یَتِه دِرازِ لولِه، گه هِتی اندازه‌گیری ای چویی تَرا وِه مِنِه هادانِه و بُتِنِه: «پِرِس و خِدایی معبد و قروونگاهِ اَندازِه بَزن و اونانیگه اوجه پَرَسِش کِنِنِه رِه بِشمار،</verse>
				<verse number="2">ولی معبدی کَناپِشِ گه دیرگا دَرِه کار نار و هونِه اندازِه نَزِن، چون هون مِلّتارِه بِسپارِس بَوِه، و وِشون، مِقَدّسِ شَهرِ چِل و دِ ماه لینگِ لُو گیرِنِه.</verse>
				<verse number="3">و مِن شی دِتا شاهدِ اقتدار دِمِه گه پِلاس دَکِنِن، و هزار و دویس و شَص روز نَبِوَّت هاکِنِن.»</verse>
				<verse number="4">وِشون، هَمون دِتا زیتون دار و هَمون دِتا لَمپا پایِنِه گه زَمینی خِداوندی حِضور اِسِّنِنِه.</verse>
				<verse number="5">و اگه کَسی بَخواد وِشونِه صدمه بَزِنِه، وِشونی دِهِنی جا تَش دیرگا اِنِه و وِشونی دِشمَنِنِ سوجانِّه و کِلِین کِنِّه. پس اگه ینفر بَخواد وِشونِه صدمِه بَزِنِه، وِنِه هینجوری بَکوشت بَوو.</verse>
				<verse number="6">وِشون هَین قِدرتِ دارِنِه گه آسِمونِ دَوِنِن تا هون روزایی دِلِه گه نَبِوَّت کِنِنِه وارِش نَوارِه و قِوّت دارِنِه گه اُوئیشونِ خونی تَرا هاکِنِن و هر چَن کَش گه بَخوان هر جور بَلارِه زَمینی سَر بیارِن.</verse>
				<verse number="7">وختی گه وِشون شی شهادتِ تُوم هاکِردِنِه، هون وحشی جانِوَر گه هاویه ای چاهی جا دیرگا اِنِه، وِشونی هَمرا جَنگ کِنِّه و وِشونی سَر هاجِرا وونِه و وِشونِه کِشِنِه.</verse>
				<verse number="8">و وِشونی جِنازِه ایشون هون گَتِه شهری جادِّه ای دِلِه گه کِنایه ای هَمرا سُدوم و مِصر گِنِنِه، زَمینی سَر مونِّه؛ اوجِه گه وِشونی خِداوند مصلوب بَوِه.</verse>
				<verse number="9">سِه روز و نِصفی اَنّا، بعضی آدمن، هر قوم و هر طایفه و هر زِوون و هر مِلّتی جا وِشونی جنازه هایی هارشیَنی سِه شونِنِه و نِلِنِه وِشونِه دَفن هاکِنِن.</verse>
				<verse number="10">اونانیگه زَمینی سَر دَرِنِه وِشونی بَمردنی سِه ذوق کِنِنِه و جَشن گیرِنِه و هَمدِیَرِ هدیه‌ ها دِنِنِه؛ چون هون دِتا پِیغمبر اونانیگه زَمینی سَر دَوِنِه رِه عذاب هادا وِنِه.</verse>
				<verse number="11">ولی سِه روز و نِصف گه بِگذشتِه، زندگی ای نَفَس خِدایی طرفی جا هون دِتا پِیغمبری دِلِه بوردِه، و وِشون لینگی سَر هِرِسانِه، و اونانیگه گه دِ اِشینِه رِه گَتِ تَرس بَیتِه.</verse>
				<verse number="12">اَزما یَتِه بِلَنِ صدا آسِمونی جا بِشنُسِنِه گه وِشونِه بُتِه: «ایجِه لُو بیئین!» و وِشون، یَتِه اَبری دِلِه آسِمونی سِه لُو بوردِنِه و وِشونی دِشمَنِن دِ وِشونِه اِشینِّه.</verse>
				<verse number="13">و هَمون ساعَت، یَتِه گَتِ زِلزِلِه بیمو و شهری یَه دَهِم لی بَخاردِه و هَف هزار نفر هون زِلزِلِه ای دِلِه بَکوشت بَوِنِه و اونانیگه زینِّه بَمونِسِنِه خِیلی بَترسینِه و آسِمونی خِدارِه جلال هادانِه.</verse>
				<verse number="14">دِوّمین ’وای‘ سَر بَوِه. هارِش، سِوّمین «’وای‘ خِیلی زود وِنِه بَرِسِه.</verse>
				<verse number="15">اَزما هفتمین فِرِشتِه شی شیپوری دِلِه پی هاکِردِه؛ و بِلَنِ صداهایی آسِمونی دِلِه دَپیتِه گه گِتِنِه: «دِنیایی پادشاهی، اَمِه خِداوند و وی مَسیحیِه. و وی تا اَبَد و تا اَبَد سلطنت کِنِّه.»</verse>
				<verse number="16">و هون بیس و چار تا ریش سفید گه خِداوندی حِضور شی تَختیشونی سَر نیشت وِنِه، شی دیمی سَر دَکِتِنِه و خِدارِه پرسِش هاکِردِنِه و</verse>
				<verse number="17">بُتِنِه: «اِی خِداوندْ خِدای قادِرِ مطلق تِرِه شِکر کِمّی، اِی تو گه دَری و دَوِه ای. چونگه تو شی گَتِ قِدرَتِ شی دَس بَیتی و سلطنت هاکَردنِ شِرو هاکِردی.</verse>
				<verse number="18">و مِلّتا عصبانی بَوِنِه، ولی تی غضب بَرسیِه، مِردِگونی داوری ای روز بَرسیِه، و هون موقِه بَرِسیِه گه تی خادِمِن، پِیغمبرِن، مِقدَّسین و اونانیگه تی اِسِمی حِرمَتِ دارِنِه، از گَت تا کِچیک، پاداش دِنی و نابود کِنّی اونانیگه زَمینِ نابود هاکِردِنِه.»</verse>
				<verse number="19">اَزما خِدایی معبد آسِمونی دِلِه وا بَوِه؛ و خِدایی عهدی صِنِخ وی معبدی دِلِه معلوم بَوِه؛ و ناخوَکی آسمونی اَلب و راد و گَتِه صدا و زِلزِلِه و هِروشتِ تگرگ وِه گه ایمو.</verse>
			</chapter>
			<chapter number="12">
				<verse number="1">و یَتِه گَتِه نِشونِه آسِمونی دِلِه ظاهِر بَوِه: یَتِه زَنا گه آفتاب شی تَن داشتِه و ماه وی لینگی بِن و یَتِه تاج گه دِوازِه تا سِتارِه داشتِه وی سَر دَوِه.</verse>
				<verse number="2">هون زَنا حامِلِه وِه، و بَزائَنی درد و بَزائنی عذابی جا شیوَن کِردِه.</verse>
				<verse number="3">اَزما یَت دییَر نِشونِه آسِمونی دِلِه ظاهِر بَوِه: هارِش، یَتِه گَتِه سِرخِ اژدها گه هفتا کَلِّه و دَه تا شاخ داشتِه، و وی کَلِّه هایی سَر هفتا تاج دَوِه.</verse>
				<verse number="4">شی دِمی هَمرا آسمونی ستارگونی یَه سِوّمِ جَم هاکِردِه و زَمینی سَر بَشِنیِه. اژدها هون زَنایی پِش گه دِ خوایسِه بَزِه، هِرِسا، تا همتی گه وی وَچه دِنیا بیمو، هونِه بَل هادِه.</verse>
				<verse number="5">هون زَنا یَتِه ریکا بَزا، یَتِه ریکا گه قَرارِ آهنی عصایی هَمرا دِشتِه مِلّتایی سَر حِکومت هاکِنِه. ولی وی وَچِه خِدا و وی تختی سمت بئیت بَوِه.</verse>
				<verse number="6">و هون زَنا صَحرایی سمت بوردِه، هون جایی گه خِدا ویسِه فَراهم هاکِرد وِه، دَر بوردِه، تا اوجِه هزار و دویس و شَص روز وِرِه دارِن.</verse>
				<verse number="7">و آسِمونی دِلِه جنگ بَوِه. میکائیل و وی فرشتگون اژدهایی هَمرا جنگ هاکِردِنِه. اژدها و وی فرشتگون اونانی پِش جنگی سِه هِرِسانِه،</verse>
				<verse number="8">ولی اژدها شِکَست بَخاردِه و دِ آسِمونی دِلِه جایی وِشونی سِه دَنیوِه.</verse>
				<verse number="9">و گَتِه اژدها جِر دیم بَدا بَوِه، یَعنی هون قدیمی مار گه اِبلیس یا شیطان بَخونِس وونِه گه دِشتِه دِنیارِه گِمراه کِنِّه. وی، زَمینی سَر دیم بَدا بَوِه و وی فِرشتگون هَم وی هَمرا جِر دیم بَدا بَوِنِه.</verse>
				<verse number="10">اَزما یَتِه بِلَنِ صدا آسِمونی دِلِه بِشنُسِمِه گه گِتِه: «اِسا اَمِه خِدایی نِجات و قِوَّت و پادشاهی، و وی مَسیحی اقتدار بیمو. چون اونیگه اَمِه بِرارِنِ تِهمت زووِه گه شُو و روز اَمِه خِدایی حِضور وِشونِه تِهمت زَنِّه، جِر دیم بَدا بَوِه.</verse>
				<verse number="11">و وِشون، وَرکایی خونی هَمرا و شی شهادتی کلامی هَمرا وی سَر هاجِرا بَوِنِه. چونگه وِشون شی جانِ دوس ناشتِنِه، حتّی تا مرگی موقِه.</verse>
				<verse number="12">پَس اِی آسِمونِن و اِی کسایی گه آسِمونِنی دِلِه دَرِنی، خِشالی هاکِنین! ولی وای بِحالِ شِما، اِی زمین و اِی دریا، چونگه اِبلیس بدجور غیظی هَمرا شِمِه سَر جِر بیمو، چون دِنِّه وَخت کَمِ.»</verse>
				<verse number="13">و وختی اژدها بَئیِه گه زَمینی سَر دیم بَدا بَوِه، هون زَنایی دِمال بوردِه گه یَتِه ریکا بَزا وِه.</verse>
				<verse number="14">ولی هون گَتِه عقابی دِتا بال هون زَنارِه هادا بَوِه، تا هون جایی گه صَحرایی دِلِه ویسِه فراهم بَوِه وِه پَرواز هاکِنِه و اوجِه ماری جا دور بَمونِّه، زَمونی و زمونایی و نِصفِ زمونی وِرِه دارِن.</verse>
				<verse number="15">هون مار یَتِه اُو هِتی روخِنه ای اُوئی تَرا شی دِهنی جا دیرگا هاکِردِه گه هون زَنایی دِمال بورِه، تا سِل وِرِه شی هَمرا بَوِرِه.</verse>
				<verse number="16">ولی زمین هون زَنایی کِمَک بیمو و شی دِهِنِ وا هاکِردِه و سِلی گه اژدها شی دِهِنی جا دیرگا هاکِرد وِه رِه، بَل هادا.</verse>
				<verse number="17">اَزما اژدها زَنایی سَر غیظ هاکِردِه و بوردِه تا وی بَقیِه نَسلی هَمرا جنگ هاکِنِه؛ یَعنی اونِنی هَمرا گه خِدایی اَحکامی جا اطاعت کِنِنِه و عیسایی شَهادتِ قائِم چَسبِنِنِه.</verse>
				<verse number="18">و اژدها دریالُو مِنتظر بَمونِسِه.</verse>
			</chapter>
			<chapter number="13">
				<verse number="1">اَزما بَئیمِه یَتِه وحشی جانِوَر دریایی جا دِ دیرگا اِنِه. دَه تا شاخ و هفتا کَلِّه داشتِه، دَه تا تاج وی شاخیشونی سَر دَوِه؛ و وی هر کَلِّه ای سر یَتِه کِفرآمیزِ اِسم بَنوِشت بَوِه وِه.</verse>
				<verse number="2">هون وحشی جانِوَر گه مِن بَئیمِه هِتی پلنگی تَرا وِه، و اَشی لینگیشون و شیری دِهِنِ داشتِه. و اژدها، شی قِدرت و شی تَخت و یَتِه گَتِ اقتدارِ وحشی جانِوَرِ هادا.</verse>
				<verse number="3">یَتِه از هون وحشی جانِوَری کَلِّه ها، انگار یَتِه کِشنده زَخم بَئیت وِه، ولی هون کِشندِه زخم خِب بَوِه وِه و دِشتِه زمین بِهت هاکِردِنِه و هون وحشی جانِوَری جا پیروی هاکِردنِه.</verse>
				<verse number="4">مَردِن اژدهارِه پَرَسِش کِردِنِه چون شی اقتدارِ هون وحشی جانِوَرِ هادا وِه. و هون وحشی جانِوَرم پَرَسِش کِردِنِه و گِتِنِه: «کیِه گه بَتنِّه هون وحشی جانوری تَرا ووئِه؟ کیِه گه بَتِنِّه وی هَمرا جنگ هاکِنِه؟»</verse>
				<verse number="5">یَتِه دِهِن هون وحشی جانِوَرِ هادا بَوِه تا غِرور و کِفری هَمرا گَب بَزِنِه، و وِرِه اِجازه هادا بَوِه تا چِل و دِ ماه شی اقتدارِ به کار بَیرِه.</verse>
				<verse number="6">وی شی دِهِنِ وا هاکِردِه تا خِدارِه کِفر بُئِه، کِفر بُتَن وی اِسم و اوجه گه مونِّه، یَعنی اونانیگه آسِمونی دِلِه دَرِنِه.</verse>
				<verse number="7">و هین هَم، وِرِه اِجازه هادا بَوِه گه مِقدّسینی هَمرا جنگ هاکِنِه و اونانی سَر پیروز بَوو؛ و وِرِه اقتدار هادا بَوِه تا هر طایفه، مَردِن، زِوون و قومی سَر حاکِم ووئه.</verse>
				<verse number="8">و دِشتِه اونانیگه زَمینی سَر دَرِنِه و هون وحشی جانِوَرِ پرسش کِنِنِه - یَعنی هر کَس گه وی اِسم، وَرکایی حیاتی دَفتری دِلِه بَنوِشت نَوِه، همون وَرکا گه پِش از هَینگه دِنیا خلق بَوو قِروونی بَوِه وِه.</verse>
				<verse number="9">اونگه گوش دارنِه بِشنُئِه:</verse>
				<verse number="10">اگه قَرار ووئه یَنَفر اَسیر بَوو، اَسیری ای سِه شونِه. اگه قرار ووئه ینفر شَمشیری هَمرا بَکوشت بَوو، وِنِه شَمشیری هَمرا بَکوشت بَوو. و هَین مقدّسینی پایداری و وِشونی ایمونِ خواینِه.</verse>
				<verse number="11">اَزما یَت دییَر وحشی جانِوَر بَئیمِه گه زَمینی جا دیرگا اِنِه. دِتا شاخ هِتی وَرکایی تَرا داشتِه و اژدهایی تَرا گَب زووِه.</verse>
				<verse number="12">وی، اوّلین وحشی جانِوَری دِشتِه اقتدارِ وی عوض به کار گیتِه، و زمین و اونانیگه زَمینی سَر دَرِنِه رِه مجبور کِردِه گه اوّلین وحشی جانِوَر گه وی کِشنده زخم خِب بَوِه وِه رِه پَرَسِش هاکِنِن.</verse>
				<verse number="13">دِوّمین وحشی جانِوَر گَتِه نِشونِه ها و معجزات نِمایش بِشتِه، جوریگه حتّی مَردِنی چِشی پِش آسِمونی جا تَش زَمینی سَر بیاردِه.</verse>
				<verse number="14">و هون نِشونِه ها و معجزاتی خاطری گه اجازه داشتِه هون اوّلین وحشی جانِوَری عوض به کار بَیرِه، اونانیگه زَمینی سَر دَوِنِه رِه گول بَزو و وِشونِه بُتِه یَتِه مِجَسَمِه هون وحشی جانِوَری جا بَساجِن گه شمشیری هَمرا زخمی بَوِه، ولی با هَین وجود زینِّه بَمونِسِه.</verse>
				<verse number="15">و وِرِه اِجازه هادا بَوِه تا هون وحشی جانِوَری مِجَسمِه رِه نَفَس هادِه تا هون وحشی جانِوَری مِجَسمِه بَتِنِّه حتّی گَب بَزِنِه و باعث بَوو اونانیگه وحشی جانِوَری مِجَسمِه رِه پَرَسِش نَکِردِنِه بَکوشت بَوون.</verse>
				<verse number="16">هَینجوری، دِشتِه آدمِنِ از گَت تا کِچیک، پولدار و فقیر، و نوکَر و آزادِ مجبور کِردِه تا شی راسِ دَس یا شی سالی سَر علامت بِلِن.</verse>
				<verse number="17">تا هیچکَس نَتِنِّه بَخرینِه یا بَروشِه، بِجز اونیگه هون علامت، یَعنی هون وحشی جانِوَری اِسم یا وی اِسمی شِمارِ رِه دارِه.</verse>
				<verse number="18">هَین حِکمت خواینِه. هر کی فهم دارنِه، بِل تا هون وحشی جانِوَری شِمارِ رِه حِساب هاکِنِه، چونگه هون شِمارِ اِنسونی شِمارِ هَسِّه و وی شِمارِ شِشصد و شَص و شِش هَسِّه.</verse>
			</chapter>
			<chapter number="14">
				<verse number="1">اَزما بَئیمِه و هارش، هون وَرکا صَهیونی کوهی سَر اِسّاوِه، و وی هَمرا صَد و چِل و چار هزار نفر دَوِنِه گه شی سالی سَر وی اِسم و وی پیری اِسمِ بَنوِشت داشتِنِه.</verse>
				<verse number="2">و مِن آسمونی جا یَتِه صِدا بِشنُسِمِه، یَتِخِیلی اُوئی صِدایی تَرا، و رادی تَرا بِلَن وِه. هون صِدا گه بِشنُسِمِه هِتی چنگ‌نَوازِنی صدایی تَرا وِه هون موقِه گه چَنگ زَنِنِه.</verse>
				<verse number="3">و وِشون هون تَختی پِش و هون چارتا زینِّه مخلوق و هون ریش سِفیدِنی پِش یَتِه جدیدِ سِرود بَخونِسِنِه. هیچکس نَتِنِّسِه هون سِرودِ یاد بَیرِه، بجز هون صَد و چِل و چار هزار نَفَر گه زَمینی مَردنی میِن یَکَش دییَر بَخری بَوِه وِنِه.</verse>
				<verse number="4">وِشون هَمون کَسائینِه گه شِرِه زَناکِنِنی هَمرا نجِس نَکِردِنِه، چون هَین مَرداکِنِن اَذَبنِه. وِشون همون کَسائینِه گه وَرکا هر کِجِه بورِه وی دِمال شونِنِه. وِشون آدَمِنی میِنی جا یَکَش دییَر بَخری بَوِنِه تا خِدا و وَرکارِ نوبَر ووئن.</verse>
				<verse number="5">و وِشونی دِهِنی دِلِه هیچ دِروئی بَنگیت نَوِه چون وِشون بی عیبِنِه.</verse>
				<verse number="6">اَزما یَت دییَر فِرِشتِه بَئیمِه گه آسِمونی میِن پَرواز کِردِه و اَبَدی اِنجیل شی هَمرا داشتِه تا هونِه اونانیگه زَمینی دِلِه دَرِنِه، و هر مِلّت و طایفه و زِوون و قومِ اعلام هاکِنِه.</verse>
				<verse number="7">و وی یَتِه بِلَنِ صدایی هَمرا بُتِه: «خِدایی جا بَتِرسین و وِرِه جَلال هادین، چون وی داوری ای ساعت بَرِسیِه. وِرِه پَرَسِش هاکِنین، ویگه آسِمون و زمین و دریا و چِشمِه‌ ایشونی اُو رِه خَلق هاکِردِه.»</verse>
				<verse number="8">و یَت دییَر فِرشتِه یَعنی دِوّمین فِرِشتِه وی دِمال سَر بیمو و بُتِه: «لی بَخاردِه! هون گَتِ بابِل لی بَخاردِه! اونیگه شی زِناکاری ای شَرابی جا دِشتِه مِلّتارِه هادا.»</verse>
				<verse number="9">اَزما یَت دییَر فِرِشتِه یَعنی سِوّمین فِرِشتِه هون دِتایی دِمال سَر بیمو و یَتِه بِلَنِ صدایی هَمرا بُتِه: «اگه کَسی هون وحشی جانِوَر و وی مِجَسَمِه رِه پَرَسِش هاکِنِه و شی سالی سَر یا شی دَسی سَر وی علامتِ قَبول هاکِنِه،</verse>
				<verse number="10">وی هَم خِدایی غضبی شَرابی جا خارنِه هون شرابی گه پِر ملات و خالِصِ، خِدایی غَضَبی پیالِه ای دِلِه بَریخت بَوِه. وی، مِقدَّسِ فِرشتِگونی پِش و وَرکایی پِش تَش و گوگردِی هَمرا عَذاب کَشِنِه.</verse>
				<verse number="11">و وِشونی عذابی دی تا اَبَد و تا اَبَد لُو شونِه. و اونانیگه هون وحشی جانِوَر و وی مِجَسَمِه رِه پَرَسِش کِنِنِه و هر کَس گه وی اِسمی علامتِ قَبول کِنِّه، نا روزی دِلِه آسایش دارنِه و نا شُویی دِلِه.»</verse>
				<verse number="12">هَین مقدَّسینی پایداری رِه خواینِه، وِشون گه خِدایی اَحکام و مسیحی ایمونِ دارِنِه.</verse>
				<verse number="13">و آسِمونی جا یَتِه صِدا بِشنُسِمِه گه گِتِه، «هَینِه بَنویس: خِشا بِحالِ اونانیگه بعد از هین خِداوندی دِلِه میرِنِه.» و خِدایی روح گِنِه: «راساسی خِشا بِحالِ وِشون گه شی زَحمتایی آسایشِ گیرِنِه، چون وِشونی اعمال، وِشونی دِمالسَر اِنِه!»</verse>
				<verse number="14">اَزما بَئیمِه و هارِش، یَتِه اِسبی اَبر و هون اَبری سَر یَنَفَر نیشت وِه گه اِنسونی ریکارِه مونِّسِه و یَتِه طِلا تاج شی کَلِّه ای سَر داشتِه و یَتِه تیجِ دارِ شی دَسی دِلِه.</verse>
				<verse number="15">و یَت دییَر فِرِشتِه معبدی جا دیرگا بیمو و بِلَنِ صِدایی هَمرا اونیگه اَبری سَر نیشت وِه رِه بُتِه: «شی دارِ رِه بَئیر و دِرُو هاکِن، چون دِرُوئی موقِه بَرِسیِه و زَمینی مَحصول حِسابی بَرسیِه.»</verse>
				<verse number="16">پَس اونیگه اَبری سَر نیشت وِه شی دارِ رِه زَمینی سَر بَچِرخانیِه و زمین دِرُو بَوِه.</verse>
				<verse number="17">اَزما یَت دییَر فِرِشتِه معبدی جا گه آسِمونی دِلِه وِه دیرگا بیمو و وی هَم یَتِه تیجِ دارِ شی دَس داشتِه.</verse>
				<verse number="18">اَزما یَت دییَر فِرِشتِه گه تَشی اِقتدارِ داشتِه قِروونگاهی جا دیرگا بیمو و بِلَنِ صدایی هَمرا اونیگه تیجِ دارِ داشتِه رِه، بُتِه: «شی تیجِ دارِ رِه بَئیر و انگوری خوشِه ایشونِه زَمینی رَزی جا بَچین، چون زَمینی اَنگوریشون بَرِسیِه.»</verse>
				<verse number="19">پَس هون فِرشتِه شی دارِ رِه زَمینی سَر بَچِرخانیِه و زَمینی اَنگوریشونِه جَم هاکِردِه و شرابی گَتِه حوضی دِلِه گه خِدایی غضب وِه بَریختِه.</verse>
				<verse number="20">و اَنگوریشون شرابی حوضی دِلِه گه شَهری دیرگا وِه، دَمِت بَوِه و هون حوضی جا خون سَرازیر بَوِه و خون تا اَسبِنی اوساری قَد لُو بیمو، و وی دِرازا سیصد کیلومتر وِه.</verse>
			</chapter>
			<chapter number="15">
				<verse number="1">هون موقِه یَت دییَر گَتِ نِشونِه و عجیب آسِمونی دِلِه بَئیمِه: هَفتا فرشته گه هَفتا بَلا وِشونی هَمرا وِه، وِشون آخرین بَلائیشون هَسِّنِه - چون وِشونی هَمرا خِدایی غضب تُوم بَوِه.</verse>
				<verse number="2">و یَچی بَئیمِه گه هِتی شیشه ای دریارِه مونِسِّه گه تَشی هَمرا قاطی بَوِه وِه، و اونانی رِه هَم بَئیمِه گه شیشه ای دَریایی وَر اِسّاوِنِه و هون وحشی جانِوَر و وی مِجَسَمِه و وی اِسمی شِمارِه ای سَر پیروز بَوِه وِنِه و خِدایی سازیشونی چنگ وِشونی دَسی دِلِه دَوِه.</verse>
				<verse number="3">و وِشون خِدایی خادم موسایی سرود، و وَرکایی سِرودِ خونِسِنِه و گِتِنِه: «تی کارا گَت و عجیبِ، اِی خِداوندْ خِدای قادِرِ مِطلق. تی راهها چَنّی عدل و حَقِ، اِی مِلّتهایی پادشاه.</verse>
				<verse number="4">اِی خِداوند، کیِه گه تیجا نَتِرسِه، و تی اِسمِ جَلال نَدِه؟ چون فقط تو، قدّوسی. دِشتِه مِلّتیشون اِنِنِه و تِرِه پَرَسِش کِنِنِه چونگه تی عادلانه کارا آشکار بَوِه.»</verse>
				<verse number="5">اَی بَئیمِه گه شَهادتی کیمِه ای مِقدّسِ جا، آسِمونی دِلِه وا بَوِه.</verse>
				<verse number="6">و هفتا فِرشته گه هَفتا بَلارِه داشتِنِه هون مِقدّسِ جایی جا دیرگا بیمونِه و وِشون یَتِه لیواس کَتونِ پارچه ای جا گه پاک وِه و سو سو زووِه دَکِرد وِنِه و یَتِه شال گه طِلایی جا وِه شی سینه ای دور داشتِنِه.</verse>
				<verse number="7">و یَتِه از هون چارتا زینِّه مَخلوق، هون هفتا فِرشته رِه هفتا طِلا پیالِه گه خِدایی غضبی جا پِر وِه هادا، خِدایی گه تا اَبَد و تا اَبَد زینِّئِه.</verse>
				<verse number="8">و هون مِقدّسِ جا، خِدایی جَلال و قِوّتی هَمرا دی ای جا پِر بَوِه، و تا هون موقِه گه هون هَفتا فرشتِه ای هفتا بَلا تُوم نَوِه، هیچکَس نَتِنِّسِه هون مِقدّسِ جایی دِلِه بورِه.</verse>
			</chapter>
			<chapter number="16">
				<verse number="1">اَزما مَعبدی جا یَتِه بِلَنِ صدا بِشنُسِمِه گه هون هَفتا فرشتِه رِه گِتِه: «بورین و خِدایی غضبی هفتا پیالِه رِه زَمینی سَر بَشِنین.»</verse>
				<verse number="2">پس اوّلین فِرِشتِه بوردِه و شی پیالِه رِه زَمینی سَر بَشِنیِه، و زخمایی گه بَدنِما و دَردی هَمرا وِه، هون مَردِنی سَر ظاهر بَوِه گه هون وحشی جانِوَری علامتِ داشتِنِه و وی مِجسَمِه رِه پَرَسِش کِردِنِه.</verse>
				<verse number="3">دِوّمین فِرِشتِه شی پیالِه رِه دَریایی دِلِه بَشنیِه، و دریا هتی بَمِردِه آدمی خونی تَرا بَوِه، و هر چی گه دریایی دِلِه جان داشتِه بَمِردِه.</verse>
				<verse number="4">سِوّمین فِرِشتِه شی پیالِه رِه روخِنِه ایشون و چِشمِه ایشونی اُوئی دِلِه بَشِنیِه، اونِن خون بَوِنِه.</verse>
				<verse number="5">و بِشنُسِمِه هون فِرشتِه گه هون اُوئیشونی اختیار وِرِه هادا بَوِه وِه، بُتِه: «اِی قدّوس، تو عادلی، تو گه دَری و دَوِه ای، چون هَین مِجازاتیشونِه تو بیاردی؛</verse>
				<verse number="6">چونگه وِشون مِقَدّسین و پِیغمبرِنی خونِ بَریختِنِه، و تو وِشونِه خون هادایی تا بَنوشِن هَین اونچیِه گه وِشونی حَقِّ!»</verse>
				<verse number="7">و بِشنُسِمِه گه قِروونگاه گِنِه: «اَرِه، اِی خِداوندْ خِدای قادِرِ مِطلق، تی داوری ایشون حَق و عَدلِ.»</verse>
				<verse number="8">چارمین فِرِشتِه شی پیالِه رِه آفتابی سَر بَشنیِه، و آفتابِ اِجازه هادا بَوِه تا مَردِنِ تَشی هَمرا بَسوجانِّه.</verse>
				<verse number="9">مَردِن گَرمایی حرارتی جا بَسوتِنِه و خِدایی اِسمِ گه هَین بَلاهایی قدرتِ دارنِه، لعنت هاکِردِنِه، وِشون توبِه نَکِردِنِه و وِرِه جَلال نَدانِه.</verse>
				<verse number="10">پنجمین فِرِشتِه شی پیالِه رِه هون وحشی جانِوَری تَختی سَر بَشنیِه و وی پادشاهی ای مملکتِ ظلِماد بَیتِه.آدَمِن اَنّی گه درد داشتِنِه، شی زِوونِ گاز گیتِنِه.</verse>
				<verse number="11">و شی دردا و زَخمایی خاطری، آسِمونی خِدارِه لعنت کِردِنِه. وِشون شی کارایی جا توبِه نَکِردِنِه.</verse>
				<verse number="12">شِشمین فِرِشتِه شی پیالِه رِه هون گَتِ روخِنه، فُراتی سَر بَشِنیِه و وی اُو خِشک هایتِه تا راهِ هون پادشاهنی سِه گه مَشرقی جا اِنِنِه آمادِه هاکِنِه.</verse>
				<verse number="13">اَزما بَئیمِه اِژدهایی دِهِنی جا و هون وحشی جانِوَری دِهِنی جا و دِردِرو پِیغمبَرِنی دِهنی جا سِه تا پلیدِ روح گه وَگی تَرا وِنِه دیرگا بیمونِه.</verse>
				<verse number="14">چون هَینِن دِویشونی اَرواحِنِه گه نِشونِه و معجِزِات اُرِنِه و دِشتِه دِنیایی پادشاهنی وَر شونِنِه تا وِشونِه خِدای قادِرِ مِطلقی گَتِ روزی دِلِه جنگی سِه جَم هاکِنِن.</verse>
				<verse number="15">«هارِش، مِن هِتی دِزّی تَرا اِمِه! خِشا بِحالِ اونیگه ویشار بَمونِّه و لیواس دَکِرد وو، نَکِنِه لِخت و پَتی راه دَکِفِه و هَمه وی رِسوایی رِه بَوینِن.»</verse>
				<verse number="16">و هون سِه تا پَلیدِ روح، زَمینی پادشاهنِ یَتسَر جَم هاکِردِنِه گه عِبرانیِنی زِوون هونِه’حارمَگِدّون‘ گِنِنِه.</verse>
				<verse number="17">هفتمین فِرِشتِه شی پیالِه رِه هوایی دِلِه بَپاشیِه و یَتِه بِلَنِ صدا هون تخت و معبدی جا بیمو گه: «تُوم بَوِه!»</verse>
				<verse number="18">و آسمونی اَلب و راد پِرِسا، و یَتِه گَتِ زِلزِلِه اِتِّفاق دَکِتِه، اونجور گَتِه زِلزِلِه گه وی تَرا از هون موقه گه آدم زَمینی دِلِه دَوِه، تا اَلَن اِتِّفاق نَکِت وِه.</verse>
				<verse number="19">گَتِ شهر سِه تا گِلی بَوِه و مِلّتیشونی شَهرا لی بَخاردِنِه. و خِدا هون گَتِ بابِلِ شی یاد بیاردِه و یَتِه شَرابی پیالِه، گه شی غضبی تَشی جا پِر وِه، وِرِه هادا بَخارِه.</verse>
				<verse number="20">و هر جزیره‌ ای دَربوردِنِه و دِ هیچ کوهی دَنیوِه.</verse>
				<verse number="21">و گَتِه تَگَرگی گه هر کدیم دور و بَرِ پَنجاه کیلو وزن داشتِه؛ آسمونی جا آدمنی سَر بَوارِسِه، آدمِن، خدارِه تگرگی بلایی خاطری لعنت هاکِردِنِه، چون هَین بَلا خِیلی سخت وِه.</verse>
			</chapter>
			<chapter number="17">
				<verse number="1">اَزما یَتِه از هون هَفتا فِرشتِه گه هَفتا پیالِه داشتِنِه پِش بیمو و مِنِه بُتِه: «بِرِه، تا هون گَتِ فاحِشه ای داوری گه خِیلی اُوئی سَر نیشتِه رِه، تِرِه هَم هادِم.</verse>
				<verse number="2">ویگه زَمینی پادشاهِن وی هَمرا زِنا هاکِردِنِه و اونانیگه زَمینی سَر دَرِنِه وی زِناکاری ای شَرابی جا مَس بَوِنِه.»</verse>
				<verse number="3">هون فِرشتِه خِدایی روحی دِلِه مِنِه صَحرا بَوِردِه. اوجِه یَتِه زَنا رِه بَئیمِه گه یَتِه سِرخِ وحشی جانِوَری سَر سِوار وِه. هون جانِوَری تَن، کِفرآمیزِ اِسمهایی هَمرا بَپوشانی وِه، و هفتا کَلِّه و دَه تا شاخ داشتِه.</verse>
				<verse number="4">هون زَنا، یَتِه سِرخ و اَرغوونی لیواس شی تَن داشتِه گه طِلا و جواهر و مِرواری ای هَمرا بَزَک بَوِه وِه. و یَتِه پیالِه طِلایی جا شی دَس داشتِه گه وی زِنایی زِشتیها و ناپاکی هایی جا پِر وِه.</verse>
				<verse number="5">و وی سالی سَر هَین مَرموزِ اِسم بَنوِشت بَوِه وِه: «گَتِ بابِل، فاحشه ایشون و زَمینی زِشتیهایی مار.»</verse>
				<verse number="6">و بَئیمِه گه هون زَنا مِقدّسینی خون و اونانیگه عیسایی خاطری شهید بَوِنِه ای خونی هَمرا مَسِّ. هَمین گه زَنارِه بَئیمِه خِیلی تَعَجب هاکِردِمِه.</verse>
				<verse number="7">ولی فِرِشته مِنِه بُتِه: «چه اَنّی تَعَجِب هاکِردی؟ مِن هون زَنایی راز و هون وحشی جانِوَری راز گه هفتا کَلِّه و ده تا شاخ دارنِه و زَنا وی سَر سِوارِه رِه، تیسِه گِمِه.</verse>
				<verse number="8">هون وحشی جانِوَر گه بَئی، دَوِه، اَلَن دِ دَنیِه، و خِیلی زود هاویه ای چاهی جا دیرگا اِنِه و هَلاکتی سمت شونِه. و اونانیگه زَمینی سَر دَرِنِه گه وِشونی اِسم از موقِه ای گه دِنیا خلق بَوِه حیاتی دفتری دِلِه بَنوِشت نَوِه، هون وحشی جانِوَری بَئیَنی جا تَعَجِب کِنِنِه، چون وی دَوِه، اَلَن دَنیِه، و خِیلی زود اِنِه.</verse>
				<verse number="9">«هَین یَتِه حَکیمِ عقل خواینِه. هون هَفتا کَلِّه، هفتا کوهِنِه گه هون زَنا اونِنی سَر نیشتِه.</verse>
				<verse number="10">گه هفتا پادشاهِنِه گه وِشونی جا پَنج نفر از بِین بوردِنِه، و یَتِه دَرِه و یَتِه از وِشون حلا نیمو، و هون موقِه گه بیِه، وِنِه بَمونِّه ولی یَه مِدّتِ کَم.</verse>
				<verse number="11">هون وحشی جانِوَر گه دَوِه و اَلَن دَنیِه، هَشتمین پادشاهِ. ویَم هون هفت نَفریِه و هلاکتی سمت شونِه.</verse>
				<verse number="12">«هون دَه تا شاخ گه بَئی، دَه تا پادشاهِنِه گه حَلا سلطنتی سِه نَرِسینِه. ولی وِشون قرارِ گه یَه ساعت هون وحشی جانِوَری هَمرا پادشاهنی اقتدارِ بَیرِن.</verse>
				<verse number="13">وِشون هَمه یَتِه فِکر دارِنِه و شی قِدرت و اقتدارِ هون وحشی جانِوَرِ دِنِنِه.</verse>
				<verse number="14">وِشون وَرکایی هَمرا جنگ کِنِنِه، ولی هون وَرکا وِشونی سَر پیروز وونِه، چون وی، خِداوندی خِداوندِن و پادشاهِ پادشاهِن هَسِّه - و اونانیگه وی هَمرا دَرِنِه، وی دعوت بَوِه ایشون و انتخاب بَوِه ایشون و وی وفادارِنِنِه.»</verse>
				<verse number="15">و هون فِرشته مِنِه بُتِه: «هون اُوئیشون گه بَئی، هون جایی گه فاحشه نیشتِه، وِشون همون قوما و جماعتا و مِلّتا و زِوونا هَسِّنِه.</verse>
				<verse number="16">و هون دَه تا شاخ و وحشی جانِوَر گه بَئی، فاحشه ای جا بیزار وونِنِه. وِشون هون فاحشه رِه تنیا اِلنِنِه و وِرِه لِخت و پَتی وِل کِنِنِه. وی تَنی گوشتِ خارِنِه و وِرِه تَشی دِلِه سوجانِنِه.</verse>
				<verse number="17">چونگه خِدا وِشونی دِلی دِلِه بِشتِه تا وی خواسِّه رِه بِجا بیارِن و همفکر ووئِن، تا شی سلطنتی قِدرتِ هون وحشی جانِوَری دَس بِسپارِن، تا خِدایی کَلام اَنجام بَوو.</verse>
				<verse number="18">و هون زَنا گه بَئی هَمون گَتِ شَهرِ، گه زَمینی پادشاهِنی سَر حِکومت کِنِّه.»</verse>
			</chapter>
			<chapter number="18">
				<verse number="1">اَزما بئیمِه یَت دییَر فِرِشتِه آسِمونی جا دِ جِر اِنِه گه یَتِه گَتِ اقتدار داشتِه و زمین وی جَلالی هَمرا نورانی بَوِه.</verse>
				<verse number="2">یَتِه بِلَنِ صدایی هَمرا داد بَزو گه: «لی بَخاردِه! گَتِ بابِل لی بَخاردِه! هون دِویشونی خِنِه بَوِه! و هر ناپاکِ اَرواحی مَقَر، و هر ناپاکِ پَرنده ای کِلی، و هر وحشی جانِوَری کِلی گه ناپاک و نفرت انگیزِ.</verse>
				<verse number="3">چون وی هرزگی ای هوا و هَوَسی شرابی جا دِشتِه مِلّتیشون بَخاردِنِه. و زَمینی شاهِن وی هَمرا زِنا هاکِردِنِه، و زَمینی تاجِرِن وی زیادی تَجَمِّلاتی جا پولدار بَوِنِه.»</verse>
				<verse number="4">اَزما یَت دییَر صدا آسِمونی جا بِشنُسِمِه گه گِتِه: «اِی می قوم، هون شَهری جا دیرگا بیئین، نَوو گه وی گِناهِنی دِلِه شریک بَووئین، نَوو گه وی بَلائیشون شِمِه سَر هَم بیِه،</verse>
				<verse number="5">چونگه وی گِناهِن تا آسِمون بَرِسیِه، و خِدا وی خطاهارِه شی یاد بیاردِه.</verse>
				<verse number="6">هَمونجور گه وی بَقیِه ای هَمرا رفتا هاکِردِه وی هَمرا رفتار هاکِنین؛ هون کارایی عوض گه هاکِردِه، دِ بالینِه وِرِه عوض هادین. هون شرابی پیاله ای دِلِه گه شِه دِرِس هاکِردِه، دِ بالینه وِرِه هادین.</verse>
				<verse number="7">هَمون اَنّا گه شِرِه جلال هادا و تَجَمِلاتی دِلِه زندگی هاکِردِه همون اَنّا وِرِه عذاب و شیوَن هادین. چون شی دِلی دِلِه گِنِه، ”مِن هینجوری، هِتی یَتِه مَلَکِه‌ ای تَرا نیشتِمِه. بیوِه نیمِه و هیچ وَخت شیوَن نَکِّمِه.“</verse>
				<verse number="8">هَینِسه وی بلاها یَه روزی دِلِه اِنِنِه، مرگ و شیون و قَحطی. و تَشی هَمرا سوجِنِه. چونگه خِداوندْ خِدایی گه وِرِه داوری هاکِردِه قادِرِ.»</verse>
				<verse number="9">و زَمینی پادشاهِن گه وی هَمرا زِنا هاکِردِنِه و وی هَمرا تَجَمِّلاتی دِلِه زندگی هاکِردِنِه، وختی وی بَسوتَنی دی رِه بَوینِن، ویسِه شیوَن و زاری کِنِنِه و ویسِه عزا گیرِنِه.</verse>
				<verse number="10">وی تَرسی عذابی جا دیاری اِسِّنِنِه و گِنِنِه: «وای، وای! اِی گَتِ شهر، اِی بابِل، اِی قِدّارِ شهر! چون یَه ساعتی سَر تی داوری بیمو!»</verse>
				<verse number="11">و زَمینی تاجرِن ویسِه بِرمِه کِنِنِه و عزا گیرِنِه، چون هیچکس دِ وِشونی بارِ نَخرینِه،</verse>
				<verse number="12">یَعنی بارِ طِلا و نِقرِه و جواهرات و مِرواری؛ گِرونِ نازِکِ کَتون و ابریشم و ارغوان و سِرخِ حریری بارِ؛ جورواجورِ عطردارِ چو و جورواجورِ ظرفایی بار و جورواجورِ عاجیشون و جورواجورِ گِرونِ چویی ظرفیشون و مفرق و آهن و مرمَرِ بار،</verse>
				<verse number="13">دارچین و اَدویه و خِش بی بُخور و مُر و کندری بار؛ شراب و روغَن زیتون و خِبِ آرد و گَنِّمی بار؛ گُو و گِسَنِن و گَلِّه ها و اَسبِن و وِشونی اَرابه‌ ها و نوکَرِن یَعنی آدَمِنی جان.</verse>
				<verse number="14">وِشون گِنِنِه: «هون میوِه گه تی جان وی آرزو رِه داشتِه، از دَس بوردِه. دِشتِه تی تَجَمِلات و شِکوه به باد بوردِه، و دِ هیچ وَخت اونانِه بِدس نیارنی.»</verse>
				<verse number="15">و هَین بارِنی تاجرِن گه وی هَمرا پولدار بَوِنِه، هون عذابی تَرسی جا گه وی کَشِنِه، دیاری اِسِّنِنِه و بِرمِه کِنِنِه و گَتِه شیوَنی هَمرا</verse>
				<verse number="16">گِنِنِه: «وای، وای! اِی گَتِ شهر، گه لیواسی نازِکِ کَتونی پارچه هایی جا گه ارغوونی و سِرخ وِه دَکِردی و طِلا و جواهر و مِرواری ای هَمرا بَزک بَوِه ای!</verse>
				<verse number="17">چون دِشتِه تی دارایی یَه ساعتی سَر به باد بوردِه.» و دِشتِه ناخِدایشون و هر کدیم از وِشون گه هَمِش کَشتی ای هَمرا سَفر کِنِنِه، مَلَوانِن و دِشتِه اونانیگه دریایی راهی جا تجارت کِنِنِه، دیاری اِسِّانِه.</verse>
				<verse number="18">و همون موقِه گه وی بَسوتَنی دی رِه بَئینِه، داد بَزونِه و بُتِنِه: «کِدیم شهر هِتی هَین گَتِه شَهری تَرا وِه؟»</verse>
				<verse number="19">و خاک شی سَر بَریختِنِه و شیوَن هاکِردِنِه و ماتَم بَیتِنِه گه: «وای، وای! هون گَتِ شهری سِه، شَهری گه دِشتِه کَشتی‌داریشون، وی ثروتی هَمرا پولدار بَوِنِه، چونگه وی یَه ساعتی سَر لی بِخاردِه!</verse>
				<verse number="20">اِی آسِمون ویسِه ذوق هاکِن! اِی مقدّسین و پِیغمبرِن و رَسولِن ویسِه ذوق هاکِنین! چون خِدا شِمِه تقاصِ ویجا بَیتِه.»</verse>
				<verse number="21">اَزما یَتِه قِدّارِ فِرِشتِه، یَتِه سنگ گه یَتِه گَتِه آسیویی سنگی تَرا وِه رِه بَیتِه و هونِه دَریایی دِلِه دیم بَدا و بُتِه: «بابِل، هون گَتِ شهر، هَینجوری کِشت و کِشتاری هَمرا لی خارنِه، و دِ هیچ نِشونی ویجا بَنگیت نَوونِه.</verse>
				<verse number="22">اَزما دِ نا مِطربِن و چنگ‌نوازِنی صِدا و نا نی‌ زَنِن و شیپور زَنِنی صِدا تیجا بِشنُس نَوونِه، دِ هیچ صنعتگری و هیچ صِنفی تی دِلِه بَنگیت نَوونِه. و دِ هیچ آسیویی صِدا تیجا بِشنُس نَوونِه؛</verse>
				<verse number="23">و دِ هیچ لَمپایی سو تی دِلِه نَتابِنِه؛ دِ هیچ عروس و دامادی صِدا تیجا بِشنُس نَوونِه. چونگه تی تاجِرِن زَمینی گَت گَتِه وِنِه و دِشتِه مِلّتیشون تی جادو ای هَمرا گِمراه بَوِنِه.</verse>
				<verse number="24">وی دَس، مِقدّسین و پِیغمبرنی خون، و دِشتِه اونانیگه زَمینی سَر بَکوشت بَوِنِه ای خونی هَمرا آلودِه وِه.»</verse>
			</chapter>
			<chapter number="19">
				<verse number="1">بعدِ هَین چیا، یَتِه صدا بِشنُسِمِه هِتی یَتِه گَتِ جَماعَتی صِدایی تَرا آسِمونی دِلِه، گه داد زووِنِه: «هَلِلویاه! نِجات و جَلال و قِوَّت اَمِه خِدائیِه،</verse>
				<verse number="2">چونگه وی داوریها حَق و عدلِ. چون وی، هون گَتِ فاحشِه رِه داوری هاکِردِه هون فاحشه گه شی بی عفتی ای هَمرا زمینِ فاسِد هاکِردِه، و خِدا، شی خادمِنی تقاصِ ویجا بَیتِه.»</verse>
				<verse number="3">و یَکَش دییَر داد بَزونِه: «هَلِلویاه! هون شهری جا تا اَبَد و تا اَبَد دی بِلَن وونِه.»</verse>
				<verse number="4">و هون بیس و چارتا ریش سفید و هون چارتا زینِّه مخلوق شی دیمی سَر دَکِتِنِه و خِدارِه گه تَختی سَر نیشت وِه، پَرَسِش هاکِردِنِه و بُتِنِه: «آمین. هَلِلویاه!»</verse>
				<verse number="5">یَتِه صدا تَختی جا بیمو گه گِتِه: «اَمِه خِدارِه حمد و ثنا بُئین، اِی دِشتِ وی خادمِن، اِی شِما گه ویجا تَرسِنِنی، از گَت تا کِچیک!»</verse>
				<verse number="6">اَزما یَتِه صدا بِشنُسِمِه گه یَتِه گَتِ جَماعَتی صِدارِه مونِسِه، و فِراوونِ اُئیشونی تَرا وِه، و رادی بِلَنِ صدا، گه داد زووِه و گِتِه: «هَلِلویاه! چونگه اَمِه خِدا، خِداوند، خِدای قادِرِ مطلق، دِ سلطَنَت کِنِّه.</verse>
				<verse number="7">بیئین ذوق هاکِنیم و خِشال ووئیم، و وِرِه جَلال هادیم، چون هون وَرکایی عروسی ای موقِه بَرِسیِه، و وی عروس شِرِه آمادِه هاکِردِه؛</verse>
				<verse number="8">یَتِه نازِکِ کَتونِ لیواس گه سو سو زَنِّه و پاکِ رِه وِرِه هادانِه تا شی تَن دَکِنِه.» چون هون نازِکِ کَتونِ لیواس، مقدّسینی صالِحِ اعمالِ.</verse>
				<verse number="9">و هون فرشتِه مِنِه بُتِه: «هَینِه بَنویس: خِشا بِحالِ اونانیگه هون وَرکایی شومی عروسی دَعوَتِنِه.» و مِنِه بُتِه: «هَینِن خِدایی حَیقی کَلامِنِه!»</verse>
				<verse number="10">اَزما، وی لینگ دَکِتِمِه تا وِرِه پَرَسِش هاکِنِم. ولی وی مِنِه بُتِه: «هَینجور نَکِن! چون مِنَم هِتی تی تَرا و تی بِرارِنی تَرا گه عیسایی شَهادَتِ قائِم بَچِسبِسِنِه، همخِدمتمِه. خِدارِه پَرَسِش هاکِن! چون عیسایی شَهادَت، نَبِوَّتی روحِ.»</verse>
				<verse number="11">اَزما بَئیمِه گه آسِمون وا بَوِه، و هارِش، یَتِه اِسبی اَسبِ! یَنَفَر وی سَر سِوارِه گه وی اِسم وفادار و حَقِّ. وی عادلانِه داوری کِنِّه و جَنگِنِه.</verse>
				<verse number="12">وی چِش اَلوک بَکِشی تَشِ مونّه و وی کَلّه ای سَر خِیلی تاجا دَرِه. و یَتِه بَنوِشتِه اِسم دارنِه گه هیچکَس نَئُنِه، بجِز شِه.</verse>
				<verse number="13">یَتِه قَوا دَکِردِه گه خون هاشیِه و اِسمی گه وِرِه اونی هَمرا داد کِنِنِه ’خِدایی کَلامِ‘.</verse>
				<verse number="14">آسِمونی لَشگریشون، نازِکِ کَتونِ لیواس دَکِرد وِنِه گه اِسبی و پاک وِه، اِسبی اَسبی سَر سِوار وِنِه و وی دِمالسَر ایمونِه</verse>
				<verse number="15">و وی دِهِنی جا یَتِه تیجِ شَمشیر دیرگا ایمو، تا وی هَمرا مِلّتیشونِه بَزِنِه. «آهنی عصایی هَمرا وِشونی سَر حِکومت کِنِّه.» وی، خِدای قادِرِ مِطلقی غیظ، و غضبی انگورِ شرابی حوضی دِلِه مِجِنِه.</verse>
				<verse number="16">یَتِه اِسم وی قَوا و رونی سَر بَنوِشت بَوِه: ’شاه شاهِن و خِداوندِ خِداوندِن.‘</verse>
				<verse number="17">اَزما یَتِ فِرِشتِه رِه بَئیمِه گه آفتابی دِلِه هِرِساوِه و بِلَنِ صدایی هَمرا دِشتِ پَرَندگونی گه آسِمونی دِلِه پَر زووِنِه رِه داد هاکِردِه و بُتِه: «بیئین، خِدایی گَتِ شومی سِه جَم بَووئین،</verse>
				<verse number="18">تا پادشاهِن و فرموندِهِن و قِدّارِنی گوشتی جا بَخارین، و وِشونی اَسبِن و سَوارِنی گوشت، و دِشتِه آدمِن، از گَت تا کِچیک، نوکَر و آزادی گوشتی جا بَخارین.»</verse>
				<verse number="19">و هون وحشی جانِوَر و زَمینی پادشاهنِ بَئیمِه، گه شی لَشگرایی هَمرا جَم بَوِه وِنِه، تا وی علیِه گه اَسبی سَر نیشتِه و وی لَشگری علِیه جَنگ هاکِنِن.</verse>
				<verse number="20">هون وحشی جانِوَر گِرِفتار بَوِه، و وی هَمرا هون دِردِرو پیغَمبر گه هون وحشی جانِوَری پِش نِشونِه ها و معجِزات اَنجام داوِه تا اونانی رِه گول بَزِنِه گه هون وحشی جانِوَری علامتِ قَبول هاکِرد وِنِه و وی مِجَسمِه رِه پَرَسِش کِردِنِه. وِشون هر دِتا، زینِّه زینِّه، تَشی دریاچه ای دِلِه گه گوگِردی هَمرا سوجنِه، دیم بَدا بَوِنِه.</verse>
				<verse number="21">و بقیِه ی وِشون هون شَمشیری هَمرا گه هون اَسب سِواری دِهنی جا دیرگا ایمو، بَکوشت بَوِنِه و دِشتِه پَرَندِگون شِرِه اونانی گوشتی جا سِئر هاکِردِنِه.</verse>
			</chapter>
			<chapter number="20">
				<verse number="1">اَزما بَئیمِه یَتِ فِرِشتِه آسِمونی جا دِ جِر اِنِه، و هاویه ای چاهی کِلی وی هَمرا دَرِه، و یَتِه گَتِه زَنجیل شی دَسی دِلِه دارنِه.</verse>
				<verse number="2">و فِرِشتِه، اژدهارِه، گه هون قَدیمی مار، گه همون اِبلیس یا شِیطانِ، بَیتِه و تا هِزار سال وِرِه زیندونی هاکِردِه</verse>
				<verse number="3">و وِرِه هاویه ای چاهی دِلِه دیم بَدا و وی دَرِ دَوِسِه و مِهر و موم هاکِردِه تا دِ مِلّتیشونِه گول نَزِنِه تا وی هزار سال تُوم بَوو. اَزما وی وِنِه یَه مِدّتی سِه آزاد بَوو.</verse>
				<verse number="4">اَزما تَختایی رِه بَئیمِه گه اونانی سَر کَسایی نیشت وِنِه گه وِشونِه داوری ای اقتدار هادا بَوِه وِه. و آدمنی جانهارِه بَئیمِه گه عیسی مسیحی شهادت هادائنی خاطری و خِدایی کَلامی سِه، وِشونی کَلِّه ها وِشونی تَنی جا سیوا بَوِه وِه. و کَسایی رِه بَئیمِه گه هون وحشی جانِوَر و وی مِجسمِه رِه پَرَسِش نَکِرد وِنِه، و وی علامتِ شی سال و دَسی سَر قَبول نَکِرد وِنِه. وِشون یَکَش دییَر زینِّه بَوِنِه و مَسیحی هَمرا هزار سال سلطنت هاکِردِنِه.</verse>
				<verse number="5">هَین اوّلین زینِّه بَووئَن مِردگونی جا وِه. و مِردگون دِ زینِّه نَوِنِه تا هون هزار سال تُوم بَوو.</verse>
				<verse number="6">مِقدّس و مِوارکِ اونیگه اوّلین زینِّه بَووئَنی دِلِه سهم دارنِه. دوّمین مرگ هَینجور آدمنی سَر هیچ قِدرتی نارنِه، بَلگی وِشون خِدا و مَسیحی کاهنِن وونِنِه و وی هَمرا هزار سال سلطنت کِنِنِه.</verse>
				<verse number="7">وختی گه هون هزار سال تُوم بَوو، شِیطان شی زیندونی جا آزاد وونِه</verse>
				<verse number="8">و دیرگا اِنِه، تا مِلّتیشونِه زَمینی چارگوشه ای سَر گول بَزِنِه - یَعنی جوج و ماجوج گه وِشونی تعداد هِتی دریالُویی ریگی تَرائه، تا اونانِه جَنگی سِه جم هاکِنِه.</verse>
				<verse number="9">و وِشون زَمینی گَتِه دَشتی سَر پِش بوردِنِه و مِقدّسینی اِردوگاه، و هون عزیزِ شهرِ دُر هاکِردِنِه، ولی آسمونی جا تَش جِر بیمو و وِشونِه نابود هاکِردِه.</verse>
				<verse number="10">و اِبلیس گه وِشونِه گول بَزو وِه، تَش و گوگِردی دریاچه ای دِلِه دیم بَدا بَوِه، اوجِه گه هون وحشی جانِوَر و دِردِرو پِیغمبر دیم بَدا بَوِه وِنِه. هَینِن شُو و روز تا اَبَد و تا اَبَد عذاب کَشِنِنِه.</verse>
				<verse number="11">اَزما یَتِه گَتِ اِسبی تَخت بَئیمِه، و یَنَفَر گه وی سَر نیشت وِه. آسِمون و زمین وی حِضوری جا فِرار هاکِردِنِه و هیچ جایی وِشونی سِه بَنگیت نَوِه.</verse>
				<verse number="12">و مِردِگونِ بَئیمِه، گَت تا کِچیک، هون تَختی پِش اِسّاوِنِه و دفتریشون وا بَوِنِه. اَزما یَت دییَر دفتر وا بَوِه گه حیاتی دفتَر وِه و مِردِگون هون چیایی هَمرا گه هون دفتریشونی دِلِه بَنوِشت بَوِه وِه، و طبقِ اونچی گه هاکِرد وِنِه داوری بَوِنِه.</verse>
				<verse number="13">و دریا مِردگونی گه شی دِلِه داشتِه رِه پَس هادا؛ مرگ و مِردِگونی دِنیا هون مِردِئیشونِ گه شی دِلِه داشتِنِه رِه پَس هادانِه، و هر کدیم طبقِ کارایی گه اَنجام هادا وِنِه، داوری بَوِنِه.</verse>
				<verse number="14">اَزما، مَرگ و مِردِگونی دِنیا تَشی دریاچه ای دِلِه دیم بَدا بَوِنِه. هَین تَشی دریاچِه، دِوّمین مَرگِ.</verse>
				<verse number="15">و هر کَس گه وی اِسم، حیاتی دفتَری دِلِه بَنوِشت نَوِه وِه، تَشی دریاچه ای دِلِه دیم بَدا بَوِه.</verse>
			</chapter>
			<chapter number="21">
				<verse number="1">اَزما یَتِه جدیدِ آسِمون و جدیدِ زمین بَئیمِه، چون اوّلین آسِمون و اوّلین زمین از بِین بورد وِنِه و دِ دریایی دَنیوِه.</verse>
				<verse number="2">و مقدِّسِ شهر، یَعنی جدیدِ اورشلیمِ بَئیمِه گه آسِمونی جا خِدایی وَری جا دِ جِر ایمو، هِتی یَتِه عروسی تَرا گه شِرِه شی مَردی ای سِه بَزَک هاکِرد وو آمادِه بَوِه.</verse>
				<verse number="3">و تَختی جا، یَتِه بِلَنِ صِدا بِشنُسِمِه گه گِتِه: «هارِش، خِدایی مِنزِل آدَمِنی هَمرائه. وی وِشونی هَمرا مونِّه، و وِشون وی قوم وونِنِه، و خِدا شِه وِشونی هَمرائه و وِشونی خِدا وونِه.</verse>
				<verse number="4">وی، وِشونی چِشی جا هر اَسری رِه پاک کِنِّه. و دِ مرگی دَنیِه؛ و دِ هیچ شیوَن و هیچ بِرمِه و هیچ دردی دَنیِه، چون اوّلین چیا از بِین بوردِنِه.»</verse>
				<verse number="5">و هون تخت نشین بُتِه: «هارِش، مِن هَمه چیارِه جدید کِمِّه.» و اَی هَم بُتِه: «هَینِه بَنویس چون هَین گَبا راس و بِشِنِه اعتماد هاکِردن.»</verse>
				<verse number="6">و وی مِنِه بُتِه: «اَنجام بَوِه! مِن ’الف‘ و ’ی‘ و اَوَّل و آخرمِه. مِن هر کَس گه تَشنی ووئِه رِه، زندگی ای چشمِه ای اُوئی جا مَجانی وِرِه دِمِه.</verse>
				<verse number="7">هر کی پیروز بَوو، هَینِه اِرث وَرنِه، و مِن وی خِدا وومِه و وی می ریکا وونِه.</verse>
				<verse number="8">ولی ترسوئن و بی‌ایمونِن و فاسِدِن و آدم کِشِن و زِناکارِن و جادوگَرِن و بِت پَرَسن و هَمه ی دِروزَنیشون، دِشتِه وِشونی نصیب، اَلوک بَکِشی دریاچِه، تَش و گوگردی همرائه. هَین دِوّمین مرگِ.»</verse>
				<verse number="9">اَزما، یَتِه از هون هفتا فِرشتِه گه هفتا پیالِه گه هفتا آخرین بلایی جا پِر وِه رِه داشتِنِه، بیمو و مِنِه بُتِه: «بِرِه، مِن عروس، یَعنی ورکائی زَنارِه تِرِه هَم دِمِه.»</verse>
				<verse number="10">و وی، خِدایی روحی دِلِه مِنِه یَتِه گَت و بِلَنِ کوهی سَر بَوِردِه و اورشَلیمی مِقَدّسِ شَهرِ مِنِه هَم هادا گه آسِمونی جا خِدایی وَری جا دِ جِر ایمو.</verse>
				<verse number="11">خِدایی جَلالِ داشتِه و وی سو سو یَتِه گِرون و کَمیابِ جواهری تَرا وِه، هِتی یَشمی تَرا و بِلوری تَرا شفافِ.</verse>
				<verse number="12">یَتِه گَت و بِلَنِ دیفار داشتِه، دِوازده تا دَروازه ای هَمرا، و دِوازده تا فرشته وی دَروازِه ایشونی سَر اِسّاوِنِه. و هون دَروازِهایی سَر اسرائیلی دِوازده طایفه ای اِسم بَنوِشت بَوِه وِه.</verse>
				<verse number="13">سِه تا دَروازه مشرقی سَمت، سِه تا دَروازه شِمالی سَمت، سِه تا دَروازه جِنوبی سَمت و سِه تا دَروازه مغربی سمت دَوِه.</verse>
				<verse number="14">و شَهری دیفار دِوازده تا پِی داشتِه گه اونانی سَر وَرکائی دِوازده تا رَسولی اِسم بَنوِشت بَوِه وِه.</verse>
				<verse number="15">و هون فرِشتِه گه می هَمرا گَب زووِه، یَتِه چو اَندازه گیری ای سِه گه طِلایی جا وِه شی دَس دِلِه داشتِه تا شَهر و دروازه ایشون و وی دیفارارِه اندازِ بَئیرِه.</verse>
				<verse number="16">شَهر مِربعی شِکل وِه، وی درازا و پهنا یَه اَنّا وِه. فِرشتِه هون چویی اندازه گیری ای هَمرا هون شهرِ اَندازِ بَیتِه گه دِ هزار و چارصد کیلومتر وِه. وی درازا و پهنا و بِلَنی یَه اَنّا وِه</verse>
				<verse number="17">فِرشتِه شهری دیفارِ اندازِ بَیتِه، گه آدمی ای قیاسی هَمرا هون دیفار شص و پنج مِتر وِه. گه فِرشتِه ای قیاس هَم هَین وِه.</verse>
				<verse number="18">شَهری دیفار یَشمی جا بَسات بَوِه وِه، و شهر خالِصِ طِلایی جا، هِتی شیشه ای تَرا شَفاف وِه.</verse>
				<verse number="19">شَهری دیفاری پِی هَمه جور جواهری هَمرا قشنگ بَوِه وِه. اوّلین پِی یَشمی جا وِه، دِوِّمین پِی لاجوردی یاقوتی جا، سِوّمین پِی اِسبی عَقیقی جا، چارمین پِی زُمرّدی جا،</verse>
				<verse number="20">پنجمین پِی سِرخِ عقیقی جا، شِشمین پِی آتَشی عقیقی جا، هَفتِمین پِی زِبَرجَدی جا، هشتمین پِی کَئو یاقوتی جا، نِهمین پِی زردِ یاقوتی جا، دهمین پِی سَبزِ عقیقی جا، یازدهمین پِی فیروزه ای جا و دِوازدهمین پِی بنفشِ یاقوتی جا.</verse>
				<verse number="21">و شَهری دِوازده تا دَروازه، دِوازدَه تا مِرواری وِنِه، هر کِدیم از دَروازه‌ایشون یَتِه مِرواری ای هَمرا بَسات بَوِه وِه. شَهری جادِّه خالِصِ طِلایی جا و هِتی شیشه ای تَرا شَفاف وِه.</verse>
				<verse number="22">شَهری دِلِه هیچ معبدی نَئیمِه، چون خِداوندْ خِدای قادِرِ مِطلق و وَرکا، وی معبد هَسِّنِه.</verse>
				<verse number="23">شَهر آفتاب و ماهِ احتیاج نارنِه گه وِرِه روشِن هاکِنِه، چون خِدایی جلال وِرِه سو دِنِه و وَرکا وی لَمپائِه.</verse>
				<verse number="24">و مِلّتیشون وی نوری دِلِه قدم زَنِنِه و زَمینی پادشاهِن، شی جلالِ اوجِه اُرِنِه.</verse>
				<verse number="25">هون شَهری دَروازه ایشون هیچ وَخت روزی دِلِه دَوَس نَوونِه، و اوجِه هیچ وخت شُو نَوونِه.</verse>
				<verse number="26">مِلّتیشونی جلال و حِرمتِ اوجِه اُرِنِه.</verse>
				<verse number="27">ولی هیچ ناپاکی و هیچکَس گه وی کارا نِفرت انگیز و دِرویی جا ووئه، اَصلاً وی دِلِه نَشونِه، بلگی فقط اونانی اِسم گه ورکائی حیاتی دفتری دِلِه بَنوِشت بَوِه، وی دِلِه شونِنِه.</verse>
			</chapter>
			<chapter number="22">
				<verse number="1">اَزما، هون فِرِشتِه زندگی ای روخِنِه ای اُو رِه مِنِه هَم هادا گه هِتی بِلوری تَرا شفاف وِه و خِدا و وَرکایی تختی جا سَرایز وونِسِه</verse>
				<verse number="2">و شَهری میدونی میِن رَد وونِسِه. روخِنِه ای دِ طرف، زندگی ای دار دَوِه گه دِوازِه جور میوه داوِه، یَعنی هر ماه یَجور میوِه. و وی وَلگیشون ملّتیشونی سِه شَفا وِه.</verse>
				<verse number="3">و دِ هیچ لعنتی اوجِه دَنیِه. بَلگی خِدایی تَخت و وَرکائی تخت وی دِلِه مونِّه و وی خادِمِن، وِرِه پَرَسِش کِنِنِه.</verse>
				<verse number="4">وِشون وی دیمِ وینِنِه و وی اِسم وِشونی سالی سَر دَرِه.</verse>
				<verse number="5">و دِ شُو نَوونِه. وِشون دِ لَمپا یا آفتابی نورِ احتیاج نارِنِه، چون خِداوندْ خِدا وِشونی نور وونِه. و وِشون تا اَبَد و تا اَبَد سلطنت کِنِنِه.</verse>
				<verse number="6">و فِرشته مِنِه بُتِه: «هَین گَبا راس و بِشِنِه اعتماد هاکِردن. خِداوَند، پِیغمبرنی ارواحی خِدا، شی فِرِشتِه رِه بَرِسانیِه تا اونچی گه وِنِه خِیلی زود اِتِّفاق دَکِفِه رِه شی نوکَرِنِ هَم هادِه.»</verse>
				<verse number="7">«و هارِش، مِن خِیلی زود اِمِه! خِش به حالِ کسی گه هَین کیتابی نَبِوّتِ کلامِ دارِه.»</verse>
				<verse number="8">مِن، یوحنا، هَمون کَسیمِه گه هَین چیارِه بَئیمِه و بِشنُسِمِه. مِن بعد از هَینگه اونانِه بَئیمِه و بِشنُسِمِه هون فِرشته ای لینگی پِش گه اونِنِ مِنِه هَم هادا وِه، دیم بَخاردِمِه تا وِرِه پَرَسِش هاکِنِم.</verse>
				<verse number="9">ولی هون مِنِه بُتِه: «هینجور نَکِن! مِنَم هِتی تو و تی بِرارِنی تَرا، یَعنی پِیغمبَرِن و اونانیگه هَین کیتابی کلامِ بِجا اُرِنِه، همخِدمتمِه. خِدارِه پَرَسش هاکِن.»</verse>
				<verse number="10">هون مِنِه بُتِه: «هَین کیتابی نَبِوّتِ کَلامِ مِهر و موم نَکِن، چون هون وَخت نَزیکِ.</verse>
				<verse number="11">بِل بَدِ آدَم، شی بَدی هاکِردَن اِدامِه هادِه و فاسدِ آدم، هَمونجور شی فسادِ ادامِه هادِه؛ صالِح آدَم، اونچی گه دِرِسِ رِه اِدامِه هادِه و مِقَدّسِ آدم، هَمونجور مِقَدَّس بَمونِّه.»</verse>
				<verse number="12">«هارِش، خِیلی زود اِمِه و شی هون پاداش گه وِنِه هادَمِ شی هَمرا اُرمِه تا هر کَسِ طبقِ اونچی گه هاکِردِه عوض هادِم.</verse>
				<verse number="13">من ’الف‘ و ’ی‘، اوّل و آخر، شِرو و سَرآخر هَسمِه.»</verse>
				<verse number="14">خِشا به حالِ اونانیگه شی قَوائیشونِه شورِنِه تا هَین حَقِ دارِن گه زندگی ای داری جا بَخارِن و بَتِنِّن شَهری دروازه‌ها رِه دِلِه بورِن.</verse>
				<verse number="15">سَگیشون و جادوگرِن و زِناکارِن و آدم کِشیشون و بِت پَرَسِن و دِشتِه اونانیگه دِرو رِه دوس دارنِه و هونِ اَنجام دِنِنِه، شهری دیرگا مونِّنِه.</verse>
				<verse number="16">«مِن، عیسی، شی فِرِشتِه رِه شِمِه وَر بَرِسانیمِه تا هَین چیارِه کلیساهایی سِه شهادت هادِه. مِن داوودی ریشِه و صِبی سِتارِمِه گه تابِنِه.»</verse>
				<verse number="17">خِدایی روح و عروس گِنِنِه: «بِرِه!» هر کی هَینِه اِشنُنِه بُئه: «بِرِه!» هر کی تَشنیئه بیِه؛ و هر کی خواینِه، زندگی ای اُوئی جا مَجانی بَیرِه.</verse>
				<verse number="18">مِن هر کی گه هَین کیتابی نَبِوّتِ کلامِ اِشنُنِه رِه هِشدار دِمِه گه اگه یَنَفر یَچی هونِه اِضافه هاکِنِه، خِدا هَین بلاهایی گه هَین کیتابی دِلِه بیمو رِه وی سَر اُرنِه.</verse>
				<verse number="19">و اگه یَنَفَر هَین کیتابی نَبِوّتِ کلامی جا یَچی کَم هاکِنِه، خِدا وِرِه زندگی ای داری جا و مِقَدّسِ شَهری جا، گه هَین کیتابی دِلِه بیمو، بی‌نصیب کِنِّه.</verse>
				<verse number="20">اونیگه هَین چیایی سِه شهادت دِنِه، گِنِه: «حتماً، خِیلی زود اِمِه.» آمین. بِرِه، اِی خِداوندْ عیسی!</verse>
				<verse number="21">خِداوندْ عیسای فیض شِما هَمه ای هَمرا دَوو. آمین.</verse>
			</chapter>
		</book>
	</testament>
</bible>