<?xml version="1.0" encoding="UTF-8"?>
<bible translation="Mazanderani EMB (کتاب مقدس به زبان مازندرانی - گویش شرقی)" link="https://www.bible.com/bible/4203/MAT.7.EMB" status="@2024 Korpu Company">
	<testament name="New">
		<book number="40">
			<chapter number="1">
				<verse number="1">عیسی مَسیحِ شَجِره نامه، داوودِ پادشاه نَسلِ جِم، ابراهیمِ پیغمبرِ نَسلِ جِم:</verse>
				<verse number="2">اِبراهیم، اِسحاقِ پییِر بییه، اِسحاق، یَعقوبِ پییِر، و یَعقوب، یَهودا و وه برارونِ پییِر بییه.</verse>
				<verse number="3">یَهودا، فِرِص و زِراحِ پییِر و وِشونِ مار تامار بییه. فِرص، حِصرونِ پییِر، و حِصرون، رامِ پییِر.</verse>
				<verse number="4">رام، عَمینادابِ پییِر، و عَمیناداب نَحشونِ پییِر، نَحشون، سَلمونِ پییِر بییه.</verse>
				<verse number="5">سَلمون، بوعَزِ پییِر و وه مار راحاب بییه، بوعَز، عُوبیدِ پییِر و وه مار روت بییه. عوبید، یَسائه پییِر،</verse>
				<verse number="6">و یَسا، داوودِ پادشاهِ پییِر بییه. داوود، سِلِیمونِ پییِر، اوریائه زِنائه جِم بییه.</verse>
				<verse number="7">سِلِیمون، رِحُبعامِ پییِر، رِحُبعام، اَبیّائه پییِر، و اَبیّا، آسافِ پییِر بییه.</verse>
				<verse number="8">آساف، یَهوشافاطِ پییِر، یَهوشافاط، یورامِ پییِر، و یورام، عُزیائه پییِر بییه.</verse>
				<verse number="9">عُزیا، یوتامِ پییِر، یوتام، آحازِ پییِر، و آحاز، حِزِقیائه پییِر بییه.</verse>
				<verse number="10">و حِزِقیا، مَنَسِهِ پییِر، مَنَسِه، آمون پییِر، و آمون، یوشیائه پییِر بییه.</verse>
				<verse number="11">و یوشیا، یِکُنیا و وه برارونِ پییِر بییه. این دوره، یَهودیون به بابِل تَبعید بَینه.</verse>
				<verse number="12">بَعد از اینکه یَهودیون به بابِل تبعید بَینه: یِكُنیا، شِئَلتیئیلِ پییِر بییه، و شِئَلتیئیل، زِروبابلِ پییِر بییه.</verse>
				<verse number="13">و زِروبابل، اَبیهودِ پییِر اَبیهود، اِلیاقیمِ پییِر، و اِلیاقیم، عازورِ پییِر بییه.</verse>
				<verse number="14">عازور، صادوقِ پییِر، صادوق، اَخیمِ پییِر، و اَخیم، اِلیودِ پییِر بییه.</verse>
				<verse number="15">اِلیود، اِلعازارِ پییِر، و اِلعازار، مَتّان پییِر، و مَتّان، یَعقوبِ پییِر بییه.</verse>
				<verse number="16">یَعقوب، یوسِفِ پییِر و یوسِف، مریِمِ شی بییه، مریِم، عیسیِ مِلَقَّب به مَسیح ره دِنیا بیارِده.</verse>
				<verse number="17">پَس تِمومِ نَسل ها ابراهیمِ جِم تا داوود چهارده نَسل و داوودِ جِم تا یَهودیونِ تَبعید به بابِل چهارده نَسل و تَبعیدِ دوره تا عیسی مَسیح، چهارده نَسل بینه.</verse>
				<verse number="18">عیسی مَسیحِ دِنیا بییَموئِن این طی بییه: وه مار مریِم، كه یوسِفِ نِشون دَر بییَمو بییه، پیش از اون که شیِ سِره بورِه، روح القدسِ جِم حامله بَییه.</verse>
				<verse number="19">از اونجه که یوسِف صالحِ مَردی ای بییه و نِخواسه مریِمِ، مَردِمِ پیش رِسوا هاکانه، تَصمیم بَییتِه یَواشِکی وه جِم سیوا بَووه.</verse>
				<verse number="20">یوسِف هَمتی این فِکرائه دِله دَییه كه خِداوَندِ یِتا از فرشته ها، خوِ دِله وه ره ظاهر بَییه و بااوته: «اِی یوسِف داوودِ ریکا، اینِ جِم نَتِرس که مَریِمِ شه زِنا هاکانی، چوون اونچی وه اِشکِمِ دِله دَره، روح القدسِ جِم هَسه، هَمون خِدائه روح.</verse>
				<verse number="21">وه یِتا ریکا دِنیا یارنه و تِ وه اِسمِ عیسی اییِلنی، چوون که وه شه قومِ، وِشونِ گِناهون جِم نِجات دِنه.»</verse>
				<verse number="22">اینا هَمِه اِتِّفاق دَکِتِه تا اونچی خِداوند اشعیائه پیغمبرِ زِوونِ جِم بااوته بییه اِنجام بَووه:</verse>
				<verse number="23">« یِتا اَذِبِ کیجا حامله بونه، یِتا ریکا دِنیا یارنه که وه ره عمانوئیل گانِنه» که وه معنی، خِدا اَمه هِمراه، هَسه.</verse>
				<verse number="24">یوسِف، خوِ جِم بیدار بَییه و هَمون طی که خِداوندِ فِرِشته وه ره دَستور هِدا بییه، هاکارد و مَریِمِ به زَنی بَییته.</verse>
				<verse number="25">ولی تا وَختی که مریِم شه ریکا ره دِنیا نیاردِه، وه هِمراه هم خواب نَییه و وَچهِ اِسمِ عیسی بییِشته.</verse>
			</chapter>
			<chapter number="2">
				<verse number="1">عیسی، هیرودیسِ پادشاهِ حِکمرونیِ دُوره، بیت‌لِحِمِ شَهرِ دِله، یَهودیهِ مَنطقهِ جِم دِنیا بییَمو. بَعد از وه دِنیا بییَموئِن سِتاره شِناسون، مشَرق زمِین جِم اورشَلیم بییَمونه</verse>
				<verse number="2">گاتِنه: «اون چِلیک وَچِه که یَهودِ پادشاهِ، کِجه دَره؟ چوون وه سِتاره ره مَشرق جِم بَدیمی و وه پَرَسِشِ وِسه بییَمومی.»</verse>
				<verse number="3">وَختی هیرودیسِ پادشاه اینِ بِشنُسه، خَله پَریشون بَییه و تِمومِ اورشَلیمِ مَردِم هم وه هِمراه پَریشون بَینه.</verse>
				<verse number="4">هیرودیس، مَعبِدِ گَت گَتِ کاهِنون و مَلِّمونی که مَردِمِ، تورات تَعلیم دانه ره یه جا جَمع هاکارده و وِشونِ جِم بَپِرسیِه: مَسیحِ موعود کجِه وِنه دِنیا بِیّه؟</verse>
				<verse number="5">وِشون هیرودیسِ جِواب هِدانه: «یَهودیهِ بیت‌لِحِمِ دِله، چوون که میکائه پیغَمبِرِ طریق، مِقدَّسِ نوِشته هائه دِله این طی بَنوِشته بَییه:</verse>
				<verse number="6">' اِی بیت‌لِحِم، یَهودائه مِلکِ دِله، تِ اَصلِاً یَهودائه دییه حاکِمونِ جِم كَمتِر نیئی، چوون تِ جِم یِتا حاکِم ظِهور کانده كه مِ قُوم، اِسرائیلِ، رَهبِری کانده'»</verse>
				<verse number="7">بعد هیرودیس یَواشِکی عالمینِ سِتارِه شِناسِ، شه پَلی صدا هاکارده و وِشونِ جِم بَپِرسیه اون سِتارِه، کی ظاهر بَییه</verse>
				<verse number="8">بعد، وِشونِ بیت‌لِحِم راهی هاکارده و بااوته: «بُورین و خوار، اون وَچِهِ دِمبال بَگِردین و همین‌که وه ره پی دا هاکاردینی، مِ ره خَوِر هادین تا مِن هم بِیِّم و وه ره پَرَسِش هاکانِم.»</verse>
				<verse number="9">وِشون بعد از اینکه پادشاهِ گَبِ بِشنُسِنه، راه دَکِتِنِه، و اون سِتارِه ای كه وه دَر بییَموئِنِ بَدیئه بینه، وِشونِ پیشاپیش شیه، تا سَرآخِر، اونجه كه وَچِه دَییه، اِیست هاکارده.</verse>
				<verse number="10">وَختی سِتاره ره بَدینه، خَله خِشال بَینه.</verse>
				<verse number="11">پَس اون سِره دِله بُوردِنِه، وَچِه ره وه مار مَریمِ هِمراه بَدینه و زانو بَزونِه و وه ره پَرَسِش هاکاردِنه. بعد شه صَندِقا ره واز هاکاردِنه و طِلا و عَطریجات وه ره هَدیه هِدانه</verse>
				<verse number="12">چوون خوِ دِله وِشونِ گوشزَد بَییه بییه كه هیرودیسِ پَلی بَرنَگِردِن، یِتا دییهِ راهِ جِم شه زادگاه بَردَگِردِسِنه.</verse>
				<verse number="13">بَعد از اینکه عالمینِ ستاره شناس بوردِنه خِداوَندِ یِتا از فرِشته ها، خو دِله یوسِفِ ظاهر بَییه و بااوته: «پِرِس، وَچِه و وه مارِ بَیر و هَمین اِمشو مِصر فِرار هاکان و تا وَختی که تِ ره نااوتِمه اونجه بَمون، چوون هیرودیس نِنّه وَچِه ره پی دا هاکانه و وه ره بَکوشه.»</verse>
				<verse number="14">پَس یوسِف بِلِند بَییه و مار و چِلیکِ وَچِه ره بَییته و هَمون شو مصرِ سَمت راهی بَییه</verse>
				<verse number="15">و تا هیرودیسِ بَمِردِنِ مووقه، اونجه بَمونِسه. هَمون گَبی كه خِداوَند هوشَعِ پیغَمبِرِ زِوونِ جِم بااوته بییه، اِنجام بَرِسیه: «شه ریکا ره مِصرِ جِم شه پَلی صدا هاکاردِمه.»</verse>
				<verse number="16">وَختی هیرودیس سَرساب بَییه كه عالمینِ سِتارِه شِناس وه ره گول بَزونِه، خَله عَصِبانی بَییه و طِبقِ تاریخی که سِتارِه شِناسون جِم خَوِردار بَییه بییه، آدِم بَفرِسیه تِمومِ ریکا وَچونِ که دِ سال و دِ سال کَمتِر بینه ره، بیت لِحِم و تِمومِ اون مَنطقهِ دِله بَکوشِن،</verse>
				<verse number="17">این کارِ هِمراه، اون گَبی كه اِرمیائه پیغَمبِر بَزو بییه، اِنجام بَرِسیِه:</verse>
				<verse number="18">« رامَهِ جِم یِتا صدا گوش رِسِنه. بِرمه و موریِ صدا. راحیل شه وَچونِ وِسه بِرمِه کانده و نِخوانه آروم بَووه، چوون وِشون دییه دَنی بینه.»</verse>
				<verse number="19">ولی وَختی هیرودیس بَمِرده، خِداوَندِ یِتا از فرشته ها مصرِ دِله یوسِفِ خوِ دِله ظاهر بَییه</verse>
				<verse number="20">وه ره بااوته: «پِرِس، وَچِه و وه مارِ بَیر و اِسرائیلِ مِلکِ دِله بور چوون اونایی که خواسِنه وَچه ره بَکوشِن، بَمِردِنه.»</verse>
				<verse number="21">پَس یوسِف بِلِند بَییه، وَچِه و وه مارِ بَییتِه و اِسرائیلِ مِلکِ دِله بورده.</verse>
				<verse number="22">ولی وَختی بِشنُسه كه آركِلائوس شه پییِر، هیرودیسِ جا، یهودیه دِله پادشاه بَییه، بَتِرسیِه اونجه بُورِه. چوون خو دِله وه ره بااوتِنه، جَلیلِ مَنطقه بوره.</verse>
				<verse number="23">یوسِف بُورده و یِتا شَهرِ دِله، که وه اسم ناصره بییه زِندِگی هاکارده. این طی، اون پیشگویی که پِیغَمبِرون هاکارده بینه اِنجام بَرِسیه که: «وه ناصری بااوته بونه.»</verse>
			</chapter>
			<chapter number="3">
				<verse number="1">اون روزا یَحییِ تَعمید ‌دَهنده یَهودیهِ صَحرائه دِله اییَمو و تَعلیم دائه،</verse>
				<verse number="2">گاته: «تووبِه هاکانین چوون آسِمونِ پادشاهی، که خِدا وه حاکِمِ نَزیکِ.»</verse>
				<verse number="3">یحیی اونیِ كه اِشعَیائه پِیغَمبِر وه خَوِری گانه: «یِتا مَردی صَحرائه دِله داد زَنده: خِداوندِ راهِ آماده هاکانین و وه مسیرِ هموار هاکانین.»</verse>
				<verse number="4">یَحییِ جِمِه، شِتِرِ پَشم بییه و چَرمیِ قِیش شه کَمِر وَسِه، وه خِراک مَلِخ و صَحرایی عَسِل بییه.</verse>
				<verse number="5">مَردم، اورشَلیم و تِمومِ یهودیه و اُردنِ رودخانهِ گوشه کِنارِ جِم وه پَلی اییَمونه</verse>
				<verse number="6">و شه گِناهونِ اِعتراف کاردِنه و اُردنِ رودخانه دِله وه جِم غسلِ تَعمید گِتِنه.</verse>
				<verse number="7">وَختی یحیی بَدیئه خَله از عُلِمائه فِرقه فَریسی و عُلِمائه فِرقه صَدوقی تَعمید بَئیتِنِ وِسه بییَمونه، وِشونِ بااوته: «اِی مَرها، کی شِما ره گوشزَد هاکارده تا اون غَضِبی که دَره اِنهِ جِم دَر بُورین؟</verse>
				<verse number="8">پَس کارهایی كه تووبِهِ لایقِ ره اِنجام هادین.</verse>
				<verse number="9">این فِکرِ دِله دَنی بووئین كه یِتا پییِر ابراهیمِ واری دارنِنی. بَدونین كه خِدا تونده این سَنگائه جِم ابراهیمِ وِسه وَچِه خَلق هاکانه.</verse>
				<verse number="10">حَتَّی اَلان هم تور، دارِ ریشهِ سَر دَره و هر داری كه خوارِ مَحصول نیارِه، بَوری و تَشِ دِله دِم هِدا بونه.</verse>
				<verse number="11">مِن شِما ره اوهِ هِمراه تَعمید دِمبه، ولی اونی که بَعدِ از مِن اِنه، مه جِم قویتر هَسه و مِن حَتَّی لایِقِ این کار نیمِه كه وه کوشِ، وه لینگِ وَر جِفت هاکانِم. وه شِما ره روح القدس و تَشِ هِمراه تَعمید دِنه.</verse>
				<verse number="12">وه شه چَنگَکِه، شه دَس دارنه و شه خَرمِنِ جا ره پاک کانده. گَندِمِ اِمباری دِله جَمع کانده و کَمِلِ، اون تَشِ دِله که اَصلاً دَکوشته نَوونِه سوزِندِنه.»</verse>
				<verse number="13">بعد از اون عیسی جَلیلِ شَهرِ جِم، اُردنِ رودخانه، یَحییِ پَلی بییَمو تا وه جِم تَعمید بَیرِه.</verse>
				<verse number="14">یَحیی تَقِلّا هاکارده، وه این کارِ دَمِ بَیره و وه ره بااوته: «تِ مه پَلی اِنی؟ مِن احتیاج دارمه تِ جِم تَعمید بَیرِم.»</verse>
				<verse number="15">ولی عیسی وه جِواب بااوته: «بییِل اَلان این طی بَووه، چوون اَمه وِسه این طی دِرِسِ که تِمومِ شَریعتِ حِکم، اِنجام بَرِسه» پَس یحیی قبول هاکارده.</verse>
				<verse number="16">عیسی بَعد از تَعمید، دَرجا اوهِ جِم بیرون بییَمو. اون وَخت آسِمون واز بَییه و وه خِدائه روحِ بَدیئه كه یِتا کوتِرِ واری جِر بییَمو و وه سَر هِنیشته.</verse>
				<verse number="17">بعد یِتا صدا آسِمونِ جِم بِشنُسه بَییه كه گاته: «این مِ جانِ ریکائه كه وه جِم خِشالمِه.»</verse>
			</chapter>
			<chapter number="4">
				<verse number="1">بعد روح القُدُس، عیسی ره صَحرائه دِله بَوِردِه تا اِبلیس وه ره وَسوَسه هاکانه</verse>
				<verse number="2">عیسی چِهل شو و چِهل روز، روزِه بَییتِه و سَرآخِر وِشنا بَییه.</verse>
				<verse number="3">اون وَخت وَسوسه گَر وه ره نَزیک بَییه بااوته: «اَگه تِ خدائه ریکایی، این سَنگا ره بار نون بَووِن.»</verse>
				<verse number="4">عیسی وه جِواب بااوته: توراتِ دِله بَنوِشته بَییه: اِنسان فِقَط نونِ هِمراه زِنده نییه، بلکه، هر کِلامی كه خِدائه دِهونِ جِم بیرون اِنه.'»</verse>
				<verse number="5">اون وَخت اِبلیس وه ره مِقَدَّسِ شَهرِ دِله بَوِردِه و یَهودیونِ گَتِ مَعبِدِ تِک بییِشته</verse>
				<verse number="6">وه ره بااوته: «اَگه تِ خدائه ریکائی، شه ره اینجه جِم جِر دِم هاده، چوون مزامیرِ کتابِ دِله بَنوِشته بَییه: خِدا شه فِرشته ها ره دَستور دِنه و وِشون تِ ره شه دَسِ سَر گِرننه تا نَکِنه تِ لینگ سَنگِ کَش بَخُرِه.'»</verse>
				<verse number="7">عیسی جِواب هِدا: «این هم توراتِ دِله بَنوِشته بَییه که: خِداوَند شه خِدا ره آزمود نَکِن.'»</verse>
				<verse number="8">اَت کَش دییه ابلیس وه ره گَتِ کوهِ سَر بَوِردِه و تِمومِ دِنیائه مملکتِ شِکوهِ، وه ره سِراغ هِدا</verse>
				<verse number="9">و عیسی ره بااوته: « اَگه مِ روب رو زانو بَزِنی و مِ ره پَرَسِش هاکانی، تِمومِ اینا تِ وِسه بونه.»</verse>
				<verse number="10">عیسی اِبلیسِ بااوته: «دور بَواش اِی شِیطان! توراتِ دِله بَنوِشته بَییه: «”خِداوَند، شه خِدا ره وِنه پَرَسِش هاکانی و فِقَط وه ره خِدمِت هاکانی.“»</verse>
				<verse number="11">بَعد اِبلیس وه ره وِل هاکارده و فِرشته ها بییَمونه و وه ره خِدمِت هاکاردِنه.</verse>
				<verse number="12">وَختی عیسی بِشنُسِه یحیی دَستگیر بَییه، جلیل بورده،</verse>
				<verse number="13">و ناصِرهِ شَهرِ دِله نَموندِسه، بلکه كَفَرناحوم بورده و اونجه زِندِگی هاکارده. کَفَرناحوم، جَلیلِ دریائه پَلی و زِبولون و نَفتالیِ مَنطقهِ دِله بییه.</verse>
				<verse number="14">این كارِ هِمراه اِشعیائه پیغَمبِرِ گَب اِنجام بَرِسیِه كه بااوته بییه:</verse>
				<verse number="15">«زِبولون مِلک و نَفتالیِ مِلک، که دریائه راهِ سَر و اُردُنِ اون دَس دَرِنی، جَلیلِ مِلَتها،</verse>
				<verse number="16">قُومی كه ظِلِمادِ دِله دَینه یِتا گَتِ نور بَدینه و وِشون، که مِلک و مَرگِ سایه دِله دَینه وِشون وِسه رووشِنایی بَتابِسه»</verse>
				<verse number="17">عیسی اَز اون روز تَعلیم هِدائِنِ شروع هاکارده و گاته: «تووبه هاکانین چوون آسِمونِ پادشاهی که خِدا وه حاکِمِ نَزیکِ.»</verse>
				<verse number="18">وَختی عیسی جَلیلِ دریا لو قَدِم زوئه، بَدیئه دِتا برار یَعنی شَمعون، مِلَقَّب به پِطرُس و وه بِرار آندریاس، دَریا دِله تور دِم دِنِنه، چوون وِشون ماهیگیر بینه.</verse>
				<verse number="19">عیسی وِشونِ بااوته: «مِ دِمبال بِئین تا شِما ره مَردِمِ صَیّاد هاکانِم.»</verse>
				<verse number="20">اون دِتا بِرار شه تورِ دَرجا بییِشتِنه و وه دِمبال بُوردِنه.</verse>
				<verse number="21">عیسی اَتِ کم جلوتَر بُورده و دِتا برارِ دییه یَعنی یَعقوب، زِبِدیِ ریکا و وه بِرار یوحنا ره بَدیئه كه شه پییِر، زِبِدیِ هِمراه، لَتکا دِله نیشته بینه و داشتِنه شه تورِ دِرِس کاردِنه، عیسی وِشونِ هم بااوته مِ دِمبال بِئین.</verse>
				<verse number="22">وِشون دَرجا لَتکا و شه پییِرِ وِل هاکاردِنِه و وه دِمبال بُوردِنه.</verse>
				<verse number="23">عیسی تِمومِ جَلیلِ دِله گِردِسه، یَهودیونِ عبادتگاه دِله تَعلیم دائه، خِدائه پادشاهی ره اِعلام کارده و مَردِمِ مَرِض و ناخِشی ره شِفا دائه.</verse>
				<verse number="24">عیسیِ شِهرَت تِمومِ سوریهِ دِله دَپیته و تِمومِ اونایی که هَر جور دَرد و مَرِضِ دِچار بینه و اونایی که دِو بَزو بینه و غَشگری داشتِنه و چِلِخا ره وه پَلی یاردِنه و وه اونا ره شِفا دائه.</verse>
				<verse number="25">یَته خَله جَمیِّت جَلیلِ شَهر و دِكاپولیسِ مَنطقهِ جِم، اورشَلیمِ شَهر و یَهودیهِ مَنطقهِ جِم و اُردنِ رودخانهِ اون دَس جِم عیسیِ دِمبال راه دَکِتِنه.</verse>
			</chapter>
			<chapter number="5">
				<verse number="1">وَختی عیسی اون همه جَمیِّتِ بَدیئه، کوه ره بالا بُورده و اونجه هِنیشته، بعد وه شاگِردون وه پَلی بییَمونه</verse>
				<verse number="2">عیسی گَب بَزوئِنِ شِروع هاکارده، وِشونِ تَعلیم هِدا و بااوته:</verse>
				<verse number="3">«خِش به حالِ اونایی که روحِ دِله فَقیرِنِه چوون، آسِمونِ پادشاهی که خِدا وه حاکِمِ وِشونِ هَسه.</verse>
				<verse number="4">«خِش به حال ماتِم بَزوها، چوون وِشون تَسِلّی گِرنِنه.</verse>
				<verse number="5">«خِش به حال فروتَنون، چوون وِشون دِنیا ره صاحاب بونِنه.</verse>
				<verse number="6">«خِش به حال اونایی که وِشنا و تِشنا اِنِنه، تا خِدائه جِم، صالِح بِشمارِسه بَووِن، چوون وِشون سیر بونِنه.</verse>
				<verse number="7">«خِش به حال رَحیمون، چوون وِشون رَحم ویندِنه.</verse>
				<verse number="8">«خِش به حالِ اونایی که وِشونِ دِل پاکِ، چوون وِشون خِدا ره ویندِنه.</verse>
				<verse number="9">«خِش به حال اونایی که آشتی هِدائِنِ دِمبال دَرِنه، چوون وِشون خِدائه ریکا بااوته بونِنه.</verse>
				<verse number="10">«خِش به حال اونایی که صالِح بَمونِسَنه وِسه، ظِلم ویندِنه، چوون آسِمونِ پادشاهی، که خِدا وه حاکِمِ وِشونِ هَسه.</verse>
				<verse number="11">«خِشال بوئین اَگه مه خاطِری شِما ره بی حِرمَتی کاندِنه و ظِلم رِسِندِنِنه و شِما ره نا حَق، تِهمَت زَندِنِنه.</verse>
				<verse number="12">خِشال بوئین و خَله شادی هاکانین، چوون آسِمونِ دِله شِمه اَجر زیادِ، چوون پِیغَمبِرونی که شِمه جِم قبلتر دَیینه ره هَم همین طی ظِلم رِسِندینه.</verse>
				<verse number="13">«شِما دِنیائه نِمِکِنی ولی اگه نِمِک شه مِزِه ره از دَس هاده، چی طی بونه اونِ اَت کَش دییه شور هاکانیم؟ دییه فایدِه ای نِدارنه، به جِز اون که بیرون دَشِندی بَووه و مَردِم اونِ لینگِ لو بَیرِن.</verse>
				<verse number="14">«شِما دِنیائه نورِنی. نَوونه کوهِ سَرِ بِساته بَییه شَهرِ، قایِم هاکارد.</verse>
				<verse number="15">هیچ کی لَمپا رووشِن نَکانده، كه اونِ سَرپوشِ بِن بییِلّه، بلکه اونِ لَمپائه پایهِ سَر اییِلنه تا اونایی که سِره دِله دَرِنه ره رووشِنایی هاده.</verse>
				<verse number="16">همین طی بییِلین شِمه نور مَردِمِ پیش بَتابه تا شِمه خوارِ کارا ره بَوینِن و شِمه پییِرِ که آسِمونِ دِله دَره ره پَرَسِش هاکانِن.</verse>
				<verse number="17">«فِکر نَکِنین كه مِن بییَمومِه تا تورات و پِیغَمبِرونِ بَنوِشته ره باطِل هاکانِم. نییَمومه تا باطِل هاکانِم، بلکه تا اِنجام هادِم.</verse>
				<verse number="18">چوون حَییقَتِن شِما ره گامبه تا آسِمون و زِمین شه جائه سَر دَرِنه، هیچ حَرف یا یِتا نِختِه توراتِ جِم از بین نَشونه، تا اینکه تِمومِ اون اِنجام بَووه.</verse>
				<verse number="19">پَس هَر وَخت هر کی حَتَّی شَریعتِ کِچیکتِرین اَحکام بِشکِنه و دیگرونِ هم این طی تَعلیم هاده، آسِمونِ پادشاهیِ دِله کَمتِرین بِشمارِسه بونه. ولی، هَر کی شَریعتِ اَحکامِ به جا بیارِه و دیگرونِ هَم این طی تَعلیم هاده، آسِمونِ پادشاهی دِله گَت بااوته بونه.</verse>
				<verse number="20">چوون شِما ره گامبه تا شِمه صالح بییَن، توراتِ مَلِّمون وعُلِمائه فِرقِه فَریسیِ صالح بییَن جِم ویشتَر نَبوئه، آسِمونِ پادشاهیِ دِله نَشونِنی.</verse>
				<verse number="21">«بِشنُسِنی مَردِمی که قدیم زِندِگی کاردِنه ره بااوته بینه: 'قَتل نَکِن و هَر کی قَتل هاکانه مجازات بونه.'</verse>
				<verse number="22">ولی مِن شِما ره گامبه: هَر کی شه بِرارِ وِسه خَشم بَیرِه، مجازات بونه و هر کی شه بِرارِ توهین هاکانه، وه ره مَحکَمه کَشِنِنه و اَگه وه ره باره بی عَقل، جَهَنِمِ تَشِ مِستَحَق بونه.</verse>
				<verse number="23">پَس اَگه شه قِروونی ره قِروونگاه بَوِری و اونجه تِ یاد دَکِفه تِ بِرار تِ جِم شاکیه،</verse>
				<verse number="24">شه قِروونی ره قِروونگاهِ جلو بییِل و اَوِّل بور و شه بِرارِ هِمراه آشتی هاکان و بعد بَردَگِرد و شه قِروونی ره پیشکَش هاکان.</verse>
				<verse number="25">«شه شاکیِ هِمراه هَمتی وَختی مَحکَمِهِ راهِ دِله دَری زود آشتی هاکان وَاِلا اون شاکی تِ ره قاضیِ دَس دِنه و قاضی تِ ره نِگهبونِ دَس دِنه و زِندونِ دِله کَفِنی.</verse>
				<verse number="26">حَییقَتِن تِ ره گامبه اَگه تا آخِرین قِرونِ نَدی، آزاد نَوونی.</verse>
				<verse number="27">«بِشنُسِنی كه بااوتِنه:' زِنا نَکِن'</verse>
				<verse number="28">ولی مِن شِما ره گامبه اَگه کِسی یِتا زِنا ره شَهوِتِ سَر هارِشه شه دِلِ دِله وه هِمراه زِنا هاکارده.</verse>
				<verse number="29">پَس اَگه تِ راسِ چِش باعِث بونه گِناهِ دِله دَکِفی، اونِ دَر بیار و دِم هاده؛ چوون تِ وِسه بِهتَرِ یِتا عضوِ شه تَنِ از دَس هادی تا این که تِمومِ شه تَنِ هِمراه جَهَنِمِ دِله دِم هِدا بَووی.</verse>
				<verse number="30">اَگه تِ راسِ دَس باعث بونه گِناهِ دِله دَکِفی، اونِ بَورین و دِم هاده؛ چوون تِ وِسه بِهتَرِ یِتا عضوِ شه تَنِ از دَس هادی تا این که تِمومِ شه تَنِ هِمراه جَهَنِمِ دِله دِم هِدا بَووی.</verse>
				<verse number="31">«هَمین طی بااوتِنه:' هَر مَردی که شه زِنا ره طِلاق هاده، وِنه یِتا طِلاق نامه وه ره هاده.'</verse>
				<verse number="32">ولی مِن شِما ره گامبه: هَر کی شه زِنا ره غیر اَز زِنا هاکاردِن طِلاق هاده، وه ره به زِناگری کَشِنه و هَر کی طِلاق هِدا زِنائه هِمراه آروسی هاکانه، زِنا کانده.</verse>
				<verse number="33">«هَمین طی بِشنُسِنی مَردِمی که قدیم زندگی کاردِنه ره بااوته بینه: 'دِراغی قَسِم، نَخُر و هر قَسِمی ره كه به خِداوند بَخُردی عَمِل هاکان.'</verse>
				<verse number="34">ولی مِن شِما ره گامبه اَصلِاً قَسِم نَخُرین، نا آسِمونِ چوون خِدائه تَختِ،</verse>
				<verse number="35">نا زِمینِ چوون خِدائه لینگِ بِنیئه، نا اورشَلیمِ، چوون اون گَتِ پادشاهِ شَهرِ</verse>
				<verse number="36">و نا شه سَرِ، چوون حَتَّی نَتوندی یِتا تیم از شه می ره، سیو یا اِسبه هاکانی.</verse>
				<verse number="37">شِمه گَب فِقَط اَره یا نا بوئه. ویشتَر از این، شَریرِ جِم هَسه.</verse>
				<verse number="38">«بِشنُسِنی كه بااوتِنه:' چِش چِشِ عَوِض و دَندون، دَندونِ عَوِض.'</verse>
				<verse number="39">ولی مِن شِما ره گامبه بَدِ آدِمِ روب رو اِیست نَکِنین و هر کی تِ راسِ دیمِ چَک بَزو، شه اون وَرِ دیمِ هَم وه سَمت بَردِگاردِن.</verse>
				<verse number="40">اَگه کِسی خوانه تِ ره مَحکمه بَکِشونه تِ جِمِه ره تِ جِم بَیره، شه قَوا ره هم وه ره هاده.</verse>
				<verse number="41">هَر وَخت کِسی تِ ره زور هاکارده یه کیلومِتر وه هِمراه راه بوری، دِ کیلومتر وه هِمراه بور.</verse>
				<verse number="42">هَر کی تِ جِم یه چی خوانه، بِبَخش و هر کی تِ جِم دَسی قَرض خوانه، شه دیمِ بَرنِگاردِن.</verse>
				<verse number="43">«بِشنُسِنی بااوتِنه:' شه هَمساده ره دوس دار و شه دِشمِنِ جِم بیزار باش.'</verse>
				<verse number="44">ولی مِن شِما ره گامبه شه دِشمِنونِ دوس دارین و اونایی که شِما ره ظِلم رِسِندِنه، وِشونِ وِسه دِعائه خِیر هاکانین.</verse>
				<verse number="45">تا شه آسِمونی پییِرِ وَچه بَووین، چوون وه شه اِفتابِ بَدِ آدِمون و خوارِ آدِمونِ سَر تابِندِنه و شه وارِشِ عادِلِ آدِمون و ظالِمِ آدِمونِ سَر یه جور وارِندِنه.</verse>
				<verse number="46">اَگه فِقَط اونایی ره كه شِما ره دوس دارنِنه ره دوس دارین، چه اَجری دارنِنی؟ مَگه حَتَّی خراجگیرون هَم این كارِ نَکاندِنه؟</verse>
				<verse number="47">اَگه فِقَط شه رَفِقونِ سِلام هاکانین، بَقیهِ جِم چه کارِ ویشتِری اِنجام هِدانی؟ مَگه حَتّی بی دینون هم این كارِ نَکاندِنه؟</verse>
				<verse number="48">پَس شِما وِنه كامل بوئین هَمون طی كه شِمه آسِمونی پییِر كامل هَسه.</verse>
			</chapter>
			<chapter number="6">
				<verse number="1">شِمه حِواس دَووه شه خوارِ اَعمالِ، مَردِمِ چِشِ وَر این نیَّتِ هِمراه اِنجام نَدین که بَوینِن و شِمه جِم تَعریف هاکانِن، چوون اون وَخت اَجری شه پییِرِ پَلی که آسِمونِ دِله دَره نِدارنِنی.</verse>
				<verse number="2">«پَس هَر وَخت یِتا مِحتاجِ کُمِک کاندینی، اونِ ساز و کِرنائه هِمراه جار نَزِنین، اون طی که دِرویون، یَهودیونِ عِبادتگاه و کَر و کوچِهِ دِله کاندِنه تا بَقیه وِشونِ جِم تَعریف هاکانِن. حَییقَتِن شِما ره گامبه، وِشون شه اَجرِ بَییتِنه!</verse>
				<verse number="3">ولی تِ، هَر وَخت صَدِقه دِنی، نییِل تِ چَپِ دَس، اونچیِ جِم که تِ راسِ دَس کانده خَوِردار بَووه.</verse>
				<verse number="4">تا تِ کُمِک جا هِدا بَمونه و تِ آسِمونی پییِر که جا هِدا چی ره وینده، تِ ره اَجر دِنه.</verse>
				<verse number="5">«وَختی دِعا کاندی دِرویونِ واری نَواش. وِشون دوس دارنِنه یَهودیونِ عبادتگاه و کَر و کوچِهِ سَر اِیست هاکانِن و دِعا هاکانِن تا مَردِم وِشونِ بَوینِن. حَییقَتِن شِما ره گامبه وِشون شه اَجرِ بَییتِنه!</verse>
				<verse number="6">هَر وَخت تِ دِعا کاندی شه اُتاقِ دِله بور، دَرِّ دَوِند و شه نَدیئه پییِرِ پَلی دِعا هاکان. تِ آسِمونی پییِر که هر جا هِدا چی ره وینده، تِ ره اَجر دِنه.</verse>
				<verse number="7">وَختی دِعا کاندی، بِت پَرَستونِ واری هِی بی مَعنیِ وِرد نار؛ وِشون گَمون کاندِنه، خَله بااوتِنِ هِمراه، وِشونِ دِعا بِشنُسه بونه.</verse>
				<verse number="8">پَس وِشونِ واری نَبوئین چوون شِمه آسِمونی پییِر شِمه اِحتیاجِ، پیش از اون که وه جِم بَخواین دِنه.</verse>
				<verse number="9">پَس شِما این طی دِعا هاکانین: 'اِی اَمه پییِر که آسِمونِ دِله دَری، تِ اسم مِقَدَّس بوئه.</verse>
				<verse number="10">تِ پادشاهی بیِّه. تِ خواسه هَمون طی كه آسِمونِ دِله اِجرا بونه، زِمینِ سَر هَم اِجرا بَووه.</verse>
				<verse number="11">اَمه هر روزه نونِ اَمروز اِما ره هاده.</verse>
				<verse number="12">اَمه خِطاها ره بِبَخش، هَمون طی که اِما هَم تِ واری اونایی که اِما ره خِطا هاکاردِنه ره بِبَخشیمی.</verse>
				<verse number="13">اِما ره آزمودِ دِله نیار بلکه اِما ره شیطانِ جِم رهایی هاده،</verse>
				<verse number="14">«چوون اَگه شِما مَردِمِ خَطا ره بِبَخشین، شِمه آسِمونی پییِر هَم شِما ره بَخشِنه.</verse>
				<verse number="15">ولی اَگه شِما مَردِمِ خِطا ره نِبَخشین، شِمه آسِمونی پییِر هَم شِمه خِطا ره نِبَخشِنه.</verse>
				<verse number="16">«وَختی روزِه گِرنی دِرویونِ واری، شه ره تِرش رو نَکِنین. وِشون شه قیافِه ره عَوِض کاندِنه تا شه روزه داری ره مَردِم دید بیارِن. حَییقَتِن شِما ره گامبه وِشون شه اَجرِ بَییتِنه!</verse>
				<verse number="17">ولی تِ وَختی روزه گِرنی، شه کَلّهِ می ره راغون بَزِن و شه دیمِ بَشور</verse>
				<verse number="18">تا مَردِم نِفَهمِن تِ روزه دارنی، بلکه فِقَط تِ پییِر كه پِنهونِ، اونِ دونده، پییِری كه هیچ چی وه دیدِ جِم قایِم نییه، تِ ره اَجر دِنه.</verse>
				<verse number="19">«شه گَنجا ره زِمینِ سَر اِمبار نَکِنین، جایی که لِمِک و زَنگ وه ره از بین وَرنه و جایی که دِزّا اِنِنه و گَنجِ دِزِّنِنِه.</verse>
				<verse number="20">بلکه شه گَنجا ره آسمونِ دِله اِمبار هاکانین، جایی که نا لِمِک زَنده نا زَنگ وه ره از بین وَرنه. جایی که دِزا نِنِنه و نَدِزِنِنِه.</verse>
				<verse number="21">چوون هَر جا تِ گَنج دَره، تِ دِل هَم اونجه دَره.</verse>
				<verse number="22">«چِش، تَنِ چِراغِ. اَگه تِ چِش خوار بوئه، تِمومِ تِ وجود رووشِنِ،</verse>
				<verse number="23">ولی اَگه تِ چِش بَد بوئه، تِمومِ تِ وجود تاریکیِ جِم پِرِ. پَس اَگه اون نوری كه تِ دِله دَره تاریکیه، اون چه گَتِ تاریکی ایِ!</verse>
				<verse number="24">«هیچ کی نَتونده دِتا اربابِ خِدمِت هاکانه، چوون یا اَوِّلی جِم وه ره بَد اِنه و دِوّمی ره دوس دارنه و یا اَوِّلی ره وِفادارِ و دِوّمی ره کِچیک اِشمارِنه. شِما نَتوندِنی هم خِدائه غِلام بوئین و هم پولِ غِلام.</verse>
				<verse number="25">«پَس شِما ره گامبه: شه زندِگیِ وِسه نِگرون نَبوئین، كه چی بَخُرین و چی بَنوشین و نا شه تَنِ وِسه كه چی دَپوشین، چوون زندِگی خِراکِ جِم و تَن، جِمِهِ جِم با اَرزِش تَرِه.</verse>
				<verse number="26">پَرِنده ها ره هارِشین: وِشون نا کارِنِنه، نا دِرو کاندِنه و نا اِمباری دِله اِمبار کاندِنه، با این وجود شِمه آسِمونی پییِر وِشونِ روزی ره دِنه. مَگه شِمه ارزِش وِشونِ جِم ویشتَر نییه؟</verse>
				<verse number="27">کِدوم یِتا از شِما تونده نگرونیِ هِمراه یه ساعت شه عُمرِ اضافه هاکانه؟</verse>
				<verse number="28">«چه جِمهِ وِسه نگرونِنی؟ صَحرائه سوسَنا ره هارِشین و بَوینین چی طی لُو کَشِنِنه؛ وِشون نا زَحمِت کَشِنِنه و نا بافِنِنه.</verse>
				<verse number="29">ولی شِما ره گامبه كه حَتَّی سِلِیمونِ پادشاه هم اون هَمه شِکوهِ هِمراه، یِتا از وِشونِ واری بَزِک نَیّه.</verse>
				<verse number="30">پَس اَگه خِدا صَحرائه واشِ كه اَمروز دَره و فِردا تَندیر دِله دَشِندی بونه، این طی قَشِنگ کانده، شِما ره، اِی سِس ایمونا، خَله بِهتَر نَپوشِندِنه؟</verse>
				<verse number="31">«پَس نِگِرون نَبوئین و نارین که چی بَخُریم یا چی بَنوشیم و یا چی دَپوشیم؟'</verse>
				<verse number="32">چوون این دِنیائه تِمومِ قوما، این چیائه دِمبال دَرِنه، ولی شِمه آسِمونی پییِر دونده كه شِما تِمومِ این چیا ره اِحتیاج دارنِنی.</verse>
				<verse number="33">پَس شِما قبل از هر چی، خِدائه پادشاهیِ برقراریِ وِسه و اِنجامِ وه خواسهِ وِسه تَقِلّا هاکانین؛ اون وَخت تِموم این چیا، شِما ره هِدا بونه.</verse>
				<verse number="34">پَس، فِردا وِسه نِگِرون نَبوئین؛ چوون فِردا شه نِگِرونی ره دارنه، اَمروزِ مُشکلات، اَمروزِ وِسه وَسّه.</verse>
			</chapter>
			<chapter number="7">
				<verse number="1">«کَس دییه ره قِضاوَت نَکِنین تا شِما ره قِضاوَت نَکِنِن.</verse>
				<verse number="2">هَمون طی كه شِما کَس دییه ره قِضاوت کاندینی، شه شِما ره هَم قِضاوِت کاندِنه. هر دَئیلِ هِمراه هادین، هَمون دَئیلِ هِمراه عَوِض گِرنِنی.</verse>
				<verse number="3">چه کَمِل ذِرِه که تِ بِرارِ چِشِ دِله دَره ره ویندی، ولی گَتِ چویی، كه شه چِشِ دِله دارنی ره نَویندی؟</verse>
				<verse number="4">یا چی طی جِرأت کاندی شه، بِرارِ باری: 'اِجازه هاده کَمِل ذِرِه ره تِ چِشِ جِم بیرون بیارِم' اِسا شه، یِتا گَتِ چو، شه چِشِ دِله دارنی.</verse>
				<verse number="5">اِی دِرو، اَوِّل اون گَتِ چو ره شه چِشِ جِم بیرون بیار؛ اون وَخت بِهتر ویندی، تا کَمِلِ ذِرِّه ره شه برارِ چِش جِم بیرون بیاری.</verse>
				<verse number="6">اونچی که مِقَدَّسِ ره سَکا ره نَدین و شه مِرواری ره خیائه پیش نَشِنین. نَکِنه اونا ره لینگِ لو بَیرِن و بَردَگِردِن، شِما ره حمله هاکانِن.</verse>
				<verse number="7">«بَخواین، که شما ره هِدا بونه. بَگِردین، که پی دا کاندینی. در بَزِنین، که در شِمه رو واز بونه.</verse>
				<verse number="8">چوون هر کی بِخوائه، گِرنه و هر کی بَگِرده، پی دا کانده و هر کی در بَزِنه، در وه وِسه واز بونه.</verse>
				<verse number="9">شِمه میون کِسی دَره، وَختی وه ریکا وه جِم نون بَخواد، وه ره سَنگ هاده؟</verse>
				<verse number="10">و یا وَختی مائی خوانه، وه ره مَر هاده؟</verse>
				<verse number="11">پَس اَگه شِما كه اَنده بَدِنی، دوندِنی چی طی شه وَچونِ خوارِ چی هادین، پَس چَنده ویشتَر شِمه آسِمونی پییِر خوارِ چیا ره، هَر کی که بِخوائه ره دِنه.</verse>
				<verse number="12">دیگرون هِمراه هَمون طی رِفتار هاکانین كه خوانِنی شِمه هِمراه رِفتار هاکانِن. اینِ تِمومِ تورات و پِیغَمبِرونِ بَنوِشته.</verse>
				<verse number="13">«تَنگِ دَرِ جِم دِله بُورین، چوون که دَری كه گَتِ و راهی كه گِشادِ مَرگِ خَتم بونه و اونایی که این راهِ جِم شونِنه، خَله نه</verse>
				<verse number="14">چوون اون در تنگِ و راهی كه زندِگی ره خَتم بونه سَختِ و اونایی که اونِ پی دا کاندِنه، کَمِ نه.</verse>
				<verse number="15">«دِراغی پِیغَمبِرونِ جِم دوری هاکانین كه گُسفِن جِمهِ دِله شِمه پَلی اِنِنه، ولی شه باطنِ دِله درنده وِرگِ نه.</verse>
				<verse number="16">اونا ره وِشونِ میوهِ جِم اِشناسِنِنی. مگه بونه لَم طَلیِ جِم انگور و کَنگَرِ جِم اَنجیل بَچیئِن؟</verse>
				<verse number="17">همین طی سالِمِ دار خوارِ میوه یارنه و آفِت بَزوِ دار بَدِ میوه.</verse>
				<verse number="18">سالِمِ دار نَتونده بَدِ میوه بیارِه و آفِت بَزوِ دار نَتونده خوارِ میوه بیاره.</verse>
				<verse number="19">داری كه خوارِ میوه نیارِه، اونِ وِرینِنِه و تَشِ دِله دِم دِنِنه.</verse>
				<verse number="20">پَس شِما اونا ره، وِشونِ میوه جِم اِشناسِنِنی.</verse>
				<verse number="21">«نا هَر کی كه مِ ره 'خِداوند ، خِداوند' باره آسِمونِ پادشاهیِ دِله شونه، بلکه فِقَط کِسی شونه که مِ پییِرِ خواسه که آسِمونِ دِله دره ره اِنجام بَرِسونه.</verse>
				<verse number="22">داوِریِ روز، خَیلیا مِ ره گانِنه: 'خِداوندا، خِداوندا، مگه اِما تِ اسم هِمراه نَبِوَّت نَکاردیمی؟ مگه تِ اسم هِمراه دِوها ره بیرون نَکاردیمی؟ مگه تِ اسم هِمراه گَت گَتِ کار نَکاردیمی؟</verse>
				<verse number="23">اون وَخت وِشونِ گامبه: 'مِن اصلاً شِما ره نِشناسِمبه. مِ جِم دور بَووین، اِی بَدکارون.'</verse>
				<verse number="24">«پَس هَرکی مِ گَبِ اِشنُنِه و اونا ره عَمِل کانده، یِتا عَقلدارِ مَردیِ واریِ كه شه سِره ره سَنگِ سَر بِساته.</verse>
				<verse number="25">وارِش بِوارِسه، سِیل بییَمو، وا بَزو اون سِره ره فِشار بیارده، ولی اون سِره له نَشیه چوون وه کُرسی سَنگِ سَر دَییه.</verse>
				<verse number="26">«ولی هر کی مِ گَبا ره بِشنُئِه و اونا ره عَمِل نَکِنه، یِتا بی عَقلِ مَردیِ واریِ كه شه سِره ره شِن سَر بِساته.</verse>
				<verse number="27">وارِش بِبارِسه، سِیل بییَمو و وا بَزو اون سِره ره فِشار بیارده، اون سِرِه له بورده و چه خرابی ای بییه!»</verse>
				<verse number="28">وَختی عیسی شه گَبِ تِموم هاکارده مَردِم وه تَعلیم هِدائِنِ جِم بِهت هاکاردِنه</verse>
				<verse number="29">چوون وه وِشونِ، توراتِ مَلِّمونِ واری تَعلیم نِدا بییه، بلکه یِتا کسِ واری تَعلیم دائه که صاحاب قِدرَتِ.</verse>
			</chapter>
			<chapter number="8">
				<verse number="1">وَختی عیسی كوهِ جِم جِر بییَمو، یَته خَله جَمیِّت وه دِمبال راه دَکِتِنه.</verse>
				<verse number="2">هَمون مووقه یِتا جِذامی وه ره نَزیک بَییه، وه جلو زانو بَزو و بااوته: «اِی آقا، اَگه بَخوای توندی مِ ره شِفا هادی.»</verse>
				<verse number="3">عیسی شه دَسِ دِراز هاکارده و وه سَرِ دَس بییِشته و بااوته: «خوامبه، شِفا بَیر!» دَرجا اون مَردی شه جِذامِ جِم شِفا بَییته.</verse>
				<verse number="4">بعد عیسی وه ره بااوته: «هیچ کَسِ پَلی هیچی نار، بلکه بور و شه ره مَعبِدِ كاهِنِ سِراغ هاده و شه شِفائه خاطِری قِروونی ای كه موسی حِکم هاکارده بییه ره هاده تا وِشونِ ثابت بَووه که تِ شِفا بَییتی»</verse>
				<verse number="5">وَختی عیسی کَفَرناحومِ دِله بورده، یِتا رومی افسر وه پَلی بییَمو و خواهِشِ هِمراه</verse>
				<verse number="6">وه ره بااوته: «اِی آقا، مِ نوکِر چِلِخ بَییه، سِره دِله دَکِته و بَدجور دَرد کَشِنه.»</verse>
				<verse number="7">عیسی وه ره بااوته: «مِن اِمبه و وه ره شِفا دِمبه.»</verse>
				<verse number="8">ولی اون اَفسِر، عیسیِ جِواب بااوته: «اِی آقا، مِن لایقِ اون نیمه كه تِ مِ سِرهِ سَخفِ بِن بِئی. فِقَط بار و مِ نوکِر شِفا گِرنه.</verse>
				<verse number="9">چوون مِن شه مأمورِمه و شه دَسِ بِن سَربازونی دارمه. وَختی یِتا ره گامبه 'بور' شونه، یِتا دییه ره گامبه 'بِرو' اِنه، وَختی شه نوکِر ره گامبه: 'این كارِ هاکان' کانده.»</verse>
				<verse number="10">وَختی عیسی این گَبِ بِشنُسِه بِهت هاکارده و مَردِمی كه وه دِمبال بییَمو بینه ره بااوته: «حَییقَتاً شِما ره گامبه مِن این طی ایمونی، اِسرائیلِ قومِ دِله هم نَدیمه.</verse>
				<verse number="11">شِما ره گامبه كه خَیلیا شَرق و غَربِ جِم اِنِنه و آسمونِ پادشاهیِ دِله اِبراهیم و اِسحاق و یَعقوبِ هِمراه یِتا سِفرهِ سَر نیشِنِنه.</verse>
				<verse number="12">ولی وَچونی که آسِمونِ پادشاهیِ وِسه هَسِنه بیرون، تاریکی دِله دِم هِدا بونِنه، اونجه که بِرمه دره و تَرسِ جِم دَندون دَندونِ کَش خارنه»</verse>
				<verse number="13">بعد عیسی اون اَفسرِ بااوته: «بور، طِبق تِ ایمون تِ ره هِدا بونه.» هَمون لَحظه وه نوکِر شِفا بَییته.</verse>
				<verse number="14">وَختی عیسی پِطرسِ سِره دِله بُورده، پِطرُسِ زَن مارِ بَدیئه كه لائه دِله بَخواته و توو دارنه.</verse>
				<verse number="15">عیسی وه دَسِ بَییته. وه توو بَوری بَییه و بِلِند بَییه عیسی ره پَذیرایی هاکارده.</verse>
				<verse number="16">هَمون شو، یَته خَله از دِو بَزوا ره عیسی پَلی بیاردِنه و وه یتا كَلِمهِ هِمراه دِوها ره بیرون کارده و تِمومِ دَردمَندا ره شِفا دائه</verse>
				<verse number="17">تا اِشعَیائه پِیغَمبِر پیشگویی حَییقت بَرِسه، كه بااوته بییه: «وه اَمه دَردا ره بَییته و اَمه مَرِضِ دوش بَکِشیه.»</verse>
				<verse number="18">عیسی جَمیِّتی ره که وه دور جَمع بَئی بینه ره بَدیئه، و شه شاگِردونِ دَستور هِدا «دریائه اون دَس بورِن».</verse>
				<verse number="19">یِتا از توراتِ مَلِّمون جلو بییَمو و بااوته: «اِی اِسّا، هَر جا بُوری تِ دِمبال اِمبه.»</verse>
				<verse number="20">عیسی وه جِواب بااوته: «شالا شه وِسه کِلی و پَرِنده ها شه وِسه لونه دارنِنه، ولی اِنسانِ ریکا هیچ جا ره نِدارنه شه سَرِ بییِلّه.»</verse>
				<verse number="21">یِتا دییه از وه شاگِردون وه ره بااوته: «اِی آقا، اِجازه هاده بُورِم و بعد از اینکه مِ پییِر بَمِرده و وه ره دَفن هاکاردِمه تِ دِمبال بِیِّم.»</verse>
				<verse number="22">عیسی جِواب هِدا: «مِ دِمبال بِرو و بییِل مِرده ها، شه مِرده ها ره دَفن هاکانِن.»</verse>
				<verse number="23">عیسی لَتکا سِوار بَییه و وه شاگِردون هم وه دِمبال بُوردِنه.</verse>
				<verse number="24">یهویی دریا ره گَتِ طوفان بَییته، کِلاک اَنده گَت بییه که داشته لَتکا ره غَرق کارده، ولی عیسی خو دِله دَییه.</verse>
				<verse number="25">پَس شاگِردون بییَمونه و وه ره بیدار هاکاردِنه و بااوتِنه: «اِی آقا اِما ره نِجات هاده؛ اِما دَره هِلاک بومبی!»</verse>
				<verse number="26">عیسی وِشونِ بااوته: «اِی سِس ایمونون، چه اَنده تَرسِنِنی؟» و بعد بِلِند بَییه وا و دریا ره تَشِر بَزو و دریا کاملاً آروم بَییه.</verse>
				<verse number="27">شاگِردون اونچیِ جِم که اِتفاق دَکِته بِهت هاکاردِنه و بااوتِنه: «این چه جور آدِمیِ؟ حَتَّی وا و دریا هم وه جِم اِطاعت کاندنه؟»</verse>
				<verse number="28">وَختی عیسی، دَریائه اون دَس جَدَریانِ مِلک بَرِسیه، دِتا دِو بَزو، قَبرِسونِ جِم بیرون بییَمونه و وه هِمراه چِش به چِش بَینه. وِشون اَنده خَطِرناک بینه كه هیچ کس جِرأت نِداشته اونجه جِم رَد بَووه.</verse>
				<verse number="29">اون دِ نَفِر دادِ هِمرا بااوتِنه: «اِی خِدائه ریکا، اَمه هِمراه چی كار دارنی؟ اینجه بییَموئی تا اِما ره قبل از وَختِ قِرار زَجر هادی؟»</verse>
				<verse number="30">یه ذِرّه اون وَرتِر، یِتا گَتِ رَمه خی، دَینه غِذا خاردِنه</verse>
				<verse number="31">و دِوها اِلتِماسِ هِمراه عیسی ره بااوتِنه: «اَگه خوانی اِما ره بیرون هاکانی، اِما ره اون خی رَمهِ دِله بَفرِس.»</verse>
				<verse number="32">عیسی وِشونِ بااوته: «بُورین!» پَس وِشون بیرون بییَمونه و خیائه دِله بُوردِنه. یهویی تِمومِ اون رَمه، تپه سَرِ جِم، دَریائه دِله یورِش بَوِردِنه و اوهِ دِله هِلاک بَینه.</verse>
				<verse number="33">خی چَپونون فِرار هاکاردِنه، شَهرِ دِله بُوردِنه و تِمومِ داستان و مخصوصاً دِو بَزوائه جَریانِ، مَردِمِ وِسه بااوتِنه.</verse>
				<verse number="34">شَهرِ تِمومِ مَردِم عیسیِ بَدیئِنِ وِسه بیرون بییَمونه و وَختی وه ره بَدینه وه جِم اِلتِماس هاکاردِنه كه اون منطَقِهِ جِم بُوره.</verse>
			</chapter>
			<chapter number="9">
				<verse number="1">عیسی لَتکا سِوار بَییه و دریائه جِم رَد بَییه و شه شَهر بییَمو.</verse>
				<verse number="2">اونجه چَن نَفِر یِتا چِلِخِ مَردی، كه لائه دِله دِراز بَکِشی بییه ره وه پَلی بیاردِنه. وَختی عیسی وِشونِ ایمونِ بَدیئه اون چِلِخِ بااوته: «مِ ریکا، تِ دِل قِرص بوئه؛ تِ گِناهون بیامِرزی بَییه.»</verse>
				<verse number="3">دَرجا چَن نَفِر از توراتِ مَلِّمون شه پَلی بااوتِنه «این مَردی کُفر گانه!»</verse>
				<verse number="4">عیسی که دونِسه وِشونِ دِلِ دِله چی گُذِرنه بااوته: «چه شه دِلِ دِله پَلیدِ فِکر دارنِنی؟</verse>
				<verse number="5">کِدوم آسون تَرِ: اینکه باری ”تِ گِناهون بیامِرزی بَییه “یا اینکه باری ”پِرِس و راه بور؟“</verse>
				<verse number="6">ولی تا بَدونین که اِنسانِ ریکا، این قِدرتِ دارنه که زِمینِ سَر گِناهونِ بیامِرزه.» اون چِلِخِ بااوته: «پِرِس، شه لا ره جَمع هاکان و شه سِره بور!»</verse>
				<verse number="7">اون مَردی بِلِند بَییه، شه سِره بُورده.</verse>
				<verse number="8">مَردِم وَختی این مُعجِزه ره بَدینه بَتِرسینه و خِدا ره شِکر هاکاردِنه که این طی قِدرَتی آدِمونِ هِدا.</verse>
				<verse number="9">عیسی اونجه جِم بُگذِشته و راهِ دِله یِتا مَردی که وه اسم متّی بییه ره بَدیئه كه خراجگیرِ دَکّهِ دِله نیشته بییه. عیسی وه ره بااوته: «مِ دِمبال بِرو.» مَتّی بِلِند بَییه و وه دِمبال بُورده.</verse>
				<verse number="10">روزی که عیسی، مَتّیِ سِره دِله سِفرهِ سَر نیشته بییه، یَته خَله خراجگیرون و گِناهکارون بییَمونه و عیسی و وه شاگِردونِ هِمراه یِتا سِفرهِ سَر هِنیشتِنه.</verse>
				<verse number="11">وَختی عُلِمائه فِرقه فَریسی اینِ بَدینه عیسیِ شاگِردونِ بااوتِنه: «چه شِمه اِسّا خَراجگیرون و گِناهکارونِ هِمراه غِذا خارنه؟»</verse>
				<verse number="12">عیسی وِشونِ گَبِ بِشنُسه و بااوته: «مَریضونِنه که طَبیب احتیاج دارنِنه، نا سالمِ آدِمون.</verse>
				<verse number="13">بورین و خِدائه این کِلامِ مَعنی ره بِفَهمین: 'مِن رَحمِت خوامبه، نا قِروونی' چوون که مِن نییَمومه تا صالِحون دَعوِت هاکانِم، بلکه بییَمومه تا گِناهکارونِ دعوت هاکانِم.»</verse>
				<verse number="14">یحییِ شاگِردون عیسی پَلی بییَمونه و بااوتِنه: «چه اِما و عُلِمائه فَریسی روزه گِرمی ولی تِ شاگِردون روزِه نَیرِنه؟»</verse>
				<verse number="15">عیسی وِشونِ بااوته: « اِنتِظار دارنِنی دامادِ رَفِقون مووقه ای که داماد وِشونِ هِمراه دَره ماتِم بَیرِن؟ روزایی اِنه كه داماد وِشونِ جِم بَییته بونه؛ اون مووقه، روزِه گِرنِنه.</verse>
				<verse number="16">«هیچ کی اوه نَشیه و نوِ چِلوارِ پیتِ جِمهِ کَش پینه نَزِندِنه، اگه این طی هاکانه پینه، جِمِهِ جِم بَکِندی بونه، نوِ چِلوار پیتِ جِمه جِم سیوا بونه و اون تیکه قبلاً جِم بدتر بونه.</verse>
				<verse number="17">تازِه شِرابِ هَم پیتِ پوسِ خیکائه دِله نَشِندِنِنه. اَگه دَشِنِن، پوسِ خیکا تِرِکِنه و شِراب بیرون شَندِنه و پوس خیکا از بین شونِنه. تازه شِرابِ نوِ پوسِ خیکائه دِله شَندِنِنه تا هم شِراب و هم پوسِ خیکا سالم بَمونِن.»</verse>
				<verse number="18">عیسی هَمتی داشته گَب زوئه كه یِتا از یَهودیونِ رئیس وه پَلی بییَمو زانو بَزو بااوته: «مِ کیجا هَمین اَلان بَمِرده، ولی دومبه که اَگه تِ بِئی و وه سَرِ دَس بییِلی وه زنده بونه.»</verse>
				<verse number="19">عیسی بِلِند بَییه و وه هِمراه بُورده و وه شاگِردون هم وه دِمبال راه دَکِتِنه.</verse>
				<verse number="20">هَمون مووقه، یِتا زِنا كه دِوازده سال خونریزی داشته عیسیِ دِمبال سَر بییَمو و وه قَوائه تِکِ دَس هاکارده،</verse>
				<verse number="21">چوون شه پَلی گاته: «اَگه فِقَط بَتونِم وه قَوا ره دَس هاکانِم، شِفا گِرمه.»</verse>
				<verse number="22">عیسی بَردَگِردِسه اون زِنا ره هارِشیه، بااوته: «مِ کیجا، نَتِرس. تِ ایمون، تِ ره شِفا هِدا.» هَمون لَحظه وه شِفا بَییته.</verse>
				<verse number="23">وَختی عیسی اون رَئیسِ سِره بَرِسیه و نوحه خونا و مَردِمِ شیوَن و زاری ره بَدیئه،</verse>
				<verse number="24">بااوته: « بیرون بُورین؛ این کیجا نَمِردِه بلکه بَخواته.» ولی وِشون فِقَط، وه سَر بَخِندِسِنه.</verse>
				<verse number="25">وَختی عیسی مَردِمِ بیرون هاکارده، اتاق دِله بورده، کیجائه دَسِ بَییته و کیجا بِلِند بَییه.</verse>
				<verse number="26">این اِتّفاقِ خَوِر، تِمومِ اون مَنطقهِ دِله دَپیته.</verse>
				<verse number="27">وَختی عیسی اونجه جِم شیه، دِتا کور وه دِمبال بُوردِنه و داد زونه «اِی داوودِ ریکا، اِما ره رَحم هاکان»</verse>
				<verse number="28">وَختی عیسی سِره دِله بورده، اون دِ نَفِر وه پَلی بییَمونه. عیسی وِشونِ بااوته:«ایمون دارنِنی كه مِن تومبه این کارِ اِنجام هادِم؟» وِشون بااوتِنه: «اَرِه، آقا.»</verse>
				<verse number="29">پَس عیسی وِشونِ چِشِ دَس بَکِشیه و بااوته: «طِبقِ شِمه ایمون شِمه وِسه اِنجام بَووه»</verse>
				<verse number="30">و وِشونِ چِشا واز بَییه. عیسی وِشونِ هِشدار هِدا و بااوته: مِواظِب بوئین، هیچ کی این جَریانِ جِم خَوِردار نَووه.</verse>
				<verse number="31">ولی همین‌که سِرِهِ جِم بیرون بُوردِنه، عیسیِ آوازه ره تِمومِ اون مَنطقه دِله پَخش هاکاردِنه.</verse>
				<verse number="32">وَختی که اون دِ نَفِر بیرون شینه، یه نَفِرِ، عیسیِ پَلی بیاردِنه كه لال بییه، چوون دِو بَزو بییه.</verse>
				<verse number="33">عیسی دِوِ وه جِم بیرون هاکارده و وه زِوون واز بَییه. مَردِم این معجزهِ جِم خَله بِهت هاکاردِنه، بااوتِنه: «تا اَلان اِسرائیلِ قومِ دِله هیچ وَخت همچین چیزی بَدیئه نَییه»</verse>
				<verse number="34">ولی عُلِمائه فِرقِه فَریسی بااوتِنه: «وه دِوها ره دِوهائه رَئیسِ کُمِکِ هِمراه بیرون کانده.»</verse>
				<verse number="35">عیسی تِمومِ شَهر و روستاهائه دِله گِردِسه و یَهودیونِ عِبادَتگاهِ دِله تَعلیم دائه و خِدائه پادشاهیِ مِژده ره اِعلام کارده و هر جور ناخِشی و مَرِضِ شِفا دائه.</verse>
				<verse number="36">وَختی عیسی اَنده جَمیِّتِ بَدیئه، وه دِل وِشونِ وِسه بَسوته، چوون که وِشون، بی چَپونِ گُسفِنِ واری پَریشون و وا بَمونِسه بینه.</verse>
				<verse number="37">پَس شه شاگِردونِ بااوته: «مَحصول زیادِ و كارگَر کَمِ.</verse>
				<verse number="38">پَس شِما وِنه صاحاب مَحصولِ جِم دَرخواس هاکانین، شه مَحصولِ جَمع هاکاردِنِ وِسه کارگرایی بَفرِسه.»</verse>
			</chapter>
			<chapter number="10">
				<verse number="1">عیسی شه دِوازده شاگردِ شه پَلی صدا هاکارده و وِشونِ اِقتِدار هِدا تا پَلیدِ اِرواح ره بیرون هاکانِن و هر جور ناخِشی و مَرِضِ شِفا هادِن.</verse>
				<verse number="2">اینِ اون دِوازده رَسولِ اِسم: اَوِّل شَمعون که وه ره پِطرس هم گاتِنه و وه بِرار آندریاس، یَعقوب، زِبِدیِ ریکا و وه بِرار یوحنا،</verse>
				<verse number="3">فیلیپُس و بَرتولما، توما و مَتّیِ خراجگیر، یَعقوب حَلفیِ ریکا و تَدّای</verse>
				<verse number="4">وطن پرستِ شمعون و یهودائه اَسخَریوطی كه عیسی ره دِشمِنِ دَس تَسلیم هاکارده.</verse>
				<verse number="5">عیسی این دِوازده شاگردِ بَفرِسیه و وِشونِ بااوته: «غیر یَهودِ مِلکِ دِله نَشوئین وسامِریونِ هیچ کِدوم از شَهرائه دِله لینگ نییِلین</verse>
				<verse number="6">بلکه اِسرائیلِ قومِ گووم بَییه گُسفِنائه پَلی بُورین</verse>
				<verse number="7">و راهِ دِله جار بَزِنین و بارین: آسِمونِ پادشاهی که خِدا وه حاکِمِ نَزیکِ.</verse>
				<verse number="8">مَریضونِ شِفا هادین، مِردِه ها ره زنده هاکانین، جِذامیونِ شِفا هادین، دِوها ره بیرون هاکانین. مِفت بَییتِنی، مِفت هم هادین.</verse>
				<verse number="9">سَفِرِ وِسه، طِلا و نِقرِه و مِرس شه هِمراه نَوِرین.</verse>
				<verse number="10">و کِلوار یا اِضافی جِمه و کوش و دَسِ چو نَیرین؛ چوون كارگَر مِستَحقِ شه مِزِّ.</verse>
				<verse number="11">هر شَهر و روستایی که دِله شونِنی یه نَفِرِ دِمبال بَگِردین كه لایق بوئه، و تا وَختی که اونجه دَرِنی وه سِره بَمونین.</verse>
				<verse number="12">وَختی یِتا سِرهِ دِله شونِنی سِلام هاکانین.</verse>
				<verse number="13">اَگه اون سِره لایق بوئه، شِمه سِلام وه سَر موندِنه ولی اَگه لایق نَبوئه، شِمه سِلام شِما ره بَرگِردِنه.</verse>
				<verse number="14">اَگه هر کی شِما ره قَبول نَکارده و اونچی گانِنی ره گوش نِدائه، وَختی که اون سِره یا اون شَهرِ جِم شونِنی، اونِ گردِ خاکِ شه لینگِ جِم بَتِکونین.</verse>
				<verse number="15">حَییقتاً شِما ره گامبه قیامِتِ روز، سُدوم و غُمورَّهِ شَهرِ وَضع که خِدا، تَشِ هِمراه اونا ره از بین بَوِرده اون شَهرِ جِم خوارتِرِ.</verse>
				<verse number="16">«گوش هادین، مِن شِما ره گُسفِنائه واری وِرگائه دِله فِرِسِندِمبه. شِما وِنه مَرِ واری با هوش و کوتِرِ واری بی آزار بوئین.</verse>
				<verse number="17">شِمه حِواس، مَردِمِ بوئه، چوون وِشون شِما ره مَحکَمِه تَحویل دِنِنه و شِما ره شه عِبادَتگاهِ دِله فَلِک وَندِنه و شِلاق زَندِنه</verse>
				<verse number="18">و شِما ره مِ خاطِری، فرموندارون و پادِشاهونِ پَلی وَرنِنه تا وِشون و غیر یَهودیونِ پَلی گِواهی هادین.</verse>
				<verse number="19">وَختی شِما ره دَسگیر کاندِنه، نِگِرون نَبوئین كه چی و چی طی بارین چوون اون مووقه اون چی وِنه بارین شِما ره هِدا بونه،</verse>
				<verse number="20">چوون اونی که گَب زَنده شِما نینی، بلکه شِمه آسِمونی پییِرِ روحِ كه، شِمه جا گَب زَنده.</verse>
				<verse number="21">«برار، برارِ و پییِر، وَچه ره مَرگِ تَسلیم کانده. وَچون شه پییِرمارِ علیه بِلِند بونِنه و وِشونِ مَرگِ تَسلیم کاندِنه.</verse>
				<verse number="22">تِمومِ مَردِم مِ اسم خاطِری، شِمه جِم بیزار بونِنه، ولی هَر کی تا آخِر دَووم بیاره و بَمونه، نِجات گِرنه.</verse>
				<verse number="23">هَر وَخت شِما ره یِتا شَهرِ دِله ظِلم بَرِسانینه یِتا دییه شَهر، پِناه بَوِرین. چوون حَییقَتِن شِما ره گامبه قبل اَز اون که اِسرائیلِ تِمومِ شَهرا ره بُورین، اِنسانِ ریکا، اِنه.</verse>
				<verse number="24">«شاگرد شه مَلِّمِ جِم سَرتِر نییه و نوکِر شه اَربابِ جِم سَرتِر نییه.</verse>
				<verse number="25">شاگرد شه مَلِّمِ واری بَووه وه وِسه وَسّه و نوکِر شه اربابِ واری. اَگه سِرهِ اَربابِ بِعِلزِبول، که اِبلیسِ، بارِن، چَنده ویشتر وه اَهلِ سِره ره توهین کاندِنه؟</verse>
				<verse number="26">«پَس وِشونِ جِم نَتِرسین؛ هَر چی دَپیته بوئه، بَرمِلا بونه و هَر چی جا هِدا بوئه دیار بونه.</verse>
				<verse number="27">اونچی ره مِن ظِلِمادِ دِله شِما ره گامبه، وِنه رووشناییِ دِله اِعلام هاکانین و اونچی ره یواشکی اِشنُنِنی، وِنه سِرهِ بومِ سَر جار بَزِنین.</verse>
				<verse number="28">اونایی جِم که تَنِ کُشِنِنه ولی نَتوندِنه روحِ بَکوشِن نَتِرسین. اونی جِم بَتِرسین كه بَتونه تَن و روح، هر دِتا ره جَهَنِمِ دِله هِلاک هاکانه.</verse>
				<verse number="29">مگه دِتا میچکا یه شاهی بَروته نَبونه؟ با این وجود، بی اجازهِ شِمه آسِمونی پییِر، حَتّی یِتا اَز اونا بِنهِ سَر نَکِفِنه.</verse>
				<verse number="30">حَتَّی تِمومِ شِمه سَرِ می ره بِشمارِسه.</verse>
				<verse number="31">پَس نَتِرسین؛ شِما هِزارون میچکائه جِم، خَله با ارزِش تَرِنی.</verse>
				<verse number="32">«پَس هر کی مَردِمِ پَلی، شه ره مِ جِم دونده مِن هَم شه آسِمونی پییِرِ پَلی وه ره شه جِم دومبه.</verse>
				<verse number="33">ولی هر کی مَردِمِ پَلی باره که مِ ره نِشناسِنه مِنِم شه آسِمونی پییِرِ پَلی گامبه، وه ره نِشناسِمبه.</verse>
				<verse number="34">«گَمون نَکِنین كه بییَمومه تا آشتی زِمینِ سَر بیارِم؛ نییِمومه آشتی بیارِم بلکه شَمشیر.</verse>
				<verse number="35">«مِن بییَمومه تا: ریکا و پییِرِ میون، کیجا و مار، آروس و شی مارِ میون نِفاق دِم هادِم.</verse>
				<verse number="36">هَر کَسِ دِشمِنون، شه وه اَهلِ سِره هَسه.</verse>
				<verse number="37">«هر کی شه پییِرمارِ مِ جِم ویشتَر دوس داره، مِ لایِق نییه و هَر کی شه کیجا یا ریکا ره مِ جِم ویشتَر دوس داره، مِ لایِق نییه.</verse>
				<verse number="38">هر کی شه صَلیبِ نَیره و مِ وِسه آمادهِ بَمردِن نَووه و همین جوری مِ دِمبال بِیّه، مِ لایِق نییه.</verse>
				<verse number="39">هَر کی فِقَط شه زندِگیِ فِکر بوئه، اونِ از دَس دِنه؛ ولی هَر کی مِ خاطِری شه زندِگی ره از دَس هاده، وه زندِگی دَر اَمان موندِنه.</verse>
				<verse number="40">«هر کی شِما ره قَبول هاکانه، مِ ره قَبول هاکارده و هر کی مِ ره قَبول هاکانه مِ بَفرِسیه ره قَبول هاکارده.</verse>
				<verse number="41">هَر کی پیغَمبِرِ اینِ خاطِری که پِیغَمبِرِ قَبول هاکانه، یِتا پیغَمبِرِ اَجرِ به دَس یارنه و هَر کی یِتا صالِحِ آدِمِ اینِ خاطِری که صالِحِ قَبول هاکانه یِتا صالِحِ اَجرِ گِرنه.</verse>
				<verse number="42">و هر کی یِتا اَزین کِچیکونِ اینِ خاطری که مِ شاگردِ، حَتَّی یِتا پیالِه بِچا اوه هاده، به هیچ وَجه شه اَجرِ از دَس نَدِنه.»</verse>
			</chapter>
			<chapter number="11">
				<verse number="1">وَختی عیسی این دَستورا ره شه دِوازده شاگِردِ هِدا، اونجه جِم بُورده تا وِشونِ شَهرائه دِله تَعلیم هاده و موعِظه هاکانه.</verse>
				<verse number="2">وَختی یحیی زنِدونِ دِله مَسیحِ کارائه جِم خَوِردار بَییه، شه شاگِردونِ طَریق وه وِسه پِیغوم بَفرِسیه</verse>
				<verse number="3">تا عیسی جِم بَپِرسِن: «تِ هَمونتا هَسی كه قِرارِ بِیّه، یا اِما یه نَفِر دییهِ اِنتِظارِ بَکِشیم؟»</verse>
				<verse number="4">عیسی وه جِواب بااوته: «بُورین و هر اون چی ره كه اِشنُنِنی و ویندِنی ره یحیی ره بارین:</verse>
				<verse number="5">کورون ویندِنه، شَلون راه کَفِنِنه، جِذامیون شِفا گِرنِنه، غولا اِشنُنِنه، مِرده ها زنده بونِنه و فَقیرونِ خَوِرِ خِش هِدا بونه.</verse>
				<verse number="6">خِش به حال اونی که مِ خَوِری شَک نَکِنه.»</verse>
				<verse number="7">وَختی یحییِ شاگِردون اونجه جِم، شینه، عیسی یحییِ خَوِری وِشونِ هِمراه که اونجه دَینه شِروع به گَب بَزوئِن هاکارده و بااوته: «چیِ بَدیئِنِ وِسه صَحرائه دِله بُوردینی؟ لَلِهِ بَدیئِنِ وِسه بوردینی كه هر وائه جِم لَرزِنه؟</verse>
				<verse number="8">پَس چیِ بَدیئِنِ وِسه بُوردینی؟ یِتا مَردیِ بَدیئِنِ وِسه كه گِرونِ جِمه دَپوشیه بییه؟ اونی که گِرونِ جِمه پوشِنه وه جا پادشاهونِ کاخِ دِله هَسه.</verse>
				<verse number="9">پَس چیِ بَدیئِنِ وِسه بُوردینی؟ یِتا پِیغَمبِر؟ اَرِه، شِما ره گامبه، وه یِتا پِیغَمبِر جِم هم سَرتِرِ.</verse>
				<verse number="10">یَحیی همونتائه كه مَلاکیِ پیغَمبِرِ کتابِ دِله، وه خَوِری بَنوِشته بَییه: 'اینِ مِ پِیغوم آوِر كه وه ره قبل اَز تِ رسِندِمبه و وه، پیشاپیش، راه ره تِ بییَموئِنِ وِسه هِموار کانده.'</verse>
				<verse number="11">حَییقَتِن شِما ره گامبه که هیچ کی یحییِ تَعمید دَهِندهِ جِم گَت تِر، مارِ جِم بِزائه نَییه. با این وجود، اونی که آسِمونِ پادشاهیِ دِله همه جِم کِچیک تَرِ وه جِم گَت تِرِ.</verse>
				<verse number="12">یحییِ تَعمید ‌دَهندهِ دوره تا اَلان آسِمونِ پادشاهی که خِدا وه حاکِمه، ظِلمِ بِن دَییه و قِددارِ مَردِم هِجوم یارنِنه تا اونِ به زور صاحاب بَووِن.</verse>
				<verse number="13">تِمومِ پِیغَمبِرون و تورات تا یحیی، پیشگویی هاکاردِنه.</verse>
				<verse number="14">اَگه اینا ره قبول دارنِنی، وِنه بَدونین كه یحیی هَمون اِیلیائه که قِرار بییه بِیّه.</verse>
				<verse number="15">هر کی گوشِ شِنِوا دارنه بِشنُئه.</verse>
				<verse number="16">«اِسا بارین این دورهِ مَردِمِ، چیِ تشبیه هاکانِم؟ وِشون وَچونی وارینه كه کَرو کوچهِ دِله نیشِنِنه و شه رَفِقونِ صدا کاندِنه و گانِنه:</verse>
				<verse number="17">'شِمه وِسه لَلِ وا بَزومی، نَرِقصینی! شِمه وِسه مَرثیه بَخوندِسیمی، بِرمِه نَکاردینی!'</verse>
				<verse number="18">چوون یحیی بییَمو، نا خارده و نا نوشیه، هَمه گاتِنه، وه ”دِو دارنه.“</verse>
				<verse number="19">اِنسانِ ریکا بییَمو که هَم خارده و هَم نوشیه مَردِم گانِنه: 'هارِشین، وه اِشکِم پیس و شِراب خارِ آدِمِ، و خراجگیرون و گِناهکارونِ رَفِقِ!' با این وجود، حِکمَتِ اَعمالِ که حِکمَتِ دِرِسی ره ثابت کانده.»</verse>
				<verse number="20">بعد عیسی اون شَهرائه خَوِری گَب بَزو كه ویشتَرین معجزه ها ره اونجه اِنجام هِدا بییه و اون شَهرائه مَردِمِ اینِ خاطِری که تووبِه نَکارد بینه، توبیخ هاکارده:</verse>
				<verse number="21">بااوته:«وای بَر تِ اِی خورازین شَهر، وای بَر تِ اِی بیت‌صیدائه شَهر! اَگه معجِزِه هایی كه شِمه دِله اِنجام بَییه صور و صیدونِ شهرائه دِله اِنجام بونِسه، خَله قبل اَز این، پلاس‌ دَپوشیه و سَر تیل دَوِسه، تووبه کاردِنه.</verse>
				<verse number="22">ولی شِما ره گامبه قیامِتِ روز صور و صیدونِ وِسه ویشتَر قابِلِ تِحَمُّلِ تا شِمه وِسه.</verse>
				<verse number="23">ولی تِ اِی كَفَرناحومِ شَهر فکر کاندی تا آسِمون سَر کَشِنی! جَهَنِمِ دِله سَرنِگون بونی، چوون اَگه مُعجِزه هایی كه تِ دِله اِنجام بَییه سُدومِ دِله اِنجام بونِسه، اون شَهر تا اَمروز به جا موندِسه.</verse>
				<verse number="24">ولی بَدون قیامِتِ روز، سُدومِ شَهرِ وِسه ویشتَر قابِلِ تِحَمُّلِ تا تِ وِسه.»</verse>
				<verse number="25">بعد عیسی شه گَبِ اِدامِه هِدا، بااوته: «اِی پییِر، اِی آسِمون و زِمینِ خِداوند، تِ ره شُکر گامبه كه این چیا ره عاقِلون و حَکیمونِ جِم قایم هاکاردی و کِچیکِ وَچونِ وِسه دیار بِساتی.</verse>
				<verse number="26">اَرِه اِی پییِر، تِ خواسه که مِحَبَّتِ جِم پِرِ، این طی بییه.</verse>
				<verse number="27">«مِ پییِر هَمِه چی ره مِ ره بِسپارِسه و هیچ کی به جِز پییِر، ریکا ره نِشناسِنه و هیچ کی پییِرِ نِشناسِنه، به جِز ریکا و اونایی که ریکا، بَخواد پییِرِ، وِشونِ بِشناسونه.</verse>
				<verse number="28">«مِ پَلی بِئین اِی اونایی که زَحمِت کَشِنِنی و شِمه کِلوار سَنگینِ، مِن شِما ره آرامش دِمبه.</verse>
				<verse number="29">مِ یوغِ گَردِن بَیرین و مِ جِم تَعلیم بَیرین، چوون مِن آروم و فروتَنِمه و شِمه جان آرامش گِرنه،</verse>
				<verse number="30">چوون مِ یوغ آسون و مِ بار سَبِکِ.»</verse>
			</chapter>
			<chapter number="12">
				<verse number="1">وَختی عیسی مِقَدَّسِ شنبهِ دِله، گَندِم جارِ جِم گُذِر کارده، وه شاگِردون وِشنا بینه، شِروع هاکاردِنه گَندِم خوشه ره بَچیئِن و شه دَسِ دِله بَسُسِنه و بَخُردِنه.</verse>
				<verse number="2">ولی عُلِمائه فِرقه فَریسی وَختی اینِ بَدینه وه ره بااوتِنه: «هارِش، تِ شاگِردون كاری کاندِنه كه مِقَدَّسِ شنبه روز جایز نییه.»</verse>
				<verse number="3">عیسی وِشونِ بااوته: «مگه نَخوندِسِنی داوود و وه یارا وَختی وِشنا بینه چی هاکاردِنه؟</verse>
				<verse number="4">چی طی وه خِدائه سِره دِله بورده و تَقدیس بَییه نونا ره بَخُرده، در حالی که اون نونا بَخُردِن، هم وه وِسه و هم وه یارائه وِسه مَمنوع بییه، فِقَط مَعبِدِ کاهِنون اِجازه داشتِنه اونِ بَخُرِن.</verse>
				<verse number="5">مگه توراتِ دِله نَخوندِسِنی که مَعبِدِ کاهِنون با این که شنبه روز، یَهودیون مَعبِدِ دِله، مِقَدَّسِ شنبهِ حِکمِ اِشکِنِنِه تَقصیرکار نینه؟</verse>
				<verse number="6">شِما ره گامبه یه نَفِر، مَعبِدِ جِم گَت تِر اینجه دَره.</verse>
				<verse number="7">اگه شِما این جُملِهِ مَعنی ره دونِسِنی که گانه: ”رَحمِت خوامبه نا قِروونی“، بی گِناهونِ مَحکوم نَکاردینی.</verse>
				<verse number="8">چوون که اِنسانِ ریکا مِقدَّسِ شنبهِ صاحاب اِختیارِ.»</verse>
				<verse number="9">عیسی اونجه ره ترک هاکارده و وِشونِ عِبادَتگاهِ دِله بُورده</verse>
				<verse number="10">یِتا مَردی اونجه دَییه كه وه یِتا دَس چِلِخ بییه. وِشون عیسیِ جِم بَپِرسینه: «شنبه روز شِفا هِدائِن جایزِ؟» اَلبَته وِشونِ نیِّت این بییه، كه یِتا بهونه، وه مِتَّهَم هاکاردِنه وِسه پی دا هاکانِن.</verse>
				<verse number="11">عیسی وِشونِ بااوته: «کدوم یِتا از شِما اگه وه گُسفِن مِقدَّسِ شَنبِه، چاهِ دِله دَکِفِه، نَشونه وه ره بیرون بیاره. مگه اون گُسفِنِ نَیرِنی و چاهِ جِم بیرون نیارنِنی؟</verse>
				<verse number="12">چَنده ویشتَر آدِم، گُسفِنِ جِم با اَرزِش تَرِ، پَس خوارِ کار هاکاردِن، مِقدَّسِ شَنبِهِ دِله جایزِ.»</verse>
				<verse number="13">بعد عیسی اون مَردی ره بااوته: «شه دَسِ دِراز هاکان» وه شه دَسِ دِراز هاکاردو وه دَس شِفا بَییته و وه اون یِتا دَسِ واری خوار بَییه.</verse>
				<verse number="14">ولی عُلِمائه فِرقه فَریسی عِبادَتگاهِ جِم بیرون بوردِنه وعیسیِ بَکوشتِنِ وِسه نخشه بَکِشینه.</verse>
				<verse number="15">وَختی عیسی وِشونِ نخشهِ جِم خَوِر دار بَییه، اونجه جِم بورده جَمیِّتِ زیادی وه دِمبال بوردِنه و وه همهِ مریضونِ شِفا هِدا</verse>
				<verse number="16">وِشونِ دَستور هِدا كه وه خَوِری هیچ کسِ هِمراه گَب نَزِنِن</verse>
				<verse number="17">این اِتفاق دَکِته تا اشعیائه پِیغَمبِرِ پیشگویی به حَییقت بَرِسه كه بااوته:</verse>
				<verse number="18">« اینِ مِ خادِم كه وه ره اِنتِخاب هاکاردِمه، وه مِ عَزیزِ که مِ جان، وه جِم راضیِ. شه روحِ وه سَر اییِلمه تا قوم ها ره عِدالتِ هِمراه داوِری هاکانه.</verse>
				<verse number="19">وه هیچ کَسِ هِمراه دَعوا نَکانده و داد نَزِنده، و هیچ کی وه صِدا ره کوچهِ دِله نِشنُنه.</verse>
				<verse number="20">وَلِ لَلِه ره نِشکِنه، ونیم سوزِ فیتیله ره نَکوشِنه این کارا ره کانده تا عِدالَتِ بَرقِرار هاکانه.</verse>
				<verse number="21">وه اسم تِموم قومهائه وِسه مایهِ امیدِ.»</verse>
				<verse number="22">بعد مَردِم یِتا دِو بَزو ره وه پَلی بیاردِنه كه لال و کور بییه و عیسی وه ره شِفا هِدا، اون طی که گَب بَزو و بَدیئه.</verse>
				<verse number="23">مَردِم بِهت هاکاردِنه بااوتِنه: «بونه این مَردی هَمون مَسیحِ موعود بوئه که قِرارِ داوودِ پادشاهِ نَسلِ جِم بِیّه؟»</verse>
				<verse number="24">ولی وَختی عُلِمائه فَریسی اینِ بِشنُسِنه بااوتِنه: «این مَردی دِوها ره بِعِلزِبولِ کُمِکِ هِمراه که دِوهائه رَئیسِ بیرون کانده.»</verse>
				<verse number="25">عیسی وِشونِ خیالِ جِم باخَوِر بَییه و وِشونِ بااوته: «هر مَملِکَتی که شه عَلیه رَسِد بَووه از بین شونه و هر شَهر یا سِره ای كه شه عَلیه رَسِد بَووه، دَووم نیارنه.</verse>
				<verse number="26">اَگه شِیطان، شِیطانِ بیرون هاکانه شه عَلیه رَسِد بونه، پَس چی طی وه حِکومَت به جا بَمونه؟</verse>
				<verse number="27">اَگه مِن بِعِلزِبولِ کُمِکِ هِمراه، دِوها ره بیرون کامبه، شِمه شاگِردون کِنه کُمِکِ هِمراه وِشونِ بیرون کاندِنه؟ پَس وِشون شه شِما ره قِضاوَت کاندِنه.</verse>
				<verse number="28">ولی اَگه مِن خِدائه روحِ قِوَّتِ هِمراه دِوها ره بیرون کامبه، این نِشون دِنه خِدائه پادشاهی شِما ره بَرِسیه</verse>
				<verse number="29">یا چی طی یه نَفِر تونده یِتا قِددارِ مَردیِ سِره دِله که شِیطان بوئه، بُوره و وه مال و مِنالِ تاراج هاکانه غیر از اون که اَوِّل وه دَس و لینگِ دَوِنده؟ اون وَختِ که وه سِره ره غارِت کانده؟</verse>
				<verse number="30">«هر کی مِ هِمراه دَنیه مِ علیهِ و هر کی مِ هِمراه جَمع نَکِنه تارِمار سازِنه.</verse>
				<verse number="31">پَس شِما ره گامبه هر جور گِناه یا کُفری كه آدِمی هاکارده بوئه بیامِرزی بونه، غیر از این كه روح القدسِ علیه کُفر باره، این کُفر بیامِرزی نَوونه.</verse>
				<verse number="32">هَر کی اِنسانِ ریکائه علیه گَبی بَزِنه، بیامِرزی بونه ولی هَر کی روح القدسِ علیه گَب بَزِنه، اَصلاً بیامِرزی نَوونه، نا این دوره و نا اون دورهِ دِله.</verse>
				<verse number="33">«اَگه خوارِ میوه خوانِنی، شِمه دار وِنه خوار بوئه، بَدِ دار بَدِ میوه یارنه. چوون که دارِ وه میوهِ جِم اِشناسِنِنه.</verse>
				<verse number="34">اِی اَفعی زادوا، شِما كه شَریرِ آدِمون هَسینی چی طی توندِنی خوار گَب بَزِنین؟ چوون زِوون اون چیِ جِم که دِلِ پِر کانده گَب زَنده.</verse>
				<verse number="35">خوارِ مَردی شه دِلِ خوارِ اِمباریِ جِم، خواری به بار یارنه و بَد مَردی شه دِلِ بَدِ اِمباریِ جِم، بَدی به بار یارنه.</verse>
				<verse number="36">«شِما ره گامبه: بازخواسِ روزِ دِله تِمومِ مَردِم وِنه هر مِفتِ گَبی كه بَزونه ره جِواب هادِن.</verse>
				<verse number="37">چوون که طِبقِ شه گَب یا تبرئه بونِنی و یا مَحکوم.»</verse>
				<verse number="38">بعد چَن نَفِر اَز توراتِ مَلِّمون و عُلِمائه فَریسی عیسی ره بااوتِنه: «اِی اِسّا خوامبی تِ جِم یِتا نِشونه بَوینیم»</verse>
				<verse number="39">ولی عیسی جِواب هِدا: «شَریر و زِناکارِ قوم یِتا نِشونه خوانِنه ولی تینا نِشونی كه وِشونِ هِدا بونه، یونسِ پِیغَمبِرِ نِشونه.</verse>
				<verse number="40">هَمون طی كه یونس سه شو و سه روز یِتا گَتِ ماهیِ اِشکِمِ دِله بَمونِسه بییه، اِنسانِ ریکا هَم، سه شو و سه روز زِمینِ دلِ دِله موندِنه.</verse>
				<verse number="41">داوِریِ روز، نینوائه مَردِم، این نَسلِ هِمراه بِلِند بونِنه و این نَسلِ مَحکوم کاندِنه، چوون نینوائه مَردِم وَختی یونسِ سِخَنوَری ره بِشنُسِنه، تووبه هاکاردِنه، اِسا اونی كه اینجه دَره، یونسِ جِم گَت تِرِ.</verse>
				<verse number="42">جِنوبِ مَلَکِه، داوِریِ روز بِلِند بونه و این نَسلِ مَردِمِ مَحکوم کانده، چوون که وه دِنیائه اون ورِ جِم بییَمو تا سِلِیمونِ پادشاهِ حِکمَتِ بِشنُئه و اونی كه اینجه دَره، سِلِیمونِ جِم گَت تِرِ.</verse>
				<verse number="43">«وَختی پَلیدِ روح یه نَفِرِ جِم بیرون اِنه، بی اوهِ جائه دِله بَرگِردِنه تا یِتا جا، اِستراحتِ وِسه پی دا هاکانه، ولی پی دا نَکانده.</verse>
				<verse number="44">اون موقع گانه: 'اون سِرِه ای كه وه جِم بییَمومه، بَرگِردِمبه.' پَس بَرگِردِنه و اون سِره ره خالی و سازه بَزوئه و تَمیز هاکارده وینده.</verse>
				<verse number="45">بعد شونه و هَفت تا روح شه جِم بَدتِرِ جَمع کانده و یارنه، وِشون همه اِنِنه و اونجه ساکِن بونِنه و سَرآخِر اون آدِم اَوِّلِ جِم هم بَدتِر بونه. این بِلا این بَدِ نَسلِ سَر هَم اِنه»</verse>
				<verse number="46">هَمون مووقه که عیسی مَردِمِ هِمراه دَییه گَب زوئه، وه مار و وه بِرارون بییَمونه و بیرون اِیست هاکارده بینه، خواسِنه وه هِمراه گَب بَزِنِن.</verse>
				<verse number="47">یه نَفِر عیسی ره بااوته: «تِ مار و تِ بِرارون بیرون اِیست هاکاردِنه و خوانِنه تِ هِمراه گَب بَزِنِن.»</verse>
				<verse number="48">عیسی بااوته: «مِ مار کیِ؟ مِ بِرارون کینه؟»</verse>
				<verse number="49">شه دَسِ هِمراه شاگِردونِ اِشارِه هاکارده و بااوته: «مِ مار و بِرارون اینا هَسِنه.</verse>
				<verse number="50">هر کی مِ آسِمونی پییِرِ خواسه ره اِنجام هاده، وه مِ بِرار و خواخِر و مارِ.»</verse>
			</chapter>
			<chapter number="13">
				<verse number="1">هَمون روز عیسی سِره جِم بیرون بورده و دریا لو هِنیشته</verse>
				<verse number="2">ولی اَنده جَمیِّتی وه ره دور هاکاردِنه که یِتا لَتکا سِوار بَییه و وه دِله هِنیشته. درحالی که مَردِم دریا لو اِیست هاکارده بینه.</verse>
				<verse number="3">بعد عیسی خَله چیائه خَوِری مَثِلِ هِمراه وِشونِ وِسه گَب بَزو. بااوته: « یِتا بَرزِگَر، تیم بَپاشیئِنِ وِسه زِمین سَر بُورده.</verse>
				<verse number="4">وَختی تیم پاشیه، اَت کَم راه دِله دَکِتِنه و پَرِنده ها بییَمونه و اونا ره بَخُردِنه.</verse>
				<verse number="5">اَت کَم دییه سَنگلاخِ زِمین دِله دَکِتِنه که زیاد گِل نِداشته، پَس زود سَر بَکِشینه، چوون اونجهِ گِل عمیق نَیّه.</verse>
				<verse number="6">ولی وَختی خِرشید دَربییَمو، همه، بَسوته و خِشک بَییه، چوون بِنه نَوِسه بییه.</verse>
				<verse number="7">اَت کَم لم تَلیِ دِله دَکِتنه و لم تَلیا سَر بَکِشینه و اونا ره خَفِه هاکاردِنه.</verse>
				<verse number="8">ولی بَقیهِ تیما خوارِ گلِ دِله دَکِتِنه و بار بیاردِنه: بَعضی صد، بَعضی شَصت و بَعضی سی بِرابر.</verse>
				<verse number="9">هر کی گوشِ شِنِوا دارنه بِشنُئه.»</verse>
				<verse number="10">اون وَخت شاگِردون عیسی پَلی بییَمونه و وه جِم بَپِرسینِه: «چه این مَردِمِ هِمراه با مَثِل گَب زَندی؟»</verse>
				<verse number="11">عیسی جِواب هِدا: « آسِمونِ پادشاهیِ رازِ بِفَهمِسِن، شِما ره هِدا بَییه، ولی وِشونِ هِدا نَییه.</verse>
				<verse number="12">چوون اونی که دارنه ره ویشتَر هِدا بونه تا به فِراوونی داره، و اونی جِم که نِدارنه، حَتَّی اون چی که دارنه هَم بَییته بونه.</verse>
				<verse number="13">اینِ وِسه مِن وِشونِ هِمراه با مَثِل گَب زَمبه، چوون: اِشِنِنه ولی نَویندِنه، گوش دِنِنه، ولی نِشنُنِنه و نِفَهمِنِنه.</verse>
				<verse number="14">حَییقَتاً اِشعیائه پیغمبِرِ پیشگویی وِشونِ خَوِری اِنجام بَرِسیه كه گانه: شه گوشِ هِمراه اِشنُنِنی، ولی هیچ وَخت نِفَهمِنِنی، شه چِشِ هِمرا ویندِنی؛ ولی هیچ وَخت دَرک نَکاندِنی.</verse>
				<verse number="15">چوون این قومِ دِل، سَنگ بَییه، وِشونِ گوش کَتِل بَییه و شه چِشِ دَوِسِنه؛ تا نَکِنه شه چِشِ هِمراه بَوینِن و شه گوشِ هِمراه بِشنُئِن و شه دِلِ دِله بِفَهمِن و بَردَگِردِن و مِن وِشونِ شِفا هادِم.'</verse>
				<verse number="16">«ولی خِش به حال شِمه چِش که ویندِه و شِمه گوش که اِشنُنه.</verse>
				<verse number="17">حَییقَتاً شِما ره گامبه، یَته خَله از پِیغَمبِرون و صالِحون مِشتاق بینه اون چی شِما ویندِنی ره بَوینِن و نَدینه، و اون چیِ شِما اِشنُنِنی ره بِشنُئِن و نِشنُسِنه.</verse>
				<verse number="18">«پَس شِما بَرزِگَرِ مَثِلِ مَعنی ره بِشنُئین:</verse>
				<verse number="19">وَختی یه نَفِر آسِمونِ پادشاهیِ کِلامِ اِشنُنه و اونِ نِفَهمِنه، شِیطان اِنه و اون چی كه وه دِلِ دِله دَکاشته بَییه ره تَپ زَنده گِرنه. این هَمون تیمیِ كه راه دِله دَکاشته بَییه.</verse>
				<verse number="20">و تیمی که سَنگلاخِ زِمینِ دِله دَکِته، کسیِ که کِلامِ اِشنُنه و دَرجا اونِ خِشالیِ هِمراه قَبول کانده.</verse>
				<verse number="21">ولی چوون بِنه نِدارنه فِقَط یه ذِرِه دَووم یارنه. وَختی کِلامِ خاطِری آزار اَذیَّت وینده، شه ایمونِ جِم بَرگِردِنه.</verse>
				<verse number="22">تیمی که لَم تَلیِ دِله دَکاشته بَییه، کسیِ که کِلامِ اِشنُنه، ولی چوون وه دِل دِنیا ره دَوِسه و وه چِش مال و مِنالِ دِمبال دَره، اینا کِلامِ خَفِه کاندِنه و بار نیارنه.</verse>
				<verse number="23">ولی تیمی که خوارِ زِمینِ دِله دَکاشته بَییه کِسیِ که کِلامِ اِشنُنِه و اونِ فَهمِنه. وه حَییقَتاً باروَر بونه، صَد شَصت یا سی بِرابر بار یارنه.</verse>
				<verse number="24">عیسی یِتا دییه مَثِل هَم وِشونِ وِسه بیارده: «آسِمونِ پادشاهی یِتا مَردی ره موندِنه که شه زِمینِ دِله خوارِ تیم دَشِندیه</verse>
				<verse number="25">ولی وَختی وه خادِمون خوِ دِله دَینه، وه دِشمِن بییَمو گَندِمِ دِله تَلِ واشِ تیمِ دَپاشیه و بورده.</verse>
				<verse number="26">وَختی گَندِم سَر بَکِشیه، تَلِ واش هَم وه هِمراه سَر بَکِشیه.</verse>
				<verse number="27">خادِمون شه اَربابِ پَلی بییَمونه و بااوتِنه: ' اَرباب، مَگه تیمی كه تِ شه زِمینِ دِله دَکاشتی خوار نَییه؟ پَس تَلِ واشا کِجه جِم دَر بییَمونه؟'</verse>
				<verse number="28">اَرباب، خادِمون بااوته: ' یِتا دِشمِن این کارِ هاکارده.' بعد خادِمون وه ره بااوتِنه: ' خوانی بُوریم تَلِ واشا ره جَمع هاکانیم؟'</verse>
				<verse number="29">ارباب بااوته: 'نا، این کارِ نَکِنین چوون ممکنه تَلِ واشائه بَکِندیِنه مووقِه گَندِم هَم بِنهِ جِم بَکِندی بَووه.</verse>
				<verse number="30">بییِلین تا دِروِ مووقه هر دِتا هَمدییه هِمراه لو بَکِشِن؛ دِروِ مووقه دِروگَرا ره گامبه اَوِّل تَلِ واشا ره دَسه هاکانِنِ و بَسوزوندییِنِ وِسه بییِلِّن، ولی گَندِما ره کَندوج دِله اِمبار هاکانِن.</verse>
				<verse number="31">عیسی اَت کَش دییه یِتا مَثِل وِشونِ وِسه بیارده و بااوته «آسِمونِ پادشاهی، خَردِلِ تیمِ موندِنه که، یه نَفِر اونِ بَییته و شه زِمینِ دِله دَکاشته.</verse>
				<verse number="32">با این که خَردِلِ تیم، تِمومِ تیم هائه جِم کِچیکتَرِ، بَعد از این که سَر کَشِنه تِمومِ باغِ گیاهونِ جِم گَتتِر و دارِ اِندا بونه، اون طی که پَرِندا اِنِنه و وه چِله هائه سَر کِلی سازِنِنه.»</verse>
				<verse number="33">عیسی وِشونِ وِسه یِتا دییه مَثِل بیارده و بااوته: «آسِمونِ پادشاهی خَمیرمایه واریِ که یِتا زِنا اونِ گِرنه، سه تا دَئیل آردِ هِمراه قاطی کانده تا تِمومِ خمیر وَر بِیّه.</verse>
				<verse number="34">عیسی همه این چیا ره جَمیِّتِ وِسه مَثِلِ هِمراه بااوته و حَییقَتاً هم بِدونِ مَثِل وِشونِ هیچی نااوته.</verse>
				<verse number="35">این اِتِفاق دَکِته تا پِیغَمبِرِ گَب اِنجام بَرِسه، که گانه. «مِن با مَثِل شِمه هِمراه گَب زَمبه. و اون چیِ که اَز شِروع خِلقَتِ دِنیا جا هِدا بَمونِسه ره گامبه.»</verse>
				<verse number="36">بعد عیسی جَمیِّتِ تَرک هاکارده و سِره بُورده اون وَخت وه شاگِردون وه پَلی بییَمونه بااوتِنه: «تَلِ واشِ مَثِلِ اَمه وِسه تووضی هاده.»</verse>
				<verse number="37">عیسی وِشونِ بااوته: «اونی که خوارِ تیم زِمین دِله کارِنه، اِنسانِ ریکائه.</verse>
				<verse number="38">زِمینِ سَر، این دِنیائه. خوارِ تیم، آسِمونِ پادشاهیِ ریکائونِنه، تَلِ واشا اون شَریرِ ریکائونِنه.</verse>
				<verse number="39">اون دِشمِن كه تَلِ واشِ تیمِ دَکاشته، اِبلیسِ. دِروِ مووقه، آخِرِ زِمونِ و دِروگَرا، فِرِشته ها هَسِنه.</verse>
				<verse number="40">هَمون طی که تَلِ واشا ره جَمع کاندِنه و تَشِ دِله سوزِندِنه، آخِرِ زِمون هم این طی بونه.</verse>
				<verse number="41">اِنسانِ ریکا شه فِرشته ها ره فِرِسِندِنه و فِرِشته ها آسِمونِ پادشاهیِ دِله هَر کی که باعِثِ گِناه بونه و هر کی که قانونِ اِشکِنه ره یه جا جَمع کاندِنه.</verse>
				<verse number="42">و وِشونِ تشِ کورهِ دِله دِم دِنِنه، اونجه که بِرمه دَره و تَرسِ جِم دَندون دَندونِ کَش خوارنه.</verse>
				<verse number="43">اون وَخت صالِحون شه پییِرِ پادشاهیِ دِله خِرشیدِ واری دِرَخشِنِنه. هر کی گوشِ شنوا دارنه بِشنُئِه.</verse>
				<verse number="44">«آسِمونِ پادشاهی جا هِدائه گَنجی ره موندِنه که یِتا زِمینِ دِله دَره، یه نَفِر وه ره پی دا کانده، هَمونجه وه سَرِ پوشِندِنه، خِشالیِ جِم شونه، اون چی که دارنه ره روشِنه، و اون زِمینِ خَرینده.</verse>
				<verse number="45">«اَی هم آسِمونِ پادشاهی یِتا تاجِرِ موندِنه كه با اِرزِشِ مِرواریِ دِمبال دَییه</verse>
				<verse number="46">وَختی با اِرزِشِ مرواری ره پی دا هاکارده، بُورده و اونچی که داشته ره بَروته و اون مِرواری ره بَخریه.</verse>
				<verse number="47">«اَی هم آسِمونِ پادشاهی یِتا تورِ موندِنه که دَریائه دِله دِم هِدائه بونه و هَمه جور مائی وه دِله دَره.</verse>
				<verse number="48">وَختی که تور، ماهیِ جِم مَشت بونه، ماهیگیرون اونِ دریائه جِم بالا کَشِنِنه. بعد نیشِنِنه خوارِ مائیا ره سیوا کاندِنه و زَمبیلِ دِله اییِلنِنه ولی بَدِ مائیا ره دِم دِنِنه.</verse>
				<verse number="49">آخِرِ زِمون هَم این طی بونه. فِرشته ها اِنِنه صالحونِ، بَدِ آدِمون جِم سیوا کاندِنه.</verse>
				<verse number="50">وِشونِ تَشِ کورهِ دِله دِم دِنِنه، اونجه که بِرمه دَره و تَرسِ جِم دَندون دَندونِ کَش خوارنه.</verse>
				<verse number="51">عیسی بااوته: «تِمومِ این چیا ره بِفَهمِسِنی؟» شاگِردونِ بااوتِنه: «اَرِه.»</verse>
				<verse number="52">عیسی وِشونِ بااوته: «پَس هَر شَریعتِ مَلِّم که آسِمونِ پادشاهیِ خَوِری تَعلیم بَییته بوئه، صاب خانه ای ره موندِنه که شه صَندِقِ جِم، پیت و نوِ چیا بیرون یارنه.</verse>
				<verse number="53">وَختی عیسی این مَثِلا ره تِموم هاکارده، اونجه جِم بورده</verse>
				<verse number="54">شه شَهرِ دِله بییَمو و وِشونِ عِبادَتگاهِ دِله، وِشونِ تَعلیم هِدا. جوری که مَردِم بِهت هاکاردِنه و بااوتِنه: «این مَردی کِجه جِم، حِکمَت و قِدرَتِ معجِزاتِ به دَس بیارده؟</verse>
				<verse number="55">مَگه وه نَجّارِ ریکا نییه؟ مَگِه وه مارِ اسم مَریِم نییه؟ مَگِه وه بِرارون یَعقوب و یوسِف و شَمعون و یَهودا نینه؟</verse>
				<verse number="56">مَگه تِمومِ وه خاخِرون اینجه اَمه میون زندِگی نَکاندِنه؟ پَس این چیا ره کِجه جِم یاد بَییته؟»</verse>
				<verse number="57">اینِ وِسه عیسیِ جِم نارِحَت بَینه. ولی عیسی وِشونِ بااوته: «یِتا پِیغَمبِر همه‌ جا اِحتِرام دارنه به جِز شه زادگاه و شه خانِوادِهِ پَلی.»</verse>
				<verse number="58">عیسی وِشونِ بی ایمونیِ خاطِری اونجه زیاد معجِزه نَکارده.</verse>
			</chapter>
			<chapter number="14">
				<verse number="1">وَختی عیسیِ آوازِه، هیرودیسِ پادشاهِ گوش بَرِسیه.</verse>
				<verse number="2">وه شه نوکِرونِ بااوته: «این مَردی هَمون یحییِ تَعمید ‌دَهِنده ئه که مِرده هائه جِم بِلِند بَییه و اینِ وِسه تونده این معجِزاتِ هاکانه.»</verse>
				<verse number="3">چوون هیرودیس، هیرودیائه خاطِری كه وه بِرار فیلیپُسِ زِنا بییه، یحیی ره بَییته و وه دَس و لینگِ دَوِسه و وه ره زِندونِ دِله دِم هِدا.</verse>
				<verse number="4">چوون یحیی هیرودیسِ بااوته بییه: «حَلال نییه این زِنائه هِمراه دَووی.»</verse>
				<verse number="5">هیرودیس خواسه یَحیی ره بَکوشه ولی مَردِمِ جِم تَرسییه، چوون مَردِم یَحیی ره پِیغَمبِر دونِسِنه.</verse>
				<verse number="6">ولی وَختی هیرودیسِ زاد روز بَرِسیه، هیرودیائه کیجا مِهمونونِ پلی سِما هاکارده و هیرودیس اَنده وه سِمائه جِم خِشال بَییه</verse>
				<verse number="7">كه قَسِم بَخُردِه هَر چی کیجا بِخوائه وه ره هاده.</verse>
				<verse number="8">مار، کیجا ره تَحریک هاکارده که باره: «یحییِ تعمید‌دَهِندهِ کَلّه ره یِتا مَجمِهِ دِله مِ ره هاده.»</verse>
				<verse number="9">پادشاه نارِحَت بَییه، ولی شه قَسِمِ خاطِری و شه مِهمونونِ احترامِ وِسه دَستور هِدا كه وه خواسه، بَرآوَردِه بَووه.</verse>
				<verse number="10">پَس آدِم بَفرِسیه زِندونِ دِله، یَحییِ کَلّه ره وه تَنِ جِم سیوا هاکاردِنه</verse>
				<verse number="11">و یَحییِ کَلّه ره یِتا مَجمهِ دِله بیاردِنه، کیجا ره هِدانه و وه هَم اونِ شه مارِ پَلی بَوِرده.</verse>
				<verse number="12">یحییِ شاگِردون بییَمونه وه جَسِدِ بَوِردِنه و دَفن هاکاردِنه. بعد بُوردِنه و عیسی ره خَوِر هِدانه.</verse>
				<verse number="13">وَختی عیسی این خَوِرِ بِشنُسه، شه، تیناری لَتکا سِوار بَییه و یِتا خَلوِتِ جا بورده. ولی وَختی مَردِم خَوِردار بَینه، شه شَهرائه جِم پیاده، وه دِمبال بُوردِنه.</verse>
				<verse number="14">هَمین که عیسی لَتکا جِم پیاده بَییه، جَمیِّتِ زیادی ره بَدیئه و وه دِل وِشونِ وِسه بَسوته و وِشونِ میونِ مَریضونِ شِفا هِدا.</verse>
				<verse number="15">نِماشونِ مووقه شاگِردون عیسی پَلی بییَمونه، بااوتِنه: «اینجه بَرَهوتِ، روزَم دَره تِموم بونه. پَس مَردِمِ بَفرِس بورِن دِهاتِ دِله و شه وِسه خِراک بَخرینِن.»</verse>
				<verse number="16">ولی عیسی وِشونِ بااوته: «لازِم نییه مَردِم بورِن؛ شه شِما وِشونِ خِراک هادین.»</verse>
				<verse number="17">شاگِردون بااوتِنه: «‌اِما فِقَط پَنج تا نون و دِتا مائی دارمی.»</verse>
				<verse number="18">عیسی بااوته: «اونا ره اینجه مِ پَلی بیارین.»</verse>
				<verse number="19">بعد مَردِمِ بااوته: واشِ سَر هِنیشِن. اون وَخت پَنج تا نون و دِتا مائی ره بَییتِه آسِمونِ هارِشیه و خِدا ره شِکر هاکارده، بعد نونا ره تیکه هاکارده و شاگِردونِ هِدا. شاگِردون هم اونا ره مَردِمِ هِدانه.</verse>
				<verse number="20">هَمِه بَخُردِنه و سیر بَینه، وَختی نون تیکه ها ره جَمع هاکاردِنه، دِوازده زَمبیل پِر بَییه.</verse>
				<verse number="21">به جِز زَن ها و وَچون پَنج هزار مَردی اونجه غِذا بَخُردِنه.</verse>
				<verse number="22">عیسی دَرجا شه شاگِردونِ بااوته لَتکا سِوار بَووِن تا قبل از وه دریائه اون دَس بورِن. ولی شه هَمونجه بَمونِسه تا مَردِمِ راهی هاکانه.</verse>
				<verse number="23">عیسی بَعد از این که مَردِمِ بَفرِسیه، شه، کوهِ سَر بُورده تا تیناری دِعا هاکانه. شو بَرِسیه و وه اونجه تینا بییه.</verse>
				<verse number="24">اون مووقه لَتکا، دریا لوِ جِم خَله دور بَییه بییه و کِلاک دَکِته بییه، چوون بَرعَکسِ وا زوئه.</verse>
				<verse number="25">حدودِ ساعَتِ چهارِ صِواحی، عیسی هَمون طی که اوهِ سَر راه شیه وِشونِ نَزیک بَییه.</verse>
				<verse number="26">وَختی شاگِردون عیسی ره بَدینه اوهِ سَر راه شونه، بَتِرسینه، بااوتِنه: اینتا شَبَحِ، و تَرسِ جِم شونگ بَکِشینه.</verse>
				<verse number="27">عیسی دَرجا وِشونِ بااوته: «شِمه دِل قِرص بوئه، ‌مِنِمه؛ نَتِرسین.»</verse>
				<verse number="28">پِطرُس بااوته: «آقا، اَگه تِ ای مِ ره بار تا اوهِ سَر تِ پَلی بِیِّم.»</verse>
				<verse number="29">عیسی بااوته: «بِرو.» اون وَخت ‌پِطرس لَتکا جِم جِر بییَمو و اوهِ سَر عیسیِ سَمت راه دَکِته.</verse>
				<verse number="30">ولی وَختی کِلاکِ بَدیئه، ‌بَتِرسیه و هَمون طی که اوهِ دِله جِر شیه، شونگ بَکِشیه: «آقا، مِ ره نِجات هاده.»</verse>
				<verse number="31">عیسی دَرجا شه دَسِ دِراز هاکارده و وه ره بَییته و بااوته: «اِی کَم ایمون، چه شَک هاکاردی؟»</verse>
				<verse number="32">وَختی لَتکا ره سِوار بَینه، وا اِیست هاکارده.</verse>
				<verse number="33">و اونایی که لَتکائه دِله دَینه عیسیِ لینگِ روب رو دَکِتِنه، بااوتِنه: حَییقَتاً تِ خِدائه ریکائی.»</verse>
				<verse number="34">وِشون دریا جِم گُذِر هاکاردِنه و جِنیسارِت مِلکِ دِله بَرِسینِه.</verse>
				<verse number="35">اونجهِ مَردِم عیسی ره بِشناسینه و کِسایی ره تِمومِ اون مَنطَقه بَفرِسینه تا مریضونِ عیسیِ پَلی بیارِن.</verse>
				<verse number="36">وِشون وه جِم خواهِش هاکاردِنه كه فِقَط اِجازه هاده تا وه قَوائه تِکِ دَس بَزِنِن، و هر کی اونِ دَس کاردِه، شِفا گِته.</verse>
			</chapter>
			<chapter number="15">
				<verse number="1">بعد عُلِمائه فِرقِه فَریسی و توراتِ مَلِّمون اورشَلیمِ جِم عیسی پَلی بییَمونه و بااوتِنه:</verse>
				<verse number="2">«چه تِ شاگِردون اَمه مَشایخِ رَسم و رُسومِ نَدید گِرنِنه؟ وِشون قبل اَز اینکه غِذا بَخُرِن شه دَسِ نَشورنِنه؟»</verse>
				<verse number="3">عیسی وِشونِ جِواب هِدا: «چه شه شِما، اینِ خاطِری که شه رَسم و رِسومِ حِفظ هاکانین، خِدائه حِکمِ نَدید گِرنِنی؟</verse>
				<verse number="4">چوون که خِدا دَستور هِدا: 'شه پییِرمارِ اِحتِرام بِییِل، و هَر کی شه پییِرمارِ نا سِزا باره، حتماً وِنه وه ره بَکوشِن.'</verse>
				<verse number="5">ولی شِما گانِنی: 'اَگه کِسی شه پییِرمارِ باره، کُمِکی که وِنه شِما ره هاکانِم خِدائه کارِ وِسه وَقف هاکاردِمه،</verse>
				<verse number="6">در این صورت، دییه وه ره واجِب نییه شه پییِرِ کُمِک هاکانه، این طی شِما خِدائه کِلامِ، شه رَسم و رُسومِ وِسه نَدید بَییتِنی.</verse>
				<verse number="7">اِی دِرویون! اِشعیائه پِیغَمبِر چَنده خوار شِمه خَوِری پیشگویی هاکارده، اون وَختی که بااوته:</verse>
				<verse number="8">این قوم شه زِوونِ هِمراه، مِ ره حِرمَت اییِلنه، ولی وِشونِ دِل مِ جِم دورِ.</verse>
				<verse number="9">وِشون بی خودی مِ ره پَرَسِش کاندِنه وِشونِ تَعلیم فِقَط آدِمیِ حِکمِ.</verse>
				<verse number="10">بعد عیسی مَردِمِ شه پَلی صدا هاکارده و بااوته: «مِ گَبِ گوش هادین و بِفَهمین</verse>
				<verse number="11">اون چی که آدِمِ دِهونِ جِم جِر شونه وه ره نَجِس نَکانده بلکه اون چی آدِمِ دِهونِ جِم بیرون اِنه؛ اونِ که آدِمِ نَجِس کانده.</verse>
				<verse number="12">اون وَخت شاگِردون عیسی پَلی بییَمونه و بااوتِنه: «دوندی عُلِمائه فَریسی وَختی تِ این گَبِ بِشنُسِنه نارِحت بَینه؟»</verse>
				<verse number="13">عیسی جِواب هِدا: «هر نَهالی كه مِ آسِمونی پییِر، نَکاشته بوئه، بِنِهِ جِم بَکِندی بونه.</verse>
				<verse number="14">وِشونِ کار نِدارین؛ وِشون، راه بَلِدایی هَسِنه که شه کورِنه. و اگه یِتا کور یِتا دییه کورِ عصاکَش بَووه، هَر دِتا چاه دِله کَفِنِنه.»</verse>
				<verse number="15">پِطرُس وه ره بااوته: « این مَثِلِ اَمه وِسه تووضی هاده»</verse>
				<verse number="16">عیسی جِواب هِدا: شِما هَم، هَمتی دَرک نَکاندینی؟</verse>
				<verse number="17">مَگِه نَدوندِنی هَر چی آدِمِ دِهونِ جِم جِر بُوره وه اِشکِمِ دِله شونه و دَفع بونه؟</verse>
				<verse number="18">ولی اونچی كه دِهونِ جِم بیرون اِنه دِلِ جِم سَرچِشمه گِرنه، و این اون چیِ كه آدِمی ره نَجِس کانده؛</verse>
				<verse number="19">چوون خیالِ پَلید، قَتل، زِنا هاکاردِن، فاسِقی، دِزّی، دِراغی شهادت و تِهمَت، دِلِ جِم سَرچشمه گِرنه</verse>
				<verse number="20">اینا آدِمی ره نَجِس کاندِنه، ولی نَشسه دَسِ هِمراه غِذا بَخُردِن هیچ کی ره نَجِس نَکانده.»</verse>
				<verse number="21">عیسی اونجه ره تَرک هاکارده و صور و صیدونِ مَنطقهِ دِله بُورده.</verse>
				<verse number="22">یِتا كنعانی زِنا که اون مَنطقه دِله زِندِگی کارده، عیسی پَلی بییَمو و دادِ هِمراه بااوته: «اِی آقا، اِی داوودِ ریکا، مِ ره رَحم هاکان! مِ کیجا بَد جور دِو بَزو بَییه.»</verse>
				<verse number="23">ولی عیسی هیچ جِوابی نِدا، تا این که شاگِردون جلو بییَمونه و عیسیِ جِم خواهِش هاکاردِنه، بااوتِنه: «وه ره مُرخَص هاکان بُورِه چوون داد و هِوارِ هِمراه اَمه دِمبال سَر دَره اِنه.»</verse>
				<verse number="24">عیسی بااوته: «مِن فِقَط اِسرائیلِ قومِ گُم بَییه گُسفِنائه وِسه بَفرِسیه بَیمه.»</verse>
				<verse number="25">ولی اون زِنا جلو بییَمو و عیسیِ لینگِ وَر زانو بَزو و بااوته: «ای آقا، مِ ره کُمِک هاکان.»</verse>
				<verse number="26">عیسی جِواب هِدا: «دِرِس نییه نونِ وَچونِ دَس بَیریم و سَکائه پیش دِم هادیم.»</verse>
				<verse number="27">ولی اون زِنا بااوته: «دِرِسِ آقا، ولی حَتّی سَکا هَم، نون تیکه ای که شه اَربابِ سِفرِهِ جِم کَلِنه ره خارنِنه.»</verse>
				<verse number="28">اون وَخت عیسی بااوته: «اِی زِنا، تِ ایمون خَله زیادِ. تِ خواسه بَرآوَردِه بَییه!» هَمون لَحظه وه کیجا شِفا بَییته.</verse>
				<verse number="29">عیسی اونجه جِم راه دَکِته و جَلیلِ دَریائه پَلی بییَمو. اونجه یِتا تَپهِ سَر بورده و هِنیشته.</verse>
				<verse number="30">یَته خَله جَمیِّت عیسی پَلی بییَمونه، و شه هِمراه شَلون، کورون، چِلِخون و لالا و خَله دییه مریضون ره هم بیاردِنه عیسیِ لینگِ پلی بییِشتِنه و وه، وِشونِ شِفا هِدا.</verse>
				<verse number="31">مَردِم وَختی بَدینه، لالا گَب زَندِنه، چِلِخون خوار بَینه، شَلون راه شونِنه، کورون ویندِنه، بِهت هاکاردِنه و اِسرائیلِ خِدا ره حَمد بااوتِنه.</verse>
				<verse number="32">عیسی، شاگِردونِ شه پَلی صِدا هاکارده و بااوته: «مِ دِل این مَردِمِ وِسه سوزِنه. اِسا سه روزِ مِ هِمراه دَرِنه و دییه هیچی بَخُردِنه وِسه نِدارنِنه. مِن نَخوامبه وِشونِ وِشنا راهی هاکانِم، چوون اِمکان دارنه راهِ دِله ضَعف هاکانِن.»</verse>
				<verse number="33">شاگِردون بااوتِنه: «کِجه جِم تومبی صَحرائه دِله این گَتِ جَمیِّتِ وِسه نون تَهیّه هاکانیم؟»</verse>
				<verse number="34">عیسی بااوته: «چَن تا نون دارنِنی؟» جِواب هِدانه: «هَفت تا نون و چَن تا کِچیکِ مائی.»</verse>
				<verse number="35">عیسی مَردِمِ بااوته بِنِهِ سَر هِنیشِن.</verse>
				<verse number="36">اون وَخت هَفت تا نون و چَن تا مائی ره بَییته و بَعد از شِکر هاکاردِن اونا ره تیکه هاکارده و شه شاگِردونِ هِدا و شاگِردون اونا ره جَمیِّتِ هِدانه.</verse>
				<verse number="37">هَمه بَخُردِنه و سیر بَینه و وه شاگِردون هَفتا زَمبیل پِر، نون تیکه جَمع هاکاردِنه.</verse>
				<verse number="38">اونایی که اونجه غِذا بَخُردِنه به جِز زَن ها و وَچون، چهار هِزارتا مَردی بینه.</verse>
				<verse number="39">بَعد از اون که عیسی مَردِمِ مِرخَص هاکارده، لَتکا سِوار بَییه و مَجَدانِ مَنطقه بُورده.</verse>
			</chapter>
			<chapter number="16">
				<verse number="1">عُلِمائه فِرقه فَریسی و عُلِمائه فِرقه صَدوقی، عیسیِ پَلی بییَمونه تا وه ره آزمود هاکانِن. عیسی جِم بَخواسِنه تا یِتا آسِمونی نِشونه وِشونِ وِسه بیاره.</verse>
				<verse number="2">عیسی وِشونِ بااوته: چی طی شِما خوار توندِنی هِوا ره پیشوینی هاکانین «اَگه نِماشون، ”آسِمون سِرخ بوئه گانِنِی فِردا هِوا خوارِ“.</verse>
				<verse number="3">و اَگه صِواحی دَم، آسِمون سِرخ و بَییته بوئه گانِنی وارِش خوانه بِواره. چی طی این چیا ره دوندِنی، ولی نَتوندِنی زِمونائه نِشونِه ها ره دَرک هاکانین؟</verse>
				<verse number="4">این زِناکار و شَریرِ نَسل، نِشونه خوانِنه، ولی نِشونه ای وِشونِ هِدا نَبونه به جِز یونِسِ پِیغَمبِرِ نِشونه. عیسی اینِ بااوته و وِشونِ جِم سیوا بَییه.</verse>
				<verse number="5">وَختی شاگِردون دَریائه اون دَس بَرِسینه، یاد هاکاردِنه شه هِمراه نون بَیرِن.</verse>
				<verse number="6">عیسی وِشونِ بااوته: «مِواظِب بوئین و عُلِمائه فَریسی و صَدوقیِ خَمیرمایهِ جِم دوری هاکانین.»</verse>
				<verse number="7">شاگِردون شه پَلی گَب زوونه و گاتِنه: «‌چوون اِما شه هِمراه نون نیاردیمی، وه این طی گانه.»</verse>
				<verse number="8">عیسی وِشونِ فِکرِ بَخوندِسه و بااوته: «اِی سِس ایمونا، چه اَنده غُصِّه خوارنِنی که شه هِمراه نون نیاردینی؟</verse>
				<verse number="9">هَمتی هم نِفَهمِنِنی؟ یاد هاکاردینی چی طی پَنج تا نونِ هِمراه، پَنج هِزار نَفِرِ سیر هاکاردِمه؟ اون روز چَن تا زَمبیل خِرده چیا جَمع هاکاردینی؟</verse>
				<verse number="10">یا شه یادِ جِم بَوِردینی که اَت کَش دییه هَفتا نونِ هِمراه، چهار هِزار نَفِرِ سیر هاکاردِمه؟ چَن تا زَمبیل خِرده چیا جَمع هاکاردینی؟</verse>
				<verse number="11">چه نَتوندِنی بِفَهمین که مِن شِمه هِمراه نونِ خَوِری گَب نَزومه؟ مِن فِقَط بااوتِمه عُلِمائه فَریسی و صَدوقیِ خمیرمایهِ جِم دوری هاکانین.»</verse>
				<verse number="12">اون وَخت شاگِردون بِفَهمِسِنه که عیسی، فَریسیون و صَدوقیونِ تَعلیم هِدائِنِ خَوِری، هِشدار دِنه، نا نونِ خَمیرمایهِ جِم.</verse>
				<verse number="13">وَختی عیسی فیلیپیِ قیصریهِ مَنطقه بَرِسیِه، شه شاگِردونِ جِم بَپِرسیِه: «مَردِم اِنسانِ ریکا ره کی دوندِنه؟»</verse>
				<verse number="14">شاگِردون بااوتِنه: «بعضیا گانِنه یحییِ تعمید‌دهنده ای. بَعضی دییه گانِنه اِیلیائه پِیغَمبِری، بعضیا گانِنِه اِرمیائه پِیغَمبِر یا یِتا اَز پِیغَمبِرونی.»</verse>
				<verse number="15">عیسی وِشونِ بااوته: «ولی، شِما گانِنی مِن کیمه؟»</verse>
				<verse number="16">شمعونِ پِطرس جِواب هِدا: «تِ مَسیحِ موعودی، زنده خِدائه ریکائی.»</verse>
				<verse number="17">عیسی، شَمعونِ جِواب بااوته: «اِی شمعون یونائه ریکا، خِش به حال تِ! چوون تِ اینِ آدِمِ جِم یاد نَییتی، بلکه مِ آسِمونی پییِر اونِ تِ وِسه دیار هاکارده.</verse>
				<verse number="18">و تِ ره گامبه تِ پِطرس هَسی یَعنی صخره و مِن، این صخره سَر شه کلیسا ره بَنا کامبه، و هیچ وَخت جَهَنِمِ قِدرَت نَتونده وه ره اَز بین بَوِره.</verse>
				<verse number="19">آسِمونِ پادِشاهیِ کِلیتا ره تِ ره دِمبه؛ اونچی ره که تِ زِمینِ سَر دَوِندی، آسِمونِ دِله دَوسه بونه و هَر چی ره زِمینِ سَر واز هاکانی آسِمونِ دِله واز بونه.»</verse>
				<verse number="20">بعد عیسی شه شاگِردونِ قَدغن هاکارده هیچ کسِ پَلی نارِن وه مَسیحِ موعودِ.</verse>
				<verse number="21">اَزون بعد، عیسی شه شاگِردونِ گاته که وه اورشَلیم شونه، اونجه مَشایخ و مَعبِدِ گَت گَتِ کاهِنون و توراتِ مَلِّمون وه ره آزار دِنِنه و کُشِنِنه، ولی گاته که سِومین روز زِنده بونه</verse>
				<verse number="22">پِطرُس عیسی ره یِتا گوشه بَکِشیه و اِعتِراضِ هِمراه وه ره بااوته: « خِدا نَکِنه آقا، این اِتِّفاق هیچ وَخت تِ وِسه نَکِفِنه.»</verse>
				<verse number="23">عیسی بَردَگِردِسِه پطرسِ بااوته: «دور بَواش اِی شِیطان! تِ مِ راهِ دَمِ گِرنی، تِ فکر و خیال آدِمیِ جِم هَسه، نا خِدائه جِم.»</verse>
				<verse number="24">بعد عیسی شه شاگِردونِ بااوته: «هر کی بِخوائه مِ دِمبالِرو بوئِه وِنه شه جانِ جِم بُگذِرِه و شه صَلیبِ بَیره و مِ دِمبال بِیّه.</verse>
				<verse number="25">چوون که هر کی بِخوائه شه جانِ دارِه اونِ اَز دَس دِنه، ولی هر کی شه جانِ مِ وِسه فِدا هاکانه اونِ اَی به دَس یارنه.</verse>
				<verse number="26">آدِمِ وِسه چه نَفعی دارنه که تِمومِ دِنیا ره داره، ولی شه جانِ اَز دَس هاده؟ چوون وه دییه به هیچ قِیمَتی نَتونده شه جانِ پَس بَیره.</verse>
				<verse number="27">چوون اِنسانِ ریکا شه پییِرِ جِلالِ هِمراه، فِرِشته هائه هِمراه اِنه و بعد هَر کسِ طِبقِ وه اَعمال عَوِض دِنه.</verse>
				<verse number="28">حَییقتاً شِما ره گامبه بَعضی از اینایی که اَلان اینجه اِیست هاکاردِنِه تا اِنسانِ ریکا ره شه پادشاهیِ دِله نَوینِن که اِنه، نَمیرنِنه»</verse>
			</chapter>
			<chapter number="17">
				<verse number="1">شیش روز بَعد عیسی، پِطرُس و یَعقوب و وه بِرار یوحَنا ره بَییته، وِشونِ یِتا بِلِندِ کوهِ سَر بَوِردِه تا اونجه تینا بوئِن.</verse>
				<verse number="2">اونجه وِشونِ پَلی، عیسیِ دیم تغییر هاکارده. وه دیم خِرشیدِ واری نورانی و وه جِمِه نورِ واری اِسبه بَییه.</verse>
				<verse number="3">هَمون مووقه شاگِردون، موسی و اِیلیائه پِیغَمبِرِ بَدینه که عیسیِ هِمراه گَب زونه.</verse>
				<verse number="4">پِطرُس عیسی ره بااوته: «ای آقا، چَندِه خوارِ اِما اینجه دَرِمبی. اَگه بَخوای مِن سه تا سایِبون سازِمبه: یِتا تِ وِسه، یِتا موسی و یِتا هم اِیلیائه وِسه.»</verse>
				<verse number="5">هَمتی پِطرسِ گَب تِموم نَییه بییه، یِتا پِر نورِ اَبر وِشونِ سَرِ ور سایه دِم هِدا و یِتا صِدا اَبرِ جِم بِشنُسه بَییه که گاته: «این مِ عَزیزِ ریکائه که وه جِم راضیمه، وهِ گَبِ گوش هاکانین.»</verse>
				<verse number="6">وَختی شاگِردون این صِدا ره بِشنُسِنه، دیمِ هِمراه بِنهِ سَر دَکِتِنه و بَتِرسینه.</verse>
				<verse number="7">عیسی بییَمو، وِشونِ سَر دَس بییِشته و بااوته: «پِرِسین و نَتِرسین.»</verse>
				<verse number="8">وَختی شاگِردون شه چِشِ واز هاکاردِنه به جِز عیسی، کَس دییه ره نَدینه.</verse>
				<verse number="9">اون مووقه که كوهِ جِم جِر اییَمونه، عیسی وِشونِ دَستور هِدا: اون چی که بَدینی ره هیچ کَسِ پَلی نارین، تا اون روز که اِنسانِ ریکا مِرده هائه جِم پِرِسه.</verse>
				<verse number="10">شاگِردون عیسی جِم بَپِرسینه: «پَس چه توراتِ مَلِّمون گانِنه اَوِّل وِنه اِیلیائه پِیغَمبِر بِیّه؟»</verse>
				<verse number="11">عیسی جِواب هِدا:« اِیلیا اِنه و هَمِه چی ره دِرِس کانده.</verse>
				<verse number="12">ولی مِن شِما ره گامبه اِیلیا بییَمو و وِشون وه ره نِشناسینه و هر چی خواسِنه وه هِمراه هاکاردِنه. اِنسانِ ریکا هَم وِنه همین طی وِشونِ دَسِ جِم زَجر بَوینه.»</verse>
				<verse number="13">اون وَخت شاگِردون بِفَهمِسِنه که عیسیِ مَنظور یحییِ تعمید‌دَهِنده هَسه.</verse>
				<verse number="14">وَختی عیسی و وه شاگِردون مَردِمِ پَلی بَردَگِردِسِنه، یِتا مَردی عیسی پَلی بییَمو و وه روب رو زانو بَزو و بااوته:</verse>
				<verse number="15">«اِی آقا، مِ ریکا ره رَحم هاکان. وه غَشگِری دارنه و بَدجور عِذاب کَشِنه. اون طی که چَن کَش شه ره اوه و تَشِ دِله دِم هِدا.</verse>
				<verse number="16">وه ره تِ شاگِردون پَلی بیاردِمه، ولی نَتونِسِنه وه ره شِفا هادِن.»</verse>
				<verse number="17">عیسی بااوته: « ای مُنحرِف و بی ایمونِ قوم، تا كی وِنه شِمه هِمراه دَووِم، تا کی شِما ره تِحَمُّل هاکانِم؟ ریکا ره مِ پَلی بیارین.»</verse>
				<verse number="18">عیسی دِوِ تَشِر بَزو، دِو ریکائه جِم بیرون بورده و وه هَمون مووقه شِفا بَییته.</verse>
				<verse number="19">بعد شاگِردون عیسی پَلی بییَمونه و خَلوِتِ دِله وه جِم بَپِرسینِه: «چه اِما نَتونِسیمی اون دِوِ بیرون هاکانیم؟»</verse>
				<verse number="20">عیسی بااوته: «چوون شِمه ایمون کَمِه! حَییقَتِن شِما ره گامبه، اَگه یِتا خَردِلِ تیمِ اِندا ایمون دارین، توندِنی این كوه ره بارین که از اینجه به اونجه جابِجا بَووه و جابِجا بونه و هیچ کاری شِمه وِسه مَحال نییه. [</verse>
				<verse number="21">ولی این جور دِو به جِز دِعا و روزه بیرون نَشونه.]»</verse>
				<verse number="22">اون مووقه که جَلیلِ مَنطقهِ دِله دَیینه، عیسی وِشونِ بااوته: «اِنسانِ ریکا مَردِمِ دَس تَسلیم بونه</verse>
				<verse number="23">وِشون وه ره کُشِنِنه و وه سِومین روز زنده بونه.» شاگِردون خَله پَریشون بَینه.</verse>
				<verse number="24">وَختی عیسی و وه شاگِردون كَفَرناحومِ شَهر بَرِسینه، اونایی که یَهودیونِ مَعبِدِ مالیاتِ جَمع کاردِنه، پِطرسِ پَلی بییَمونه و بااوتِنه:«شِمه اِسّا مَعبِدِ مالیاتِ نِخوانه هاده؟» مَعبِدِ مالیات دِ دِرهم بییه که دِ روز کارگرِ دَسمِزِ اِندا بییه.</verse>
				<verse number="25">پِطرُس بااوته: «اَلبَته که دِنه!» وَختی پِطرُس، سِره بُورده، هَمتی هیچی نااوته بییه که عیسی وه ره بااوته: «اِی شَمعون، چی فِکر کاندی؟ این دِنیائه پادشاهون کِنه جِم باج و خَراج گِرنِنه، شه وَچونِ جِم یا غَریبه ها جِم؟»</verse>
				<verse number="26">پِطرس بااوته: «غَریبِه هائه جِم» ،عیسی وه ره بااوته: «پَس وَچون مِعافِنه،</verse>
				<verse number="27">ولی اینِ وِسه که وِشونِ نَرِنجونیم، دَریالو بور و قَرماق دِم هاده. اَوِّلین مائی ره که بَییتی وه دِهونِ واز هاکان. یِتا سِکّه چهار دِرهمی پی دا کاندی. اون سِکّه ره بَیر و مِ مالیات و شه مالیاتِ جا، وِشونِ هاده.</verse>
			</chapter>
			<chapter number="18">
				<verse number="1">اون وَخت شاگِردون، عیسی پَلی بییَمونه و وه جِم بَپِرسینه: «کی آسمونِ پادشاهی دِله هَمِهِ جِم گَت تِرِ؟»</verse>
				<verse number="2">عیسی یِتا وَچه ره صدا هاکارده و وه جِم بَخواسِه شاگِردونِ میون اِیست هاکانه.</verse>
				<verse number="3">و بااوته: حَییقَتاً شِما ره گامبه، «تا عَوِض نَووین و کِچیکِ وَچِهِ واری نَووین، نَتوندِنی هیچ وَخت آسِمونِ پادشاهیِ دِله بُورین.</verse>
				<verse number="4">هَر کی شه ره این کِچیکِ وَچِهِ واری کِچیک هاکانه، آسمونِ پادشاهیِ دِله گَت تِرین بونه.</verse>
				<verse number="5">هر کی این طی وَچِه ره مِ اسمِ خاطِری قبول هاکانه مِ ره قبول هاکارده.</verse>
				<verse number="6">« ولی هر کی که باعِث بَووه یِتا اَز این کِچیکون که مِ ره ایمون دارنِنه گِناه دَکِفه، وه وِسه بهتَر بییه، شه گَردِنِ آسیوِ سَنگ وَسِّه و شه ره دریائه عِمیقِ جائه دِله غَرق کارده.</verse>
				<verse number="7">وای بَر این دِنیا که آدِمی ره به گِناه وَسوسِه کانده. چوون وَسوسِه هَمِش دَره، ولی وای به حالِ کِسی که وسوسهِ باعِث بونی بونه.</verse>
				<verse number="8">« اَگه تِ دَس یا لینگ، تِ ره گِناه کَشِنه، اونِ بَورین و دِم هاده، چوون که تِ وِسه بهتَرِ که شَل یا چِلِخ اَبَدی زندگی دِله بُوری تا این که دَس و لینگِ هِمراه، اَبدی تَشِ دِله دِم هِدا بَووی.</verse>
				<verse number="9">و اَگه تِ چِش، تِ ره گِناه کَشِنه، اونِ دَر بیار و دِم هاده، چوون که تِ وِسه بهتَرِ یِتا چِشِ هِمراه اَبَدی زندگیِ دِله بوری، تا این که دِتا چِشِ هِمراه جَهَنِمِ تَشِ دِله دِم هِدا بَووی.</verse>
				<verse number="10">«هیچ وَخت این کِچیکِ وَچونِ کِچیک نِشمارین. چوون شِما ره گامبه وِشونِ فِرِشته ها، آسِمونِ دِله هَمِش مِ آسِمونی پییِرِ دیمِ ویندِنه.</verse>
				<verse number="11">چوون اِنسانِ ریکا، بییَموئه تا گوم بَییه ها ره نِجات هاده.</verse>
				<verse number="12">چی گمون کاندینی؟ اَگه یِتا مَردی صد تا گُسفِن داره و یِتا اَز اونا گوم بَووه، تِ نَظِر، اون نَوِد و نه گُسفِنِ دییه ره کوهِ دِله وِل نَکانده و گوم بَییه گُسفِنِ دِمبال نَشونه؟</verse>
				<verse number="13">اَرِه، شِما ره گامبه، اگه اونِ پی دا هاکانه، اون یِتا گُسفِنِ وِسه ویشَتر خِشال بونه تا اون نَوِد و نه گُسفِنِ وِسه که گوم نَینه.</verse>
				<verse number="14">مِ آسِمونی پییِرِ خواسه این نییه، که حَتّی یِتا از این کِچیکون هِلاک بَووِن.</verse>
				<verse number="15">«اَگه تِ بِرار تِ ره گناه هاکارده، وه پَلی بور و خَلوِتِ جائه دِله، وه خَطا ره وه ره گوشزَد هاکان. اَگه تِ گَبِ گوش هاکارده، اَی دِواره شه بِرارِ پی دا هاکاردی</verse>
				<verse number="16">ولی اَگه تِ گَبِ گوش نِدا، یِتا دِ نَفِرِ دییه ره شه هِمراه بَوِر تا هر اتهامی دِ سه تا شاهدِ گِواهیِ هِمراه ثابت بَووه.</verse>
				<verse number="17">اَگه حاضِر نَووه وِشونِ گَبِ بِشنُئِه، كلیسائه گوش بَرِسون، و اَگه حاضِر نَووه حَتَّی كلیسائه گَبِ قَبول هاکانه، بعد وه هِمراه یِتا اَجنبی یا خراجگیرِ واری رِفتار هاکان.</verse>
				<verse number="18">«حَییقَتاً شِما ره گامبه: هَر چی زِمینِ دِله دَوِندین، آسِمونِ دِله هَم دَوِسه بونه، و هَر چی زِمینِ دِله واز هاکانین، آسِمونِ دِله هَم واز بونه.</verse>
				<verse number="19">اینِم شِما ره گامبه، اَگه دِ نَفِر از شِما زِمینِ سَر اونچیِ خَوِری که خِدائه جِم خوانِنی یَک دِل بَووین، مِ آسِمونی پییِر اونِ شِما ره دِنه.</verse>
				<verse number="20">چوونکِه هَر جا که دِ یا سه نَفِر مِ اسمِ هِمراه جَمع بَووِن، مِن اونجه وِشونِ میون دَرِمبه.»</verse>
				<verse number="21">بعد پِطرس عیسی پَلی بییَمو و وه جِم بَپِرسیه: «آقا، بِراری که مِ ره بَدی کانده ره چَن کَش وِنه بِبَخشِم؟ هَفت کَش؟»</verse>
				<verse number="22">عیسی وه ره بااوته: «نارمه هَفت کَش، بلکه هِفتاد تا هَفت کَش.</verse>
				<verse number="23">چوون آسِمونِ پادشاهی یِتا پادشاهِ واریِ که تَصمیم بَییتِه شه نوکِرونِ هِمراه حِساب کتاب هاکانه.</verse>
				<verse number="24">پَس وَختی حِساب کتابِ شِروع هاکارده، یه نَفِرِ وه پَلی بیاردِنه، که اَنده پادشاه ره بِدِهکار بییه که حَتّی اَگه دِ هِزار سال پادشاهِ وِسه کار کارده اَی هَم نَتونِسه شه بِدِهی ره پَس هاده.</verse>
				<verse number="25">وَ چوون نَتونِسه شه قَرضِ هاده، اَرباب دَستور هِدا وه ره، وه زِنا و وَچون و تِمومِ وه دار و نِدارِ هِمراه، بَروشِن تا شه طَلِبِ بَیره.</verse>
				<verse number="26">ولی اون نوکِر اربابِ لینگِ روب رو زانو بَزو و خواهِشِ هِمراه بااوته: ' مِ ره مِهلَت هاده، تِمومِ شه قَرضِ تِ ره دِمبه</verse>
				<verse number="27">اربابِ دِل وه وِسه بَسوته و وه ره وِل هاکارده و وه قَرضِ بِبَخشیِه.</verse>
				<verse number="28">«ولی وَختی هَمین نوکِر داشته بیرون شیئِه، یِتا از شه هَمکارونِ بَدیئه که صَد دینار که سه ماه کارگرِ دَسمِزِ اِندا بییه وه ره بِدهکار بییه. پَس وه ره بَییته و وه گَلیِ بِنِ جِق هِدا و بااوته: شه قَرضِ پَس هاده!</verse>
				<verse number="29">وه هَمکار، وه لینگِ روب رو زانو بَزو و خواهِشِ هِمراه بااوته: 'مِ ره مِهلَت هاده؛ تِمومِ شه قَرضِ تِ ره دِمبه.'</verse>
				<verse number="30">ولی وه قَبول نَکاردِه، و اون مَردی ره زِندونِ دِله دِم هِدا تا شه بِدهی ره هاده.</verse>
				<verse number="31">وَختی بَقیه نوکِرون این جَریانِ بَدینه خَله نارِحَت بَینه، شه اَربابِ پَلی بُوردِنه و تِمومِ جَریانِ وه وِسه بااوتِنه.</verse>
				<verse number="32">اون وَخت اَرباب، اون نوکِرِ شه پَلی صدا هاکارده و وه ره بااوته: 'اِی نوکِرِ شَرور، مَگِه مِن تِ خواهِش تَمِنّائه وِسه، تِمومِ تِ قَرضِ نِبَخشیمه.</verse>
				<verse number="33">مَگِه نَوِسِه هَمون طی که مِن تِ ره رَحم هاکاردِمه، تِ هم شه هَمکارِ رَحم کاردی؟'</verse>
				<verse number="34">اَرباب اَنده عَصِبانی بَییه که وه ره زِندونِ دِله دِم هِدا تا شکنجه بَووه و تِمومِ شه قَرضِ هاده.</verse>
				<verse number="35">هَمین طی هم مِ پییِر که آسِمونِ دِله دَره این بِلا ره شِمه سَر یارنه، اَگه شِما هم شه بِرارِ دِلِ جِم نِبَخشین.</verse>
			</chapter>
			<chapter number="19">
				<verse number="1">وَختی عیسی شه گَبِ تِموم هاکارده، جَلیلِ جِم بورده و اُردن رودخانهِ اون دَسِ جِم، یَهودیِهِ مَنطقهِ دِله بُورده.</verse>
				<verse number="2">جَمیِّت وه دِمبال راه دَکِتِنِه و عیسی وِشونِ اونجه شِفا هِدا.</verse>
				<verse number="3">عُلِمائه فِرقه فَریسی عیسی پَلی بییَمونه تا وه ره آزمود هاکانِن، وِشون بااوتِنه: «یِتا مَردی تونده، بی دَلیل شه زِنا ره طِلاق هاده؟»</verse>
				<verse number="4">عیسی وِشونِ بااوته: «مَگِه نَخوندِسِنی، اونی که وِشونِ خَلق هاکارده اَز اَوِّل ”وِشونِ زِنا مَردی بِساته“،</verse>
				<verse number="5">عیسی بااوته: ”اینِ وِسه، مَرد شه پییِرمارِ جِم سیوا بونه، شه زِنائه ره چَسبِنه و اون دِتا یه تَن بونِنه“؟</verse>
				<verse number="6">پَس وِشون دییه دِ تَن نینه بلکه یه تَن هَسِنه. پَس اون چی ره که خِدا به هم جِفت هاکارده ره آدِم نَوِسه سیوا هاکانه.»</verse>
				<verse number="7">وِشون عیسی ره بااوتِنه: «پَس چه موسیِ پیغمبِر بااوته مَرد تونده شه زِنا ره طِلاق نامه هاده و وه ره وِل هاکانه؟</verse>
				<verse number="8">عیسی وِشونِ بااوته: «شِمه سَنگدِلیِ خاطری بییه که موسی اِجازه هِدا شه زِنا ره طِلاق هادین، ولی اَز اَوِّل این طی نَییه.</verse>
				<verse number="9">شِما ره گامبه هَر کی شه زِنا ره به هر دلیلی به جِز زِنا طِلاق هاده و یِتا دییه زَن بَوِره، زِنا هاکارده.</verse>
				<verse number="10">شاگِردون وه ره بااوتِنه: «اَگه مَردیِ وَضع نِسبَت به شه زِنا این طیِ، پَس زَن نَوِردِن بهتَرِ.</verse>
				<verse number="11">عیسی وِشونِ بااوته: «هَمِه این کِلامِ نَتوندِنه قَبول هاکانِن، مَگه کسایی که وِشونِ عَطا بَییه بوئه.</verse>
				<verse number="12">چوون بَعضی خواجه نه و شه مارِ اِشکِمِ جِم این طی دِنیا بییَمونه، و بَعضی دییه هَم دَرِنه که مَردِم وِشونِ خواجه هاکاردِنه، و بَعضی ها شه، شه ره خواجِه هاکاردِنه چوون آسِمونِ پادشاهیِ وِسه زَن بَوِردِنِ جِم چِش پوشی کاندِنه تا خِدمِت هاکانِن. هر کی تونده اینِ قبول هاکانه بییِل قبول هاکانه.</verse>
				<verse number="13">بعد مَردِم، کِچیکِ وَچونِ عیسیِ پَلی بیاردِنه تا وه شه دَسِ وِشونِ سَر بییِلّه و وِشونِ وِسه دِعا هاکانه. ولی شاگِردون مَردِمِ این کارِ وِسه تَشِر بَزونِه و وِشونِ دَمِ بَییتِنه</verse>
				<verse number="14">ولی عیسی بااوته: «بییِلین کِچیکِ وَچون، مِ پَلی بِیِّن، وِشونِ دَمِ نَیرین، چوون اونایی که این وَچونِ واری بوئِن توندِنه آسِمونِ پادشاهیِ دِله بِیِّن.</verse>
				<verse number="15">عیسی شه دَسِ وَچونِ سَر بییِشته و وِشونِ بَرکَت هِدا و اونجه جِم بُورده.</verse>
				<verse number="16">یِتا روز، یِتا مَردی عیسی پَلی بییَمو و بااوته: «اِسّا، چه خوارِ کاری وِنه هاکانِم تا بَتونِم زندِگی اَبَدی ره به دَس بیارِم؟»</verse>
				<verse number="17">عیسی وه ره بااوته: «چه اونچیِ خَوِری که خوارِ مِ جِم سِئال کاندی؟ تینا خِدائه که خوارِ. اَگه خوانی اَبدی زندگیِ دِله بُوری، خِدائه حِکمِ به جا بیار.</verse>
				<verse number="18">اون مَردی عیسیِ جِم بَپِرسیه: «کِدوم حِکم؟» عیسی بااوته:«”قَتل نَکِن، زِنا نَکِن، دِزی نَکِن و دِراغی گِواهی نَدِه،</verse>
				<verse number="19">شه پییِرمارِ اِحتِرام بییِل، و ”شه هَمسادِه ره شه واری دوس دار.“»</verse>
				<verse number="20">اون مَردی عیسی ره بااوته: «مِن تِمومِ اینا ره اِنجام هِدامه؛ دییه چی کَم دارمه؟</verse>
				<verse number="21">عیسی وه ره بااوته: «اَگه خوانی كامل بَووی، بور هر چی دارنی ره بَروش و وه پولِ فَقیرونِ هاده که آسِمونِ دِله گنج دارنی. اون وَخت بِرو و مِ ره پیرَوی هاکان.</verse>
				<verse number="22">وَختی اون مَردی اینِ بِشنُسِه، وه ره غُصِّه بَییته و اونجه جِم بورده، چوون خَله پولدار بییه.</verse>
				<verse number="23">اون وَخت عیسی شه شاگِردونِ بااوته: «حَییقَتِاً شِما ره گامبه پولدارونِ بُوردِن، آسمونِ پادشاهیِ دِله خَله سَختِ.</verse>
				<verse number="24">اَی دِواره شِما ره گامبه، شِتِرِ رَد بَیِّن دَرزِنِ سولاخِ جِم آسون تِر از پولدارِ بُوردِن، خِدائه پادشاهیِ دِله ئه.»</verse>
				<verse number="25">شاگِردون این گَبِ جِم بِهت هاکاردِنه و بااوتِنه: «پَس كی تونده نِجات بَیره؟</verse>
				<verse number="26">عیسی وِشونِ هارِشیه و بااوته: این کار آدِمِ وِسه مَحالِ، ولی خِدائه وِسه هَمِه چی مُمکِنه.»</verse>
				<verse number="27">پِطرُس بااوته: «چی اَمه گیر اِنه، اِمایی که هَمِه چیِ جِم دَس بَکِشیمی و تِ دِمبال بییَمومی.</verse>
				<verse number="28">عیسی وِشونِ بااوته: «حَییقَتاً شِما ره گامبه اون تازِه دِنیائه دِله وَختی اِنسانِ ریکا شه پادشاهیِ تَختِ سَر هِنیشه، شِما هم که مِ دِمبالِرونی، دِوازه تَختِ سَر نیشِنِنی و اِسرائیلِ دِوازه قَبیله ره داوِری کاندینی.</verse>
				<verse number="29">و هَر کی که مِ اسمِ خاطِری شه سِره، بِرارون، خواخِرون، پییِرمار، وَچون و شه مِلکِ جِم دَس بَکِشیه، صَد بِرابر گِرنه و زِندِگی اَبَدی ره بِدَس یارنه.</verse>
				<verse number="30">ولی خَیلیا که اَوِّلینِنه، آخِرین بونِنه و اونایی که آخِرینِنه، اَوِّلین!</verse>
			</chapter>
			<chapter number="20">
				<verse number="1">«آسِمونِ پادشاهی، صاحاب باغی ره موندِنه که زودِ صِواحی سِرهِ جِم بیرون بُورده تا شه اَنگورِ باغِ وِسه، کارگَر بَیرِه</verse>
				<verse number="2">وه کارگَرونِ هِمراه طِی هاکارده هَر کِدومِ، یِتا دینار که یِتا روزِ دَسمِز بییه، هاده. بعد وِشونِ کار هاکاردِنِ وِسه، اَنگورِ باغِ سَر بَفرِسیه.</verse>
				<verse number="3">صِواحی ساعت نه اَی دِواره بیرون بورده و بَدیئه چَن نَفِر شَهرِ میدونِ سَر بیکار اِیست هاکاردِنه.</verse>
				<verse number="4">وِشونِ بااوته: 'شِما هم مِ اَنگور باغِ سَر بورین و هَر چی شِمه حَقِّ شِما ره دِمبه'.</verse>
				<verse number="5">پَس وِشون هم بُوردِنه. اَی دِواره ظِهرِ مووقه، حِدود ساعت سه بَعد از ظِهر بیرون بُورده و این طی هاکارده.</verse>
				<verse number="6">وه اَی هَم ساعت پَنجِ بَعد از ظِهر بیرون بورده و چَن نَفِرِ بَدیئه که بیکارِنه، بااوته چه تِمومِ روز اینجه بیکار ایست هاکاردینی؟ '</verse>
				<verse number="7">وِشون جِواب هِدانِه: هیچ کی اِما ره كاری نِدائه' صاحاب باغ وِشونِ بااوته: 'شِما هَم مِ اَنگور باغِ سَر بورین.'</verse>
				<verse number="8">«نِماشونِ مووقه، صاحاب باغ شه سَرکارگَرِ بااوته: 'کارگَرونِ صدا هاکان، وِشونِ دَسمِزِ، وِشونِ هاده، از آخِر شِروع هاکان بِرِو اَوِّل '</verse>
				<verse number="9">اونایی که ساعت پَنجِ بَعد از ظِهر شه کار ِشِروع هاکارده بینِه، هَر کِدوم یِتا دینار بَییتِنه.</verse>
				<verse number="10">اون کارگَرون که اَوِّل بییَمو بینه خیال هاکاردِنه ویشتَر مِزد گِرنِنه ولی وِشون هم هَر کِدوم یه دینار بَییتِنه.</verse>
				<verse number="11">وَختی شه دَسمِزِدِ بَییتِنه، غرغر هاکاردِنه و صاحاب باغِ بااوتِنه:</verse>
				<verse number="12">'اینا که سَر آخِر بییَمونِه و یه ساعت کار هاکاردِنه، وِشونِ اَمه هِمراه که تِمومِ روز اِفتابِ بِن جان بَکِندیمیِ اِندا دَسمِزد هِدایی؟</verse>
				<verse number="13">ولی صاحاب باغ، یِتا از وِشونِ جواب هِدا و بااوته: 'اِی رَفِق، مِن که تِ ره بَدی نَکاردِمه. مَگِه قبول نَکاردی یِتا دینارِ وِسه کار هاکانی؟</verse>
				<verse number="14">پَس شه حَقِّ بَیر و بور. مِ دِل خوانه این آخِرین کارگَرِ هَم، تِ اِندا دَسمِزد هادِم.</verse>
				<verse number="15">مَگه مِن حَق نِدارمه اون طی که مِ دِل خوانِه شه مالِ هِمراه هاکانِم؟ چِش نِدارنی مِ دَس دِلوازی ره بَوینی؟'</verse>
				<verse number="16">"اَرِه، این طیِ که اونایی که آخِرِنه، اَوِّل بونِنه و اونایی کِه اَوِّلِنه، آخِر."</verse>
				<verse number="17">اورشَلیم راهِ دِله، عیسی شه دِوازه شاگِردِ کِنار بَکِشیِه:</verse>
				<verse number="18">وِشونِ بااوته: اِما دَره اورشَلیم شومبی، اورشَلیمِ دِله اِنسانِ ریکا ره دَسگیر کاندِنه و مِ ره مَعبِدِ گَت گَتِ کاهِنون و توراتِ مَلِّمونِ دَس دِنِنه و وِشون اِنسانِ ریکا ره مَرگِ مَحکوم کاندِنه؛</verse>
				<verse number="19">وِشون اِنسانِ ریکا ره بِت پَرَسِ قومِ دَس تَحویل دِنِنه، وِشون اونِ مَسخره کاندِنه، شِلاق زَندِنه و صَلیب کَشِنِنه. و وه سِومین روز زنده بونِه.»</verse>
				<verse number="20">زِبدیِ ریکائونِ مار، شه دِتا ریکائه هِمراه عیسی پَلی بییَمو، وه روب رو زانو بَزو و وه جِم بَخواسه وه وِسه یِتا کار هاکانه.</verse>
				<verse number="21">عیسی وه ره بااوته: «چی خوانی؟» وِشونِ مار بااوته: «بار شه پادشاهیِ دِله، اِجازِه دِنی مِ یِتا ریکا تِ راسِ دَس و اون یِتا تِ چَپِ دَس هِنیشِن.»</verse>
				<verse number="22">عیسی بااوته: «شِما نَدوندِنی چی خوانِنی، شِما توندِنی جامی ره که مِن بِزودی نوشِمبه ره بَنوشین؟» وِشون جِواب هِدانه: «اَرِه، تومبی»</verse>
				<verse number="23">عیسی وِشونِ بااوته: «دِرِسِ، شِما مِ جامِ جِم نوشِنِنی، ولی مِن این اِختیارِ نِدارمه که بارِم کی مِ راسِ دَس و چَپِ دَسِ پَلی نیشِنه، این جاها اونایی وِسه ئه که مِ آسِمونی پییِر وِشونِ وِسه حاضِر هاکارده.»</verse>
				<verse number="24">وَختی دَه شاگردِ دییه اینِ بِشنُسِنه اون دِتا برارِ وِسه داغ هاکاردِنه.</verse>
				<verse number="25">ولی عیسی همه شاگِردونِ شه پَلی صدا هاکارده و بااوته: شِما دوندِنی که دییه قومِ حِکمرونون، مَردِمِ وِسه حِکمرونی کاندِنه و رئیسون اونایی که شه دَسِ بِن دَارنِنه ره زور گانِنه.</verse>
				<verse number="26">ولی شِمه میون این طی نَبوئه. هر کی خوانه شِمه میون گَت تِر بوئِه، وِنه شِمه نوکِر بوئِه.</verse>
				<verse number="27">و هر کی خوانِه شِمه میون اَوِّل بوئه، وِنه شِمه نوکِر بوئه.</verse>
				<verse number="28">حَتّی اِنسانِ ریکا هَم نییَمو تا وه ره خِدمِت هاکانِن، بلکه بییَمو خِدمِت هاکانه و شه جانِ، خَیلیائه نِجاتِ وِسه فِدا هاکانِه.</verse>
				<verse number="29">وَختی عیسی و وه شاگِردون اَریحائه شَهرِ شینه، یَته خَله جَمیِّت وه دِمبال، راه دَکِتِنه.</verse>
				<verse number="30">راه دِله، دِتا کورِ مَردی نیشته بینه. وَختی بِشنُسِنه عیسی اونجه جِم رَد بونه، داد بَزونه: «اِی آقا، داوودِ ریکا، اِما ره رَحم هاکان!»</verse>
				<verse number="31">مَردِم وِشونِ تَشِر بَزونِه و بااوتِنه ساکِت بَووین. ولی وِشون شه صِدا ره بِلِند و بِلِند تَر کاردِنِه، گاتِنه: «اِی آقا، داوودِ ریکا، اِما ره رَحم هاکان؛»</verse>
				<verse number="32">عیسی اِیست هاکارده و اون دِتا مَردی ره شه پَلی صِدا هاکارده و بااوته: «چی خوانِنی شِمه وِسه هاکانِم؟»</verse>
				<verse number="33">وِشون بااوتِنه: «اِی آقا، خوامبی اَمه چِش، سو دَکِفه.»</verse>
				<verse number="34">عیسیِ دِل، وِشونِ وِسه بَسوتِه و شه دَسِ وِشونِ چِشِ سَر بییِشته. دَرجا وِشونِ چِش شِفا بَییته و بَتونِسِنه بَوینِن. بعد عیسیِ دِمبالِ سَر بُوردِنه.</verse>
			</chapter>
			<chapter number="21">
				<verse number="1">وَختی عیسی و وه شاگِردون اورشَلیمِ نَزیکی بَرِسینه و بیت‌فاجی روستا که زیتونِ کوهِ دِله بییه بییَمونه، عیسی، شه شاگِردونِ جِم دِ نَفِرِ روستائه دِله بَفرِسیه</verse>
				<verse number="2">وِشونِ بااوته: «روستایی که شِمه روب رو دَره ره دِله بُورین، همین که دِله بوردینی، یِتا خَر و وه کِرِه ره دَوِسه ویندینی اونا ره واز هاکانین و مِ پَلی بیارین.</verse>
				<verse number="3">اَگه كِسی شِما ره یه چی بااوته بارین: ”خِداوَند وِشونِ احتیاج دارنه،“ اون وَخت وه اِجازه دِنه اونا ره بیارین.»</verse>
				<verse number="4">این کارِ هِمرا پِیغَمبِرِ پیشگویی اِنجام بَرِسیِه که گانِه:</verse>
				<verse number="5">صَهیونِ کیجا ره بارین: «”این تِ پادشاهِ، فروتنیِ هِمراه خَرِ سَر سِوارِ و اِنه و خَر کِرهِ سَر سِوارِ و اِنه“‌»</verse>
				<verse number="6">اون دِتا شاگرد بُوردِنه و اون چی عیسی بااوته بییه ره هاکاردِنه.</verse>
				<verse number="7">وِشون خَر و کِره ره بیاردِنِه و اون وَخت شه قَوا ره اونائه پِشت دِم هِدانه و عیسی، سِوار بَییه.</verse>
				<verse number="8">جَمیِّتِ زیادی هم شه قَوا ره راهِ دِله پَهن هاکاردِنه. و یه سِری هم دارِ چله و وَرگِ، وِریندِسِنه و راهِ دِله پَهن کاردِنه.</verse>
				<verse number="9">اون وَخت جَمیِّتی کِه جلو جلو شینه و اونایی که دِمبالِ سَر اییَمونه داد زونه گاتِنه: نِجات هاده داوودِ ریکا! مِوارَکِ اونی که خِداوَندِ اسمِ هِمراه اِنه! آسِمونِ جِم نِجات هاده!</verse>
				<verse number="10">هَمین که عیسی اورشَلیمِ دِله بورده، تِمومِ شَهرِ مَردِم به وَجد بییَمونِه. مَردِم پِرسینِه: «این کیِ؟»</verse>
				<verse number="11">جَمیِّت جِواب دانه: «این عیسیِ پِیغَمبِرِ که ناصرهِ جَلیلِ جِم بییَمو»</verse>
				<verse number="12">عیسی مَعبِدِ حیاطِ دِله بُورده و همه اونایی که داد و سِتَد کاردِنه ره بیرون هاکارده. وه صَرافونِ میز و کوتِر روشِنِ صَندَلی ره له هِدا.</verse>
				<verse number="13">عیسی وِشونِ بااوته: «مِقدَّسِ بَنوِشته هائه دِله بَنوِشته بَییه: 'مِ سِره، دِعا سِرِه بااوته بونه، ولی شِما اونِ ’دِزدِ کِلی‘ هاکاردینی.'»</verse>
				<verse number="14">کورا و شَلا مَعبِدِ دِله وه پَلی بییَمونه و وه وِشونِ شِفا هِدا.</verse>
				<verse number="15">وَختی گَت گَتِ کاهِنون و توراتِ مَلِّمون عیسیِ معجِزِاتِ بَدینه و بِشنُسِنه که وَچون مَعبِدِ دِله داد زَندِنه: « نِجات هاده، داوودِ ریکا» عَصِبانی بَینه.</verse>
				<verse number="16">پَس عیسی ره بااوتِنه: اِشنُنی این وَچون چی گانِنه؟» عیسی وِشونِ جِواب هدا: «اَرِه اِشنُمبه! مَگِه شِما مزامیرِ کِتابِ نَخوندِسینی؟ اونجه بَنوِشته بَییه که حَتَّی کِچیکِ وَچون و چِلیکِ وَچون هم شه زِوونِ هِمراه وه ره حَمد و ثناء کاندِنه.</verse>
				<verse number="17">اون وَخت عیسی وِشونِ تَرک هاکارده و شَهرِ جِم بیرون بورده و بیت‌عنیائه روستا بَرِسیه و شو ره اونجه سَر هاکارده.</verse>
				<verse number="18">فِردا صِواحی، وَختی عیسی خواسِه اورشَلیم بَردَگِردِه راه دِله وه ره وِشنا بَییه</verse>
				<verse number="19">جادهِ پَلی یِتا اَنجیلِ دار بَدیئه وه سَمت بُورده تا وه جِم اَنجیل بَچینه. ولی به جِز وَرگ هیچی اون دارِ سَر دَنی بییه. پَس اون دارِ بااوته: «دییه هیچ وَخت تِ جِم مَحصول به بار نَییه» اون دار دَرجا خِشک بَییه.</verse>
				<verse number="20">وَختی شاگِردون اونِ بَدینه بِهت هاکاردِنه و عیسی ره بااوتِنه: «چی طی این اَنجیلِ دار دَرجا خِشک بَییه؟»</verse>
				<verse number="21">عیسی وِشونِ بااوته:«حَییقَتِن شِما ره گامبه اَگه ایمون دارین و شَک نَکِنین، نا فِقَط این کار، بلکه این کارِ جِم گَت تِرم توندِنی هاکانین. حَتّی توندِنی این کوهِ دَستور هادین شه جائه سَر بَکِندی بَووه و دریائه دِله دَکِفه و این طی بونه.</verse>
				<verse number="22">هَر چی دِعائه دِله بِخوائین، به دَس یارنِنی، به شَرطی که ایمون دارین.»</verse>
				<verse number="23">عیسی مَعبدِ دِله بورده و شِروع هاکارده، مَردِمِ تَعلیم هِدائِن. گَت گَتِ کاهِنون و قومِ مَشایخ وه پَلی بییَمونه، بااوتِنه: «به چه حَقّی این کارا ره کاندی؟ کی این اِختیارِ تِ ره هِدا؟»</verse>
				<verse number="24">عیسی وِشونِ بااوته: «مِن هم شِمه جِم یِتا سِئال کامبه، اَگه اونِ جِواب هادین مِن هم شِما ره گامبه به چه حَقّی این کارا ره کامبه.</verse>
				<verse number="25">یَحییِ تَعمید کِجه جِم بییه؟ خِدائه جِم یا آدِمِ جِم؟» وِشون هَمدییهِ هِمراه مَشوِرَت هاکاردِنه بااوتِنه: «اَگه باریم خِدائه جِم بییه اِما ره گانه، پَس چه وه گَبِ باوِر نَکاردینی؟</verse>
				<verse number="26">و اَگه باریم آدِمِ جِم بییه، مَردِم جِم تَرسِمبی، چوون که هَمه یحیی ره پِیغَمبِر دوندِنه.»</verse>
				<verse number="27">پَس عیسیِ جِواب بااوتِنه: «اِما نَدومبی.» عیسی وِشونِ بااوته: «پَس مِن هم شِما ره نارمه به چه حَقّی این کارا ره کامبه.»</verse>
				<verse number="28">«شِمه نَظِر چیِه؟ یِتا مَردی دِتا ریکا داشته. وه شه اَوِّلی ریکائه پَلی بُورده و بااوته: 'مِ ریکا؛ اَمروز مِ اَنگورِ باغِ سَر بور و اونجه كار هاکان.'</verse>
				<verse number="29">اون ریکا جِواب هِدا: 'مِن نَشومبه،' ولی بعد وه رَه بَردَگِرِسه و بُورده.</verse>
				<verse number="30">پییِر شه اون یِتا ریکائه پَلی بُورده و هَمینِ وه ره بااوته. ریکا جِواب هِدا: 'شومبه، آقا،' ولی نَشیئه.</verse>
				<verse number="31">شِمه نَظِر کِدوم ریکا شه پییِرِ خواسه ره به جا بیارده؟» وِشون بااوتِنه: «اَوِّلی.» عیسی وِشونِ بااوته: «حَییقَتاً شِما ره گامبه که خراجگیرون و فاحِشه ها قبل از شِما خِدائه پادشاهیِ دِله شونِنه.</verse>
				<verse number="32">یحیی بییَمو تا صالح زندگی هاکاردِنِ راهِ شِما ره سِراغ هاده ولی شِما وه گَبِ باوِر نَکاردینی. ولی خراجگیرون و فاحِشِه ها وه گَبِ باوِر هاکاردِنه. و شِما با اینکه اینا ره بَدینی، شِمه رَه بَرنَگِردِسه و باوِر نَکاردینی.»</verse>
				<verse number="33">«یِتا دییه مَثِلِ گوش هادین: یِتا مِلک دار، اَنگورِ باغی بِساته و وه دورِوَرِ چَپَر بَکِشیِه و یِتا حوض، اَنگورِ لِه هاکاردَنه وِسه و یِتا نِپار، دیدِبونیِ وِسه بِساته، بعد باغِ، چَن تا باغِبونِ اِجارِه هِدا و شه مسافرت بورده.</verse>
				<verse number="34">اون وَخت که انگور بَچیئِنِ مووقِه بَرِسیه، صاحاب باغ، شه نوکِرونِ باغِبونونِ پَلی بَفرِسیه تا وه مَحصولِ تَحویل بَیرِن.</verse>
				<verse number="35">ولی باغبونون وه نوکِرونِ بَییتِنه، یِتا ره کُتِک بَزونه، یِتا دییه ره بَکوشتِنه و اون یِتا ره سَنگسار هاکاردِنه.</verse>
				<verse number="36">صاحاب باغ اَت کَش دییه نوکِرونِ ویشتَری ره وِشونِ پَلی بَفرِسیِه، ولی باغبونون وِشونِ هِمراه هَم هَمون طی رِفتار هاکاردِنه.</verse>
				<verse number="37">سَر آخِر شه ریکا ره باغبونونِ پَلی بَفرِسیه، شه هِمراه بااوته: 'وِشون مِ ریکائه اِحتِرامِ دارنِنه.'</verse>
				<verse number="38">ولی وَختی که باغبونون، ریکا ره بَدینه، هَمدییه ره بااوتِنه: 'وه این باغِ وارثِ. بِئین وه ره بَکوشیم و وه اِرثِ صاحاب بَوویم.'</verse>
				<verse number="39">پَس وه ره بَییتِنه واَنگورِ باغِ جِم بیرون دِم هِدانه و وه ره بَکوشتِنه.</verse>
				<verse number="40">اِسا شِمه نَظِر صاحاب باغ بِیّه باغِبونونِ هِمراه چی کانده؟»</verse>
				<verse number="41">جِواب هِدانِه: وِشونِ بَدتِرین وَضعِ هِمراه کُشِنه واَنگورِ باغِ، باغبونونِ دییه ره اِجارِه دِنه تا وه مَحصولِ سَهمِ، وه فصلِ مووقه وه ره هادِن.</verse>
				<verse number="42">اون وَخت عیسی وِشونِ بااوته: «مَگِه تا اَلان مزامیرِ کتابِ دِله نَخوندِسِنی که: ”هَمون سَنگی که بَنّاها وه ره دِم هِدانه، بَنائه اصلی ترین سَنگ بَییه. خِداوند این طی هاکارده و اَمه نَظِر عجیب اِنه؟“</verse>
				<verse number="43">«پَس شِما ره گامبه که خِدائه پادشاهی شِمه جِم بَییته و قومی ره هِدا بونه که باغِ کارِ بَرِسِن و وه مَحصولِ هادِن.</verse>
				<verse number="44">هر كی این سَنگِ سَر دَکِفه، تیکه تیکه بونه، و هَر وَخت این سَنگ یه نَفِرِ سَر دَکِفه، وه ره له کانده»</verse>
				<verse number="45">وَختی گَت گَتِ کاهِنون و عُلِمائه فِرقه فَریسی عیسیِ مَثِلِ بِشنُسِنِه بِفَهمِسِنه که عیسی وِشونِ خَوِری گَب زَنده.</verse>
				<verse number="46">پَس وِشون یِتا راهِ دِمبال گِردِسِنه تا عیسی ره دَسگیر هاکانِن، ولی مَردِمِ جِم تَرسینه چوون که مَردِم عیسی ره پِیغمبِر دونِسِنه.</verse>
			</chapter>
			<chapter number="22">
				<verse number="1">عیسی اَی مَثِلِ هِمراه وِشونِ وِسه گَب بَزو، بااوته:</verse>
				<verse number="2">«آسِمونِ پادشاهی که خِدا وه حاکمِ، یِتا پادشاه ره موندِنه که شه ریکائه آروسیِ وِسه یِتا گَتِ جَشن بَییته.</verse>
				<verse number="3">وه شه نوکِرونِ بَفرِسیه تا دَعوِت بَییهِ ها ره بارِن که جَشن بِیِّن، ولی وِشون نِخواسِنه بِیِّن.</verse>
				<verse number="4">پادشاه، نوکِرونِ دییه ای ره بَفرِسیه و بااوته: دَعوِت بَییهِ ها ره بارین شومِ حاضِر هاکاردِمه، مِن شه پرواری گوها و گوگِزاها ره سَر بَوریمه و همه چی حاضِرِ. پَس آروسیِ جشن وِسه بِئین.</verse>
				<verse number="5">ولی وِشون اِعتنا نَکاردِنه و هر کِدوم شه کارِ پِی بُوردِنه. یِتا شه زِمینِ سَر بورده و یِتا دییه شه كَسب و کارِ دِمبال.</verse>
				<verse number="6">بَقیه هم، پادشاهِ نوکِرونِ بَییتِنه و بی حِرمتی هاکاردِنه و وِشونِ بَکوشتِنه.</verse>
				<verse number="7">پادشاه عَصِبانی بَییه و شه سربازونِ بَفرِسیِه و قاتِلونِ بَکوشته و وِشونِ شَهرِ تَش بَکِشیه.</verse>
				<verse number="8">بعد شه نوکِرونِ بااوته: 'آروسیِ جَشن آمادِهِ، ولی کِسایی که دَعوِت هاکارده بیمِه، لیاقت نِداشتِنه جشنِ وِسه بِیِّن.</verse>
				<verse number="9">پَس کَر و کوچهِ دِله بُورین و هر کی ره پی دا هاکاردینی، آروسی دَعوت هاکانین.'</verse>
				<verse number="10">اون نوکِرون کَر و کوچهِ دِله بُوردِنه هر کی ره پی دا هاکاردِنه، -چه خوار و چه بَد- شه هِمراه بیاردِنه و آروسی مَنزِل، مِهمونونِ جِم پِر بَییه.</verse>
				<verse number="11">«ولی وَختی پادشاه مِهمونونِ بَدیئِنِ وِسه دِله بییَمو، یِتا مَردی ره بَدیئه که آروسی جِمه، شه تَن نِداشته.</verse>
				<verse number="12">پادشاه وه ره بااوته: 'اِی رَفِق، چی طی بِدونِ این که آروسیِ جِمِه ره دَپوشی اینجه بییَموئی؟' ولی اون مَردی هیچ جِوابی نِداشته.</verse>
				<verse number="13">اون وَخت پادشاه شه نوکرونِ بااوته: 'وه دَس و لینگِ دَوِندین و وه ره بیرون ظِلِمادِ دِله دِم هادین، اونجه که بِرمِه هاکاردِن دره و تَرسِ جِم دَندون دَندونِ کَش خوارنه.'</verse>
				<verse number="14">«چوون که دَعوِت بَییه ها زیادِنه، ولی اِنتِخاب بَییهِ ها کَمِنه.»</verse>
				<verse number="15">بعد عُلِمائه فِرقه فَریسی بیرون بُوردِنه و مَشوِرَت هاکاردِنه که چی طی عیسی ره، شه وه گَبِ هِمرا تَلِه دِم هادِن.</verse>
				<verse number="16">وِشون شه شاگِردونِ هیرودیسِ هِوادارونِ هِمراه، عیسی پَلی بَفرِسینه و بااوتِنه: «اِسّا، اِما دومبی که تِ راسگوِ مَردی ای و خِدائه راهِ دِرِسیِ هِمراه یاد دِنی و تِ وِسه مُهم نییه مَردِم چی گانِنه، چوون که ظاهرِ گولِ نَخارنی.</verse>
				<verse number="17">پَس شه نَظِرِ، اِما ره بار؟ رومِ امپراطوری ره مالیات هِدائِن دِرِسِ یا نا؟</verse>
				<verse number="18">ولی عیسی که دونِسه وِشون چه نَخشه ای بَکِشینِه، بااوته: «اِی دِرویون، چه مِ ره آزمود کاندینی؟</verse>
				<verse number="19">سکّه‌ایِ که اونِ هِمراه شه مالیاتِ دِنِنی ره مِ ره سِراغ هادین.» وِشون یِتا سکّه یه دیناری وه ره هِدانِه.</verse>
				<verse number="20">عیسی وِشونِ بااوته: «این سِکِّهِ نَخشِ نِگار، کِنه شِنه؟»</verse>
				<verse number="21">وِشون جِواب هِدانه: «قیصرِ شِنه.» عیسی بااوته: «پَس قیصرِ مالِ قیصَرِ هادین و خِدائه مالِ خِدا ره هادین.»</verse>
				<verse number="22">وِشون وه جِوابِ جِم هاج و واج بَمونِسِنه و عیسی ره تینا بییِشتِنه و بُوردِنه.</verse>
				<verse number="23">هَمون روز عُلِمائه فِرقه صَدوقی که مُعتَقِد بینه مِرده ها دِواره زنده نَبونِنه، عیسی پَلی بییَمونه و وه جِم بَپِرسینِه:</verse>
				<verse number="24">«اِی اِسّا، موسیِ پِیغَمبِر بااوته بییه اَگه یِتا مَردی بی وَچه بَمیره، وه بِرار وِنه وه زِنائه هِمراه آروسی هاکانه تا وه جِم، شه بِرارِ وِسه نَسلی به جا بییِلّه.</verse>
				<verse number="25">اَمه میون هَفت تا بِرار دَینه، اَوِّلین برار آروسی هاکارده و قبل از اون که وَچِه دار بَووه بَمِرده و شه زِنا ره شه دِوومی بِرارِ وِسه بییِشته.</verse>
				<verse number="26">دِوومی و سِوِّمی، تا هَفتِمی بِرار هَم به این وَضع دِچار بَینه.</verse>
				<verse number="27">اون زِنا هم بَعد از هَمه بَمِرده.</verse>
				<verse number="28">اِسا، قیامِتِ روز، وه کِدوم بِرارِ زِنا بونه؟ چوون که هَر هَفتا بِرار وه هِمراه آروسی هاکارده بینه»</verse>
				<verse number="29">عیسی جِواب هِدا: «شِما اِشتِباه کاندینی! چوون که نا مِقَدَّسِ بَنوِشته ها ره دوندِنی و نا خدائه قِوَّتِ!</verse>
				<verse number="30">قیامِتِ روز هیچ کَس نا زَن وَرنه و نا شی کانده، بلکه هَمِه، آسِمونِ فِرِشته هائه واری بونِنه.</verse>
				<verse number="31">ولی مِرده هائه زِنده بَیِّنِ خَوِری، مگه توراتِ دِله نَخوندِسِنی خِدا شِما ره چی بااوته؟</verse>
				<verse number="32">که ' مِن اِبراهیمِ خِدا، اِسحاقِ خِدا و یَعقوبِ خِدامه.' خِدا، مِرده هائه خِدا نییه، بلکه زنده هائه خِدائه.»</verse>
				<verse number="33">وَختی مَردِم اینِ بِشنُسِنه عیسیِ تَعلیم هِدائِنِ جِم بِهت هاکاردِنه.</verse>
				<verse number="34">ولی وَختی عُلِمائه فِرقه فَریسی بِشنُسِنه که عیسی چی طی شه جِوابِ هِمراه، صَدوقیونِ دِهونِ دَوِسِّه، عیسیِ دور جَمع بَینه.</verse>
				<verse number="35">یِتا اَز وِشون که وَکیل بییه، این نیَّتِ هِمراه که عیسی ره آزمود هاکانه وه جِم سِئال هاکارده:</verse>
				<verse number="36">«اِی اِسّا، شَریعتِ گَت تِرین حِکم کِدومِ؟»</verse>
				<verse number="37">عیسی وِشونِ بااوته: «خِداوَند، شه خِدا ره، تِمومِ شه دِل و تِمومِ شه جان و تِمومِ شه فِکرِ هِمراه دوس دار.</verse>
				<verse number="38">این اَوِّلین و گَت تِرین حِکمِ.</verse>
				<verse number="39">دِوّمین حِکم هم اَوِّلین حِکمِ واری مُهمِ: شه هَمسادِه ره شه واری دوس دار.</verse>
				<verse number="40">تِمومِ موسیِ شَریعت و پیغَمبِرون بَنوِشته این دِتا حِکمِ سَر خِلاصِه بَییه.</verse>
				<verse number="41">عیسی اون مووقه که عُلِمائه فِرقه فریسی وه دورِ وَر اِیست هاکارده بینه وِشونِ جِم بَپِرسیه:</verse>
				<verse number="42">«شِمه نَظِر مَسیحِ موعودِ خَوِری چیه؟ وه، کِنه ریکائه؟» وِشون جِواب هِدانه: داوودِ پادشاهِ ریکا.»</verse>
				<verse number="43">عیسی وِشونِ بااوته: «پَس چی طی داوود خِدائه وَحیِ هِمراه، مَسیحِ خِداوند صدا کانده؟ چوون که داوود گانِه:</verse>
				<verse number="44">«”خِداوند مِ خِداوَندِ بااوته: مِ راسِ دَسِ طَرِف هِنیش تا وَختی که تِ دِشمِنونِ تِ لینگِ بِن دِم هادِم.“</verse>
				<verse number="45">اگه داوود وه ره خِداوَند گانه، چی طی وه تونده داوودِ ریکا بوئِه؟»</verse>
				<verse number="46">هیچ کِدوم جِوابی نِداشتِنه هادِن، بَعد از اون دییه کِسی جِرأت نَکِاردِه وه جِم سِئالی بَپُرسه.</verse>
			</chapter>
			<chapter number="23">
				<verse number="1">بعد عیسی، مَردِم و شه شاگِردونِ بااوته:</verse>
				<verse number="2">«توراتِ مَلِّمون وعُلِمائه فِرقه فَریسی، موسیِ پیغَمبرِ تَختِ سَر نیشتِنه.</verse>
				<verse number="3">هَر چی شِما ره گانِنه، گوش هاکانین و به جا بیارین؛ ولی وِشونِ کارِ جِم سَرمَخش نَیرین! چوون اونچی ره که شه تَعلیم دِنِنه شه اِنجام نَدِنِنه.</verse>
				<verse number="4">وِشون دینِ اَحکامِ یِتا سنگین بارِ واریِ که نَبونه وه ره جابه جا هاکاردِن، مَردِمِ دوش اییِلنِنه، ولی شه حاضر نینِه حَتّی یِتا اَنگوس هم بارِ بِن بییِلِّن.</verse>
				<verse number="5">هَرکاری کاندِنه اینِ وِسه هَسه که مَردِم، وِشونِ بَوینِن: چوون وِشون شه آیه دونِ گَت تِر کاندِنه و شه بال و جَبینِ کَش وَندِنه و شه قَوائه بِنِ گِشادتَر گِرنِنه.</verse>
				<verse number="6">وِشون دوس دارنِنه مَجلِسِ دِله بالا بالا هِنیشِن و یَهودِ عِبادَتگاهِ دِله خوارتِرین جا ره دارِن</verse>
				<verse number="7">و مَردِم، کوچِه و بازارِ دِله وِشونِ سِلام هادِن و وِشونِ 'اِسّا' صدا هاکانِن.</verse>
				<verse number="8">ولی نییِلین شِما ره 'اِسّا' بارِن، چوون که شِما فِقَط یِتا اِسّا دارنِنی و شِما هَمدییِهِ هِمراه بِرارِنی.</verse>
				<verse number="9">زِمینِ سَر هیچ کسِ ’پییِر‘ نارین، چوون که فِقَط شِما یِتا پییِر دارنِنی که آسِمونِ دِله دَره.</verse>
				<verse number="10">نییِلین شِما ره’مَلِّم‘ بارِن، چوون که شِما یِتا مَلِّم دارنِنی که مَسیحِ.</verse>
				<verse number="11">اون کَس شِمه دِله هَمهِ جِم گَت تِرِ، که هَمهِ نوکِر بوئِه.</verse>
				<verse number="12">چوون که هَر کی شه ره گَت تِر جِلوه هاده کِچیک بونه، و هر کی که شه ره فروتن هاکانه، سَربِلِند بونه.</verse>
				<verse number="13">«وای به حال شِما اِی توراتِ مَلِّمون وعُلِمائه فَریسیِ دِرو! شِما آسِمونِ پادشاهیِ دَرِ، مَردِم رو وَندِنِنی، نا شه دِله شونِنی، و نا اییِلنِنی اونایی که راهِ دِله دَرِنه هم، دِله بورِن.</verse>
				<verse number="14">وای به حال شِما اِی توراتِ مَلِّمون وعُلِمائه فَریسیِ دِرو! شِما از طَرِفی بیوِه زَن هائه مالِ غارِت کاندینی و از طَرِفی دییه ظاهر سازیِ وِسه شه دِعا ره دِرازتر کاندینی. اینِ وِسه شِمه مِکافات خَله سَخت تِرِ.</verse>
				<verse number="15">«وای به حال شِما اِی توراتِ مَلِّمون و عُلِمائه فَریسی دِرو! شِما دریا و خِشکیِ جِم گُذر کاندینی تا کِسی ره پی دا هاکانین که شِمه دینِ قَبول هاکانه. وَختی هم موَفَق بَینی، وه ره دِ بِرابَر شه جِم بَدتِر، جَهَنِّمی ریکا سازِنِنی.</verse>
				<verse number="16">«وای به حال شِما اِی راهنِمایونی که شه کورِنی، گانِنی: اَگه کِسی مَعبِدِ قَسِم بَخُره اِشکال نِدارنه، ولی اَگه مَعبِدِ طِلاها ره قَسِم بَخُره، وِنه شه قَسِمِ عَمِل هاکانِه.</verse>
				<verse number="17">اِی نِفَهمِ کورون! کِدوم گَت تِرِ؟ طِلا، یا مَعبِد که اون طِلا ره تَقدیس کانده؟</verse>
				<verse number="18">گانِنی: اَگه کِسی قِروونگاه ره قَسِم بَخُرِه اِشکال نِدارنه، ولی اَگه هَدیه ای که قِروونگاه دِله دَره ره قَسِم بَخُره، وِنه شه قَسِمِ عَمِل هاکانه.</verse>
				<verse number="19">اِی کورون! کِدوم گَت تِرِ، هِدیه یا قِروونگاه که هِدیه ره تَقدیس کانده.</verse>
				<verse number="20">پَس کِسی که قِروونگاه ره قَسِم خارنه، قِروونگاه و اون چی که وه سَر دَره ره قَسِم بَخُرده.</verse>
				<verse number="21">پَس هر کَس که مَعبِدِ قَسِم خارنه، مَعبِد و خِدایی که وه دِله دَره ره قَسِم بَخُرده.</verse>
				<verse number="22">و هر کَس که آسِمونِ قَسِم بَخُرِه، خِدائه تَخت و اون کس که اونِ سَر نیشِنه ره قَسِم بَخُرده.</verse>
				<verse number="23">«وای به حال شِما ای توراتِ مَلِّمون و عُلِمائه فَریسی دِرو! شِما نَعنا و شیفید و زیره ره دَه به یِک دِنِنی، ولی شَریعتِ مُهمتَرین اَحکامِ که عِدالَت و رَحمِت و امانت هَسه ره، نَدید گِرنِنی. اونا ره وِنه به جا بیارین، بِدونِ این که اینائه اِنجامِ دِله غفلت هاکانین.</verse>
				<verse number="24">اِی راهنِمایونی که شه کورِنی! شِما لَلِ صافی کاندینی ولی شِتِرِ بَلعِنِنی!</verse>
				<verse number="25">«وای به حال شِما اِی توراتِ مَلِّمون و عُلِمائه فَریسیِ دِرو! شِما پِشقاب و پیالهِ بیرونِ تَمیز کاندینی، ولی اونِ دِله، طِمَع و ناپَرهیزیِ جِم پِرِ.</verse>
				<verse number="26">اِی کورِ فریسی، اَوِّل پِشقاب و پیالِهِ دِله ره تَمیز هاکان که وه بیرون هم تَمیز بونه.</verse>
				<verse number="27">«وای به حال شِما اِی توراتِ مَلِّمون و عُلِمائه فریسیِ دِرو! شِما اِسبهِ قَبرا ره موندِنِنی که اونائه نِما قَشِنگِ، ولی اونائه دِله مِرده هائه اِستِکا و هَمه جور نَجِسیِ جِم پِرِ!</verse>
				<verse number="28">شِما هم هَمین طی شه ره به ظاهر مَردِمِ پَلی صالح نِشون دِنِنی، ولی شِمه باطِن دِروئی و شِرارتِ جِم پِرِ.</verse>
				<verse number="29">«وای به حال شِما اِی توراتِ مَلِّمون و عُلِمائه فَریسیِ دِرو، شِما پِیغَمبِرونِ وِسه مَقبره سازِنِنی و صالحونِ قَبرِ تَزئین کاندینی.</verse>
				<verse number="30">و گانِنی: 'اَگه اِما شه پییِرونِ دورِه دَییمی، هیچ وَخت پِیغَمبِرونِ بَکوشتِنِ وِسه وِشونِ هِمراه هَمدَسی نَکاردیمی.'</verse>
				<verse number="31">شِما شه این گَبِ هِمراه گِواهی هِدانی که شِمه پییِرون پِیغَمبِرونِ بَکُشتِنه.</verse>
				<verse number="32">اونچی ره که شِمه پییِرون شِروع هاکاردِنه، شِما تِموم هاکانین.</verse>
				<verse number="33">اِی مَرها، اِی اَفعی زادوا! چی طی جَهَنِّمِ مِجازاتِ جِم دَر شونِنی؟</verse>
				<verse number="34">چوون که مِن پِیغَمبِرون و حَکیمون و مَلِّمونِ شِمه وِسه فِرِسِندِمبه، ولی شِما بَعضیا ره کُشِنِنی و مَصلوب کاندینی، بَعضیا ره هم شه عبادتگاه هائه دِله شِلّاق زَندِنی و شَهر به شَهر شونِنی و وِشونِ عِذاب دِنِنی.</verse>
				<verse number="35">پَس بی گِناهِ مَردِمِ خون که دَشِندی بَییه، اَز صالحِ هابیل بَیر تا زَكریا، بَرخیائه ریکا، که وه ره مَعبِدِ دِله، قِروونگاه و عِبادَتگاهِ میون بَکوشتینی، شِمه گَردِن دَره</verse>
				<verse number="36">حَییقتاً شِما ره گامبه، تِمومِ این چیا شِمه سَر اِنه.</verse>
				<verse number="37">«اِی اورشَلیم، اِی اورشَلیم، اِی شَهری که پِیغَمبِرونِ کُشِنی و رَسولونِ سَنگسار کاندی! چَن کَش خواسِمه کِجِ کِرکِ واری که شه چینیکاها ره شه پَر و بالِ بِن گِرنه تِ وَچونِ جَمع هاکانِم، ولی نِخواسی.</verse>
				<verse number="38">اِسا شِمه سِره، خِرابِه ای واری شِمه وِسه به جا موندِنه!</verse>
				<verse number="39">چوون که شِما ره گامبه بَعدِ از این دییه مِ ره نَویندِنی تا روزی که بارین: ' مِوارَک بوئه اونتا که خِداوندِ اسمِ هِمراه اِنه'.»</verse>
			</chapter>
			<chapter number="24">
				<verse number="1">وَختی که عیسی یَهودیونِ مَعبدِ جِم بیرون شیه، شاگِردون وه پَلی بییَمونه تا مَعبِدِ ساختِمونا ره وه ره سِراغ هادِن.</verse>
				<verse number="2">عیسی وِشونِ بااوته: «تِمومِ این چیا ره ویندِنی؟ حَییقَتاً شِما ره گامبه: هیچ سَنگی، سَنگِ سَر نَموندِنه، بلکه همه له شونه.</verse>
				<verse number="3">وَختی عیسی زیتونِ کوه سَر نیشته بییه، شاگِردون وه پَلی بییَمونه و بااوتِنه: «اِما ره بار، این چیا کی اَتّفاق کَفِنه؟ و تِ بییَموئِن و آخِرِ زِمونِ نِشونه چیه؟»</verse>
				<verse number="4">عیسی جِواب هِدا: «مِواظِب بوئین کِسی شِما ره از راه به دَر نَکِنه.</verse>
				<verse number="5">چوون که خَیلیا مِ اسمِ هِمراه اِنِنه و گانِنه: 'مِن مَسیحِ موعودِمه!' و خَیلیا ره از راه به دَر کاندِنه.</verse>
				<verse number="6">هَمین طی هم دَرواره جَنگ اِشنُنِنی و جَنگِ خَوِر شِمه گوش رِسِنه. ولی هراسون نَووین چوون که این طی اِتِّفاق وِنه دَکِفه، ولی آخِرِ زِمونِ دوره هَمتی نَرِسیه.</verse>
				<verse number="7">قومها و مملِکَت ها علیه هم حِرِسِنِنه و قَحطی و زِلزِله، جاهائه مختلف اِتّفاق کَفِنه.</verse>
				<verse number="8">ولی تِمومِ اینا تینا شِروع بِزائِنِ دردِ موندِنه.</verse>
				<verse number="9">«اون مووقه شِما ره دِشمِنونِ تَسلیم کاندِنه تا شِکَنجِه بِن دَووین و شِما ره کُشِنِنه. مِ اسمِ خاطِری تِمومِ قوما شِمه جِم بیزار بونِنه.</verse>
				<verse number="10">اون روزا خَیلیا شه ایمونِ از دَس دِنِنه، و هَمدییه ره دِشمِنِ تَسلیمِ کاندِنه و هَمدییه جِم بیزار بونِنه.</verse>
				<verse number="11">خَیلیا اِنِنه شه ره پِیغَمبِر، جا زَندِنه و خَیلیا ره از راه به دَر کاندِنه.</verse>
				<verse number="12">شِرارَت اَنده زیاد بونه که خَیلیائه مِحَبَّت، نِسبَت به هَمدییه سَرد بونه.</verse>
				<verse number="13">ولی هَر کس تا آخِر دَووم بیاره، نِجات پی دا کانده.</verse>
				<verse number="14">سَر آخِر وَختی پادشاهیِ خَوِرِ خِش، تِمومِ دِنیائه آدِمون گوش بَرِسه و تِمومِ قوم ها اونِ جِم خَوِر دار بَوِون، اون وَخت دِنیا به آخِر رِسِنِه.</verse>
				<verse number="15">«پَس اون وحشتناکِ چی که دانیالِ پِیغمبِر وه خَوِری بَنوِشته ره بَوینین که مِقَدَّسِ جائه دِله بَرپا بَییه (اونی که خوندِنه وه ره حالی بَووه)</verse>
				<verse number="16">اون وَخت هر کس یَهودیهِ دِله دَره، وِنه کوه هائه سَمت دَر بُوره.</verse>
				<verse number="17">هر کی سِرهِ بومِ سَر دَره، هیچی بَییتِنه وِسه جِر نَییه.</verse>
				<verse number="18">هر کی زِمینِ سَر دَره، شه قَوائه بَییتِنه وِسه سِره نَشوئه.</verse>
				<verse number="19">وای به حال زَنهایی که اون دوره حامله هَسِنه و اونایی که وَچِه شیر دِنِنه.</verse>
				<verse number="20">دِعا هاکِانین که شِمه فِرارِ مووقه زِمِسونِ دِله یا مِقدَّسِ شنبه نَکِفه.</verse>
				<verse number="21">چوون که اون مووقه مَردِم به اون طی مُصیبَتی دِچار بونِنه که دِنیا تا بِحال اونِ نَدیئه و هیچ وَخت هم نَوینده</verse>
				<verse number="22">اَگه اون روزا کِتاه نَونِسه، هیچ بَشِری جون سالِم به دَر نَوِردِه. ولی اِنتِخاب بَییه هائه خاطری اون روزا ره کِتاه کانده.</verse>
				<verse number="23">«پَس اَگه کِسی شِما ره باره، ”هارِشین، مَسیحِ موعود اینجه دَره!“ یا ”هارِشین: اونجه دَره!“ باوِر نَکِنین.</verse>
				<verse number="24">چوون که خَیلیا اِنِنه و دِراغی اِدعا کاندِنه که اِما مَسیحِ موعود و پِیغَمبَرِمی و گَت گَتِ معجِزه و کارائه عجیب هم کاندِنه تا اگه بَووه حَتَّی اِنتخاب بَییه ها ره هم گُمراه هاکانِن.</verse>
				<verse number="25">بَوینین، مِن قبلتَر شِما ره بااوتِمه.</verse>
				<verse number="26">«اَگه شِما ره بارِن ”هارِشین: که وه صَحرائه دِله دَره!“ اونجه نَشوئین، و اَگه بارِن ”هارِشین، که وه سِره دِله دَره!“ باوِر نَکِنین.</verse>
				<verse number="27">هَمون طی که آسِمونِ بَرق، شَرقِ جِم اِنه و وه نور تا غَرب رِسِنِه اِنسانِ ریکائه بییَموئِن هَم این طیِ.</verse>
				<verse number="28">هَر جا لاش دَووه، لاشخورا اونجه جَمع بونِنه!</verse>
				<verse number="29">«بلافاصِلِه، بَعد از اون روزائه مُصیبَت، «”خِرشید تاریک بونه و ماه دییه سو نَدِنه، سِتاره ها آسِمونِ جِم جِر کَفِنِنه، آسِمونون سِتونون لَرزِه کَفِنِنه.“</verse>
				<verse number="30">سَر آخِر، اِنسانِ ریکائه بییَموئِنِ نِشون آسِمونِ دِله ظاهر بونِه. بعد تِموم دِنیائه قوما عَزا گِرنِنه و اِنسانِ ریکا ره ویندِنه که آسمونِ اَبرِ میون، قِوَّت و گَتِ جِلالِ هِمراه اِنه.</verse>
				<verse number="31">وه شه فِرِشته ها ره، گَتِ شِیپورِ صِدائه هِمراه فِرِسِندِنه و وِشون وه انتخاب بَییه ها ره، دِنیائه چهار سوک جِم، آسِمونِ این سَر تا اون سَرِ جِم جَمع کاندنه.</verse>
				<verse number="32">«اِسا، اَنجیلِ دارِ جِم دَرس بَیرین: هَر وَخت وه چِله ها نوچ زَندِنه و وَرگ یارنِنه، فَهمِنِنی تاوِسون نَزیکه.</verse>
				<verse number="33">هَمین طی هم وَختی تِمومِ این چیا ره بَوینین، دوندِنی که اِنسانِ ریکائه بییَموئِن نَزیکه، بلکه دَرِ وَر دَره.</verse>
				<verse number="34">حَییقتاً شِما ره گامبه این نَسل تا این چیا ره شه چِشِ هِمراه نَوینه، نَمیرنه.</verse>
				<verse number="35">آسِمون و زِمین اَز بین شونه، ولی مِ گَب هیچ وَخت اَز بین نَشونه.</verse>
				<verse number="36">«به جِز پییِر هیچ کس اون روز و ساعتِ نَدونده؛ حَتّی ریکا و آسِمونِ فِرشته ها هم باخَوِر نینه.</verse>
				<verse number="37">اِنسانِ ریکائه بییَموئِن، دِرِس نوحِ روزگارِ واری هَسه.</verse>
				<verse number="38">روزائه قبل از کِلاک، مَردِم خاردِنه و نوشینه و زَن وَردِنه و شی کاردِنه، تا این که نوح، کَشتیِ دِله بُورده.</verse>
				<verse number="39">و نَدونِسِنه چی پیش اِنه تا این که کِلاک بییَمو و همه ره شه هِمراه بَوِرده. اِنسانِ ریکائه بییَموئِن هَم این طی هسه.</verse>
				<verse number="40">اون مووقه، دِتا مَردیِ جِم که زِمین دِله دَرِنه، یِتا ره گِرنه و یِتا دییه ره هَمون جه اییِلنه</verse>
				<verse number="41">و دِتا زِنائه جِم که با هم آسیو کاندِنه یِتا ره گِرنه و یِتا دییه ره هَمون جه اییِلنه.</verse>
				<verse number="42">پَس بیدار بوئین، چوون نَدوندِنی شِمه خداوَند چه روزی اِنه.</verse>
				<verse number="43">ولی اینِ دوندنی که اَگه صاحب خانه دونِسِه دِزد شو چه ساعتی اِنه، بیدار موندِسه و نییِشته دِزد وه سِره ره بَزِنه.</verse>
				<verse number="44">پَس شِما هم حاضِر بوئین، چوون اِنسانِ ریکا وَختی اِنه که وه اِنتِظارِ نِدارنِنی.</verse>
				<verse number="45">«پَس اون اَمین و عَقلدارِ نوکِر کیِ که وه اَرباب وه ره شه سِره سَرپَرَس کانده تا وِشونِ خِراکِ سَرِ وَخت هاده</verse>
				<verse number="46">خِش به حال اون نوکِر که وَختی وه ارباب بَردَگِرده وه ره وه کارِ اِنجام هِدائِنِ سَر بَوینه.</verse>
				<verse number="47">حَییقَتاً شِما ره گامبه مِن شه تِمومِ داراییِ اِختیارِ وه ره دِمبه.</verse>
				<verse number="48">ولی اَگه اون بَدِ نوکِر شه هِمراه باره مِ اَرباب به این زودیا نِنّه</verse>
				<verse number="49">و شه هَمکارونِ آزار اَذیَّت هاکانه و عَیاشونِ هِمراه بَخُره و بَنوشه</verse>
				<verse number="50">اون وَخت وه ارباب روزی که وه اِنتظار نِدارنه و ساعتی که وه خَوِر نِدارنِه، اِنه.</verse>
				<verse number="51">وه ره تیکه تیکه کانده و دِرویونِ سَرگُذِشت گِرِفتار کانده اونجه که بِرمه هاکاردِن دَره و تَرسِ جِم دَندون دَندونِ کَش خوارنه.</verse>
			</chapter>
			<chapter number="25">
				<verse number="1">« اون روزا، آسِمونِ پادشاهی دَه تا اَذِبِ کیجا ره موندِنه که شه لَمپا ره بَییتِنه و دومادِ پیشواز بُوردِنه.</verse>
				<verse number="2">وِشونِ جِم پَنج نَفِر عَقل دار و پَنج نَفِر دییه بی عَقل بینه.</verse>
				<verse number="3">بی عَقلِ کیجائون شه لَمپا ره بَییتِنه ولی راغون شه هِمراه نَوِردِنه</verse>
				<verse number="4">ولی عَقل دارِ کیجائون شه لَمپائه هِمراه پِر بَییه راغوندون هَم بَوِردِنه.</verse>
				<verse number="5">چوون دومادِ بییَموئِن طول بَکِشیه، وِشونِ چِش کَتَل بَییه و وِشونِ خو بَوِرده.</verse>
				<verse number="6">«نِصفِ شو، یه نَفِر داد زوئه گاته: ”دوماد دَره اِنه، وه پیشواز بُورین!“</verse>
				<verse number="7">اون وَخت تِمومِ کیجائون بِلِند بَینه شه لَمپا ره آماده هاکاردِنه.</verse>
				<verse number="8">بی عَقلِ کیجائون، عَقل دارا ره بااوتِنه:” اَتِ کم شه راغونِ اِما ره هادین، چوون که اَمه لَمپا دَره دَکوشته بونه.“</verse>
				<verse number="9">ولی عَقل دارِ کیجائون بااوتِنه: نا نَدِمبی، چوون که راغون هَمهِ وِسه وَس نَکانده؛ بُورین و دِکون دارِ جِم شه وِسه راغون بَخرینین.</verse>
				<verse number="10">ولی اون مووقه که وِشون، راغون بَخریِنِ وِسه بورده بینِه، دوماد سَر بَرِسیه و اون اَذبِ کیجائون که آمادِه بینه، وه هِمراه آروسیِ دِله بُوردِنه و دَر دَوِسه بَییه.</verse>
				<verse number="11">بَعد دییه کیجائون هَم بَردَگِردِسِنه و بااوتِنه: '‌اِی آقا، اِی آقا، دَرِ اَمه وِسه واز هاکان!'</verse>
				<verse number="12">ولی دوماد وِشونِ بااوته: '‌حَییقَتاً شِما ره گامبه، مِن شِما ره نِشناسِمبه.'</verse>
				<verse number="13">پَس بیدار بوئین، چوون که اون روز و ساعتِ جِم خَوِر نِدارنِنی.</verse>
				<verse number="14">هَمین طی، آسِمونِ پادشاهی یِتا مَردی ره موندِنه که قَصدِ سَفِر داشته. وه شه نوکِرونِ صدا هاکارده و شه مِلک و مالِ وِشونِ دَس هِدا.</verse>
				<verse number="15">هَر کِدومِ، وِشونِ تَوانِ اِندا هِدا، یِتا ره صد سالِ وه دَسمِزِ اِندا، یِتا ره چِهل سالِ وه دَسمِزِ اِندا و یِتا دییه ره بیست سالِ وه دَسمِزِ اِندا هِدا، بَعد سَفِرِ وِسه راهی بَییه.</verse>
				<verse number="16">اون مَردی که شه صَد سالِ دَسمِزِ اِندا بَییته بییه، دَرجا بُورده و اونِ هِمراه تجارت هاکارده و شه اَربابِ پولِ دِ بِرابر هاکارده.</verse>
				<verse number="17">و هَمین طی اون مَردی که شه چِهل سالِ دَسمِزِ اِندا بَییته بییه، شه اَربابِ پولِ دِ برابر هاکارده.</verse>
				<verse number="18">ولی اون مَردی که شه بیست سالِ دَسمِزِ اِندا بَییته بییه، بورده و زِمینِ بَکِندیه و شه اَربابِ پولِ جا هِدا.</verse>
				<verse number="19">«خَله زِمون بُگذِشتِه و اَرباب، سَفِرِ جِم بَردَگِردِسه و وِشونِ جِم حِساب بَخواسه.</verse>
				<verse number="20">اون نوکِر که شه صد سالِ دَسمِزِ اِندا بَییته بییه، هَمون اِندا که سود هاکارده بییه ره شه هِمراه بیارده و بااوته: ارباب، مِ ره مِ صَد سالِ دَسمِزِ اِندا پول هِدا بیئی، وه هِمراه شه صَد سالِ دَسمِزِ اِندا سود هاکاردِمه.</verse>
				<verse number="21">وه اَرباب بااوته: 'آفِرین، ای باوِفا و خوارِ نوکِر، اِسا که این کَمِ پولِ دِله اَمین بیئی، پول ویشتَری تِ اختیار اییِلمه. بِرو شه اَربابِ خِشالیِ دِله شَریک بَواش.</verse>
				<verse number="22">اون نوکِری که شه چِهل سالِ دَسمِزِ اِندا بَییته بییه جلو بییَمو و بااوته: اَرباب، تِ مِ ره مِ چِهل سالِ دَسمِزِ اِندا هِدا بیئی، بَفِرمی وه هِمراه شه چِهل سالِ دَسمِزِ اِندا سود هاکاردِمه.</verse>
				<verse number="23">وه اَرباب بااوته: 'آفِرین، اِی با وِفا و خوارِ نوکِر! اِسا که این کَمِ پولِ دِله اَمین بیئی، پولِ ویشتَری تِ اختیار اییِلمه. بِرو شه اَربابِ خِشالیِ دِله شَریک بَواش.</verse>
				<verse number="24">بعد اون نوکِر که شه بیست سالِ دَسمِزِ اِندا بَییته بییه جلو بییَمو و بااوته: ”اَرباب: چوون دونِسِمِه سَختگیرِ مَردی ای هَسی و نَکاشته ره دِرو کاندی و نَپاشیه ره جَمع کاندی.</verse>
				<verse number="25">بَتِرسیمِه و تِ پولِ زِمینِ دِله جا هِدامِه، بَفِرمی این هَم تِ پول.“</verse>
				<verse number="26">ولی وه اَرباب بااوته: 'اِی تَمبِل و بَدِ نوکِر! پَس تِ که دونِسی، مِن اونجه ای كه نَکاشتِمه ره دِرو کامبه، و اونجه ای که نَپاشیمه ره جَمع کامبه؟</verse>
				<verse number="27">پَس چه مِ پولِ صَرافونِ نِدائی تا وَختی سَفِرِ جِم بَرگِردِمبه اونِ وه سودِ هِمراه پَس بَیرِم.</verse>
				<verse number="28">اون پولِ وه جِم بَیرین و اونی که دویست سالِ دَسمِزِ اِندا دارنه ره هادین،</verse>
				<verse number="29">چوون که هَر کی که دارنه ره ویشتَر هِدا بونه تا فِراوون داره، ولی اونی که نِدارنه، هَمون چی که دارنه هَم وه جِم بَییته بونه.</verse>
				<verse number="30">این بی فایده نوکِرِ ظِلِمادِ دِله دِم هادین، اونجه که بِرمه هاکاردِن دَره و تَرسِ جِم دَندون دَندونِ کَش خارنه.</verse>
				<verse number="31">«وَختی اِنسانِ ریکا شه جِلالِ هِمراه، تِمومِ فِرشته هائه هِمراه بِیّه، شه پادِشاهیِ تَختِ سَر نیشِنه.</verse>
				<verse number="32">تِمومِ قوما وه روب رو جَمع بونِنه و وه یِتا چَپون واری که گُسفِنا ره بِزهائه جِم سیوا کانده، مَردِمِ دِ دَسه رَسِد کانده.</verse>
				<verse number="33">گُسفِنا ره شه راسِ وَر و بِزها ره شه چَپِ وَر اییِلنه.</verse>
				<verse number="34">اون وَخت اونایی که وه راسِ وَر دَرِنه ره گانه: ”بِئین اِی کِسایی که مِ پییِر شِما ره بَركت هِدا، پادشاهی ای ره به اِرث بَیرین که از اَوِّلِ دِنیا شِمه وِسه آماده بَییه بییه.</verse>
				<verse number="35">چوون که وِشنا بیمه، مِ ره غِذا هِدانی، تِشنا بیمِه، مِ ره اوه هِدانی، غریب بیمِه، مِ ره جا هِدانی.</verse>
				<verse number="36">بِرِنه بیمه، مِ تَنِ لِواس دَکاردینی، مَریض بیمِه، مِ عَیادِت بییَمونی. زِندونِ دِله دَیمه، مِ مِلاقات بییَمونی. “</verse>
				<verse number="37">اون وَخت صالِحون جِواب دِنِنِه: 'ای آقا، کِی تِ ره وِشنا بَدیمی و تِ ره غِذا هِدامی، یا تِشنا بَدیمی و تِ ره اوه هِدامی؟</verse>
				<verse number="38">کِی تِ ره غَریب بَدیمی وتِ ره جا هِدامی و یا تِ ره بِرِنه بَدیمی و تِ تَن لِواس دَکاردیمی؟</verse>
				<verse number="39">کِی تِ ره مریض یا زِندونِ دِله بَدیمی و تِ مِلاقات بییَمومی؟“</verse>
				<verse number="40">پادشاه وِشونِ گانه: ”حَییقتاً شِما ره گامبه، اونچی که یِتا مِ کِچیکترین بِرارونِ وِسه هاکاردینی، مِ وِسه هاکاردینی.“</verse>
				<verse number="41">«اون وَخت اونایی که وه چَپِ وَر دَرِنه ره گانه: ”اِی مَلعونون، مِ جِم دور بَووین و اَبدیِ تَشِ دِله که اِبلیس و وه فِرِشته هائه وِسه آماده بَییه بُورین</verse>
				<verse number="42">چوون که وِشنا بیمه، مِ ره غِذا نِدانی، تِشنا بیمِه، مِ ره اوه نِدانی،</verse>
				<verse number="43">غریب بیمِه، مِ ره جا نِدانی، بِرِنه بیمِه، مِ تَن لِواس نَکاردینی. مریض و زِندونی بیمه، مِ مِلاقات نییَمونی.“</verse>
				<verse number="44">وِشون جِواب دِنِنه: ”ای آقا 'کِی تِ ره وِشنا و تِشنا و غریب و بِرِنه و مریض و زِندونِ دِله بَدیمی و تِ ره خِدمِت نَکاردیمی؟“</verse>
				<verse number="45">وِشونِ جِواب گانه: ”حَییقَتِن شِما ره گامبه، اون چی که یِتا این کِچیکونِ وِسه نَکاردینی، در حَییقَت مِ وِسه نَکاردینی.“</verse>
				<verse number="46">پَس وِشون، اَبَدیِ مجازاتِ دِله شونِنه، ولی صالِحون اَبَدی زندگیِ دِله.</verse>
			</chapter>
			<chapter number="26">
				<verse number="1">وَختی عیسی تِمومِ شه گَبا ره تِموم هاکارده، شه شاگِردونِ بااوته:</verse>
				<verse number="2">دوندِنی دِ روز دییه پِسَخِ عیدِ و اِنسانِ ریکا ره تَسلیم کاندِنه تا مَصلوب بَووه.</verse>
				<verse number="3">پَس گَت گَتِ کاهِنون و قومِ مَشایخ، قیافائه کاخِ دِله که کاهِنِ اَعظم بییه، جَمع بَینه</verse>
				<verse number="4">هَمدییهِ هِمراه نَخشه بَکِشینه که چی طی عیسی ره حیلهِ هِمراه دَسگیر هاکانِن و بَکوشِن.</verse>
				<verse number="5">ولی گاتِنه: «نا عیدیِ روز، نَکِنِه مَردِم شورِش هاکانِن.</verse>
				<verse number="6">وَختی عیسی بیت‌عنیائه دِله، شَمعونِ جِذامیِ سِره دَییه،</verse>
				<verse number="7">یِتا زِنا، یِتا شیشه سُنبُلِ عطرِ هِمراه که خَله گِرون بییه عیسی پَلی بییَمو، اون وَخت که وه سِفرِهِ سَر نیشته بییه، اون زِنا عَطرِ وه کَلهِ سَر دَشِندیه.</verse>
				<verse number="8">شاگِردون وَختی زِنائه کارِ بَدینه، تَش بَئیتِنه و بااوتِنه:</verse>
				<verse number="9">این اِسراف چی وِسه هَسه؟ اِما تونِسیمی اونِ خَله گِرون بَروشیم و وه پولِ نِدارِشونِ هادیم!»</verse>
				<verse number="10">عیسی بِفَهمِسه و وِشونِ بااوته: «چه این زِنا ره رَنجونِنی؟ وه قَشِنگِ كاری مِ وِسه هاکارده.</verse>
				<verse number="11">نِدارِشون هَمِش شِمه هِمراه دَرِنه ولی مِن هَمِش شِمه هِمراه دَنیمه.</verse>
				<verse number="12">این زِنا عطر دَشِندِنِ هِمراه مِ تَنِ سَر، مِ ره دَفن هاکاردِنِ وِسه آماده هاکارده.</verse>
				<verse number="13">حَییقَتاً شِما ره گامبه، تِمومِ دِنیائه دِله، هر جا که اِنجیل موعِظه بَووه، این زِنائه کارِ هَم یاد یارنِنه و گانِنه.</verse>
				<verse number="14">اون وَخت یهودائه اَسخَریوطی که یِتا اَزون دِوازَه شاگرد بییه، گَت گَتِ کاهِنونِ پَلی بورده.</verse>
				<verse number="15">و بااوته: «مِ ره چی دِنِنی اَگه عیسی ره شِمه تَسلیم هاکانِم. پَس وِشون سی تا نِقره سِكّه وه ره هِدانه.</verse>
				<verse number="16">اَز اون وَخت یَهودا یِتا فرصتِ دِمبال دَییه تا عیسی ره تَسلیم هاکانه.</verse>
				<verse number="17">فطیرِ عیدِ اَوِّلین روز، شاگِردون عیسی پَلی بییَمونه و بَپِرسینه: «کِجه خوانی تِ وِسه تَهَیّه بَوینیم تا پِسَخِ شومِ اونجه بَخوری؟</verse>
				<verse number="18">عیسی وِشونِ بااوته اون شَهرِ دِله فِلانیِ پَلی بُورین: وه ره بارین اِسّا گانه: مِ وَخت بَرِسیه. خوامبه پِسَخِ رسمِ شه شاگِردونِ هِمراه تِ سِره دِله به جا بیارِم.</verse>
				<verse number="19">شاگِردون هَمون طی که عیسی بااوته بییه هاکاردِنه و پِسَخِ تَهیّه بَدینه.</verse>
				<verse number="20">وَختی شُو بَرِسیه، عیسی شه دِوازده شاگِردِ هِمراه سِفرهِ سَر هِنیشته.</verse>
				<verse number="21">شوم بَخُردِنه مووقه عیسی بااوته حَییقَتاً شِما ره گامبه: «یِتا اَز شِما مِ ره دِشمِنِ تَسلیم کانده»</verse>
				<verse number="22">شاگِردون خَله نارِحَت بَینه و یِتا یِتا عیسی جِم بَپِرسینه: ای آقا، اون مِن هَسِمه؟</verse>
				<verse number="23">عیسی جِواب هِدا: «اون که شه دَسِ مِ هِمراه کاسه دِله یارنه، هَمون مِ ره تَسلیم کانده.</verse>
				<verse number="24">اِنسانِ ریکا هَمون طی که وه خَوِری بَنوِشته بَییه، مییِرنه، ولی وای به حال اون کَس که انسانِ ریکا ره دِشمِنِ تَسلیم کانده. وه وِسه بهتر بییه که هیچ وَخت دِنیا نییَمو بییه.</verse>
				<verse number="25">بعد یَهودا، اونی که خواسه وه ره تَسلیم هاکانه، دَر جِواب بااوته: «اِسّا، اون مِن هَسِمِه؟» عیسی جِواب هِدا: «تِ شه این طی گانی».</verse>
				<verse number="26">بَخوردِنِ مشغول بینه که عیسی نونِ بَییتِه بَعد از شِکر هاکاردِن تیکه هاکارده و شاگِردونِ هِدا و بااوته: بَیرین و بَخُرین این مِ تَنِ.</verse>
				<verse number="27">بعد پیاله ره بَییتِه و بَعد از شِکر هاکاردِن اونِ شاگِردونِ هِدا و بااوته: «شِما همه، این پیالهِ جِم بَنوشین،</verse>
				<verse number="28">این مِ خونِ، عَهدِ خون، که خَیلیائه وِسه دَشِندی بونه تا خَیلیائه گِناهون بیامِرزی بَووه.</verse>
				<verse number="29">حَییقَتاً شِما ره گامبه که بَعد از این دییه مَحصولِ اَنگورِ نَنوشِمِبه تا اون روزی که شِمه هِمراه شه پییِرِ پادشاهیِ دِله اونِ تازه بَنوشِم.</verse>
				<verse number="30">بَعد از اون یِتا سرود بَخوندِسِنه و زیتونِ کوهِ سَمت بُوردِنه.</verse>
				<verse number="31">اون وَخت عیسی وِشونِ بااوته: «اِمشو شِما هَمه مِ ره تینا اییِلنِنی. چوون که زکریائه پیغمبرِ کتابِ دِله بَنوِشته بَییه: «”چَپونِ زَمبه و رَمهِ گُسفِنا پخش و پِلا بونِنه.“</verse>
				<verse number="32">ولی بَعد از اون که زنده بَووِم قبل از شِما جَلیل شومبه.»</verse>
				<verse number="33">پِطرس عیسیِ جِواب بااوته: اَگه هَمه تِ ره تینا بییِلِّن، مِن تِ ره هیچ وَخت تینا نییِلمه.</verse>
				<verse number="34">عیسی وه ره بااوته: «حَییقَتاً تِ ره گامبه: تِ، هَمین اِمشو قبل اَز تِلائه وَنگ مِ ره سه کَش حاشا کاندی.</verse>
				<verse number="35">پِطرُس عیسی ره بااوته: «حَتَّی اَگه لازِم بوئه تِ هِمراه بَمیرِم، تِ ره حاشا نَکامبه. تِموم شاگِردون هَم هَمینِ بااوتِنه.</verse>
				<verse number="36">اون وَخت عیسی شه شاگِردونِ هِمراه یه جا که وه اسمِ جتسیمانی بییه بورده و وِشونِ بااوته: «اینجه هِنیشین؛ تا مِن بُورِم اونجه دِعا هاکانِم.</verse>
				<verse number="37">بعد پِطرُس و زِبدیِ دِتا ریکا ره شه هِمراه بَوِرده، غُصِّه دار و پَریشون بَییه</verse>
				<verse number="38">وِشونِ بااوته: «غُصِه جِم دَره مییِرمه. اینجه بَمونین و مِ هِمراه بیدار بوئین.</verse>
				<verse number="39">عیسی اَت کم جلوتر بورده و بِنهِ سَر دَمِر دَکته و دِعا هاکارده: «اِی پییِر، اَگه بونه این پیالِه ره مِ جِم دور هاکان، ولی نا مِ خواسِه وِسه بلکه تِ خواسه بَووه.»</verse>
				<verse number="40">بعد شه اون شاگردِونِ پَلی بَردَگِردِسه و بَدیئه وِشون بَخواتونه. پَس پطرُسِ بااوته: نَتونِسینی چَن ساعت مِ هِمراه بیدار بَمونین؟</verse>
				<verse number="41">بیدار بوئین و دِعا هاکانین تا آزمودِ دِله نَکِفین. حَییقَتِن روح خوانه ولی تَن ناتِوونه</verse>
				<verse number="42">عیسی اَت کَش دییه بُورده و دِعا هاکارده: «اِی پییِر، اَگه راه دییه ای دَنییه بِجِز این که مِن، پیالِه ره بَنوشِم پَس تِ اِراده بَووه»</verse>
				<verse number="43">عیسی وَختی دِواره بَردَگِردِسه بَدیئه، اَی هم وِشون بَخواتونه، چوون که وِشونِ چِش کَتَل بَییه بییه.</verse>
				<verse number="44">پَس اَت کَش دییه وِشونِ شه حال بییِشته و بُورده، سِوِمین کَشِ وِسه هَمون دِعا ره هاکارده.</verse>
				<verse number="45">بعد شاگِردونِ پَلی بَردَگِردِسه و وِشونِ بااوته: «خو و لِه بوردِنِ بییِلین بَعدِ وِسه؟ اِسا وه ساعت بَرِسیه که اِنسانِ ریکا گِناهکارونِ دَس تَسلیم بَووه.</verse>
				<verse number="46">پِرِسین و بُوریم؛ اَلان اونی که خوانه مِ ره تَسلیم هاکانه راهِ جِم رِسِنه.</verse>
				<verse number="47">عیسی هَمتی دَییه گَب زوئه، یَهودا که یِتا اَز وه دِوازده شاگرد بییه بَرِسیه. یَهودائه هِمراه جَمیِّتِ زیادی که شَمشیر و دَسِ چو داشتِنه دَیینه که گَت گَتِ کاهِنون و قومِ مَشایخِ طَرِفِ جِم بییَمو بینه.</verse>
				<verse number="48">اونی که خواسه وه ره تَسلیم هاکانه شه هَمراهونِ علامِتی هِدا و بااوته بییه: «کِسی ره که خاش دِمبه هَمونه؛ وه ره بَیرین»</verse>
				<verse number="49">یَهودا دَرجا عیسی پَلی بییَمو و بااوته: «سِلام، اِسّا!» و وه ره خاش هِدا.</verse>
				<verse number="50">عیسی یَهودا ره بااوته: «اِی رَفِق، اون کاری که وه وِسه بییَموئی ره اِنجام هاده» اون وَخت اون آدِمون جلو بییَمونه و عیسیِ سَر دَکِتِنه و وه ره دَسگیر هاکاردِنه.</verse>
				<verse number="51">هَمون مووقه یِتا اَز اونا، که عیسیِ هِمراه دَییه شه شَمشیرِ بَکِشیه و یِتا ضَربهِ هِمراه کاهِنِ اَعظمِ نوکِرِ گوشِ بَوریه.</verse>
				<verse number="52">اون وَخت عیسی وه ره بااوته: «شه شَمشیرِ غَلاف هاکان. هر کی شَمشیر بَکِشه، شَمشیرِ هِمراه بَکوشته بونه.</verse>
				<verse number="53">مَگه نَدوندِنی مِن تومبه شه پییِرِ جِم بِخوائِم که ویشتَر اَز دِوازه لَشکَر فِرشتِه ره مِ کُمِک بَفرِسه؟</verse>
				<verse number="54">ولی اگه این طی هاکانِم، اون وَخت مِقَدِّسِ نوِشته هائه پیشگویی چی طی حَییقَت رِسِنه؟»</verse>
				<verse number="55">هَمون مووقه عیسی جَمیِّتِ بااوته: «مَگه من راهزِنِمه که شَمشیر و چوِ هِمراه، مِ بَییتِنه وِسه بییَمونی. مِن همه روزه مَعبِدِ دِله نیشته بیمه و تَعلیم دامه، مِ ره نَییتینی.</verse>
				<verse number="56">ولی این چیا اِتِّفاق دَکِته تا پِیغَمبِرونِ بَنوِشته اِنجام بَرِسه.» اون وَخت هَمهِ شاگِردون وه ره سَر بییِشتِنه و دَر بُوردِنه.</verse>
				<verse number="57">اونایی که عیسی ره بَییته بینه، وه ره قیافائه پَلی که کاهِن اَعظم بییه بَوِردِنه. اونجه توراتِ مَلِّمون و مَشایخ جَمع بَییه بینه.</verse>
				<verse number="58">پِطرس دورادور عیسیِ دِمبال شیه تا کاهِن اَعظمِ، سِرهِ حیاط بَرِسیه. پَس دِله بورده و نِگَهوونونِ هِمراه هِنیشته تا بَوینه سَر آخِر چی بونه.</verse>
				<verse number="59">گَت گَتِ کاهِنون و تِمومِ شورا تَقِلّا کاردِنه عَلیه عیسی دِراغی گِواهی پی دا هاکانِن تا وه ره بَکوشِن.</verse>
				<verse number="60">هَر چَن خَیلیا بُوردِنه دراغی گِواهی هِدانه ولی هیچی عیسیِ علیه پی دا نَکاردِنه. سرآخِر دِ نَفِر جلو بییَمونه</verse>
				<verse number="61">بااوتِنه: «این مَردی بااوته: 'مِن تومبه خِدائه مَعبِدِ له هادِم و سه روزِ سَر، اَی دِواره وه ره بَسازِم.</verse>
				<verse number="62">اون وَخت کاهِنِ اَعظم بِلِند بَییه و عیسیِ جِم بَپِرسیه: «تِ هیچی بااوتِنِ وِسه نِدارنی؟ این چیه که تِ علیه گِواهی دِنِنه؟</verse>
				<verse number="63">ولی عیسی ساكت بَمونِسِه. کاهِن اَعظم وه ره بااوته: «تِ ره زنده خِدا ره قَسِم دِمبه اِما ره بار که، تِ مَسیحِ موعود، خدائه ریکا هَسی؟»</verse>
				<verse number="64">عیسی جِواب هِدا: «تِ شه این طی گانی! شِما ره گامبه بعد از این، اِنسانِ ریکا ره ویندِنی که خِدائه قادرِ راسِ دَس نیشته و آسِمونِ اَبرائه سَر اِنه.</verse>
				<verse number="65">بعد کاهِن اَعظِم شه جِمه ره جِرت هِدا و بااوته: «کُفر بااوته! دییه چه اِحتیاجی به گِواه دارمی، وه کفرِ بِشنُسِنی!</verse>
				<verse number="66">شِمه حِکم چیه؟» وِشون جِواب هِدانه: «وه مَرگِ مِستَحَقِ»</verse>
				<verse number="67">بعد عیسیِ دیمِ سَر خیلّیک دَشِندینه و وه ره بَزونه. بعضیا وه ره چَک زوونه و</verse>
				<verse number="68">گاتِنه: «اِی مَسیح اگه پِیغَمبِری از غِیب بار کی تِ ره بَزو.»</verse>
				<verse number="69">ولی پِطرس سِرهِ بیرون، حیاط دِله نیشته بییه که یِتا کُلفِت وه پَلی بییَمو و بااوته: «تِ هم عیسیِ جلیلیِ هِمراه دَئی.»</verse>
				<verse number="70">ولی پِطرُس هَمِهِ پَلی حاشا هاکارده و بااوته: «نَدومبه چی گانی.»</verse>
				<verse number="71">بَعدتِر، دَرِ پَلی، یِتا کُلفِت دییه وه ره بَدیئه و بااوته: این مَردی هَم عیسیِ ناصِریِ هِمراه دَییه.</verse>
				<verse number="72">پِطرُس این کَش هم حاشا هاکارده و قَسِم بَخُردِه که مِن این مَردی ره نِشناسِمِبه.»</verse>
				<verse number="73">بَعدتِر جَمیِّتی که اِیست هاکارده بینه، جلو بییَمونه پِطرسِ بااوتِنه: شَک نِدارمی تِ هم یِتا از اونایی! تِ گَب بَزوئِنِ جِم مَعلومِ جَلیلی هَسی.»</verse>
				<verse number="74">اون وَخت پِطرس لَعنِت هاکاردِنِ شِروع هاکارده و قَسِم بَخُرده بااوته: «مِن این مَردی ره اَصلاً نِشناسِمبه. هَمون لَحظه تِلا وَنگ هاکارده</verse>
				<verse number="75">اون وَخت پِطرس عیسیِ گَبِ یاد بیارده که گاته: «قبل اَز اون که تِلا وَنگ هاکانِه، تِ سه کَش مِ ره حاشا کاندی! بعد بیرون بُورده و زار زار بِرمه هاکارده.</verse>
			</chapter>
			<chapter number="27">
				<verse number="1">وَختی صِواحی بَییه، گَت گَتِ کاهِنون و قومِ مَشایِخ جَمع بَینه و مَشوِرَت هاکاردِنه که عیسی ره بَکوشِن.</verse>
				<verse number="2">بَعد اِز اون عیسی ره دَس دَوِسه بَوِردِنه و رومِ فَرموندار پیلاتُسِ، تَحویل هِدانه.</verse>
				<verse number="3">یَهودا اون کِسی که عیسی ره دِشمِنِ تَسلیم هاکارده، وَختی بَدیئه عیسی مَرگِ مَحکوم بَییه، شه کارِ جِم پَشیمون بَییه و سی نِقره سِکّه که بَییته بییه ره گَت گَتِ کاهِنون و قوم مَشایخِ پَلی بَوِرده تا وِشونِ پَس هاده، وِشونِ بااوته:</verse>
				<verse number="4">«مِن گِناه هاکاردِمه و باعث بَیمه یِتا بی گِناهِ خون دَشِندی بَووه. ولی وِشون جِواب هِدانه: اِما ره چه ربط دارنه؟ شه دوندی!</verse>
				<verse number="5">بعد یَهودا سِکّه ها ره یَهودیون مَعبِدِ دِله زِمینِ سَر دَشِندیه و بیرون بُورده و شه ره دار بَزو.</verse>
				<verse number="6">گَت گَتِ کاهِنون نِقره سِکّه ها ره زِمینِ سَر جَمع هاکاردِنه و بااوتِنه: جایز نییه مَعبِدِ خَزونهِ دِله این سکّه ها ره دَشِنیم، چوون که خونبِها هَسه.»</verse>
				<verse number="7">پَس، بَعد از اینکه مَشوِرَت هاکاردِنه، اون پولِ هِمراه یِتا پیلکا سازِ زِمینِ بَخرینه، تا اونِ، غَریبه هائه وِسه قَبرِسون هاکانِن.</verse>
				<verse number="8">اینِ وِسه اون قَبرِسون، تا به اَمروز ’خونِ زِمین‘ شِهرت دارنه.</verse>
				<verse number="9">این طی اِرمیائه پِیغَمبِر پیشگویی حَییقت بَرِسیه که گاته: «وِشون اون سی نِقره سِکّه ره بَییتِنه، یَعنی قِیمَتی ره که اِسرائیلِ قوم، وه وِسه بییِشته بینه.</verse>
				<verse number="10">و وه هِمراه، پیلکا سازِ زِمینِ بَخرینه، هَمون طی که خِداوَند مِ ره بااوته بییه.</verse>
				<verse number="11">عیسی ره رومِ فَرموندار پیلاتُسِ پَلی بیاردِنه. فَرموندار وه جِم بَپِرسیه: «تِ یَهودیونِ پادشاهی؟» عیسی بااوته: «تِ این طی بااوتی»</verse>
				<verse number="12">ولی وَختی گَت گَتِ کاهِنون و قومِ مَشایخ هر چی تِهمَت وه ره بَزونه، وه هیچ جِوابی نِدا.</verse>
				<verse number="13">بعد پیلاتُس وه جِم بَپرسیه: «مَگه نِشنُنی چَنده چی تِ علیه گِواهی دِنِنه؟»</verse>
				<verse number="14">ولی عیسی هیچ جِوابی نِدا، جوری که، فَرموندار بِهت هاکارده.</verse>
				<verse number="15">فَرموندارِ رَسم این بییه که پِسَخِ عیدِ مووقه، یِتا زِندونی ره مَردِمِ میل آزاد هاکانه.</verse>
				<verse number="16">اون سالِ دِله، یِتا مشهورِ زندونی که وه اسمِ بارْاباس بییه حَبسِ دِله دَییه.</verse>
				<verse number="17">وَختی مَردِم جَمع بَینه، پیلاتُس وِشونِ جِم بَپِرسیه: «کیِ خوانِنی شِمه وِسه آزاد هاکانِم، بارْاباسِ یا عیسایی که وه ره مَسیح گانِنه؟»</verse>
				<verse number="18">چوون وه دونِسه که یَهودیون حَسودیِ سَر عیسی ره وه تَسلیم هاکاردِنه.</verse>
				<verse number="19">هَمون مووقه که پیلاتُس داوِریِ تَختِ سَر نیشته بییه، وه زِنا وه ره پِیغوم بَفرِسیه و بااوته: «وه صالحِ مَردیِ، وه هِمراه کاری نِدار، مِن دیشو خُویی وه خَوِری بَدیمه که مِ ره خَله بَرِنجونیه»</verse>
				<verse number="20">ولی گَت گَتِ کاهِنون و مَشایخ، قومِ قانِع هاکاردِنه که پیلاتُسِ جِم بَخوان بارْاباسِ آزاد هاکانه و عیسی ره بَکوشه.</verse>
				<verse number="21">وَختی فَرموندار اَی دِواره وِشونِ جِم بَپِرسیه: «این دِتائه جِم کِدوم یِتا ره خوانِنی شِمه وِسه آزاد هاکانِم؟» مَردِم بااوتِنه: «بارْاباسِ!»</verse>
				<verse number="22">پیلاتُس وِشونِ بااوته: «پَس عیسی که وه ره مَسیح گانِنی ره چی هاکانِم؟ هَمه بااوتِنه: «وه ره مصلوب هاکان!»</verse>
				<verse number="23">پیلاتُس بااوته: «چه؟ مَگه چه بَدی ای هاکارده؟» ولی وِشون بِلِندتِر بااوتِنه: «وه ره مَصلوب هاکان!»</verse>
				<verse number="24">وَختی پیلاتُس بَدیئه که دییه فاییده ای نِدارنه و ممکنه شورِش بَووه، اوه بَخواسه و مَردِمِ چِشِ پلی شه دَسِ اوه بَکِشیه و بااوته: «این مَردیِ خون دییه مِ گَردِن دَنیه؛ شه دوندِنی!»</verse>
				<verse number="25">تِمومِ مَردِم جِواب هِدانه: «وه خون اَمه گَردِن و اَمه وَچونِ گَردِن دَووه!»</verse>
				<verse number="26">اون وَخت پیلاتُس بارْاباسِ وِشونِ وِسه آزاد هاکارده و دَستور هِدا عیسی ره شِلّاق بَزِنِن و بَعد وه ره صَلیبِ سَر بَکوشِن.</verse>
				<verse number="27">سَربازون اَوِّل عیسی ره فَرموندارِ کاخِ حیاط دِله بَوِردِنه و هَمهِ دییه سَربازون هم وه دور جَمع بَینه.</verse>
				<verse number="28">بعد وه لِواسِ وه تَنِ جِم بَکِندینه و یِتا اَرغوونی قَوا وه دوشِ سَر دِم هِدانه</verse>
				<verse number="29">و طَلیِ جِم یِتا تاج بِساتِنه و وه کَلّهِ سَر بییِشتِنه، و یِتا چو پادشاهیِ نِشونهِ وِسه وه راسِ دَس هِدانه و وه روب رو زانو زوونه و مَسخره کاردِنه و گاتِنه: سِلام بر یَهودیونِ پادشاه.</verse>
				<verse number="30">بعد وه دیمِ سَر خیلّیک دِم هِدانه و چو ره وه دَسِ جِم گِتِنه، وه کَلِّهِ سَر زوونه.</verse>
				<verse number="31">بَعد از این که وه مَسخره هاکاردِنِ جِم خَسِه بَینه، قَوا ره وه دوشِ جِم بَییتِنه، شه وه لِواسِ وه تَن دَپوشِندینه و وه ره بَوِردِنه تا مَصلوب هاکانِن.</verse>
				<verse number="32">اون مووقه که بیرون شینه، یِتا مَردی که وه اسم شَمعون و قیرَوانِ جِم بییه ره بر بَخُردِنه و وه ره وادار هاکاردِنه عیسیِ صَلیبِ بَوِره.</verse>
				<verse number="33">وَختی مَحَلی ره که وه اسم جُلجُتائه که وه مَعنی کلّهِ کاسه هَسه ره بَرِسینه،</verse>
				<verse number="34">سَربازون عیسی ره شِرابی که زَردابِ هِمراه قاطی بییه، هِدانه ولی وَختی عیسی اونِ تِک بَزو نَخارده.</verse>
				<verse number="35">سَربازون بعد از عیسیِ مَصلوب هاکاردِن، وه لِواسِ رَسِد هاکاردِنِ وِسه، قِرعه دِم هِدانه.</verse>
				<verse number="36">و نِگَهوونیِ وِسه اونجه هِنیشتِنه.</verse>
				<verse number="37">وه جُرمِ یِتا لوحِ سَر بَنوِشتِنه و اونِ وه کَلّهِ وَر بَچِسبِندینه:«این عیسی هَسه، یَهودیونِ پادشاه.</verse>
				<verse number="38">بعد دِتا راهزِنِ هَم وه هِمراه مَصلوب هاکاردِنه، یِتا ره وه راسِ وَر و یِتا دییه ره وه چَپِ وَر.</verse>
				<verse number="39">اونایی که اونجه جِم رَد بونِسه، شه سَرِ تِکون دانه و فحشِ هِمراه عیسی ره</verse>
				<verse number="40">گاتِنه:«تِ یی که خواسی مَعبِدِ له هادی و اونِ سه روزِ سَر اَز نو بَسازی، شه ره نِجات هاده! اَگه خدائه ریکایی صَلیبِ جِم جِر بِرو»</verse>
				<verse number="41">گَت گَتِ کاهِنون و توراتِ مَلِّمون و قومِ مَشایخ وه ره مَسخره کاردِنه، گاتِنه:</verse>
				<verse number="42">کسائه دییه ره نِجات هِدا، ولی شه ره نَتونده نِجات هاده! اَگه اِسرائیلِ پادشاه هَسه، بییِل صَلیبِ جِم جِر بِیّه تا وه ره ایمون بیاریم.</verse>
				<verse number="43">مَگه خِدا ره تِوَکّل نَکارده، بییِل خِدا اگه خوانه وه ره نِجات هاده، چوون که گاتِه مِن خِدائه ریکامه.</verse>
				<verse number="44">اون دِتا راهزِن هم که وه هِمرا صَلیبِ سَر دَینه، وه ره توهین کاردِنه.</verse>
				<verse number="45">اون روز اَز ظِهر تا ساعتِ سه بَعد از ظِهر ظِلِماد تِمومِ سَرزَمینِ بَیتِه.</verse>
				<verse number="46">نَزیک ساعتِ سه، عیسی بِلِندِ صِدائه هِمراه داد بَکِشیه، بااوته: «اِیلی، اِیلی، لَمّا سَبَقتَنی؟» یَعنی «مِ خِدا، مِ خِدا، چه مِ ره تینا بییِشتی؟»</verse>
				<verse number="47">بَعضی اَز اونایی که اونجه اِیست هاکارده بینه وَختی اینِ بِشنُسِنه بااوتِنه این مَردی دَره اِیلیائه پِیغَمبِرِ صدا کانده.»</verse>
				<verse number="48">دَرجا یِتا اَز وِشون دوو بَییته و یِتا اَبرِ، تِرشِ شِرابِ دِله فرو بَوِردِه و چوِ تِک دَوِسه وعیسیِ دِهونِ پَلی بَوِرده تا بَنوشه.</verse>
				<verse number="49">ولی بَقیه بااوتِنه: « وه ره کار نِدارین، بییِلین بَوینیم، اِیلیا اِنه وه ره نِجات هاده یا نا!»</verse>
				<verse number="50">عیسی اَت کَش دییه بِلِندِ دادی بَکِشیه و جان هِدا.</verse>
				<verse number="51">هَمون لَحظه یَهودیونِ مَعبِدِ پَردِه، سَر تا بِن چاک بَییته و دِ تیکه بَییه. و زِمین لَرزه دَکِته و سنگا چاک بَییتِنه،</verse>
				<verse number="52">قَبرا هم واز بَینه و یَته خَله مِقَدَّسون که بَمِرده بینه، زِنده بَینه.</verse>
				<verse number="53">وِشون قَبرِ جِم بیرون بییَمونه و بَعد از این که عیسی، مَرگِ جِم زنده بَییه، مِقَدَّسِ شَهر بُوردِنه و یَته خَله مَردِم وِشونِ بَدینه.</verse>
				<verse number="54">وَختی سَربازون فَرمونده و اونایی که وه هِمراه دَینه و عیسیِ نِگَهوون بینه، این زِمین لَرزه و همهِ اِتِفاقاتی که دَکِته بییه ره بَدینه بَتِرسینه و بااوتِنه: «حَییقتاَ وه خِدائه ریکا بییه.»</verse>
				<verse number="55">یَته خَله زَن ها هم اونجه دَینه، که از دور این اِتِّفاقِ ویندِسِنه این زَن ها هَمونایی بینه که جَلیلِ جِم عیسیِ دِمبال بییَمو بینه و وه ره خِدمِت کاردِنه.</verse>
				<verse number="56">وِشونِ میون مریِمِ مَجدَلیِّه، مریِم، یَعقوب و یوسِفِ مار، و زِبدیِ ریکائونِ مار هَم دَینه.</verse>
				<verse number="57">نِماشون، یِتا مال و مِنالدارِ مَردی رامهِ جِم که وه اسمِ یوسِف و عیسیِ شاگِرد بییه،</verse>
				<verse number="58">پیلاتُسِ پَلی بُورده و وه جِم عیسیِ جَسِدِ بَخواسه. پیلاتُس دَسور هِدا جَسِدِ، وه تَحویل هادِن.</verse>
				<verse number="59">یوسِف جَسِدِ بَییته و یِتا تَمیزِ کَتونِ کَفنِ دِله دَپیته</verse>
				<verse number="60">و یِتا سَنگِ مَقبرهِ دِله که تازِه شه وِسه بَتِراشی بییه، بییِشته. بعد یِتا گَتِ سَنگ، مَقبرِ جلو غَلت هِدا و بُورده.</verse>
				<verse number="61">مَریِمِ مجدلیه و اون یِتا مَریِم، اونجه مَقبرهِ روب رو نیشته بینه.</verse>
				<verse number="62">روز بعد، یَعنی بَعد از تَهیِّه روز، گَت گَتِ کاهِنون و عُلِمائه فَریسی پیلاتُسِ پَلی بُوردِنه، بااوتِنه:</verse>
				<verse number="63">«عالیجناب، اِما شه یاد دارمی که اون فَریبکار وَختی زنده بییه، گاته، بَعد از سه روز زِنده بومبه.</verse>
				<verse number="64">پَس دَستور هاده تا سِومین روز، مَقبرهِ جِم نِگَهوونی هاکانِن، نَکِنه وه شاگِردون بورِن و جَسِدِ بَدِزِن و مِدَعی بَووِن که وه زِنده بَییه! اَگه بَتونِن این کارِ هاکانِن وَضع از اَوِّل هم بَدتِر بونه.</verse>
				<verse number="65">پیلاتُس بااوته: «شِما شه نِگَهوون دارنِنی. بُورین و اون طی که شه دوندِنی محافِظَت هاکانین.»</verse>
				<verse number="66">پَس بُوردِنه و مَقبرِهِ سَنگِ مُهر و مُوم هاکاردِنه و نِگَهوونونی اونجه بییِشتِنه تا مَقبرِهِ جِم محافظت هاکانِن.</verse>
			</chapter>
			<chapter number="28">
				<verse number="1">بَعد از مِقدَّسِ شنبه، هفتهِ اَوِّلین روز، مَریِمِ مَجدلیه و اون یِتا مَریِم مَقبَرهِ بَدیئِنِ وِسه بُوردِنه.</verse>
				<verse number="2">یِهویی یِتا گَتِ زِمین لَرزِه دَکِته، خِدواندِ یِتا از فِرِشته ها آسِمونِ جِم جِر بییَمو، و مَقبَرهِ سَمت بورده و سَنگِ یِتا گوشه غَلت هِدا و وه سَر هِنیشته.</verse>
				<verse number="3">فِرِشتهِ دیم آسِمونِ بَرقِ واری سو زوئه و وه جِمه وَرفِ واری، اِسبه بییه.</verse>
				<verse number="4">نِگَهوونون وَختی وه ره بَدینه تَرسِ جِم بَلِرزِسِنه، و مِردِهِ واری بَینه.</verse>
				<verse number="5">اون وَخت فرشته زَن ها ره بااوته: «نَتِرسین! دومبه که عیسیِ مَصلوبِ دِمبال گِردِنِنی.</verse>
				<verse number="6">وه اینجه دَنیه، چوون که هَمون طی که بااوته بییه، زِنده بَییه! بِئین و اونجه ای که بَخواته بییه ره، بَوینین.</verse>
				<verse number="7">بعد دَرجا بُورین و وه شاگِردونِ بارین: وه بَعد از بَمِردِن، زِنده بَییه و شِمه جِم قبلتر جلیل شونه و وه ره اونجه ویندینی. یاد نَکِنین این پیغومِ وِشونِ هادین.»</verse>
				<verse number="8">زَن ها عَجلهِ هِمراه مَقبَرِهِ جِم بیرون بییَمونه، جوری که هم بَتَرسی بینه و هم خِشال بینه، شاگِردونِ سِراغ بوردِنه تا فِرِشتهِ پیغومِ وِشونِ هادِن.</verse>
				<verse number="9">یِهویی عیسی وِشونِ هِمراه چِش به چِش بَییه و بااوته: «سِلام بَر شِما!» زَن ها جلو بییَمونه و وه لینگِ دِماسینه و وه ره پَرَسِش هاکاردِنه.</verse>
				<verse number="10">اون وَخت عیسی وِشونِ بااوته: «نَتِرسین؛ بُورین و مِ بِرارونِ بارین که جلیل بورِن. اونجه مِ ره ویندِنه.»</verse>
				<verse number="11">وَختی که زَن ها راهِ دِله دَینه، چَن تا اَز نِگَهوونون شَهرِ دِله بوردِنه، تِمومِ این اِتِّفاقا ره، گَت گَتِ کاهِنونِ وِسه بااوتِنه.</verse>
				<verse number="12">وِشون بَعد از اینکه مَشایِخِ هِمراه جَمع بَینه و مشورت هاکاردِنه، سَربازونِ خَله پول هِدانه.</verse>
				<verse number="13">بااوتِنه: «وِنه مَردِمِ بارین وه شاگِردون شَبونه بییَمونه و اون وَخت که اِما خو دِله دَیمی، وه جَسِدِ بَدِزینه.»</verse>
				<verse number="14">اَگه این خَوِر فَرموندارِ گوش بَرِسه، اِما شه وه ره راضی کامبی که شِمه وِسه مُشکِلی پیش نَییه.</verse>
				<verse number="15">پَس نِگَهوونون پولِ بَییتِنه و طِبق اونچی که وِشونِ بااوته بَییه بییه عَمِل هاکاردِنه. و این داستان تا اَمروز یَهودیونِ دِله شایع هَسه.</verse>
				<verse number="16">بعد اون یازدَه شاگِرد جلیل، اون کوهی که عیسی بااوته بییه، بُوردِنه.</verse>
				<verse number="17">وَختی عیسی ره اونجه بَدینه، وه ره پَرَسِش هاکاردِنه. ولی بَعضیا شَک هاکاردِنه.</verse>
				<verse number="18">اون وَخت عیسی جلو بییَمو و وِشونِ بااوته: «تِمومِ قِوَّت آسِمونِ دِله و زِمین سَر مِ ره هِدا بَییه.</verse>
				<verse number="19">پَس بُورین و تِمومِ قومِ شاگِرد بَسازین و وِشونِ به اسمِ پییِر، و ریکا و روح القدس غسلِ تَعمید هادین</verse>
				<verse number="20">و وِشونِ تَعلیم هادین که اونچی شِما ره دَستور هِدامه ره به جا بیارِن. بَدونین مِن تا آخِرِ زِمون هَمِش شِمه هِمراه دَرمبه.»</verse>
			</chapter>
		</book>
		<book number="41">
			<chapter number="1">
				<verse number="1">عیسی مَسیح، خِدائه ریکائه خَوِرِ خِش این طی شِروع بونه.</verse>
				<verse number="2">اِشَعیائه پِیغَمبِرِ کتابِ دِله بَنوِشته بَییه: «اِسا مِن شه قاصِدِ تِ جِم جلوتَر فِرِسِندِمبه، وه تِ راهِ آماده کانده؛</verse>
				<verse number="3">یه نَفِر صَحرائه دِله داد زَنده: ”خِداوندِ راهِ آماده هاکانین! وه راه ها ره هِموار هاکانین»</verse>
				<verse number="4">پَس یحییِ تَعمید دَهنده صَحرائه دِله ظاهر بَییه، وه مَردِمِ غُسلِ تَعمید دائه و اِعلام کارده شه گِناهونِ آمِرزش وِسه تووبه هاکانِن و تَعمید بَیرِن.</verse>
				<verse number="5">تِمومِ یَهودیهِ مَنطقهِ مَردِم و تِمومِ اورشَلیمِ مَردِم، یحیی پَلی شینه و شه گِناهونِ اِعتراف کاردِنه و وه جِم اُردن رودخانهِ دِله تَعمید گِتِنه.</verse>
				<verse number="6">یَحییِ جِمه شِترِ پَشم بییه و چَرمی قِیش شه کَمِر وَسّه، و مَلِخ و صَحرایی عَسِلِ خارده.</verse>
				<verse number="7">وه موعظه کارده و گاته: «بَعد از مِن، یه نَفِر اِنه که مِ جِم قوی تَرِ و مِن حَتّی لیاقت نِدارمه دِلّا بَووِم و وه کوشِ بَندِ واز هاکانِم.</verse>
				<verse number="8">مِن شِما ره اوهِ هِمراه تَعمید هِدامه، ولی وه شِما ره روح‌القُدسِ هِمراه تَعمید دِنه.»</verse>
				<verse number="9">اون روزا، عیسی ناصرهِ شَهرِ جِم که جَلیلِ مَنطقهِ دِله بییه بییَمو و اُردن رودخانهِ دِله یحییِ جِم تَعمید بَییته.</verse>
				<verse number="10">وَختی عیسی اوه جِم بیرون بییَمو، دَرجا بَدیئهِ آسِمون واز بَییه و خِدائه روح، کوتِری واری وه سَر جِر اِنه.</verse>
				<verse number="11">و یِتا صِدا آسِمونِ جِم بییَمو که «تِ مِ عزیزِ ریکائی و مِن تِ جِم راضیمه.»</verse>
				<verse number="12">خِدائه روح دَرجا عیسی ره صَحرائه دِله بَوِرده.</verse>
				<verse number="13">عیسی چهل روز صَحرائه دِله دَییه و شیطان وه ره آزمود کارده. وه وَحشیِ حیوونونِ هِمراه دَییه و فِرشته ها وه ره خِدمِت کاردِنه.</verse>
				<verse number="14">بعد از اینکه یحیی دَسگیر بَییه، عیسی جَلیلِ مَنطقه بُورده. وه خِدائه خَوِرِ خِشِ مِژدِه دائه</verse>
				<verse number="15">و گاته: «وه وَخت بَرِسیه و خِدائه پادشاهی نزیکِ. تووبه هاکانین و این خَوِرِ خِشِ ایمون بیارین.»</verse>
				<verse number="16">وَختی عیسی جَلیلِ دریالوِ جِم رَد بونِسه، شَمعون و وه بِرار آندریاسِ بَدیئه که دَینه اوهِ دِله تور دِم دانه، چوون وِشون ماهیگیر بینه.</verse>
				<verse number="17">عیسی وِشونِ بااوته:«مِ دِمبال بِئین که شِما ره مَردِمِ صَیّاد کامبه.»</verse>
				<verse number="18">وِشون دَرجا شه تورها ره بییِشتِنه و عیسیِ دِمبال راه دَکِتِنه.</verse>
				<verse number="19">عیسی وَختی اَت کم جلوتَر بُورده، یَعقوب و وه بِرار یوحنا که زِبِدیِ ریکائون بینه ره بَدیئه. وِشون شه لتکائه دِله دَینه شه تورا ره دِرِس کاردِنه.</verse>
				<verse number="20">عیسی دَرجا وِشونِ صدا هاکارده. وِشون هم شه پییِر زِبِدی ره کارگرونِ هِمراه لتکائه دِله سَر بییِشتِنه و وه دِمبال راه دَکِتِنه.</verse>
				<verse number="21">وِشون کَفَرناحومِ شَهر بُوردِنه. وَختی مِقدَّسِ شنبه بَرِسیه، عیسی دَرجا یَهودیونِ عِبادَتگاهِ دِله بُورده و دَییه تَعلیم دائه.</verse>
				<verse number="22">مَردِم عیسیِ تَعلیم هِدائِنِ جِم بِهت هاکاردِنه، چوون وه توراتِ مَلّمونِ واری تَعلیم نِدائه، بلکه یه نَفِرِ واری تَعلیم دائه که قِدرت و اختیار دارنه</verse>
				<verse number="23">هَمون مووقه، وِشونِ عِبادَتگاهِ دِله یِتا مَردی دَییه که پلیدِ روح داشته. وه شونگ بَکِشیه:</verse>
				<verse number="24">«ای عیسیِ ناصری، اِما ره چی کار دارنی؟ بییَموئی اِما ره نابود هاکانی؟ دومبّه کی هَسی! تِ اون خِدائه قِدّوسی!»</verse>
				<verse number="25">ولی عیسی پلیدِ روحِ تَشِر بَزو و بااوته: «ساکت بَواش و وه جِم بیرون بِرو!»</verse>
				<verse number="26">بعد پَلیدِ روح اون مَردی ره بَدجور تِکون هِدا و نَعرهِ هِمراه وه جِم بیرون بییَمو.</verse>
				<verse number="27">تِمومِ مَردِم جوری تَعجِّب هاکارده بینه که هَمدییه جِم پِرسینه: «این دییه چیه؟ یِتا جدیدِ تَعلیم، قِدرت و اِختیارِ هِمراه! وه حَتّی پلیدِ اِرواحِ هَم دَستور دِنه و اونا وه جِم اِطاعت کاندِنه»</verse>
				<verse number="28">پَس خَله نَگذِشته که عیسیِ آوازه تِمومِ جَلیلِ مَنطقهِ دِله دَپیته.</verse>
				<verse number="29">عیسی تا یَهودیونِ عِبادَتگاهِ جِم بیرون بییَمو، یَعقوب و یوحنائه هِمراه، شَمعون و آندریاسِ سِره بُورده.</verse>
				<verse number="30">شَمعونِ زَن مار توو داشته و لا دِله دَییه. وِشون دَرجا عیسی ره وه حالِ جِم باخَوِر هاکاردِنه.</verse>
				<verse number="31">عیسی اون زِنائه سَرِ وَر بُورده و وه دَسِ بَییته و وه ره بِلِند هاکارده. وه توو بَوری بَییه و وِشونِ جِم پذیرایی هاکارده.</verse>
				<verse number="32">نِماشون، بعد از اینکه اِفتاب غروب هاکارده، مَردِم تِمومِ مریضون و دِو بَزوها ره عیسی پَلی بیاردِنه.</verse>
				<verse number="33">شَهرِ تِمومِ مَردِم، همه اون سِرهِ دَرِ روب رو جَمع بَییه بینه!</verse>
				<verse number="34">عیسی خَیلیا که جورواجورِ مریضی داشتِنه ره شِفا هِدا و یَته خَله دِوها ره هم دِو بَزوئه هائه جِم بیرون هاکارده. وه نییِشته دِوها هیچ گَبی بَزِنِن، چوون عیسی ره اِشناسینه.</verse>
				<verse number="35">زودِ صِواحی که هَمتی هِوا تاریک بییه، عیسی بِلِند بَییه و سِره جِم بیرون بورده. وه یِتا خَلوِتِ جا بُورده و اونجه دِعا هاکارده.</verse>
				<verse number="36">شَمعون و وه هَمراهون عیسیِ دِمبال گِردِسِنه.</verse>
				<verse number="37">وَختی عیسی ره پی دا هاکاردِنه، وه ره بااوتِنه: «همه تِ دِمبال گِردِنِنه!»</verse>
				<verse number="38">عیسی وِشونِ بااوته: «بِئین این دورِ وَرِ شهرائه دِله بُوریم تا اونجه هم تَعلیم هادِم، چوون اینِ وِسه بییَمومه.»</verse>
				<verse number="39">پَس عیسی راه دَکِته، تِمومِ جَلیلِ مَنطقهِ دِله بورده. وه وِشونِ عبادتگاه هائه دِله تَعلیم دائه و دِوها ره بیرون کارده.</verse>
				<verse number="40">یِتا جِذامی مَردی عیسیِ پَلی بییَموِ، زانو بَزو و آجِزِ نالهِ هِمراه بااوته: «اگه بَخوائی، توندی مِ ره شِفا هادی.»</verse>
				<verse number="41">عیسی دِل اون مَردیِ وِسه بَسوته و شه دسِ دراز هاکارده، وه سَر دَس بییِشته و بااوته: «خوامبه، شِفا بَیر!»</verse>
				<verse number="42">دَرجا، وه جِذام خوار بَییه و شِفا بَییته.</verse>
				<verse number="43">عیسی اون مَردی ره دَرجا مِرخَص هاکارده و وه ره سِفارشِ هاکارده</verse>
				<verse number="44">و بااوته: «تِ حِواس دَووه این جَریانِ هیچ کَسِ پَلی ناری؛ بلکه بور و شه ره مَعبِدِ کاهِنِ سِراغ هاده و شه شِفائه خاطِری، قِروونی ای ره که موسی دَستور هِدا بییه ره پیشکَش هاکان تا وِشونِ ثابت بَووه که تِ شِفا بَییتی.»</verse>
				<verse number="45">ولی اون مَردی بیرون بُورده، همه جا این جَریانِ گَبِ بَزو و اونِ خَوِرِ پَخش هاکارده. اینِ وِسه عیسی دییه نَتونِسه عَلِنی شَهرِ دِله بِیّه، بلکه شَهرِ بیرون، خلوتِ جائه دِله موندِسه. و مَردِم از همه جا عیسیِ پَلی اییَمونه.</verse>
			</chapter>
			<chapter number="2">
				<verse number="1">بعد از چَن روز، وَختی عیسی کَفَرناحومِ شَهر بَردَگِردِسه، مَردِم خَوِردار بَینه که عیسی سِره دَره.</verse>
				<verse number="2">جَمیِّتِ زیادی جَمع بَینه، جوری که حَتّی درِ روب رو هم جا دَنی بییه، و عیسی دَییه خِدائه کِلامِ وِشونِ وِسه تَعلیم دائه.</verse>
				<verse number="3">هَمون مووقه، چَن نَفِر بییَمونه که دَینه یِتا چِلِخِ مَردی ره چهارتایی عیسیِ پَلی یاردِنه.</verse>
				<verse number="4">ولی چوون اَنده جَمیَّت زیاد بییه وِشون نَتونِسِنه عیسی ره نزیک بَووِن. پَس وِشون عیسیِ سَرِ وَرِ سَخفِ بَییتِنه. بعد از اینکه سَخفِ بَییتِنه، چِلِخ وه دوشِکِ هِمراه که وه سَر بَخواته بییه، جِر بَفرِسینه.</verse>
				<verse number="5">وَختی عیسی وِشونِ ایمونِ بَدیئه، اون چِلِخِ بااوته: «ای ریکا، تِ گِناهون بیامِرزی بَییه.»</verse>
				<verse number="6">بَعضی از توراتِ مَلِّمون که اونجه نیشته بینه، شه دِلِ دِله گاتِنه:</verse>
				<verse number="7">«این مَردی چه این طی گَب زَنده؟ دَره کُفر گانه! به جِز خِدا کی تونده گِناهونِ بیامِرزه؟»</verse>
				<verse number="8">هَمون مووقه عیسی شه روحِ دِله بِفَهمِسه که وِشون شه دِلِ دِله چی گانِنه، وِشونِ بااوته: «چه شه دلِ دِله این طی گانِنی؟</verse>
				<verse number="9">این چِلِخِ، چی بااوتِن آسونتِرِ، اینکه ”تِ گِناهون بیامِرزی بَییه“ یا اینکه ”پِرِس و شه لا ره جَمع هاکان و راه بور“؟</verse>
				<verse number="10">ولی اینِ وِسه که بَدونین اِنسانِ ریکا زِمینِ سَر این قِدرَت و اِختیارِ دارنه که گِناهونِ بیامِرزه» - اون چِلِخِ بااوته:</verse>
				<verse number="11">تِ ره گامبه، پِرِس، شه لا ره جَمع هاکان و سِره بور!»</verse>
				<verse number="12">اون چِلِخِ مَردی بِلِند بَییه و دَرجا شه لا ره جَمع هاکارده و هَمهِ چِشِ پلی، اونجه جِم بیرون بُورده، یه جور که همه تَعجِّب هاکاردِنه و خِدا ره شِکر کاردِنه، گاتِنه:«هیچ وَخت این طی چی ای نَدی بیمی.»</verse>
				<verse number="13">عیسی اَت کَش دییه دریائه پَلی بُورده. تِمومِ جَمیِّت وه پَلی اییَمونه و وه وِشونِ تَعلیم دائه.</verse>
				<verse number="14">مووقه ای که دَییه اونجه ره رَد بونِسه، لاوی، حَلْفایِ ریکا ره بَدیئه که خراجگیرِ دَکّهِ دِله نیشته بییه. وه ره بااوته: مِ دِمبال بِرو.» وه بِلِند بَییه و عیسیِ دِمبال راه دَکِته.</verse>
				<verse number="15">وَختی عیسی لاویِ سِره دِله، سِفره سَر نیشته بییه، یَته خَله از خراجگیرون و گِناهکارون عیسی و وه شاگِردونِ هِمراه هَمسِفره بینه، چوون یَته خَله از وِشون وه دِمبال شینه.</verse>
				<verse number="16">وَختی توراتِ مَلِّمون که فریسیِ فِرقه جِم بینه، بَدینه که عیسی گِناهکارون و خَراجگیرونِ هِمراه غِذا خوارنه، وه شاگِردونِ بااوتِنه: «چه عیسی خَراجگیرون و گِناهکارونِ هِمراه غِذا خوارنه؟»</verse>
				<verse number="17">عیسی وَختی این گَبِ بِشنُسه وِشونِ بااوته: «مَریضونِنه که طبیب احتیاج دارنِنه، نا سالِمِ آدِمون. مِن نییَمومه تا صالحونِ دعوت هاکانِم، بلکه بییَمومه تا گِناهکارونِ دَعوت هاکانِم»</verse>
				<verse number="18">وَختی که یحییِ شاگِردون و فریسیون روزه‌ داشتِنه، مَردِم عیسی پَلی بییَمونه و بااوتِنه: «چه یحییِ شاگِردون و فریسیونِ شاگِردون روزه گِرنِنه، ولی تِ شاگِردون روزه نَیرِنه؟»</verse>
				<verse number="19">عیسی وِشونِ بااوته: «مگه بونه آروسیِ مهمونون تا وَختی که دوماد وِشونِ هِمراه دَره، روزه بَیرِن؟ تا وَختی دوماد وِشونِ هِمراه دَره نَتوندِنه روزه بَیرِن.</verse>
				<verse number="20">ولی روزایی رِسِنه که دوماد وِشونِ جِم بَییته بونه. اون مووقه روزه گِرنِنه.</verse>
				<verse number="21">«هیچ کی اوه نَشیه و نو چِلوارِ، پیتِ جِمهِ کَش پینه نَزِندنه. اگه این طی هاکانه، پینه جِمهِ جِم بَکِّندی بونه، نو چِلوار، پیتِ جمهِ جِم سیوا بونه، و اون پاره قَبلنیِ جِم بَدتِر بونه.</verse>
				<verse number="22">هیچ کی هم تازه شِرابِ پیتِ پوسِ خیکائه دِله نَشِندِنه. اگه این طی هاکانه، اون شِراب، پوسِ خیکا ره تِرِکِندِنه، و این طی، هم شِراب و هم پوسِ خیکاها از بین شونِنه. بلکه تازه شِرابِ وِنه نُوِ پوسِ خیکائه دِله دَشِندِن.»</verse>
				<verse number="23">یِتا مِقدَّسِ شنبه روز، عیسی دَییه گَندِم جارِ دِله رَد بونِسه، وَختی دَینه راه شینه، وه شاگِردون گَندِم خوشهِ بَچیئِنِ شِروع هاکاردِنه.</verse>
				<verse number="24">عُلِمائه فِرقه فَریسی عیسی ره بااوتِنه: هارِش؛ «چه تِ شاگِردون کاری کاندِنه که شرعاً مِقدَّسِ شنبهِ دِله دِرِس نییه؟»</verse>
				<verse number="25">عیسی وِشونِ بااوته: «مَگه توراتِ دِله نَخوندِسینی وَختی که داوودِ پادشاه و وه یارون مِحتاج و وِشنا بینه، داوود چی هاکارده؟</verse>
				<verse number="26">چه طی وه اَبیّاتارِ دورهِ دِله که کاهِن اَعظِم بییه، خِدائه سِره دِله بُورده و تَقدیس بَییه نونِ بَخُرده و شه یارونِ هم هِدا، هَر چَن جایز نَییه به جِز کاهِنون هیچ کی اون نونِ بَخُره.»</verse>
				<verse number="27">و وِشونِ بااوته: «مِقدَّسِ شنبه روز آدِمِ وِسه دِرِس بَییه، نا آدِم مِقدَّسِ شنبه روزِ وِسه.</verse>
				<verse number="28">اینِ وِسه اِنسانِ ریکا حَتَّی مِقدَّسِ شنبهِ صاحاب اختیارَم هَسه.»</verse>
			</chapter>
			<chapter number="3">
				<verse number="1">عیسی اَت کَش دییه یَهودیونِ عِبادَتگاهِ دِله بُورده. اونجه یِتا مَردی دَییه که وه یِتا دَس خِشک بَییه بییه.</verse>
				<verse number="2">بعضیا عیسی ره زیر نَظِر داشتِنه تا هارِشِن مِقدَّسِ شنبهِ دِله اون مَردی ره شِفا دِنه یا نا، تا این طی وه تِهمَت بَزوئِنِ وِسه یِتا بهونه پی دا هاکانِن.</verse>
				<verse number="3">عیسی اون مَردی که وه دَس خِشک بَییه بییه ره بااوته: «اینجه بِرو.»</verse>
				<verse number="4">بعد وِشونِ جِم بَپِرسیه: «مِقَدَّسِ شنبهِ دِله خواری هاکاردِن جایزِ یا بَدی هاکاردِن؟ یه نَفِرِ جانِ نِجات هِدائِن یا بَکوشتِن؟» ولی وِشون هیچی نااوتِنه.</verse>
				<verse number="5">عیسی اونایی که وه دورِ وَر دَیینه ره عَصِبانیتِ هِمراه هارِشیه و وِشونِ سنگدِلیِ جِم نارِحَت بَییه. بعد اون مَردی ره بااوته: «شه دسِ دراز هاکان.» وه شه دسِ دراز هاکارده و وه دَس خوار بَییه.</verse>
				<verse number="6">عُلِمائه فِرقه فریسی بیرون بُوردِنه و دَرجا هیرودیسِ پادشاه هوادارونِ هِمراه دَسیسه دَچینه که چی طی عیسی ره بَکوشِن.</verse>
				<verse number="7">بعد عیسی شه شاگِردونِ هِمراه دریائه سَمت بُورده. یِتا گَتِ جَمیَّت هم جَلیلِ مَنطقه و یهودیه مَنطقهِ جِم.</verse>
				<verse number="8">و همین طی اورشَلیم، اَدومیهِ مَنطقه، اُردُنِ رودخانه اون دَس و صور و صیدونِ دورِ وَر جِم، عیسیِ دِمبال بوردِنه. وَختی اون گَتِ جَمیَّت عیسیِ تِمومِ کارائه خَوِرِ بِشنُسِنه، وه پَلی بییَمونه.</verse>
				<verse number="9">اون جَمیِّتِ خاطِری که اونجه دَینه، عیسی شه شاگِردونِ بااوته تا مَردِم وه سَر نَکِتِنه یِتا لَتکا وه وِسه آماده هاکانِن.</verse>
				<verse number="10">چوون عیسی خَیلیا ره شِفا هِدا بییه، اینِ وِسه تِمومِ مریضون وه سَمت هجوم یاردِنه تا وه ره دَس هاکانِن.</verse>
				<verse number="11">هر وَخت پلیدِ اِرواح عیسی ره ویندِسِنه، وه روب رو بِنه کَتِنه و داد زونه: «تِ خِدائه ریکائی!»</verse>
				<verse number="12">و عیسی وِشونِ قَدغن کارده تا هیچ کَسِ پَلی نارِن وه کیِ.</verse>
				<verse number="13">عیسی یِتا کوهِ سَر بُورده و اونایی که خواسه ره شه پَلی صدا هاکارده. وِشون هم وه پَلی بییَمونه.</verse>
				<verse number="14">وه دِوازه نَفِرِ انتخاب هاکارده و وِشونِ اِسمِ رَسول بییِشته، تا وه هِمراه دَووِن و وِشونِ بَفرِسه تا مَردِمِ تَعلیم هادِن،</verse>
				<verse number="15">و این قِدرَت و اِختیارِ دارِن که دِوها ره بیرون هاکانِن.</verse>
				<verse number="16">اون دِوازَه نَفِرِ که انتخاب هاکارده اینا بینه: شَمعون (که عیسی وه اسمِ پِطرُس بییِشته)؛</verse>
				<verse number="17">یَعقوب و یوحنا زِبِدیِ ریکائون (که وِشونِ اسمِ «بوآنِرجِس»، یعنی «رَعدِ ریکائون» بییِشته)؛</verse>
				<verse number="18">آندریاس، فیلیپُس، بَرتولْما، مَتّی، توما، یَعقوب حَلْفایِ ریکا، تَدّای، وطن پَرَستِ شَمعون،</verse>
				<verse number="19">و یَهودا اَسْخَریوطی که عیسی ره دِشمِنِ تَسلیم هاکارده.</verse>
				<verse number="20">بعد عیسی سِره بُورده و اَی جَمیِّت جَمع بَینه، جوری که حَتّی وه و وه شاگِردون نَتونِسِنه غِذا بَخُرِن.</verse>
				<verse number="21">وَختی عیسیِ فامیلون اینِ بِشنُسِنه، بوردِنه تا وه ره شه هِمراه بَوِرِن، چوون گاتِنه: «خِل بَییه.»</verse>
				<verse number="22">توراتِ مَلِّمون که اورشَلیمِ جِم بییَمو بینه گاتِنه: «‌بِعِلزِبول دارنه» و«‌دِوها ره، دِوهائه رَئیسِ ‌کُمِکِ هِمراه بیرون کانده.»</verse>
				<verse number="23">پَس عیسی وِشونِ شه پَلی صدا هاکارده و مَثِلِ هِمراه وِشونِ بااوته: «چه طی شیطان تونده، شیطانِ بیرون هاکانه؟</verse>
				<verse number="24">اگه یِتا مملکتِ دِله دِ دَسِگی دَووه، اون مملکت نَتونده دَووم بیاره.</verse>
				<verse number="25">و اگه یِتا سِره دِله دِ دَسِگی دَووه: اون سِره نَتونده دَووم بیاره.</verse>
				<verse number="26">و اگه شیطان هم شه علیه پِرِسه و دِ دَسه بَووه، نَتونده دَووم بیاره، بلکه نابود بونه.</verse>
				<verse number="27">هیچ کی نَتونده یِتا قِددارِ مَردیِ سِره دِله بُوره و وه مال و اَموالِ غارِت هاکانه، مگه اینکه اَوِّل اون قِددارِ مَردی ره دَونده. بعد حَییقَتاً تونده وه سِره ره غارِت هاکانه.</verse>
				<verse number="28">«حَییقَتاً، شِما ره گامبه آدِمیزادِ تِمومِ گِناهون و هر کفری که باره بیامِرزی بونه؛</verse>
				<verse number="29">ولی هر کی روح‌القدسِ کفر باره، هیچ وَخت بیامِرزی نَوونه، بلکه وه گِناه تا اَبد وه سَر موندِنه.»</verse>
				<verse number="30">عیسی اینِ وِسه این گَبِ بَزو که گاتِنه «وه پلیدِ روح دارنه.»</verse>
				<verse number="31">بعد عیسیِ مار و بِرارون بییَمونه. وِشون بیرون اِیست هاکاردِنه، یه نَفِرِ بَفرِسینه تا عیسی ره صدا بَزِنه.</verse>
				<verse number="32">جَمیِّتی که عیسیِ دورِ وَر نیشته بینه، وه ره بااوتِنه: «تِ مار و بِرارون بیرون دَرِنه و تِ دِمبال گِردِنِنه.»</verse>
				<verse number="33">عیسی وِشونِ بااوته: «مِ مار و بِرارون کینه؟»</verse>
				<verse number="34">بعد اوناییِ که وه دُورِ وَر نیشته بینه ره هارِشیه و بااوته: «اینا مِ مار و برارونِنه!</verse>
				<verse number="35">چوون هر کی که خِدائه خواسه ره به جا بیاره، مِ بِرار و خواخِر و مارِ.»</verse>
			</chapter>
			<chapter number="4">
				<verse number="1">اَت کَش دییه عیسی دریائه پَلی تَعلیم هِدائِنِ شِروع هاکارده. یَته خَله جَمیِّت وه دور جَمع بَینه، ‌جوری که مجبور بَییه یِتا لتکا که دریائه دِله دَییه ره سِوار بَووه و وه دِله هِنیشه، و تِمومِ جمیَّت دریالُو دَینه.</verse>
				<verse number="2">عیسی یَته خَله چیا ره مَثِلهائه هِمراه وِشونِ یاد هِدا. وه اون مووقه که دَییه تَعلیم دائه وِشونِ بااوته:</verse>
				<verse number="3">«گوش هادین! یِتا روز یِتا بَرزگر تیم بَپاشیئِنِ وِسه زِمینِ سَر بُورده.</verse>
				<verse number="4">وَختی تیم پاشیه، اَت کَم راه دِله دَکِته و پَرِنده ها بییَمونه و اونا ره بَخُردِنه.</verse>
				<verse number="5">اَت کَم دییه سَنگلاخِ زِمینِ دِله دَکِته که خَله گِل نِداشته. پَس زود سَر بَکِشیه، چوون اونجهِ گِل عمیق نَییه.</verse>
				<verse number="6">ولی وَختی خِرشید دَر بییَمو، بَسوتِنه و چوون بِنه نَوِسه بینه خِشک بَینه.</verse>
				<verse number="7">اَتِ کَم تیم هم تَلی هائه دِله دَکِته. تَلی ها سَر بَکِشینه، اونا ره خفه هاکاردِنه و اون تیم ها بار نیاردِنه.</verse>
				<verse number="8">ولی بَقیه تیم ها خوارِ گِلِ دِله دَکِته و نوچ بَزونه، سَر بَکِشینه و بار بیاردِنه و زیاد بَینه، بَعضی سی، بَعضی شصت و بَعضی صد بِرابر بار بیاردِنه.»</verse>
				<verse number="9">بعد عیسی بااوته: «هر‌ کی گوشِ شِنِوا دارنه، بِشنُئه.»</verse>
				<verse number="10">وَختی که عیسی تینا بییه، اون دِوازه نَفِر و اونایی که وه دورِ وَر دَینه مَثِلهائه خَوِری وه جِم بَپِرسینه.</verse>
				<verse number="11">عیسی وِشونِ بااوته: «خِدائه پادشاهیِ رازِ بِفَهمِسِن شِما ره هِدا بَییه، ولی بیرونی مَردِمِ وِسه، همه چی ره وِنه مَثِلِ هِمراه وِشونِ بارِم؛</verse>
				<verse number="12">تا: «حَییقَتاً بَوینِن، ولی نِفَهمِن، حَییقَتاً بشنُئِن، ولی وِشونِ حالی نَووه، تا نَکِنه بَردَگِردِن و آمِرزیده بَووِن!“</verse>
				<verse number="13">بعد عیسی وِشونِ بااوته: «این مَثِلِ نِفَهمِنِنی؟ پَس چی طی دییه مَثِلا ره فَهمِنِنی؟</verse>
				<verse number="14">بَرزگر خِدائه کِلامِ کارِنه.</verse>
				<verse number="15">بَعضی مَردِم، راهِ وَرِ تیم هائه وارینه، همونجه که کِلام دَکاشته بونه؛ اونا وَختی که خِدائه کِلامِ اِشنُنِنه، شیطان دَرجا اِنه و کِلامیِ که وِشونِ دِله دَکاشته بَییه ره، دِزِّنه.</verse>
				<verse number="16">بَعضی مَردِم، سنگلاخِ زِمینِ دِله دَکاشته تیم هائه وارینه؛ اونا وَختی که کِلامِ اِشنُنِنه، دَرجا اونِ خِشالیِ هِمراه قَبول کاندِنه،</verse>
				<verse number="17">ولی چوون بِنه نِدارنِنه، فِقَط اَتِ کم دَووم یارنِنه. بعد وَختی که خِدائه کِلامِ خاطِری، آزار اذیّت دِله دَکِفِن، دَرجا شه ایمونِ جِم بَرگِردِنِنه.</verse>
				<verse number="18">بَعضی دییه تَلیِ دلهِ دَکاشته تیم هائه وارینه، اینا اونایینه که خِدائه کِلامِ اِشنُنِنه،</verse>
				<verse number="19">ولی چوون وِشونِ دِل، دِنیا ره دَوِسه و وِشونِ چِش، مال و مَنالِ دِمبال دَره و چیائه دییهِ هَوِسِ شه دِلِ دِله دارنِنه، اینانه که خِدائه کِلامِ خَفه کانده و کِلامِ بار نیارنه.</verse>
				<verse number="20">ولی تیمایی که خوارِ زِمینِ دِله دَکاشته بَینه؛ اونایینه که خِدائه کِلامِ اِشنُنِنه، اونِ قبول کاندنه و سی، شصت و صد بِرابر بار یارنِنه.»</verse>
				<verse number="21">عیسی وِشونِ بااوته: «مَگه لَمپا ره یارنِنی تا اونِ سَر، سَرپوش بییِلین یا اونِ تَختِ بِن بییِلین؟ مگه اونِ پایهِ سَر نییِلنِنی؟</verse>
				<verse number="22">چوون هیچ جا هِدا چی ای دَنیه که دیار نَووه و هیچ قایم هاکاردی دَنیه که بَر مِلا نَووه</verse>
				<verse number="23">هر کی گوش شِنِوا دارنه، بِشنُئه.»</verse>
				<verse number="24">بعد عیسی وِشونِ بااوته: «مِواظِب بوئین چی اِشنُنِنی. هر دَئیلِ هِمراه که هادین هَمون دَئیلِ هِمراه، حَتَّی ویشتر هم عَوِض گِرنِنی.</verse>
				<verse number="25">چوون اونی که دارنه ره ویشتر هِدا بونه و اونی جِم که نِدارنه، حَتَّی اونچی که دارنه هم بَییته بونه.»</verse>
				<verse number="26">عیسی وِشونِ بااوته: «خِدائه پادشاهی یِتا مَردی ره موندِنه که زِمینِ سَر، تیم پاشِنه.</verse>
				<verse number="27">شو و روز، چه اون مَردی خوِ دِله دَووه و چه بیدار بوئه، تیم نوچ زَنده و لو کَشِنه. ولی اون مَردی نَدونده چه طی این اِتفاق کَفِنه؟</verse>
				<verse number="28">زِمین خود به خود بار دِنه: اَوِّل ساقه لو کَشِنه، بعد خوشه دِرِس بونه و بعد خوشه تیمِ جِم پِر بونه.</verse>
				<verse number="29">ولی وَختی تیم بَرِسه، برزگر دَرجا شه داسِ گِرنه، چوون دروِ مووقه بَرِسیه.»</verse>
				<verse number="30">عیسی وِشونِ بااوته: «خِدائه پادشاهی چی ره موندِنه، یا چه مَثِلِ هِمراه اونِ تُوضیح هادیم؟</verse>
				<verse number="31">خِدائه پادِشاهی خَردلِ تیمِ واریه. خردل، کِچیکترین تیمیِ که اونِ زِمینِ دِله کارِنِنه،</verse>
				<verse number="32">ولی وَختی دَکاشته بَووه، قدکَشِنه و باغِ تِمومِ گیاهونِ جِم گَت تِر بونه و گَتِ چِله یارنه،‌ جوری که آسمونِ پَرِنده ها توندِنه اونِ سایهِ بِن کِلی بَسازِن.»</verse>
				<verse number="33">عیسی تا اونجه که تونِسِنه بِفَهمِن، خَله این طی مَثِل هائه هِمراه، خِدائه کِلامِ وِشونِ وِسه گاته.</verse>
				<verse number="34">وه به جِز مَثِلِ هِمراه، جورِ دییه ای وِشونِ هِمراه گَب نَزو؛ ولی وَختی شه شاگِردون هِمراه خَلوِتِ جا دَییه، همه چی ره وِشونِ وِسه تُوضیح دائه.</verse>
				<verse number="35">اون روز، وَختی نِماشون بَرِسیه، عیسی شه شاگِردونِ بااوته: «بِئین دریائه اون دَس بُوریم.»</verse>
				<verse number="36">وِشون جَمیِّتِ تَرک هاکاردِنه و عیسی ره هَمون لتکائه هِمراه که وه دِله نیشته بییه، شه هِمراه بَوِردِنه. چَن تا لتکائه دییه هم دَینه وِشونِ هِمراه شینه.</verse>
				<verse number="37">یهویی دریا ره گَتِ کِلاک بَییته. موج ها جوری لتکائه کَش خارده که نزیک بییه لتکا اوه جِم پِر بَووه.</verse>
				<verse number="38">ولی عیسی لتکائه دِمبال، شه سَرِ یِتا مِتکائه سَر بییِشته بییه و بَخواته بییه. شاگِردون وه ره بیدار هاکاردِنه و بااوتِنه: «اِسّا، تِ وِسه مهم نییه دَره هِلاک بومبی؟»</verse>
				<verse number="39">عیسی بِلِند بَییه و وا ره تَشِر بَزو و دریا ره بااوته: «ساکت بَواش! آروم بَیر!» بعد وا اِیست هاکارده و همه جا کاملاً آروم بَییه.</verse>
				<verse number="40">بعد شه شاگِردونِ بااوته: «چه این طی بَتِرسینی؟ هَمتی ایمون نِدارنِنی؟»</verse>
				<verse number="41">وِشونِ دِل بَدجور تَرس دَکِته بَییه، هَمدییه ره گاتِنه: «این کیِ که حَتّی وا و دریا هم وه جِم اِطاعت کاندِنه!»</verse>
			</chapter>
			<chapter number="5">
				<verse number="1">وِشون دریائه اون دَس، گِراسیانِ مَنطقه بُوردِنه.</verse>
				<verse number="2">وَختی عیسی لتکائه جِم جِر بییَمو، یِتا مَردی که پَلیدِ روح داشته، دَرجا قَبرسونِ جِم بیرون بییَمو و وه هِمراه چِش به چِش بَییه.</verse>
				<verse number="3">اون مَردی قَبرِسونِ دِله زِندِگی کارده و دییه هیچ کی نَتونِسه حَتّی زَنجیلِ هِمراه هم وه ره دَوِنده.</verse>
				<verse number="4">چوون چَن کَش وه ره غُل و زَنجیل هاکارده بینه و دَوِسه بینه، ولی وه زنجیل ها ره پاره هاکارده بییه و اون آهنایی که وه لینگِ کَش دَوِسه بینه ره بِشکِسه بییه. هیچ کَسِ قِد نَرِسیه وه ره آروم داره.</verse>
				<verse number="5">شو و روز قبرسونِ دِله و تپه‌هائه سَر داد کَشیه و سَنگِ هِمراه شه ره زَخمِ زیلی کارده.</verse>
				<verse number="6">وَختی اون مَردی عیسی ره دورِ راهِ جِم بَدیئه، دووِ هِمراه بییَمو و عیسیِ لینگ دَکِته.</verse>
				<verse number="7">وه شونگ بَکِشیه و بااوته: «ای عیسی، خِدائه متعالِ ریکا، مِ هِمراه چی کار دارنی؟ تِ ره خِدا ره قَسِم دِمبه مِ ره عِذاب نَدی!»</verse>
				<verse number="8">چوون عیسی دَییه وه ره گاته: «ای پلیدِ روح، این مَردیِ جِم بیرون بِرو!»</verse>
				<verse number="9">عیسی وه جِم بَپِرسیه: «تِ اسم چیه؟» وه بااوته: «مِ اسم لَشگَرِ؛ چوون اِما خَله زیادیمی.»</verse>
				<verse number="10">و عیسی ره خَله اِلتماس هاکارده که وِشونِ اون مَنطقهِ جِم بیرون نَکِنه.</verse>
				<verse number="11">اون دَورِ وَرِ تپه هائه سَر، یِتا گَتِ رَمه خی دَییه غذا خارده.</verse>
				<verse number="12">پلیدِ ارواح عیسی ره اِلتماس هاکاردِنه، بااوتِنه: «اِما ره خی هائه دِله بَفرِس؛ بییِل وِشونِ دِله بُوریم.»</verse>
				<verse number="13">عیسی وِشونِ اِجازه هِدا. پلید اِرواح بیرون بییَمونه و خی هائه دِله بُوردِنه. اون رَمهِ دِله حدودِ دِ هزارتا خی دَییه، خی ها تپهِ سَراشیبیِ جِم دریائه سَمت بوردِنه، اونِ دِله دَکِتِنه و اوه دِله غَرق بَینه.</verse>
				<verse number="14">خی گالِشون دَر بُوردِنه و این جَریانِ شَهر و روستائه دِله تَعریف هاکاردِنه، مَردِم هم بیرون بییَمونه تا اونچی اِتفاق دَکِته بییه ره بَوینِن.</verse>
				<verse number="15">وِشون عیسیِ پَلی بییَمونه و وَختی بَدینه اون دِو بَزو مَردی که قَبلاً اون لشگَرِ گرفتار بییه، اِسا لِواس دَپوشیه و عاقل اونجه نیشته، بَتِرسینه.</verse>
				<verse number="16">اونایی که این جَریانِ بَدیئه بینه، هر چی اون دِو بَزو مَردی و خی هائه وِسه اِتفاق دَکِته بییه ره، مَردِمِ وسه تَعریف هاکاردِنه.</verse>
				<verse number="17">اونا عیسی ره اِلتماس هاکاردِنه که وِشونِ مَنطقهِ جِم بیرون بُوره.</verse>
				<verse number="18">وَختی عیسی دَییه لَتکا سِوار بونِسه، اون مَردی که قَبلاً دِو بَزو بییه، عیسی ره خواهش تَمِنّا هاکارده وه هِمراه بُوره.</verse>
				<verse number="19">ولی عیسی اِجازه نِدا و وه ره بااوته: «سِره، شه رَفِقونِ پَلی بور و وِشونِ بار خِداوند تِ وِسه چی هاکارده و چی طی تِ ره رَحم هاکارده.»</verse>
				<verse number="20">اون مَردی هم بُورده و دِکاپولیسِ مَنطقهِ دِله اِعلام هاکارده که عیسی وه وسه چی هاکارده، تِمومِ مَردِم حیرون بَینه.</verse>
				<verse number="21">عیسی اَت کَش دییه لَتکائه هِمراه دَریائه اون دَس بُورده. دریالو، یَته خَله جَمیِّت وه دور جَمع ‌بَینه.</verse>
				<verse number="22">بعد یِتا از یَهودیونِ عِبادَتگاهِ رئیسون که وه اسم یایروس بییه، بییَمو و وَختی عیسی ره بَدیئه وه لینگ دَکِته</verse>
				<verse number="23">و خواهش تَمِنّائه هِمراه وه ره بااوته: «مِ کِچیکِ کیجا دَره مییِرنه. بِرو و شه دَسِ وه سَر بییِل تا شِفا بَیره و زِنده بَمونه.»</verse>
				<verse number="24">عیسی هم وه هِمراه بُورده. یَته خَله جَمیِّت هم عیسیِ دِمبال راه دَکِتِنه. وِشون هر طَرِفِ جِم، وه ره فِشار یاردِنه.</verse>
				<verse number="25">اونجه یِتا زِنا دَییه که دِوازَه سال خونریزی داشته.</verse>
				<verse number="26">وه طَبیبونِ دَسِ بِن خَله زَجر بَکِشیه و تِمومِ شه دارایی ره خَرج هاکارده بییه؛ ولی عوضِ این که بهتر بَووه، بَدتِر بَییه بییه.</verse>
				<verse number="27">این زِنا عیسیِ خَوِری بِشنُسه بییه، و جَمیِّت دِله بییَمو و عیسیِ دِمبالِ سَر وه قَوا ره دَس هاکارده.</verse>
				<verse number="28">چوون شه پَلی گاته: «اگه حَتّی وه قَوا ره هم دَس هاکانِم، شِفا گِرمه.»</verse>
				<verse number="29">دَرجا وه خونریزی قَطع بَییه و شه تَنِ دِله وه ره حالی بَییه که شه مریضیِ جِم شِفا بَییته.</verse>
				<verse number="30">عیسی دَرجا بِفَهمِسه که یِتا قِوَّت وه جِم بیرون بورده. پَس جَمیِّتِ دِله شه دورِ وَرِ هارِشیه و بَپِرسیه: «کی مِ قَوا ره دَس هاکارده؟»</verse>
				<verse number="31">وه شاگِردون وه ره بااوتِنه: «ویندی مَردِم هر طَرِفِ جِم تِ ره فِشار یارنِنه؛ اون وَخت گانی، کی مِ ره دَس هاکارده»</verse>
				<verse number="32">ولی عیسی شه دُورِ وَرِ اِشائه تا بَوینه کی این کارِ هاکارده.</verse>
				<verse number="33">پَس اون زِنا که دونِسه چی وه سَر بییَمو، تَرس و لَرزِ هِمراه بییَمو، عیسیِ لینگ دَکِته و تِمومِ حَییقَتِ وه ره بااوته.</verse>
				<verse number="34">عیسی وه ره بااوته: «کیجا، تِ ایمون تِ ره شِفا هِدا. بور به سِلامت و این مریضیِ جِم شِفا بَیر!»</verse>
				<verse number="35">عیسی هَمتی دَییه گَب زوئه که چَن نَفِر عِبادَتگاهِ رَئیسِ سِرهِ جِم بییَمونه و بااوتِنه: «تِ کیجا بَمِرده! دییه چه اِسّا ره زَحمِت دِنی؟»</verse>
				<verse number="36">ولی عیسی وَختی وِشونِ گَبِ بِشنُسه، عِبادَتگاهِ رَئیسِ بااوته: «نَتِرس! فِقَط ایمون دار.»</verse>
				<verse number="37">و اِجازه نِدا به جِز پِطرُس و یَعقوب و یَعقوبِ بِرار یوحنا، هیچ کیِ دییه وه دِمبال بُوره.</verse>
				<verse number="38">وَختی عِبادَتگاهِ رَئیسِ سِره بَرِسینه، عیسی بَدیئه اونجه قیامتِ و مَردِم بِلِندِ صِدائه هِمراه بِرمه زاری و موری کاندِنه.</verse>
				<verse number="39">پَس دِله بُورده و وِشونِ بااوته: «چه شونگ شیون و بِرمه زاری کاندینی؟ کیجا نَمِرده، بلکه بَخواته.»</verse>
				<verse number="40">وِشون عیسیِ سَر بَخِندِسِنه، ولی عیسی تِمومِ وِشونِ بیرون هاکارده و کیجائه پییِر مار و همین طی شاگردونی که وه هِمراه دَینه ره شه هِمراه بَییته و اونجه ای که کیجا دَییه، دِله بُورده.</verse>
				<verse number="41">عیسی کیجائه دَسِ بَییته و وه ره بااوته: «تالیتا کوم!» یعنی: «ای کِچیکِ کیجا، تِ ره گامبه پِرِس!»</verse>
				<verse number="42">اون دِوازه ساله کیجا دَرجا بِلِند بَییه و راه دَکِته. وِشون این اتّفاقِ جِم خَله بِهت هاکاردِنه.</verse>
				<verse number="43">عیسی وِشونِ قَدِغن هاکارده که نییِلِن هیچ کی این اِتّفاقِ جِم خَوِردار بَووه، و وِشونِ بااوته که اون کیجا ره یه چی هادِن بَخُره.</verse>
			</chapter>
			<chapter number="6">
				<verse number="1">عیسی اونجه جِم بورده و شه شَهر بَییَمو، شاگِردون هم وه دِمبال بوردِنه.</verse>
				<verse number="2">عیسی یَهودیونِ مِقدَّسِ شنبه، عِبادَتگاهِ دِله بورده و اونجه تَعلیم دائه. خَیلیا وَختی وه گَبِ اِشنُسِنه بِهت کاردِنه و گاتِنه: «این مَردی اینا ره کجه جِم به دَس بیارده؟ این چه حِکمتیِ که وه ره هِدا بَییه؟ این چه معجزاتیِ که وه اِنجام دِنه؟</verse>
				<verse number="3">مَگه وه هَمون نَجّار نییه؟ مَگه مریِمِ ریکا نییه؟ مگه یَعقوب و یوشا و یَهودا و شَمعونِ بِرار نییه؟ مَگه وه خواخرون اینجه، اَمه میون زِندِگی نَکاندِنه؟» اینِ وِسه عیسیِ جِم نارِحت بَینه.</verse>
				<verse number="4">عیسی وِشونِ بااوته: «یِتا پِیغَمبِرِ هر جا حِرمت اییِلنِنه به جِز شه شَهر و شه فامیلون و شه خانوادهِ دِله!»</verse>
				<verse number="5">عیسی نَتونِسه اونجه هیچ معجزه‌ای هاکانه، به جِز این که شه دَسِ چَن تا مَریضِ سَر بییِشته و وِشونِ شِفا هِدا.</verse>
				<verse number="6">وه وِشونِ بی‌ایمونیِ جِم تَعجِّب هاکارده بییه. بعد، عیسی اون مَنطقهِ روستاهائه دِله گِردِسه و مَردِمِ تَعلیم دائه.</verse>
				<verse number="7">عیسی شه دِوازَه شاگردِ صدا هاکارده و اونا ره دِتا دِتا بَفرِسیه و وِشونِ قِدرت و اختیار هِدا تا پلیدِ اِرواح ره مَردِمِ جِم بیرون هاکانِن.</verse>
				<verse number="8">عیسی وِشونِ قَدِغَن هاکارده تا: «سَفِرِ وِسه، هیچی به جِز یِتا دَسِ چو شه هِمراه نَیرِن؛ نا نون، نا کِلوار و نا شه کَمِر قِیشِ دِله، پول.</verse>
				<verse number="9">شه لینگِ کوش دَکِنین، ولی اضافی جِمه نَکِنین.</verse>
				<verse number="10">عیسی اَی هم وِشونِ بااوته وَختی یِتا سِره دِله شونِنی تا وَختی اون مَحَلِ دِله دَرِنی، اون سِره دِله بَمونین.</verse>
				<verse number="11">و اگه جایی شِما ره قَبول نَکاردِنه، یا شِمه گَبِ گوش نِدانه، وَختی اونجه جِم شونِنی شه لینگِ گردِ خاکِ بَتِکونین، تا علیه وِشون یِتا شِهادت بوئه که خِدا وِشونِ مجازات کانده.»</verse>
				<verse number="12">پَس وِشون بُوردِنه، مَردِمِ اِعلام کاردِنه که وِنه تووبه هاکانِن.</verse>
				<verse number="13">وِشون یَته خَله دِوها ره مَردِمِ جِم بیرون هاکاردِنه و یَته خَله مریضونِ راغونِ هِمراه مَسح هاکاردِنه و شِفا هِدانه.</verse>
				<verse number="14">این جریان هیرودیسِ پادشاهِ گوش بَرِسیه، چوون عیسیِ آوازه همه جا دَپیته بییه. بَعضی از مَردِم گاتِنه: «این مَردی هَمون یحییِ تعمیددهِندئه که مِردِه هائه جِم زِنده بَییه. همینِ وِسه تونده این طی معجزاتی هاکانه.»</verse>
				<verse number="15">بَقیه گاتِنه: «‌ایلیائه پِغَمبِرِ.» بعضیا هم گاتِنه: «وه یِتا پیغَمبِر، قدیمی پیغمبِرونِ واریِ.»</verse>
				<verse number="16">ولی وَختی هیرودیس اینِ بِشنُسه، بااوته: «این هَمون یحییِ که مِن وه کَلّه ره وه تَنِ جِم سیوا هاکاردِمه و اَلان مِردِه هائه جِم زِنده بَییه!»</verse>
				<verse number="17">چوون هیرودیس بییه که دَستور هِدا یحیی ره بَیرِن و وه ره دَوِندِن و زِندونِ دِله دِم هادِن. هیرودیس این کارِ هیرودیائه خاطِری هاکارده بییه. هیرودیا، قبلتر فیلیپُسِ زِنا بییه که اَلان هیرودیس وه هِمراه آروسی هاکارده بییه.</verse>
				<verse number="18">چوون یحیی هیرودیسِ بااوته بییه: «حلال نییه تِ شه بِرار زَنِ هِمراه دَووی.»</verse>
				<verse number="19">پَس هیرودیا یحیی جِم کینه داشته و خواسه وه ره بَکوشه، ولی نَتونِسه.</verse>
				<verse number="20">چوون هیرودیس یحییِ جِم تَرسیه، چوون که دونِسه یحیی صالح و مِقدَّسِ مَردیه، اینِ وِسه بییه که وه جِم محافظت کارده. هر وَخت یحییِ گَبِ اِشنُسه، خَله پریشون بونِسه. ولی هَمتی هم خِشالیِ هِمراه وه گَب ها ره گوش دائه.</verse>
				<verse number="21">هیرودیا سَرآخِر یِتا فرصت پی دا هاکارده. هیرودیس شه زاد روزِ وِسه یِتا مهمونی بَییته و درباریون و شه لشگرِ فرماندهون و جَلیلِ مَنطقهِ گَت گَتِ ها ره دَعوِت هاکارده.</verse>
				<verse number="22">هیرودیائه کیجا مَجلسِ دِله بییَمو و سِما هاکارده و هیرودیس و وه مِهمونونِ خِشال هاکارده. اون وَخت پادشاه کیجا ره بااوته: «هر چی دوس دارنی مِ جِم بِخواه که تِ ره دِمبه.»</verse>
				<verse number="23">وه قَسِم بَخُرده و کیجا ره بااوته: «هر چی مِ جِم بِخوائی، تِ ره دِمبه، حَتَّی اگه مِ مَملِکَتِ نصفِ هم بِخوائی، تِ ره دِمبه.»</verse>
				<verse number="24">کیجا بیرون بُورده و شه مارِ بااوته: «چی بارِم؟» وه مار بااوته: «بار یحییِ تعمیددهِندهِ کَلّه ره خوامبه.»</verse>
				<verse number="25">کیجا دَرجا عَجِلهِ هِمراه پادشاه پَلی بَردَگِردِسه و بااوته: تِ جِم خوامبه اَلان یحییِ تعمیددهِندهِ کَلّه ره یِتا مَجمِهِ دِله مِ ره هادی.»</verse>
				<verse number="26">پادشاه خَله نارِحَت بَییه، ولی شه قَسِمِ خاطِری و شه مهمونونِ حِرمتِ وِسه نِخواسه کیجائه خواسه ره رَد هاکانه.</verse>
				<verse number="27">پادشاه دَرجا یِتا جَلادِ بَفرِسیه و دَستور هِدا یحییِ کَلّه ره بیاره. جَلاد بُورده، زِندونِ دِله یحییِ کَلّه ره وه تَنِ جِم سیوا هاکارده</verse>
				<verse number="28">و وه کلّه ره یِتا مَجمِهِ دِله بیارده و کیجا ره هِدا. کیجا هم اونِ شه مارِ هِدا.</verse>
				<verse number="29">وَختی یحییِ شاگِردون اینِ بِشنُسِنه، بییَمونه و وه جِنازه ره بَییتِنه و مقبرهِ دِله بییِشتِنه.</verse>
				<verse number="30">رَسولون، عیسی پَلی بَردَگِردِسِنه و هر چی که هاکارده بینه و تَعلیم هِدا بینه ره وه ره بااوتِنه.</verse>
				<verse number="31">عیسی وِشونِ بااوته: «مِ هِمراه یِتا خَلوِت جا بِئین و اَت کم له بورین.» چوون اَنده مَردِم اییَمونه و شینه که وِشون حَتَّی نَتونِسِنه هیچی بَخُرِن.</verse>
				<verse number="32">پَس تیناری، لَتکائه هِمراه یِتا خَلوِتِ جا، بوردِنه.</verse>
				<verse number="33">ولی وَختی دَینه شینه، خَیلیا وِشونِ بَدینه و بِشناسینه. و مَردِم تِمومِ شهرهائه جِم پیاده اون محلِ سَمت دوو بَییتِنه و وِشونِ جِم قبلتر اونجه بَرِسینه.</verse>
				<verse number="34">وَختی عیسی لتکائه جِم جِر بییَمو، یَته خَله جَمیِّت بَدیئه و وه دِل، وِشونِ وِسه بَسوته، چوون بی چپونِ گُسفِنِ واری بینه. پَس خَله چیا ره وِشونِ تَعلیم هِدا.</verse>
				<verse number="35">نزیکِ نِماشون، وه شاگِردون وه پَلی بییَمونه و بااوتِنه: «اینجه دورِ جائه و دَره شو بونه.</verse>
				<verse number="36">مَردِمِ راهی هاکان تا دُورِ ورِ زِمین و روستاهائه دِله بورِن و یه چی شه بَخُردِنه وسه بَخرینِن.»</verse>
				<verse number="37">ولی عیسی وِشونِ بااوته: «شِما شه یه چی وِشونِ هادین تا بَخُرِن.» بااوتِنه: «خوانی بُوریم و دویست دینارِ اِندا نون بَخرینیم و وِشونِ هادیم تا بَخُرِن؟»</verse>
				<verse number="38">عیسی وِشونِ بااوته: «چَن تا نون دارنِنی؟ بورین و هارِشین.» وِشون بعد از اینکه خَوِر بَییتِنه بااوتِنه: «پِنج تا نون و دِتا مائی.»</verse>
				<verse number="39">بعد عیسی شه شاگِردونِ دستور هِدا تا تِمومِ مَردِمِ دَسه دَسه هاکانِن و سبزه سَر هِنیشانِن.</verse>
				<verse number="40">این طی شاگِردون، مَردِمِ صد تایی و پِنجاه تایی دَسه هائه دِله، بِنهِ سَر هِنیشانینه.</verse>
				<verse number="41">بعد عیسی پِنج تا نون و دِ تا مائی ره بَییته و آسمونِ هارِشیه و شکر هاکارده. نونا ره تیکه هاکارده و شه شاگِردونِ هِدا تا مَردِمِ پَلی بییِلِّن؛ دِتا مائی ره هم همهِ میون رَسِد هاکارده.</verse>
				<verse number="42">همهِ وِشون بَخُردِنه و سیر بَینه،</verse>
				<verse number="43">وَختی شاگِردون اضافی بییَمو نون تیکه و خِرده مائی ها ره جَمع هاکاردِنه، دِوازَه تا زَمبیل پِر بَییه.</verse>
				<verse number="44">اون مَردا که نون بَخُردِنه پَنج هِزار نَفِر بینه.</verse>
				<verse number="45">دَرجا عیسی شه شاگردونِ بَفرِسیه تا هَمون طی که وه جَمیِّتِ مِرخص کانده، یِتا لتکا سِوار بَووِن و قبل از وه بِیت‌صِیْدائه شَهر که دریائه اون دَس بییه، بورِن.</verse>
				<verse number="46">عیسی بَعدِ از اینکه جَمیِّتِ راهی هاکارده، شه کوهِ سَر بُورده تا دِعا هاکانه.</verse>
				<verse number="47">وَختی شو بَییه، لتکا دریائه میون بَرِسیه و عیسی خِشکیِ دِله تینا بییه.</verse>
				<verse number="48">عیسی بَدیئه که شاگِردون زَحمِتِ هِمراه پارو زَندِنه، چوون بَرعکسِ وا زوئه. حدودِ ساعت سه نصفِ شو، عیسی هَمون طی که دریائه سَر راه شیه وِشونِ سَمت بُورده و خواسه اونائه وَرِ جِم رَد بَووه.</verse>
				<verse number="49">ولی وَختی شاگِردون عیسی ره بَدینه که دریائه سَر راه شونه، گمون هاکاردِنه یِتا روحِ و داد بَزونه،</verse>
				<verse number="50">چوون تِمومِ وِشون وه بَدیئنِ جِم وحشِت هاکارده بینه. ولی عیسی دَرجا وِشونِ هِمراه گَب بَزو و بااوته: «هُل نَخُرین، مِنِمه. نَتِرسین!»</verse>
				<verse number="51">بعد لتکائه دِله، وِشونِ پَلی بُورده و وا اِیست هاکارده. وِشون بَد جور بِهت هاکارده بینه</verse>
				<verse number="52">چوون نونائه معجِزِه ره نِفَهمِسه بینه، بلکه وِشونِ دِل سَنگ بَییه بییه.</verse>
				<verse number="53">وَختی اوهِ اون دَس بَرِسینه، جِنیسارِتِ مِلکِ دِله بییَمونه و همونجه لنگر دم هِدانه.</verse>
				<verse number="54">وَختی لَتکائه جِم جِر بییَمونه، مَردِم دَرجا عیسی ره بِشناسینه</verse>
				<verse number="55">وِشون دوو بَییتِنه و تِمومِ اون مَنطقهِ دِله بوردِنه و مرِیضونِ وِشونِ لائه هِمراه، هرجا که اِشنُسِنه عیسی اونجه دَره، وَردِنه.</verse>
				<verse number="56">عیسی هر روستا و شَهر و زِمینِ سَر که شیه، مَردِم، مریضونِ میدونائه سَر اییِشتِنه و وه جِم خواهش تَمِنّا کاردِنه که اِجازه هاده تا مریضون فِقَط وه قَوائه تِکِ دَس بَزِنِن؛ و هر کی دَس کارده، شِفا گِته.</verse>
			</chapter>
			<chapter number="7">
				<verse number="1">عُلِمائه فِرقه فریسی، بَعضی از توراتِ مَلّمونِ هِمراه که اورشَلیمِ شَهرِ جِم بییَمو بینه، عیسی پَلی، جَمع بَینه</verse>
				<verse number="2">وِشون بَدینه که عیسیِ بَعضی از شاگِردون نَجسِ دَسِ هِمراه، یعنی نَشسه دَسِ هِمراه، غِذا خوارنِنه.</verse>
				<verse number="3">فریسیون و تِمومِ یَهودیون، طِبق مشایخِ رَسم و رسوم، تا شه دسِ خوار نَشورِن، غِذا نَخارنِنه.</verse>
				<verse number="4">وَختی بازارِ جِم اِنِنه، تا دَشور بَشور نَکِنِن هیچی نَخارنِنه. همین طی هم خَله رَسم و رسومائه دییه ره هم انجام دِنِنه، مثلِ پیاله، لَوه، مِرسی کاس کَچه و میزِ بَشُسِنه.</verse>
				<verse number="5">فریسیون و توراتِ مَلِّمون عیسی جِم بَپِرسینه: «چه تِ شاگِردون طبقِ مشایخِ رَسم و رسوم رِفتار نَکاندِنه و نَجِسِ دَسائه هِمراه غِذا خارنِنه؟»</verse>
				<verse number="6">عیسی وِشونِ بااوته: «اِشَعیائه پیغَمبِر شِما دِرویونِ وِسه چَنده خوار پیشگویی هاکارده! هَمون طی که بَنوِشته بَییه، «‌”این قوم شه زوونِ هِمراه مِ ره حِرمت اییِلنِنه، ولی وِشونِ دِل مِ جِم دُورِ.</verse>
				<verse number="7">وِشون بی خودی مِ ره پَرَسش کاندنه، و وِشونِ تَعلیم فِقَط اِنسانِ حِکمِ.“</verse>
				<verse number="8">شِما خِدائه حِکمِ وِل کاندینی و آدِمِ رَسمِ و رسومِ کَش بَچِسبِسنی.»</verse>
				<verse number="9">و وِشونِ بااوته: «شِما زِرنگیِ هِمراه خِدائه حِکمِ رَد کاندینی تا شه رَسم و رسومِ دارین!</verse>
				<verse number="10">چوون موسی بااوته، ”شه پییِر مارِ اِحترام بییِل،“ و ”هر‌ کی شه پییِر مارِ ناسزا باره، حَتماً وِنه وه ره بَکوشِن“</verse>
				<verse number="11">ولی شِما گانِنی اگه یه نَفِر شه پییِر مارِ باره: ”هر کُمِکی که شِما ره وِنه هاکانِم، خِدائه کارِ وِسه وَقف هاکاردِمه</verse>
				<verse number="12">این طی دییه شِما نییِلنِنی وه هیچ کاری شه پییِر مارِ وِسه هاکانه.</verse>
				<verse number="13">این طی شِما شه رَسم و رسومِ هِمراه، که اونا ره بَقیه ره هم گانِنی، خِدائه کِلامِ نَدید گِرنِنی و خَله این طی کارا کاندینی.»</verse>
				<verse number="14">عیسی اَت کَش دییه مَردِمِ شه پَلی صدا هاکارده و وِشونِ بااوته: «شِما همه مِ گَبِ گوش هادین و اینِ بِفَهمین:</verse>
				<verse number="15">هیچی دَنییه که بیرونِ جِم آدِمیِ وجودِ دِله بوره و بَتونه وه ره نَجس هاکانه، بلکه اون چیایی که آدِمیِ وجودِ جِم بیرون اِنه، وه ره نَجِس کانده. [</verse>
				<verse number="16">هر‌ کی گوش شِنِوا دارنه، بِشنُئه!]»</verse>
				<verse number="17">عیسی بعد از اون که جَمیِّتِ ترک هاکارده و سِره بییَمو، وه شاگِردون اون مَثِلِ مَعنی ره وه جِم بَپِرسینه.</verse>
				<verse number="18">عیسی وِشونِ بااوته: «شِما هم نِفَهمِنِنی؟ مگه نَدوندِنی اونچی که بیرونِ جِم آدِمیِ وجودِ دِله اِنه، نَتونده وه ره نَجس هاکانه؟</verse>
				<verse number="19">چوون وه دلِ دِله نَشونه، بلکه وه اِشکِم دِله شونه و بعد دَفع بونه.» عیسی شه این گَبِ هِمراه، بااوته که تِمومِ غِذاها پاکِنه.</verse>
				<verse number="20">عیسی بااوته: «اونچی آدِمیِ وجودِ جِم بیرون اِنه، اونِ که آدِمی ره نَجِس کانده.</verse>
				<verse number="21">چوون آدِمیِ وجود و دلِ جِم هَسه که: پلیدِ خیال، فاسِقی، دِزّی، قتل، زِنا هاکاردِن،</verse>
				<verse number="22">طِمَع، شِرارَت، حیله، هرزگی، حَسودی، تِهمَت، غرور و نِفَهمی بیرون اِنه.</verse>
				<verse number="23">تِمومِ این بَدِ چیائه که آدِمیِ وجودِ جِم بیرون اِنه و وه ره نَجِس کانده.»</verse>
				<verse number="24">عیسی اونجه ره ترک هاکارده و صور و صیدونِ مَنطقه بورده، یِتا سِره دِله بُورده؛ و نِخواسه هیچ کی خَوِردار بَووه. ولی اَی هم نَتونِسه شه ره جا هاده.</verse>
				<verse number="25">یِتا زنا که وه کِچیکِ کیجا پلیدِ روح داشته، وَختی عیسی خَوِری بِشنُسه، دَرجا بییَمو و عیسیِ لینگ دَکِته.</verse>
				<verse number="26">اون زِنا غیرِ یهودی و فینیقیهِ سوریهِ جِم بییه. وه عیسی ره اِلتماس هاکارده که دِوِ وه کیجائه جِم بیرون هاکانه.</verse>
				<verse number="27">عیسی اون زِنا ره بااوته: «بییِل اَوِّل وَچون سیر بَووِن، چوون دِرِس نییه وَچونِ نونِ بَیریم و سکائه جلو دِم هادیم.»</verse>
				<verse number="28">ولی اون زِنا عیسی ره بااوته: «اَره، آقا، ولی حَتَّی سکا هم خِرده چیایی که وَچونِ سِفرهِ جِم کَلِنه ره خوارنِنه.»</verse>
				<verse number="29">عیسی اون زِنا ره بااوته: «تِ این گَبِ خاطِری، بور که دِو تِ کیجائه جِم بیرون بییَمو!»</verse>
				<verse number="30">اون زِنا شه سِره بورده و بَدیئه وه وچه لا دِله دراز بَکِشیه و دِو وه جِم بیرون بُورده.</verse>
				<verse number="31">بعد عیسی صورِ مَنطقه جِم بَردَگِردِسه و صیدونِ راهِ جِم، جَلیلِ دریا بُورده. وه دِکاپولیسِ مَنطقهِ جِم دَییه رَد بونِسه.</verse>
				<verse number="32">اونجه یِتا مَردی ره عیسی پَلی بیاردِنه که هم غول بییه و هم وه زِوون گِته. وِشون عیسی ره اِلتماس هاکاردِنه شه دَسِ اون مَردیِ سَر بییِلّه.</verse>
				<verse number="33">عیسی اون مَردی ره جَمیِّتِ جِم بیرون بَکِشیه، یِتا گوشه بَوِرده و شه انگوسِ وه دِتا گوشِ دِله بییِشته. بعد خِلّیک دِم هِدا و اون مَردیِ زِوونِ کَش بَزو.</verse>
				<verse number="34">عیسی آسمونِ هارِشیه، یِتا آه بَکِشیه و اون مَردی ره بااوته: «‌اِفّاتاح!» - یعنی «واز بَواش!»</verse>
				<verse number="35">دَرجا اون مَردیِ گوش واز بَییه و وه زِوون راه دَکِته و راحت گَب بَزو.</verse>
				<verse number="36">عیسی وِشونِ قَدِغَن هاکارده که این جَریانِ هیچ کَسِ پَلی نارِن. ولی هر چی ویشتر وِشونِ قَدِغَن کارده، ویشتر این جَریانِ جِم گَب زونه.</verse>
				<verse number="37">مَردِم که خَله بِهت هاکارده بینه، گاتِنه: «هر کاری هاکارده، خوارِ؛ وه حَتَّی غولائه گوش و لالائه زِوونِ واز کانده»</verse>
			</chapter>
			<chapter number="8">
				<verse number="1">هَمون روزا ، اَی یَته خَله جَمیِّت عیسیِ دور جَمع بَینه و چوون هیچی بَخُردِنه وسه نِداشتنه، عیسی شه شاگردونِ شه پَلی صدا هاکارده و وِشونِ بااوته:</verse>
				<verse number="2">«مِ دِل این جَمیِّتِ وِسه سوزِنه، چوون اَلان سه روزِ مِ هِمراه دَرِنه و بَخُردِنه وِسه هیچی نِدارنِنه.</verse>
				<verse number="3">اگه وِشونِ وِشنا راهی هاکانِم تا شه سِره بورِن، راهِ دِله ضَعف کاندِنه، وِشونِ جِم بَعضیا دورِ راهِ جِم بییَمونه.»</verse>
				<verse number="4">شاگِردون وه جِواب بااوتِنه: «چه طی یه نَفِر تونده این دورِ جائه دِله، این مَردِمِ سیر هاکاردِنِ وِسه نون فِراهم هاکانه؟»</verse>
				<verse number="5">عیسی وِشونِ جِم بَپِرسیه: «چَن تا نون دارنِنی؟» بااوتِنه: «هَفت تا.»</verse>
				<verse number="6">عیسی جَمیِّتِ دَستور هِدا تا بِنهِ سَر هِنیشِن. بعد، هَفت تا نونِ بَییته و بعد از شِکر هاکاردِن، تیکه هاکارده، شه شاگردونِ هِدا تا مَردِمِ پلی بییِلِّن؛ و شاگِردون هم اونا ره جَمیِّتِ پلی بییِشتِنه.</verse>
				<verse number="7">وِشون چَن تا کِچیکِ مائی هم داشتِنه. عیسی اونا ره بَرکَت هِدا و بااوته تا اونا ره هم مَردِمِ پلی بییِلِّن.</verse>
				<verse number="8">همه بَخُردِنه و سیر بَینه و هَفت تا زَمبیل پِر، خِرده چیا جَمع هاکاردِنه.</verse>
				<verse number="9">اونجه حدودِ چهار هزار نَفِر دَیینه. بعد عیسی جَمیِّتِ مِرخَص هاکارده</verse>
				<verse number="10">و دَرجا شه شاگردونِ هِمراه لتکا سِوار بَییه و دَلمانوتَهِ مَنطقه بُورده.</verse>
				<verse number="11">علمائه فِرقه فَریسی عیسی پَلی بییَمونه و بَحث هاکاردِنِ وه هِمراه شروع هاکاردِنه. وِشون عیسیِ آزمود هاکاردِنِ وِسه، وه جِم یِتا آسِمونی نِشونه بَخواسِنه.</verse>
				<verse number="12">عیسی شه دلِ جِم یِتا آه بَکِشیه و بااوته: «چه این نَسل نِشونهِ دِمبال دَرِنه؟ حَییقَتاً، شِما ره گامبه، این نَسلِ هیچ نِشونه ای هِدا نَوونه.»</verse>
				<verse number="13">بعد وِشونِ جِم سیوا بَییه و اَی لتکا سِوار بَییه، اوهِ اون دَس بُورده.</verse>
				<verse number="14">شاگِردون یاد هاکارده بینه شه هِمراه نون بَیرِن، و لتکائه دِله یِتا نون ویشتر نِداشتنه.</verse>
				<verse number="15">عیسی وِشونِ گوشزد هاکارده و بااوته: «مِواظِب بویئن، فَریسیون و هیرودیسِ خمیرمایهِ جِم دوری هاکانین.»</verse>
				<verse number="16">پَس شاگِردون اینِ خَوِری که نون نِدارننه هَمدییه هِمراه بحث هاکاردِنِ شروع هاکاردِنه.»</verse>
				<verse number="17">عیسی که اینِ دونِسه، وِشونِ بااوته: «چه اینِ خَوِری که نون نِدارنِنی هَمدییهِ هِمراه بَحث کاندینی؟ هَمتی هم نَدوندِنی و نِفَهمِنِنی؟ مگه شِمه دِل سَنگِ؟</verse>
				<verse number="18">چش دارنِنی و نَویندِنی؟ گوش دارنِنی و نِشنُنِنی؟ مگه یاد هاکاردینی؟</verse>
				<verse number="19">وَختی اون پَنج هزار نَفِرِ غِذا هِدامه، چَن تا زَمبیل پِر، خِرده چیا جَمع هاکاردینی؟» بااوتِنه: «دِوازده تا زَمبیل.»</verse>
				<verse number="20">«و وَختی اون چهار هزار نَفِرِ غِذا هِدامه، چَن تا زَمبیل پِر، خِرده چیا جَمع هاکاردینی؟» بااوتِنه: «هَفت تا زَمبیل.»</verse>
				<verse number="21">عیسی وِشونِ بااوته: «هَمتی هم نِفَهمِنِنی؟»</verse>
				<verse number="22">وَختی وِشون بِیت‌صِیْدائه شَهرِ دِله بَرِسینه، چَن نَفِر یِتا کورِ مَردی ره عیسی پَلی بیاردِنه، وه ره اِلتماس هاکاردِنه وه سَر دَس بییِلّه.</verse>
				<verse number="23">عیسی اون کورِ مَردیِ دَسِ بَییته و وه ره روستائه جِم بیرون بَوِرده. بعد وه چِشِ سَر خِلیک دِم هِدا و شه دَسا ره اون مَردیِ سَر بییِشته و وه جِم بَپِرسیه: «هیچی ویندی؟»</verse>
				<verse number="24">اون مَردی شه سَرِ بِلِند هاکارده و بااوته: «مَردِمِ ویمبه، ولی دارایی وارینه که راه شونِنه.»</verse>
				<verse number="25">پَس عیسی اَت کَش دییه شه دَسا ره وه چِشِ سَر بییِشته. و اون مَردیِ چشِ واز هاکارده و وه چِش سو دَکِته و همه چی ره خوار ویندِسه.</verse>
				<verse number="26">عیسی اون مَردی ره سِره راهی هاکارده و بااوته: «حَتَّی اون روستائه دِله هم نَشو.»</verse>
				<verse number="27">عیسی شه شاگِردونِ هِمراه قیصریۀ فیلیپیِ دورِ وَرِ روستاها بُورده. راهِ دِله، شه شاگِردونِ جِم بَپِرسیه: «مَردِمِ نَظِر مِن کیمه؟»</verse>
				<verse number="28">وِشون بااوتِنه: «بعضیا گانِنه یحییِ تعمیددهِنده هَسی، بعضیا گانِنه اِیلیائه پیغمبِری و بَعضی دییه هم گانِنه یِتا از پِیغمبِرونی.»</verse>
				<verse number="29">عیسی وِشونِ جِم بَپِرسیه: «ولی شِما گانِنی مِن کیمه؟» پِطرُس جِواب هِدا: «تِ مَسیحِ موعودی.»</verse>
				<verse number="30">عیسی وِشونِ بَدجور قدغن هاکارده که وه خَوِری هیچ کَسِ پَلی هیچی نارِن.</verse>
				<verse number="31">اون وَخت عیسی شِروع هاکارده وِشونِ تَعلیم هِدائِن که وِنه اِنسانِ ریکا خَله عذاب بَکِشه و مَشایخ و مَعبِدِ گَت گَتِ کاهِنون و توراتِ مَلِّمون وه ره رَد هاکانِن، وِنه وه ره بَکوشِن و بعد از سه روز اَی زنده بَووه.</verse>
				<verse number="32">عیسی این گَبِ واضح وِشونِ بااوته، پِطرُس وه ره یِتا گوشه بَوِرده و شِروع هاکارده وه ره تَشِر بَزوئِن.</verse>
				<verse number="33">ولی عیسی بَردَگِردِسه، شه شاگِردونِ هارِشیه و پِطرُسِ تَشِر بَزوئه و بااوته: «ای شیطان! مِ جِم دور بَواش، چوون تِ فکر و خیال، آدِمیِ جِم هَسه، نا خِدائه جِم.»</verse>
				<verse number="34">عیسی جَمیِّتِ، شه شاگِردونِ هِمراه شه پَلی صدا هاکارده و وِشونِ بااوته: «اگه کِسی بِخوائه مِ دِمبال بیِّه، وِنه شه جانِ جِم بگذِره، شه صلیبِ بَیره و مِ دِمبال بِیِّه.</verse>
				<verse number="35">چوون هر کی بِخوائه شه جانِ نِجات هاده، اونِ از دَس دِنه؛ ولی هر کی مِ خاطِری و اِنجیلِ خاطِری شه جانِ از دَس هاده، اونِ نِجات دِنه.</verse>
				<verse number="36">آدِمیِ وِسه چه نَفعی دارنه تِمومِ دِنیا ره داره ولی شه جانِ از دَس هاده؟</verse>
				<verse number="37">آدِم شه جانِ عَوِض چی تونده هاده؟</verse>
				<verse number="38">چوون هر کی این زِناکار و گِناهکارِ نَسلِ دِله مِ جِم و مِ گَبائه جِم عار داره، اِنسانِ ریکا هم وَختی که شه آسِمونی پییِرِ جِلالِ دِله، مِقدَّسِ فرشته هائه هِمراه بِیِّه، اون آدِمِ جِم عار داره.»</verse>
			</chapter>
			<chapter number="9">
				<verse number="1">عیسی اَی هم جَمیَّت و شه شاگِردونِ بااوته: «حَییقَتاً، شِما ره گامبه، بعضیا اینجه اِیست هاکاردِنه که تا نَوینِن خِدائه پادشاهی، قِوَّتِ هِمراه بییَمو، نَمیرنِنه.»</verse>
				<verse number="2">شیش روز دییه، عیسی، پِطرُس و یَعقوب و یوحنا ره بَییته و وِشونِ شه هِمراه یِتا بِلَندِ کوهِ سَر بَوِرده تا تینا دَووِن. اونجه، وِشونِ چِشِ پَلی، وه دیمِ بَردَگِردِسه.</verse>
				<verse number="3">وه جِمه برق زوئه و خَله اِسبه بَییه، جوری که دِنیائه دِله هیچ کی نَتونده یِتا جِمه ره این طی اِسبه هاکانه.</verse>
				<verse number="4">اونجه، اِیلیا و موسیِ پِیغمبِر وِشونِ چِشِ پَلی ظاهر بَینه و عیسیِ هِمراه دَینه گَب زونه.</verse>
				<verse number="5">پِطرُس عیسی ره بااوته: «اِسّا، چَنده خوارِ اِما اینجه دَرِمبی. بییِل سه تا سایبون بَسازیم، یِتا تِ وِسه، یِتا موسی و یِتا هم اِیلیائه وِسه.»</verse>
				<verse number="6">پِطرُس نَدونِسه چی باره، چوون وِشون خَله بَتِرسی بینه.</verse>
				<verse number="7">بعد یِتا اَبر وِشونِ سَرِ وَر سایه دِم هِدا و یِتا صِدا اَبرِ جِم بییَمو که، «این مِ عزیزِ ریکائه، وه گَبِ گوش هادین.»</verse>
				<verse number="8">یهویی وَختی شه دورِ وَرِ هارِشینه، به جِز عیسی کَس دییه ره شه پَلی نَدینه.</verse>
				<verse number="9">وَختی کوهِ جِم جِر اییَمونه، عیسی وِشونِ دَستور هِدا اونچیِ که بَدینه ره هیچ کَسِ وِسه نارِن تا وَختی که اِنسانِ ریکا، مِرده هائه جِم زنده بَووه.</verse>
				<verse number="10">وِشون این جَریانِ شه پَلی داشتِنه، ولی هَمدییهِ جِم پِرسینه: «مِرده هائه جِم زنده بَیِّن» یعنی چی.</verse>
				<verse number="11">وِشون عیسی جِم بَپِرسینه: «چه توراتِ مَلِّمون گانِنه اَوِّل وِنه اِیلیائه پِیغَمبِر بِیّه؟»</verse>
				<verse number="12">عیسی بااوته: «البته که اَوِّل اِیلیا اِنه تا همه چی ره اَوِّلِ واری دِرِس هاکانه. ولی چه مِقدَّسِ بَنوِشته هائه دِله بَنوِشته بَییه انسان ریکا وِنه خَله زَجر بَکِشه و وه هِمراه بَد رِفتاری هاکانِن؟</verse>
				<verse number="13">ولی مِن شِما ره گامبه که اِیلیا، بییَموئه و وِشون هر چی خواسِنه وه هِمراه هاکاردِنه، دِرِس هَمون طی که وه خَوِری بَنوِشته بَییه.»</verse>
				<verse number="14">وَختی وِشون بَقیه شاگِردونِ پَلی بَرِسینه، بَدینه یَته خَله جَمیِّتِ وِشونِ دور اِیست هاکاردِنه و توراتِ مَلِّمون هم وِشونِ هِمراه بَحث کاندنه.</verse>
				<verse number="15">جَمیِّت تا عیسی ره بَدینه، همه تَعَجِّب هاکاردِنه و دووِ هِمراه عیسی پَلی بییَمونه و وه ره سِلام هاکاردِنه.</verse>
				<verse number="16">عیسی وِشونِ جِم بَپِرسیه: «هَمدییهِ هِمراه چی بَحث کاندینی؟»</verse>
				<verse number="17">یِتا مَردی جَمیِّتِ دِله جِواب هِدا: «اِسّا، مِن شه ریکا ره تِ پَلی بیاردِمه. چوون وه یِتا پلیدِ روحِ گرفتارِ که اون روح وه ره لال کانده.</verse>
				<verse number="18">روح وَختی وه ره گِرنه، وه ره بِنه زَنده، جوری که وه دِهون کَف کانده، وه دَندونا قفل و وه تَن خِشک بونه. تِ شاگردونِ جِم بَخواسِمه اون روحِ مِ ریکائه جِم بیرون هاکانِن، ولی نَتونِسِنه.»</verse>
				<verse number="19">عیسی وِشونِ جِواب بااوته: «ای بی ایمونِ نَسل، تا کی وِنه شِمه هِمراه دَووم؟ تا کی وِنه شِما ره تِحَمُّل هاکانِم؟ وه ره مِ پَلی بیارین.»</verse>
				<verse number="20">وِشون ریکا ره عیسی پَلی بیاردِنه. اون روح وَختی عیسی ره بَدیئه، دَرجا ریکا ره غشگری دِم هِدا، ریکا بنه سَر دَکِته و هَمون طی که وه دِهون کَف کارده، خاکِ سَر غلت خارده.</verse>
				<verse number="21">عیسی ریکائه پییِرِ جِم بَپِرسیه: «چَن وَختِ این طیِ؟» جِواب هِدا: «از وَچِگی.</verse>
				<verse number="22">این روح چَن کَش وه ره تَش و اوهِ دِله دِم هِدا تا وه ره نابود هاکانه. اگه توندی اِما ره رَحم هاکان و کُمِک هاکان.»</verse>
				<verse number="23">عیسی بااوته: «اگه توندی؟ اونی وِسه که ایمون دارنه همه چی ممکنه.»</verse>
				<verse number="24">اون ریکائه پییِر دَرجا بِلِندِ صِدائه هِمراه بااوته: «ایمون دارمه؛ مِ ره کُمِک هاکان تا شه بی ایمونیِ حریف بَووِم!»</verse>
				<verse number="25">وَختی عیسی بَدیئه یِتا جَمیَّت دووِ هِمراه اونجه اِنِنه، اون پَلیدِ روحِ تَشِر بَزُو، بااوته: «ای لال و غولِ روح، تِ ره دَستور دِمبه وه جِم بیرون بِئی و دییه هیچ وَخت وه دِله نَشویی!»</verse>
				<verse number="26">روح نَعره بَکِشیه و ریکا ره بَدجور تکون هِدا و وه جِم بیرون بییَمو. ریکا مِیّتِ واری بَییه، جوری که خَله از جَمیَّت بااوتِنه: «بَمِرده.»</verse>
				<verse number="27">ولی عیسی ریکائه دَسِ بَییته، وه ره بِلِند هاکارده و ریکا شه لینگِ سَر اِیست هاکارده.</verse>
				<verse number="28">وَختی عیسی سِره بُورده، وه شاگِردون خَلوتِ دِله وه جِم بَپِرسینه: «چه اِما نَتونِسیمی اون پلیدِ روحِ بیرون هاکانیم؟»</verse>
				<verse number="29">عیسی وِشونِ بااوته: «این طی روح، به جِز دِعا هیچیِ هِمراه بیرون نَشونه.»</verse>
				<verse number="30">وِشون اونجه جِم بوردِنه و جَلیلِ مَنطقه جِم بُگذِشتِنه. عیسی نِخواسه هیچ کَس بَدونه وه کِجه دَره،</verse>
				<verse number="31">چوون شه شاگِردونِ تَعلیم دائه و وِشونِ گاته: «اِنسانِ ریکا مَردِمِ دَس تَسلیم بونه و وِشون وه ره کُشِنِنه. ولی سه روز بَعد از بَمِردِن، زنده بونه.»</verse>
				<verse number="32">شاگِردون وه منظورِ نِفَهمِسِنه و تَرسینه وه جِم سِئال هاکانِن.</verse>
				<verse number="33">بعد وِشون کَفَرناحومِ شَهر بَرِسینه. وَختی سِره دِله دَینه، عیسی، شاگردونِ جِم بَپِرسیه: «راه دِله چی بحث کاردینی؟»</verse>
				<verse number="34">ولی وِشون هیچی نااوتِنه، چوون راهِ دِله هَمدییهِ هِمراه اینِ بَحثِ کاردِنه که کی همهِ جِم گَت تِرِ.</verse>
				<verse number="35">عیسی هِنیشته و اون دِوازَه شاگردِ شه پَلی صدا هاکارده و بااوته: «هر‌ کی خوانه اَوِّلین بوئه، وِنه آخِرین بوئه و همهِ نوکِر بوئه.»</verse>
				<verse number="36">بعد عیسی یِتا وَچه ره بَییته، وِشونِ میون بییِشته و وَچه ره کَشه بَییته و وِشونِ بااوته:</verse>
				<verse number="37">«هر‌ کی این طی وچه ای ره مِ اسمِ خاطِری قبول هاکانه، مِ ره قبول هاکارده؛ و هر کی مِ ره قبول هاکانه، نا مِ ره، بلکه اونی که مِ ره بَفرِسیه ره قبول هاکارده.»</verse>
				<verse number="38">یوحنا عیسی ره بااوته: «اِسّا، یه نَفِرِ بَدیمی که تِ اسمِ هِمراه دِو بیرون کارده، ولی چوون اَمه جِم نَییه، وه دَمِ بَییتیمی.»</verse>
				<verse number="39">ولی عیسی بااوته: «وه دَمِ نَیرین، چوون هیچ کی نَتونده مِ اسمِ هِمراه معجِزه هاکانه و اَت کم دییه، مِ بَدی ره باره.</verse>
				<verse number="40">چوون هر کی اَمه ضِد نَبوئه، اَمه جِم هَسه.</verse>
				<verse number="41">حَییقَتاً، شِما ره گامبه، هر کی اینِ وِسه که شِما مَسیحِ وِسه هَسینی حتَّی یِتا پیاله اوه شِما ره هاده، به هیچ وجه شه اَجر از دَس نَدِنه.</verse>
				<verse number="42">«هر کی باعثِ بَووه یِتا از این کِچیکون که مِ ره ایمون دارنِنه، گِناه دَکِفه، وه وِسه بِهتَر بییه یِتا گَتِ آسیوِ سَنگ وه گَردِن وَسِّنه و وه ره دریائه دِله دِم دانه!</verse>
				<verse number="43">اگه تِ دَس تِ ره گِناه کَشِنه، اونِ بَورین. تِ وِسه بِهتَرِ که یِتا دَسِ هِمراه، اَبِدی زندگیِ دِله بُوری تا این که دِتا دَسِ هِمراه جَهَنِمِ دِله بوری، اون تَشی که هیچ وَخت دَکوشته نَوونه.</verse>
				<verse number="44">جایی که وِشونِ اَجیک نَمیرنه و تَش هیچ وَخت دَکوشته نَوونه.</verse>
				<verse number="45">اگه تِ لینگ تِ ره به گِناه کَشِنه، اونِ بَورین. تِ وِسه بِهتَرِ که یِتا لینگِ هِمراه اَبِدی زندگی دِله بُوری، تا این که دِتا لینگِ هِمراه جَهَنِمِ دِله دِم هِدا بَووی.</verse>
				<verse number="46">[جایی که وِشونِ اَجیک نَمیرنه و تَش هیچ وَخت دَکوشته نَوونه.</verse>
				<verse number="47">اگه تِ چش تِ ره گِناه کَشِنه، اونِ دَر بیار، تِ وِسه بِهتَرِ که یِتا چشِ هِمراه خِدائه پادشاهیِ دِله بُوری، تا این که هر دِتا چشِ هِمراه جَهَنِمِ دِله دِم هِدا بَووی،</verse>
				<verse number="48">”جایی که وِشونِ اَجیک نَمیرنه و تَش هیچ وَخت دَکوشته نَوونه.“</verse>
				<verse number="49">چوون همه، تَشِ هِمراه نِمِک هاشی بونِنه.</verse>
				<verse number="50">نِمِک خوارِ، ولی اگه نِمِک شه شوری ره از دَس هاده، چه طی بونه اَی اونِ شور هاکارد؟ شِما هم شه دِله نِمِک دارین و هَمدییه هِمراه صِلح و صِفائه دِله زندگی هاکانین.</verse>
			</chapter>
			<chapter number="10">
				<verse number="1">عیسی کفرناحومِ شَهرِ جِم بیرون بییَمو و یَهودیهِ مَنطقه و اُردُنِ رودخانهِ اون دَس بُورده. اَی هم جَمیِّت وه دور جَمع بَینه، وه طِبق شه عادت، وِشونِ تَعلیم دائه.</verse>
				<verse number="2">عُلِمائه فِرقه فریسی عیسی پَلی بییَمونه و وه آزمود هاکاردِنِ وِسه بَپِرسینه: «شرعاً دِرِسِ یِتا مَردی شه زِنا ره طِلاق هاده؟»</verse>
				<verse number="3">عیسی وِشونِ جِواب بااوته: «موسیِ پِیغَمبر شِما ره چه حِکمی هِدا؟»</verse>
				<verse number="4">وِشون بااوتِنه: «موسی اِجازه هِدا که مَردی یِتا طِلاقنامه‌ بَنِویسه و شه زِنا ره وِل هاکانه.»</verse>
				<verse number="5">عیسی وِشونِ بااوته: «موسی شِمه سَنگ دلیِ وِسه بییه که این حِکمِ شِمه وِسه بَنوِشته.</verse>
				<verse number="6">ولی از هَمون اَوِّل که دِنیا به وجود بییَمو، ”خِدا وِشونِ زِنا مَردی بِساته.“</verse>
				<verse number="7">و ” اینِ وِسه مَردی شه پییِر مارِ جِم سیوا بونه و شه زِنا ره چَسبِنه،</verse>
				<verse number="8">و اون دِتا یه تَن بونِنه.“پَس دییه وِشون نا دِ تَن، بلکه یه تَن هَسِنه.</verse>
				<verse number="9">اینِ وِسه اونچیِ که خِدا به هم جِفت هاکارده، آدِمی نَوِسه سیوا هاکانه.»</verse>
				<verse number="10">وَختی سِره دِله دَینه، اَت کَش دییه شاگِردون این موضوعِ خَوِری عیسی جِم سِئال هاکاردِنه.</verse>
				<verse number="11">عیسی وِشونِ بااوته: «هر‌ کی شه زِنا ره طِلاق هاده و یِتا دییه زِنا بَوِره، شه زِنائه حَق، زِنا هاکارده.</verse>
				<verse number="12">و اگه یِتا زِنا شه مَردیِ جِم طِلاق بَیره و یِتا دییه شی هاکانه، زِنا هاکارده.»</verse>
				<verse number="13">مَردِم، وَچونِ عیسی پَلی یاردنه تا شه دَسِ وِشون سَر بییِلّه و وِشونِ بَرکَت هاده. ولی شاگِردون مَردِمِ تَشِر بَزونه.</verse>
				<verse number="14">عیسی وَختی اینِ بَدیئه، عَصِبانی بَییه و شه شاگِردونِ بااوته: «بییِلین وَچون مِ پَلی بِیِّن؛ وِشونِ دَمِ نَیرین، چوون خِدائه پادشاهی این طی آدِمونِ وِسه هَسه.</verse>
				<verse number="15">حَییقَتاً، شِما ره گامبه، هر کی خِدائه پادشاهی ره وچهِ واری قبول نَکِنه، هیچ وَخت اونِ دِله نَشونه.»</verse>
				<verse number="16">بعد وَچونِ کَشه بَییته، شه دَسِ وِشونِ سَر بییِشته و وِشونِ بَرکَت هِدا.</verse>
				<verse number="17">وَختی عیسی راه دَکِته، یِتا مَردی دوو بَییته بییَمو، عیسیِ روب رو زانو بَزو و وه جِم بَپِرسیه: «اِی خوارِ اِسّا، وِنه چی هاکانِم تا اَبدی زندگیِ وارث بَووِم؟»</verse>
				<verse number="18">عیسی وه ره بااوته: «چه مِ ره خوار خوندِنی؟ هیچ کی خوار نییه به جِز خِدا.</verse>
				<verse number="19">اَحکامِ دوندی: ”قَتل نَکِن، زِنا نَکِن، دِزدی نَکِن، دِراغِ شِهادِت نده، حِقّه بازی در نیار، شه پییِرمارِ اِحترام بییِل.“</verse>
				<verse number="20">اون مَردی عیسیِ جِواب بااوته: «اِسّا، تِمومِ اینا ره از جِوونی به جا بیاردِمه.»</verse>
				<verse number="21">عیسی مِحَبّتِ هِمراه وه ره هارِشیه و بااوته: «تِ یه چی کَم دارنی؛ بور هر چی دارنی ره بَروش و وه پولِ فقیرونِ هاده که آسمونِ دِله گنج دارنی. بعد بِرو و مِ ره پیروی هاکان.»</verse>
				<verse number="22">اون مَردی این گَبِ جِم دلسرد بَییه و غصّهِ هِمراه اونجهِ جِم بُورده، چوون خَله پول دار بییه.</verse>
				<verse number="23">عیسی، دُورِ وَرِ هارِشیه، شه شاگِردونِ بااوته: «چَنده سختِ پولدارون خِدائه پادشاهیِ دِله بورِن!»</verse>
				<verse number="24">شاگِردون وه این گَب هائه جِم تَعَجِّب هاکاردِنه. ولی عیسی اَت کَش دییه وِشونِ بااوته: «وَچون، خِدائه پادشاهی دِله بُوردِن، چَنده سَختِ!</verse>
				<verse number="25">شِتِرِ رَد بَیِّن، دَرزِنِ سولاخِ جِم آسونترِ از پولدارِ بُوردِن، خِدائه پادشاهیِ دِله ئه.»</verse>
				<verse number="26">شاگِردون خَله بِهت هاکاردِنه و عیسی ره بااوتِنه: «پَس کی تونده نِجات بَیره؟»</verse>
				<verse number="27">عیسی وِشونِ هارِشیه و بااوته: «این، آدِمِ وِسه مَحالِ، ولی خِدائه وِسه این طی نییه؛ چوون خِدائه وسه هیچی مَحال نییه.»</verse>
				<verse number="28">بعد پِطرُس عیسی ره بااوته: «هارِش، اِما همه چیِ جِم دَس بَکِشیمی و تِ دِمبال بییَمومی.»</verse>
				<verse number="29">عیسی بااوته: «حَییقَتاً، شِما ره گامبه، هیچ کس دَنیه که مِ خاطِری و انجیلِ خاطِری، سِره یا بِرار یا خواخِر یا مار یا پییِر یا وچه یا شه مِلکِ دَس بَییته بوئه،</verse>
				<verse number="30">و این دِنیائه دِله رَنج و زَحمِتی که ویندِئه هِمراه صد بِرابر ویشتر سِره و بِرار و خواخر و مار و وَچه و مِلک به دَس نیاره، و اون دِنیائه دِله هم اَبَدی زندگی وه قِسمِت نَووه.</verse>
				<verse number="31">ولی خَیلیا که اَوِّلین هَسِنه آخِرین بونِنه، و آخِرینا اَوِّلین بونِنه!»</verse>
				<verse number="32">وِشون اورشَلیمِ راه دِله دَینه و عیسی وِشونِ جِم جلوتر راه شیه. شاگِردون تَعجِّب هاکاردِنه و کِسایی که وِشونِ دِمبالِ سَر شینه، بَتِرسی بینه. اَت کَش دییه عیسی اون دِوازده شاگردِ یِتا گوشه بَوِرده و اونچی که خواسه وه سَر بِیّه ره، وِشونِ وِسه بااوته.</verse>
				<verse number="33">عیسی بااوته: «هارِشین، دَره اورشَلیم شومبی. اِنسانِ ریکا ره مَعبِدِ گَت گَتِ کاهِنون و توراتِ مَلِّمونِ دَس تَسلیم کاندِنه. وِشون وه ره مَرگِ مَحکوم کاندِنه و غیرِ یَهودیونِ دَس اِسپارِنِنه.</verse>
				<verse number="34">وِشون وه ره مَسخره کاندِنه، وه سَر خِلّیک دِم دِنِنه و وه ره شِلّاق زَندِنه و کُشِنِنه و بَعد از سه روز وه زِنده بونه.»</verse>
				<verse number="35">زِبدیِ ریکائون، یَعقوب و یوحنا، عیسی پَلی بییَمونه و بااوتِنه: «اِسّا، خواهش کامبی اونچی تِ جِم خوامبی ره اَمه وِسه هاکانی!»</verse>
				<verse number="36">عیسی وِشونِ بااوته: «چی خوانِنی شِمه وِسه هاکانِم؟»</verse>
				<verse number="37">وِشون بااوتِنه: «اِجازه هاده تِ جِلالِ دِله، یِتا تِ راسِ دَس و یِتا دییه تِ چَپِ دَسِ وَر هِنیشیم.»</verse>
				<verse number="38">عیسی وِشونِ بااوته: «شِما نَدوندِنی چی خوانِنی. شِما توندِنی اون پیالهِ جِم که مِن نوشِمبه، بَنوشین و غسلِ تَعمیدیِ که مِن گِرمه ره بَیرین؟»</verse>
				<verse number="39">بااوتِنه: «اَره، تومبی.» عیسی بااوته: «اون پیالهِ جِم که مِن نوشِمبه، نوشِنِنی و تَعمیدیِ که مِن گِرمه ره گِرنِنی.</verse>
				<verse number="40">ولی مِ دَس نییه که بارِم کی مِ راسِ دَس و کی مِ چپِ دَسِ وَر هِنیشه. این جاها اونایی وِسه ئه که وِشونِ وِسه حاضر بَییه.»</verse>
				<verse number="41">وَختی ده شاگرد دییه این جَریانِ جِم خَوِردار بَینه، یَعقوب و یوحنائه جِم خَله عَصِبانی بَینه.</verse>
				<verse number="42">عیسی وِشونِ شه پَلی صدا هاکارده و بااوته: «شِما دوندِنی اونایی که دییه قوم هائه حاکِمون بَخوندِسه بونِنه، مَردِمِ حِکمرونی کاندِنه و رئیسون اونایی ره که شه دَسِ بِن دارنِنه ره زور گانِنه.</verse>
				<verse number="43">ولی شِمه میون این طی نَبوئه. هر کی خوانه شِمه میون گَت بوئه، وِنه شِمه نوکِر بوئه.</verse>
				<verse number="44">و هر کی خوانه شِمه میون اَوِّل بوئه، وِنه همهِ غِلام بوئه.</verse>
				<verse number="45">چوون حَتَّی اِنسانِ ریکا نییَمو تا وه ره خِدمت هاکانِن، بلکه بییَمو تا خِدمِتِ هاکانه و شه جانِ خَیلیائه آزادیِ وِسه فِدا هاکانه.»</verse>
				<verse number="46">وِشون اَریحائه شَهر بییَمونه. وَختی عیسی شه شاگِردون و جَمیِّتِ هِمراه اَریحائه جِم بیرون شیه، یِتا کورِ گِدا که وه اسم بارتیمائوس بییه، وه راه سَر نیشته بییه، بارتیمائوس تیمائوسِ ریکا بییه.</verse>
				<verse number="47">بارتیمائوس وَختی بِشنُسه که عیسیِ ناصریه، داد بَکِشیه و بااوته: «ای عیسی، داوودِ پادشاهِ ریکا، مِ ره رَحم هاکان!»</verse>
				<verse number="48">خَیلیا وه ره تَشِر زونه و گاتِنه که ساکت بوئه، ولی وه ویشتر داد زوئه که: «ای داوودِ پادشاهِ ریکا، مِ ره رحم هاکان!»</verse>
				<verse number="49">عیسی اِیست هاکارده و بااوته: «وه ره صِدا هاکانین.» پَس اون کورِ مَردی ره صدا هاکاردِنه، وه ره بااوتِنه: «تِ دِل قِرص بوئه! پِرِس دَره تِ ره صدا کانده.»</verse>
				<verse number="50">بارتیمائوس شه قَوا ره یِتا گوشه دِم هدا، بَپِرِسه و عیسی پَلی بییَمو.</verse>
				<verse number="51">عیسی وه جِم بَپِرسیه: «چی خوانی تِ وسه هاکانِم؟» کورِ مَردی جِواب هِدا: «اِسّا، خوامبه مِ چِش سو دَکِفه.»</verse>
				<verse number="52">عیسی وه ره بااوته: «بور که تِ ایمون تِ ره شِفا هِدا.» دَرجا اون مَردیِ چِش سو دَکِته و عیسیِ دِمبالِ سَر راه دَکِته.</verse>
			</chapter>
			<chapter number="11">
				<verse number="1">وَختی بیت‌فاجی و بِیت‌عَنْیائه روستائه دِله که اورشَلیمِ نَزیکی و زیتونِ کوهِ دِله بییه، بَرِسینه. عیسی دِ تا از شه شاگردونِ بَفرِسیه</verse>
				<verse number="2">و وِشونِ بااوته: «اون روستایی که شِمه روب رو دَره، بُورین. همین که دِله بُوردِنی، یِتا دَوِسه خَرکِرّه ره پی دا کاندینی که تا اَلان هیچ کی وه سَر سِوار نَییه. اونِ واز هاکانین و بیارین.</verse>
				<verse number="3">اگه کِسی شِمه جِم بَپِرسیه: ”چه این طی کاندینی؟“ بارین: ”خِداوند اونِ احتیاج دارنه و دَرجا خر کِره ره شِما ره برگِردندِنه»</verse>
				<verse number="4">اون دِتا شاگرد بُوردِنه و کوچهِ دِله یِتا خَرکِرِّه پی دا هاکاردِنه که یِتا درِ پَلی دَوِسه بییه. اونِ واز هاکاردِنه.</verse>
				<verse number="5">بَعضی از اونایی که اونجه اِیست هاکارده بینه، وِشونِ جِم بَپِرسینه: «چه خَرکِرّه ره واز کاندینی؟»</verse>
				<verse number="6">اون دِتا شاگرد هَمون‌طی که عیسی وِشونِ بااوته بییه، بااوتِنه؛ پَس بییِشتِنه بورِن.</verse>
				<verse number="7">شاگِردون اون خَرکِرّه ره عیسی پَلی بیاردِنه، شه قواها ره وه سَر دِم هِدانه، و عیسی سِوار بَییه.</verse>
				<verse number="8">یَته خَله مَردِم هم شه قواها ره راهِ سَر پَهن هاکاردِنه و بعضیا هم ورگ دارِ چِله ها ره که اون دورِ وَرِ زِمینِ جِم بَکِندی بینه ره، راه دِله پَهن کاردِنه.</verse>
				<verse number="9">اونایی که عیسیِ پیشاپِش شینه و اونایی که عیسیِ دِمبالِ سَر اییَمونه، دادِ هِمراه گاتِنه: «نِجات هاده!» «مِوارکِ اونی که خِداوندِ اسمِ هِمراه اِنه!»</verse>
				<verse number="10">«اَمه جد داوودِ پادشاهیِ بییَموئِن، مِوارکِ!» «نِجات، آسِمونِ عرش دِله!»</verse>
				<verse number="11">عیسی اورشَلیمِ شَهر بییَمو و مَعبِدِ دِله بُورده. اونجه شه دورِ وَرِ همه چی ره هارِشیه، ولی چوون دیر وَخت بییه، اون دِوازده شاگِردِ هِمراه بِیت‌عَنْیائه روستا بُورده.</verse>
				<verse number="12">فِردائه اون روز، وَختی دَینه بِیت‌عَنْیائه روستائه جِم بیرون شینه، عیسی ره وِشنا بَییه.</verse>
				<verse number="13">از دور یِتا اَنجیلِ دارِ بَدیئه که وَرگِ داشته؛ جلو بُورده تا هارِشه تونده وه سَر انجیل پی دا هاکانه یا نا. وَختی دارِ نزیک بَییه، به جِز وَرگ هیچی پی دا نَکارده، چوون هَمتی اَنجیلِ مووقه نَییه.</verse>
				<verse number="14">عیسی اون دارِ بااوته: «دییه هیچ وَخت هیچ کَس تِ جِم میوه ای نَخوره!» وه شاگِردون اینِ بِشنُسِنه</verse>
				<verse number="15">وَختی اورشَلیمِ شَهر بَرِسینه، عیسی مَعبِدِ دِله بُورده و اونایی که اونجه دَینه خرید و فروش کاردِنه ره بیرون هاکارده. وه صَرّافونِ تخت و کوتِر روشِنِ بَساطِ له هِدا</verse>
				<verse number="16">و هیچ کَسِ اِجازه نِدا، بار جابه جا هاکاردِنِ وِسه مَعبِدِ حیاط دِله رَد بَووه.</verse>
				<verse number="17">بعد وِشونِ تَعلیم هِدا و بااوته: «مَگه مِقدَّسِ نوشته هائه دِله بَنوِشته نَییه که، «مِ سِره، تِمومِ قومائه وِسه دِعائه سِره بااوته بونه“ ولی شِما اونِ ”دِزدِ کِلی“ هاکاردینی.</verse>
				<verse number="18">مَعبِدِ گَت گَتِ کاهِنون و توراتِ مَلِّمون وَختی اینِ بِشنُسِنه، یِتا راهِ دِمبال گِردِسِنه تا عیسی ره از بین بَوِرِن، چوون وه جِم تَرسینه، چوون تِمومِ جَمیِّت وه تَعلیم هِدائِنِ جِم حیروون بینه.</verse>
				<verse number="19">نِماشون، عیسی و شاگِردون شَهرِ جِم بیرون بوردِنه.</verse>
				<verse number="20">زودِ صِواحی، راهِ دِله، اون اَنجیلِ دارِ بَدینه که بِنهِ جِم خِشک بَییه بییه.</verse>
				<verse number="21">پِطرُس جَریانِ ‌یاد بیارده و عیسی ره بااوته: «اِسّا، هارِش! اون اَنجیلِ دارِ که نَفرین هاکاردی، خِشک بَییه.»</verse>
				<verse number="22">عیسی بااوته: «خِدا ره ایمون دارین.</verse>
				<verse number="23">حیِیقَتاً، شِما ره گامبه، هر کی این کوهِ باره، ”شه جائه سَر بَکِندی بَواش و دریائه دِله دَکِف،“ و شه دلِ دِله شَک نَکِنه بلکه ایمون داره که اونچی گانه بونه، وه وسه بونه.</verse>
				<verse number="24">پَس شِما ره گامبه، هر چی دِعائه دِله خوانِنی، ایمون دارین که اونِ بَییتِنی، و اون شِمه وِسه بونه.</verse>
				<verse number="25">«پَس هر وَخت دَره دِعا کاندینی، اگه یه نَفِرِ جِم یه چی به‌دل دارنِنی، وه ره بِبَخشین تا شِمه پییِر هم که آسمونِ دِله دَره، شِمه تقصیراتِ بِبَخشه.</verse>
				<verse number="26">ولی اگه شِما نِبَخشین، شِمه پییِر هم که آسِمونِ دِله دَره، شِمه تقصیراتِ نِبَخشِنه.»</verse>
				<verse number="27">وِشون اَت کَش دییه اورشَلیمِ بییَمونه. وَختی که عیسی دَییه مَعبِدِ دِله گِردِسه، مَعبِدِ گَت گَتِ کاهِنون و توراتِ مَلِّمون و مشایخ وه پَلی بییَمونه،</verse>
				<verse number="28">وِشون عیسیِ جِم بَپِرسینه: «به چه حَقّی این کارا ره کاندی؟ کی تِ ره این حَقِّ هِدا این طی کارا ره هاکانی؟»</verse>
				<verse number="29">عیسی وِشونِ جِواب بااوته: «مِنِم شِمه جِم یِتا سِئال دارمه. مِ جِوابِ هادین تا مِنِم شِما ره بارِم به چه حَقّی این کارا ره کامبه.</verse>
				<verse number="30">یحییِ تَعمید، خِدائه جِم بییه یا آدِمِ جِم؟ مِ جِوابِ هادین.»</verse>
				<verse number="31">وِشون هَمدییهِ هِمراه مَشورت هاکاردِنه، بااوتِنه: «اگه باریم، ” خِدائه جِم بییه“، گانه” چه وه ره ایمون نیاردینی؟“</verse>
				<verse number="32">ولی اگه باریم، ”آدِمِ جِم بییه“...» - وِشون مَردِمِ جِم تَرسینه، چوون همه یحیی ره حَییقَتاً پیغَمبِر دونِسِنه.</verse>
				<verse number="33">پَس عیسی ره جِواب بااوتِنه: «نَدومبی.» عیسی بااوته: «مِنِم شِما ره نارمه به چه حَقّی این کارا ره کامبه.»</verse>
			</chapter>
			<chapter number="12">
				<verse number="1">بعد عیسی مَثِلِ هِمراه وِشونِ وِسه گَب بَزو و بااوته: «یِتا مَردی اَنگور باغی دِرِس هاکارده و وه دورِ وَرِ چَپَر بَکِشیه و یِتا حوض انگور له هاکاردِنه وِسه و یِتا نِپار دیده بونیِ وِسه بِساته. بعد باغِ چَن تا باغبونِ اجاره هِدا و شه یِتا دییه مملکت بُورده.</verse>
				<verse number="2">انگور بَچیئِنِ مووقه، یِتا نوکِر باغبونونِ پَلی بَفرِسیه تا شه انگور باغِ محصولِ سَهمِ، وِشونِ جِم بَیره.</verse>
				<verse number="3">ولی وِشون، نوکِرِ بَییتنه، بَزونه و دَس خالی بَردِگاردِنینه.</verse>
				<verse number="4">بعد صاحاب باغ یِتا دییه نوکِرِ وِشونِ پَلی بَفرِسیه، ولی باغبونون وه کَلّه ره بِشکِسِنه و وه ره بی‌ حِرمتی هاکاردِنه.</verse>
				<verse number="5">اَی صاحاب باغ یِتا دییه نوکِرِ بَفرِسیه، وِشون وه ره بَکوشتِنه. و خَیلیائه دییهِ هِمراه هم همین طی هاکاردِنه؛ بعضیا ره بَزونه و بعضیا ره بَکوشتِنه.</verse>
				<verse number="6">صاحاب باغ فِقَط یه نَفِر دییه ره داشته که بَفرِسه و اون هم، وه عزیزِ ریکا بییه. پَس سَرآخِر وه ره باغبونونِ پَلی بَفرِسیه و شه هِمراه بااوته: ”وِشون مِ ریکا ره حِرمت اییِلنِنه.“</verse>
				<verse number="7">ولی باغبونون هَمدییه ره بااوتِنه: ”این وه وارثِ؛ بِئین وه ره بَکوشیم تا این اِرث، اَمه وِسه بَووه.“</verse>
				<verse number="8">پَس وه ره بَییته، بَکوشتِنه و اَنگور باغِ جِم بیرون دِم هِدانه.</verse>
				<verse number="9">اِسا، صاحاب باغ چی کانده؟ اِنه و باغبونونِ از بین وَرنه و اَنگور باغِ کَس دییهِ دَس دِنه.</verse>
				<verse number="10">مَگه مِقدَّسِ بَنوِشته هائه دِله نَخوندِسِنی که: «‌”اون سنگی که بَنّاها دِم هِدانه، بنائه اصلی ترین سَنگ بَییه؛</verse>
				<verse number="11">خِداوند این طی هاکارده و اَمه نَظِر عجیب اِنه“</verse>
				<verse number="12">وِشون خواسِنه عیسی ره بَیرِن، چوون بِفَهمِسِنه که عیسی این مَثِلِ وِشونِ خَوِری بااوته، ولی مَردِمِ جِم تَرس داشتِنه؛ پَس عیسی ره وِل هاکاردِنه و بُوردِنه.</verse>
				<verse number="13">بعد وِشون چَن نَفِر از فِرقه فریسی و هیرودیسِ هِوادارونِ عیسی پَلی بَفرِسینه تا وه ره شه وه گَبِ هِمراه تَله دِله دِم هادِن.</verse>
				<verse number="14">وِشون بییَمونه و عیسی ره بااوتِنه: «اِسّا، دومبی تِ راسگوِ مَردی ای هَسی و تِ وِسه مهم نییه مَردِم چی گانِنه، چوون ظاهِرِ گولِ نَخارنی، بلکه خِدائه راهِ دِرسیِ هِمراه تَعلیم دِنی. اِسا شرعاً رومِ اِمپراطورِ باج هِدائِن دِرِسِ یا نا؟ وِنه وه ره باج هادیم یا نا؟»</verse>
				<verse number="15">ولی عیسی که وِشونِ دِرویی ره دونِسه، وِشونِ بااوته: «چه مِ ره آزمود کاندینی؟ یِتا یه دیناری سِکّه مِ وِسه بیارین تا اونِ هارِشِم.»</verse>
				<verse number="16">وِشون یِتا سِکّه بیاردِنه. عیسیِ وِشونِ جِم بَپِرسیه: «کِنه نَخشِ نِگار این سِکّهِ سَر دَره؟» جِواب هِدانه: «رومِ اِمپراطورِ نَخشِ نِگار.»</verse>
				<verse number="17">عیسی وِشونِ بااوته: «پَس اِمپراطورِ مالِ اِمپراطورِ هادین و خِدائه مالِ خِدا ره.» وِشون وه گَبائه جِم هاج و واج بمونِسِنه.</verse>
				<verse number="18">بعد عِلِمائه فِرقه صَدوقی که مِردِه هائه زِنده بَیِّنِ قبول نِداشتِنه، عیسی پَلی بییَمونه و وه جِم یِتا سِئال هاکاردِنه، بااوتِنه:</verse>
				<verse number="19">«اِسّا، موسیِ پِیغمبِر اَمه وسه بَنوِشته اگه یِتا مَردیِ بِرار بَمیره و وه زِنا وَچه ای نِداشته بوئه، اون مَردی وِنه شه بَمِردهِ بِرارِ زِنا ره بَوِره تا شه بِرارِ وسه یِتا نَسل به جا بییِلّه.</verse>
				<verse number="20">هَفت تا بِرار بینه. اَوِّلین بِرار زَن بَوِرده، و بی وَچه بَمِرده.</verse>
				<verse number="21">دِوّمین بِرار شه بَمرده بِرارِ زِنا ره بَوِرده، ولی وه هم بی وَچه بَمِرده. سومین بِرار هم همین طی بَییه.</verse>
				<verse number="22">این طی، هیچ‌ کِدوم از هَفت تا بِرار شه جِم هیچ وَچه ای سَر نییِشتنه. سَرآخِر، اون زِنا هم بَمِرده.</verse>
				<verse number="23">اِسا، قیامِتِ روز وَختی که اونا اَی زِنده بونِنه، اون زِنا، کِدوم‌ یِتا بِرارِ زِنا بونه، چوون هر هَفتا بِرار وه ره بَورده بینه؟»</verse>
				<verse number="24">عیسی وِشونِ بااوته: «شِما چَنده گُمراهِنی؟ چوون نا مِقدَّسِ بَنوِشته هائه جِم چیزی دوندِنی و نا خِدائه قِوَّتِ جِم؟</verse>
				<verse number="25">چوون وَختی مِرده ها زِنده بَووِن، نا زَن وَرنِنه و نا شی کاندِنه؛ بلکه آسِمونِ فرشته هائه واری بونِنه.</verse>
				<verse number="26">ولی مِرده هائه زِنده بَیِّنِ خَوِری، مگه موسیِ کتابِ دِله، بوتهِ جَریانِ سَر نَخوندِسِنی، خِدا چه طی وه ره بااوته: ”مِن ابراهیمِ خِدا و اِسحاقِ خِدا و یَعقوبِ خِدا هَسِمه“</verse>
				<verse number="27">خِدا مِرده هائه خِدا نییه، بلکه زنده هائه خِدائه. شِما خَله گُمراهِنی!»</verse>
				<verse number="28">توراتِ یِتا از مَلِّمون که اونجه اِیست هاکارده بییه و وِشونِ بَحثِ گوش دائه، وَختی بَدیئه عیسی چَنده خوار وِشونِ جوابِ هِدا، عیسی جِم بَپِرسیه: «کِدوم حِکم، همهِ جِم مُهمترِ؟»</verse>
				<verse number="29">عیسی وه ره بااوته: «این حِکم همهِ جِم مُهمترِ: ”ای اِسرائیل قوم بِشنُئین، خِداوند اَمه خِدا، یِتا خِداوَند، هَسه.</verse>
				<verse number="30">خِداوندْ شه خِدا ره، شه تِمومِ دلِ هِمراه و شه تِمومِ جانِ هِمراه و شه تِموم فِکرِ هِمراه و شه تِمومِ قِوِّتِ هِمراه دوس دار.“</verse>
				<verse number="31">دوّمین حِکم اینِ: ”شه هَمساده ره شه واری دوس دار.“ این دِتا حِکمِ جِم گَت تِر، دَنیه.»</verse>
				<verse number="32">اون توراتِ مَلِّم عیسی ره بااوته: « اِسّا دِرِس گانی! دِرِس بااوتی که خِدا یِتا هَسه و به جِز وه خِدایی دَنیه،</verse>
				<verse number="33">وه ره تِمومِ دلِ هِمراه و تِمومِ عَقلِ هِمراه و تِمومِ شه قِوَّتِ هِمراه دوس داشتِن و شه هَمساده ره شه واری دوس داشتِن، همهِ تِموم سوزِ هدایا و قِروونی هائه جِم مُهمترِ.»</verse>
				<verse number="34">وَختی عیسی بَدیئه اون مَردی چَنده عاقلانه جِواب هِدا، وه ره بااوته: «تِ خِدائه پادشاهیِ جِم دور نیئی.» بعد از اون، دییه هیچ کَس جِرأت نَکارده عیسیِ جِم هیچی بَپِرسه.</verse>
				<verse number="35">وَختی که عیسی دَییه مَعبِدِ حیاطِ دِله تَعلیم دائه، بَپِرسیه: «چی طیِ که توراتِ مَلِّمون گانِنه مَسیحِ موعود داوودِ پادشاهِ ریکائه؟</verse>
				<verse number="36">شه، داوود، روح القُدُوسِ وحیِ هِمراه بااوته: ”خِداوَند مِ خِداوَندِ بااوته: «مِ راسِ دَس هِنیش تا مووقه ای که تِ دشمِنونِ تِ لینگِ بِن دِم هادِم.“</verse>
				<verse number="37">اگه شه، داوودِ پادشاه، وه ره خِداوند خونده، پَس چی طی مَسیحِ موعود تونده داوودِ ریکا بوئه؟» اون جَمیِّتی که اونجه دَییه، خِشالیِ هِمراه عیسیِ گَب ها ره گوش دانه.</verse>
				<verse number="38">عیسی شه تَعلیم هِدائِنِ مووقه بااوته: «توراتِ مَلِّمونِ جِم دوری هاکانین که وِشون دوس دارنِنه بِلِندِ قَوائه هِمراه راه بورِن و مَردِم، کوچه و بازارِ دِله وِشونِ سِلام هاکانِن،</verse>
				<verse number="39">و عبادتگاه هائه دِله خوارتِرین جا ره دارِن و مهمونی هائه دِله بالا بالا هِنیشِن.</verse>
				<verse number="40">وِشون یَت ور بیوه‌زن هائه سِره ره بالا کَشِنِنه و یَت وَر دییه، خودنماییِ وِسه، شه دِعا ره کِش دِنِنه. وِشونِ مجازات خَله گَت تِرِ.»</verse>
				<verse number="41">عیسی جایی که مَعبِدِ صَندِق اونجه دَییهِ روب رو نیشته بییه و دَییه مَردِمی که صَندِق دِله، پول دِم دانه ره اِشائه. خَله از پولدارون گَت گَتِ پول دِم دانه.</verse>
				<verse number="42">بعد یِتا فَقیرِ بیوه‌زِنا بییَمو و صَندِقِ دِله دِ قِرون دِم هِدا.</verse>
				<verse number="43">عیسی شه شاگردونِ شه پَلی صدا هاکاردو وِشونِ بااوته: «حَییقَتاً، شِما ره گامبه، این فَقیرِ بیوه‌زنا، تِمومِ اونایی که صَندِقِ دِله، پول دم هِدانهِ جِم ویشتر، پول دِم هِدا.</verse>
				<verse number="44">چوون تِمومِ وِشون شه اضافه مالِ جِم هِدانه، ولی این زِنا شه فقیریِ دِله، هر چی که داشته ره هِدا، یعنی شه تِمومِ روزی ره هِدا.»</verse>
			</chapter>
			<chapter number="13">
				<verse number="1">وَختی عیسی مَعبِدِ جِم بیرون اییَموئه، یِتا از وه شاگِردون وه ره بااوته: «اِسّا، هارِش! این سنگها و بِناها چَنده قَشِنگِنه!»</verse>
				<verse number="2">عیسی وه ره بااوته: «تِمومِ این گَتِ بِناها ره ویندی؟ بَدون اینجه سَنگ سَنگِ سَر نَموندِنه، بلکه همه له خوارنه.»</verse>
				<verse number="3">وَختی عیسی مَعبِدِ روب رو، زیتونِ کوهِ سَر نیشته بییه، پِطرُس، یَعقوب، یوحنا و آندریاس، خَلوتِ دِله وه جِم بَپِرسینه:</verse>
				<verse number="4">«اِما ره بار این چیا کی اِتّفاق کَفِنه. تِمومِ این چیائه نشونه، وَختی که وه اِتّفاق دَکِتِن نَزیک بونه چیه؟»</verse>
				<verse number="5">عیسی وِشونِ بااوته: «مِواظب بوئین تا هیچکی شِما ره از راه به دَر نَکِنه.</verse>
				<verse number="6">چوون خَیلیا مِ اسمِ هِمراه اِنِنه، گانِنه، ”مِن هَمون مَسیحِمه“ و خَیلیا ره از راه به دَر کاندِنه.</verse>
				<verse number="7">وَختی جنگائه خَوِری اِشنُنِنی و جنگائه خَوِر شِمه گوش رِسنه، هَراسون نَووین. این طی چیا وِنه اِتّفاق دَکِفه، ولی هَمتی این آخِرِ زِمون نییه.</verse>
				<verse number="8">قوم ها و مملکت ها ضد هم حِرِسِنِنه. خَله جاها زِلزله اِنه، قحطی بونه. ولی اینا فِقَط شِروعِ بِزائِنِ دَردِ موندِنه.</verse>
				<verse number="9">«ولی شِما شه مواظب بوئین، چوون شِما ره مَحکمهِ تحویل دِنِنه و عبادتگاه هائه دِله زَندنه و مِ خاطِری فرموندارون و پادشاهونِ پَلی اِیست کاندینی تا وِشونِ روب رو شِهادِت هادین.</verse>
				<verse number="10">اَوِّل وِنه انجیل تِمومِ قوم هائه وِسه اِعلام بَووه.</verse>
				<verse number="11">پَس هر وَخت شِما ره دسگیر هاکاردِنه و محکمه بَکِشِندینه، پیش پیش نِگرون نَووین که چی بارین، بلکه اون چی که هَمون مووقه شِمه وِسه اِنه، اونِ بارین؛ چوون اونی که گَب زَنده شِما نینی، بلکه روح‌القُدُسِ.</verse>
				<verse number="12">بِرار، بِرار و پییِر، وَچه ره مَرگِ تَسلیم کانده. وَچون شه پییِرمارِ علیه حِرِسِنِنه و وِشونِ کُشتن دِنِنه.</verse>
				<verse number="13">همه مِ اسمِ خاطِری شِمه جِم بیزار بونِنه؛ ولی هر کی که تا آخِر دَووم بیاره و بَمونه، نِجات گِرنه.</verse>
				<verse number="14">«ولی وَختی اون ”وحشتناکِ چی“ ره جایی که نَوِسه دَووه، بر پا بَوینین، - اونی که دَره خوندِنه ره حالی بَووه- بعد اونایی که یَهودیهِ مَنطقه دِله دَرِنه، کوههائه سَمت دَر بورِن؛</verse>
				<verse number="15">هر کی سِرهِ بومِ سَر دَره، هیچیِ بَییتِنه وِسه، جِر نَییه و سِره دِله نَشوئه؛</verse>
				<verse number="16">هر کی زِمین سَر دَره، شه قَوائه بَییتِنه وِسه سِره بَرنَگِرده.</verse>
				<verse number="17">وای به حالِ زَن هایی که اون روزا حامِلِنه و اونایی که وَچه شیر دِنِنه!</verse>
				<verse number="18">دِعا هاکانین این اتِّفاقا زِمسونِ دِله نَکِفه.</verse>
				<verse number="19">چوون اون روزا مُصیبتی اِتِّفاق کَفِنه که وه واری از اَوِّلِ خلقت که خِدا دِنیا ره به وجود بیارده تا اَلان اِتّفاق نَکِته و هیچ وَخت هم نَکِفِنه.</verse>
				<verse number="20">اگه خِداوند اون روزا ره کِتاه نَکارده بییه، هیچ بشری جانِ سالم به دَر نَوِرده. ولی انتخاب بَییه هائه خاطِری، که شه وِشونِ انتخاب هاکارده، اون روزا ره کِتاه هاکارده.</verse>
				<verse number="21">اون دوره، اگه کِسی شِما ره باره: ”هارِش، مَسیحِ موعود اینجه دَره“، یا ”هارِش، وه اونجه دَره!“ باوِر نَکِنین.</verse>
				<verse number="22">چوون خَیلیا اِنِنه و دِراغی ادعا کاندِنه که اِما مَسیحِ موعود و پِغمبَرِمی و عجیبِ کارا و معجِزه ها کاندِنه تا اگه بَووه، انتخاب بَییهِ ها ره از راه به در هاکانِن.</verse>
				<verse number="23">پَس شِمه حواس دَووه، چوون قبلتر تِمومِ اینا ره شِما ره بااوتِمه.</verse>
				<verse number="24">«ولی اون روزا، بعد از اون گَتِ مِصیبَت، «‌”خِرشید تاریک بونه و ماه دییه سو نَدِنه.</verse>
				<verse number="25">ستاره ها آسِمونِ جِم جِر کَفِنِنه و آسمونِ سِتونون ‌لَرزه کَفِنِنه.“</verse>
				<verse number="26">بعد مَردِم اِنسانِ ریکا ره ویندِنه که گَتِ قِدرت و جِلالِ هِمراه اَبرائه دِله اِنه.</verse>
				<verse number="27">وه فرشته ها ره فِرِسِندِنه و شه انتخاب بَییه ها ره دِنیائه چهار سوک جِم، زِمینِ این سَر تا آسمونِ اون سَر، یه جا جَمع کانده.</verse>
				<verse number="28">«اَنجیل دارِ جِم این دَرسِ بَیرین: تا وه چله ها نوچ زَنده و وَرگ دِنه، فَهمِنِنی تاوِسون نزیکِ.</verse>
				<verse number="29">همین طیَم، هَر وَخت بَوینین این چیا اِتّفاق کَفِنه، بَدونین انسانِ ریکائه بییَموئِن نزیکِ، بلکه درِ وَر دَره.</verse>
				<verse number="30">حَییقَتاً، شِما ره گامبه تا تِمومِ اینا اِتّفاق نَکِفه، این نَسل از بین نَشونه.</verse>
				<verse number="31">آسِمون و زِمین از بین شونه، ولی مِ گَب ها هیچ وَخت از بین نَشونه.</verse>
				<verse number="32">«به جِز آسِمونی پییِر هیچ کی اون روز و ساعتِ نَدونده؛ حَتّی آسِمونِ فرشته ها و ریکا هم اونِ جِم خَوِر نِدارنِنه.</verse>
				<verse number="33">پَس بیدار بوئین و شِمه حواس دَووه، چوون نَدوندِنی اون مووقه کِی رِسِنه.</verse>
				<verse number="34">اون روزِ بییَموئِن یِتا مَردی ره موندِنه که خوانه سَفِر بوره. وه وَختی که دَره شه سِرهِ جِم شونه سِره اِختیارِ شه نوکِرونِ دَس دِنه و هر کِدومِ یِتا وظیفه دِنه و دَربونِ هَم دَستور دِنه که بیدار بَمونه.</verse>
				<verse number="35">پَس شِما هم بیدار بویئن، چوون نَدوندِنی صابخانه کِی اِنه، شو یا نصفِ شو، تِلائه وَنگِ مووقه یا صِواحی.</verse>
				<verse number="36">نَکِنه که وه یهویی بِیّه و شِما ره خوِ دِله بَوینه.</verse>
				<verse number="37">اونچی شِما ره گامبه، همه ره گامبه: بیدار بوئین!»</verse>
			</chapter>
			<chapter number="14">
				<verse number="1">دِ روز، پِسَخ و فَطیرِ عیدِ بَمونِسه بییه. مَعبِدِ گَت گَتِ کاهِنون و توراتِ مَلِّمون یِتا راهِ دِمبال دَیینه که عیسی ره کَلِکِ هِمراه بَیرِن و بَکوشِن،</verse>
				<verse number="2">چوون گاتِنه: «نوِسه عیدِ روزائه دِله این کارِ هاکانیم، نَکِنه یه مووقه مَردِم شورش هاکانِن.»</verse>
				<verse number="3">وَختی عیسی بِیت‌عَنْیائه روستائه دِله، شَمعونِ جِذامیِ سِره، سِفره سَر نیشته بییه، یِتا زِنا یِتا مرمری ظرفِ هِمراه که وه دِله عطری راغون دَییه عیسی پَلی بییَمو. اون عطری راغون، خالصِ سُنبلِ جِم بییه و خَله هم گِرون بییه. اون زِنا ظَرفِ بِشکِسه و عَطری راغونِ عیسیِ سَر دَشِندیه.</verse>
				<verse number="4">بَعضی از اونایی که اونجه دَیینه خَله عَصِبانی بَینه، هَمدییه ره بااوتِنه: «چه وِنه این عطری راغون، این جور هَدِر بوره؟</verse>
				<verse number="5">بونِسه اونِ سیصد دینارِ اِندا ویشتر بَروت و وه پولِ فَقیرونِ هِدا.» وِشون اون زِنا ره خَله سَراکو هاکاردِنه.</verse>
				<verse number="6">ولی عیسی بااوته: «وه ره کار نِدارین. چه وه ره نارِحَت کاندینی؟ وه قَشِنگِ کار مِ وِسه هاکارده.</verse>
				<verse number="7">چوون فَقیرون هَمِش شِمه هِمراه دَرنه و هر وَخت بَخواین توندِنی وِشونِ کُمِک هاکانین، ولی مِن هَمِش شِمه هِمراه دَنیمه.</verse>
				<verse number="8">هر چی این زِنائه دَس بَر اییَمو، هاکارده. وه شه این کارِ هِمراه، پیش پیش مِ تَنِ دَفن هاکاردِنه وِسه، عطری راغون بَزو.</verse>
				<verse number="9">حَییقَتاً، شِما ره گامبه، تِمومِ دِنیائه دِله، هرجا که اِنجیل موعظه بَووه، این زِنائه کارِ هَم گانِنه و شه یاد یارنِنه.»</verse>
				<verse number="10">اون وَخت یهودائه اَسْخَریوطی که یِتا از اون دِوازَه شاگرد بییه، مَعبِدِ گَت گَتِ کاهِنونِ پَلی بُورده تا عیسی ره وِشونِ تَسلیم هاکانه.</verse>
				<verse number="11">وِشون وَختی یَهودائه گَبِ بِشنُسِنه، خِشال بَینه و وه ره پول، وَعده هِدانه. یَهودا یِتا فِرصتِ دِمبال دَییه تا عیسی ره تَسلیم هاکانه.</verse>
				<verse number="12">فطیرِ عیدِ اَوِّلین روز که پِسَخِ وَره ره قِروونی کاندنه، عیسیِ شاگِردون وه جِم بَپِرسینه: «خوانی کِجه بُوریم و تِ وسه تَهیّه بَوینیم تا پِسَخِ شومِ بَخُری؟»</verse>
				<verse number="13">عیسی دِتا از شه شاگردونِ بَفرِسیه و وِشونِ بااوته: «شَهرِ دِله بُورین؛ اونجه یِتا مَردی ره یِتا پیلکا اوهِ هِمراه ویندِنی. وه دِمبال بُورین.</verse>
				<verse number="14">هر جا که اون مَردی دِله بُورده، اون سِرهِ صاحابِ بارین، ”اِسّا گانه، مِ مِهمون خانه کِجه ئه تا پِسَخِ شومِ شه شاگِردونِ هِمراه بَخُرِم؟“</verse>
				<verse number="15">وه یِتا گَتِ بالاخانه فرش هاکارده و آماده بَییه، شِما ره سِراغ دِنه. اونجه اَمه وسه تَهیّه بَوینین.»</verse>
				<verse number="16">بعد شاگِردون شَهرِ دِله بُوردِنه، همه چی ره هَمون‌طی که عیسی وِشونِ بااوته بییه بَدینه و پِسَخِ عیدِ شومِ تَهیّه بَدینه.</verse>
				<verse number="17">وَختی شو بَییه، عیسی شه دِوازَه تا شاگردِ هِمراه اونجه بُورده.</verse>
				<verse number="18">وَختی سِفرهِ سَر نیشته بینه و غِذا خاردِنه، عیسی بااوته: «حَییقَتاً، شِما ره گامبه که یِتا از شِما که دَره مِ هِمراه غِذا خارنه مِ ره دِشمِنِ تَسلیم کانده.»</verse>
				<verse number="19">شاگِردون پَکِر بَینه و یِتا یِتا عیسی جِم بَپِرسینه: «اون مِن هَسِمه؟»</verse>
				<verse number="20">عیسی وِشونِ بااوته: «یِتا از شِما دِوازَه نَفِرِ، هَمون که شه نونِ مِ هِمراه کاسهِ دِله زَنده.</verse>
				<verse number="21">اِنسانِ ریکا، هَمون‌طی که وه خَوِری بَنوِشته بَییه، شونه، ولی وای به حال اونی که اِنسانِ ریکا ره دِشمِنِ تَسلیم کانده. وه وِسه بِهتَر بییه هیچ وَخت دِنیا نییَمو بوئه.»</verse>
				<verse number="22">وَختی که دَینه غِذا خواردِنه عیسی نونِ بَییته و بعد از شکر هاکاردِن، تیکه هاکارده و شاگردونِ هِدا و بااوته: «بَیرین، این مِ تَنِ.»</verse>
				<verse number="23">بعد پیاله ره بَییته و بعد از شکر هاکاردِن، وِشونِ هِدا و همه اونِ جِم بَخُردِنه.</verse>
				<verse number="24">بعد عیسی وِشونِ بااوته: «این مِ خونِ، عَهدِ خون، که خَیلیائه وِسه دَشِندی بونه.</verse>
				<verse number="25">حَییقَتاً، شِما ره گامبه: که دییه اَنگورِ محصولِ جِم نَنوشِمبه، تا اون روزی که اونِ خِدائه پادشاهیِ دِله، تازه بَنوشِم.»</verse>
				<verse number="26">وِشون بعد از اینکه یِتا سرود بَخوندِسِنه، زیتونِ کوهِ سَمت راه دَکِتِنه.</verse>
				<verse number="27">عیسی شاگِردونِ بااوته: «شِما همه مِ ره تینا اییِلنِنی چوون زکریائه پِیغَمبِرِ کتاب دِله بَنوِشته بَییه، «چَپونِ زَمبه و گُسفِنا پَخش و پِلا بونِنه.“</verse>
				<verse number="28">ولی بَعد از اون که زِنده بَیمه، قبل از شِما جَلیلِ مَنطقه شومبه.»</verse>
				<verse number="29">پِطرُس عیسی ره بااوته: «حَتَّی اگه همه تِ ره تینا بییِلِّن، مِن تِ ره تینا نییِلمه.»</verse>
				<verse number="30">عیسی پطرسِ بااوته: «حَییقَتاً، تِ ره گامبه، همین اِمشو، قبل از اون که تِلا دِ کَش وَنگ هاکانه، تِ سه کَش مِ ره حاشا کاندی!»</verse>
				<verse number="31">ولی پِطرُس شه گَبِ سَر اِیست هاکارد و بااوته: «اگه لازم بوئه تِ هِمراه بَمیرِم هم تِ ره حاشا نَکامبه.» تِمومِ شاگِردون هم همینِ بااوتِنه.</verse>
				<verse number="32">بعد وِشون یه جا که وه اسم جِتْسیمانی بییه بُوردِنه. عیسی شه شاگِردونِ بااوته: «وَختی مِن دَره دِعا کامبه، اینجه هِنیشین.»</verse>
				<verse number="33">عیسی پِطرُس و یَعقوب و یوحنا ره شه هِمراه بَوِرده، وه پریشون و دلواپس بَییه، وِشونِ بااوته:</verse>
				<verse number="34">غُصّهِ جِم، دَره مییِرمه. اینجه بَمونین و بیدار بوئین.»</verse>
				<verse number="35">بعد اَت کم جلوتَر بُورده، شه دیمِ بنهِ سَر بییِشته و دِعا هاکارده اگه بونه اون ساعت، وه جِم رَد بَووه.</verse>
				<verse number="36">عیسی این طی بااوته: «اِی اَبّا، ای پییِر، تِ توندی هر کاری هاکانی. این پیاله ره مِ جِم دور هاکان، ولی نا مِ خواسهِ وِسه بلکه تِ خواسه بَووه.»</verse>
				<verse number="37">وَختی عیسی اون شاگِردونِ پَلی بَردَگِردِسه، بَدیئه وِشون بَخواتونه. پَس پِطرُسِ بااوته: «شَمعون، بَخواتویی؟ نَتونِسی یه ساعت بیدار بَمونی؟</verse>
				<verse number="38">بیدار بوئین و دِعا هاکانین تا آزمودِ دِله نَکِفین. حَییقَتاً روح خوانه ولی تَن توان نِدارنه.»</verse>
				<verse number="39">پَس عیسی اَت کَش دییه بُورده و هَمون دِعا ره هاکارده.</verse>
				<verse number="40">و اَی هم بَردَگِردِسه و بَدیئه وِشون بَخواتونه، چوون وِشونِ چِش کَتل بَییه بییه. وِشون نَدونِسِنه عیسی ره چی بارِن.</verse>
				<verse number="41">بعد عیسی سِوّمین کَش شاگردونِ پَلی بَردَگِردِسه و وِشونِ بااوته: «هَمتی خُو دَرِنی و دَره اِستراحت کاندینی؟ دییه وَسّه! اون ساعت بَرِسیه. اِسا اِنسانِ ریکا گِناهکارونِ دَس تَسلیم بونه.</verse>
				<verse number="42">پِرِسین، بُوریم. هارِشین اونی که خوانه مِ ره تَسلیم هاکانه دَره راهِ جِم رِسنه.»</verse>
				<verse number="43">عیسی هَمتی داشته گَب زوئه که یِدَفه یَهودا، یِتا از اون دِوازده شاگرد، یه دَسه جَمیِّتِ هِمراه که شمشیر و دَسِ چو داشتِنه، مَعبِدِ گَت گَتِ کاهِنون و توراتِ مَلِّمون و مشایخِ طَرِفِ جِم بینه، بییَمونِه.</verse>
				<verse number="44">اون خائِن شه هِمراهونِ علامِتی هِدا و بااوته بییه: «اونی ره که خاش دِمبه، همونِ؛ وه ره بَیرین و بَوِردِنِ مووقه شِمه حِواس دَووه.»</verse>
				<verse number="45">وَختی یَهودا اونجه بَرِسیه، دَرجا عیسی پَلی بورده و بااوته: «اِسّا!» و وه ره خاش هِدا.</verse>
				<verse number="46">بعد اون آدِمون عیسیِ سَر دَکِتِنه و وه ره بَییتِنه.</verse>
				<verse number="47">ولی یِتا از اونایی که اونجه اِیست هاکارده بییه شه شَمشیرِ بَکِشیه، کاهِنِ اعظمِ نوکِرِ یِتا ضربه‌ بَزو و وه گوشِ جِر دِم هِدا.</verse>
				<verse number="48">عیسی وِشونِ بااوته: «مَگه مِن راهزِنِمه که شمشیر و دَسِ چوِ هِمراه مِ بَییتِنه وِسه بییَمونی؟</verse>
				<verse number="49">مِن هر روز مَعبِدِ دِله شِمه پَلی تَعلیم دامه و مِ ره نَییتِنی. ولی مِقدَّسِ بَنوِشته ها وِنه اِنجام بَووه.»</verse>
				<verse number="50">بعد تِمومِ شاگِردون وه ره سَر بییِشتِنه و دَر بُوردِنه.</verse>
				<verse number="51">جَوونی که فِقَط یِتا کَتونِ پارچه‌ شه تَن دَپیته بییه، عیسیِ دِمبال راه دَکِته. وِشون وه ره هم بَییتِنه،</verse>
				<verse number="52">ولی وه اون کَتونِ پارچه که شه تَن داشته ره دِم هِدا و لِخت دَر بُورده.</verse>
				<verse number="53">وِشون عیسی ره کاهِنِ اَعظمِ پَلی بَوِردِنه. اونجه تِمومِ گَت گَتِ کاهِنون و مشایخ و توراتِ مَلِّمون جَمع بَییه بینه.</verse>
				<verse number="54">پِطرُس هَم دورادور عیسیِ دِمبال بُورده تا کاهِن اَعظمِ سِرهِ حیاط دِله بَرِسیه. اونجه، تَشِ پَلی، نگهوونونِ هِمراه نیشته بییه و شه ره گَرم کارده.</verse>
				<verse number="55">گَت گَتِ کاهِنون و تِمومِ اَهلِ شورا اینِ دِمبال دَینه که یِتا شِهادت عیسیِ علیه پی دا هاکانِن تا وه ره کُشتن هادن، ولی هیچی پی دا نَکاردِنه.</verse>
				<verse number="56">هر چَن خَیلیا عیسیِ علیه دِراغی شِهادت هِدانه، ولی وِشونِ شِهادت هَمدییهِ هِمراه جور درنییَمو.</verse>
				<verse number="57">بعد چَن نَفِر جلو بییَمونه و عیسیِ علیه دِراغی شهادت هِدانه، بااوتِنه:</verse>
				<verse number="58">«اِما شه بِشنُسیمی که گاته، ”این مَعبِدِ که آدِمیِ دَس بِساته بَییه ره له دِمبه و سه روزِ سَر، یِتا دییه مَعبِد سازِمبه که آدِمیِ دَسِ هِمراه بِساته نَییه بوئه»</verse>
				<verse number="59">ولی حَتَّی وِشونِ این شِهادت هم، هَمدییهِ هِمراه جور دَرنییَمو.</verse>
				<verse number="60">اون وخَت کاهِن اَعظِم بِلِند بَییه و همهِ میون عیسیِ جِم بَپِرسیه: «هیچ جِوابی نِدارنی هادی؟ این چیه که این مَردِم تِ علیه شِهادت دِنِنه؟»</verse>
				<verse number="61">ولی عیسی هَمون طی ساکت بَمونِسه و جِوابی نِدا. اَت کَش دییه کاهِن اَعظِم وه جِم بَپِرسیه: «تِ مَسیحِ موعود، مِتوارکِ خِدائه ریکائی؟»</verse>
				<verse number="62">عیسی وه ره بااوته: «هَسِمه، و اِنسانِ ریکا ره ویندِنی که قادرِ خِدائه راسِ دَس نیشته و آسِمونِ ابرائه هِمراه اِنه.»</verse>
				<verse number="63">اون وَخت کاهِنِ اَعظِم شه یَخه ره چاک هِدا و بااوته: «دییه چه احتیاجی به شاهد دارمی؟</verse>
				<verse number="64">وه کفرِ بِشنُسِنی. چی تَصمیم گِرنِنی؟» همهِ وِشون عیسی ره مَحکوم هاکاردِنه که وه حَقِّ بَمیره.</verse>
				<verse number="65">اون وَخت بعضیا عیسیِ دیمِ سَر خِلّیک دم هِدانه؛ وِشون وه چشا ره دَوِسِنه و هَمون طی که وه ره زونه، گاتِنه: «پیشگویی هاکان!» نگهوونون هَم وه ره بییتِنه و بَزونه.</verse>
				<verse number="66">وَختی که پِطرُس هَمتی پایین، حیاط دِله دَییه، کاهِن اعظمِ یِتا کُلفِت اونجه بییَمو</verse>
				<verse number="67">و پطرسِ بَدیئه که دَییه تَشِ پَلی شه ره گرم کارده. اون کُلفِت وه ره هارِشیه و بااوته: «تِ هم عیسیِ ناصریِ هِمراه دَیی.»</verse>
				<verse number="68">ولی پِطرُس حاشا هاکارده و بااوته: «ندومبه و نِفَهمِمبه چی گانی!» اینِ بااوته و دروازهِ سَمت بُورده. هَمون مووقه تِلا وَنگ هاکارده.</verse>
				<verse number="69">اَت کَش دییه، اون کُلفِتِ چِش وه ره دَکِته و اَی هم اونایی ره که اونجه اِیست هاکارده بینه ره بااوته: «این مَردی یِتا از وِشونِ.»</verse>
				<verse number="70">ولی پِطرُس اَی هم حاشا هاکارده. اَت کم دییه، اونایی که اونجه اِیست هاکارده بینه، اَت کَش دییه پِطرُسِ بااوتِنه: «بی شک تِ هم یِتا از وِشونی، چوون جَلیلی هَسی.»</verse>
				<verse number="71">ولی پِطرُس شِروع هاکارده شه ره لعنت هاکاردِن و قَسِم بَخُرده، بااوته: «مِن این مَردی که گانِنی ره نِشناسِمبه!»</verse>
				<verse number="72">هَمون لَحظه، تِلا دِوّمین کَش وِسه وَنگ هاکارده. اون وَخت پِطرُس، عیسیِ گَبِ شه ‌یاد بیارده که وه ره بااوته بییه: «قبل از اون که تِلا دِ کَش وَنگ هاکانه، سه کَش مِ ره حاشا کاندی». پَس وه دِل پِر بَییه و برمه هاکارده.</verse>
			</chapter>
			<chapter number="15">
				<verse number="1">زودِ صِواحی، دَرجا، مَعبِدِ گَت گَتِ کاهِنون، مَشایخ و توراتِ مَلِّمون و تِمومِ یَهودِ شورا یه جا جَمع بَینه و هَمدییهِ هِمراه مَشورت هاکاردِنه. وِشون عیسی ره دَس دَوِسه بَوِردِنه و پیلاتُسِ رومی فرموندارِ تَحویل هِدانه.</verse>
				<verse number="2">پیلاتُس عیسی جِم بَپِرسیه: «تِ یَهودیونِ پادِشاهی؟» عیسی جِواب هِدا: «تِ این طی بااوتی!»</verse>
				<verse number="3">مَعبِدِ گَت گَتِ کاهِنون، خَله تِهمتها وه ره زونه.</verse>
				<verse number="4">پیلاتُس اَی هم عیسی جِم بَپِرسیه: «هیچ جِوابی نِدارنی هادی؟ هارِش چَنده دَره تِ ره تِهمت زَندِنه!»</verse>
				<verse number="5">ولی اَی هم عیسی هیچ جِوابی نِدا، جوری که پیلاتُس تَعجِب هاکارده.</verse>
				<verse number="6">پیلاتُسِ رَسم این بییه که پِسَخِ عیدِ مووقه، یِتا زِندونی که مَردِمِ خواسنه ره وِشونِ وِسه آزاد هاکانه.</verse>
				<verse number="7">یه دَسه یاغی زِندونِ دِله دَینه که شورش هاکارده بینه و آدِم بَکوشته بینه. اونائه دِله یِتا مَردی دَییه که وه اسم بارْاباس بییه.</verse>
				<verse number="8">مَردِم پیلاتُسِ پَلی بییَمونه و وه جِم خواسِنه که اون رسمی که هَمِش وِشونِ وِسه به جا یارده ره به جا بیاره.</verse>
				<verse number="9">پیلاتُس وِشونِ جِم بَپِرسیه: «خوانِنی یَهودیونِ پادشاه ره شِمه وِسه آزاد هاکانِم؟»</verse>
				<verse number="10">پیلاتُس اینِ وِسه اینِ بااوته که بِفَهمِسه بییه گَت گَتِ کاهِنون، حَسودیِ سَر عیسی ره وه تَسلیم هاکاردِنه.</verse>
				<verse number="11">ولی گَت گَتِ کاهِنون جَمیِّتِ تحریک هاکاردِنه تا پیلاتُسِ جِم بَخوان عیسیِ عَوِض، بارْاباسِ وِشونِ وِسه آزاد هاکانه.</verse>
				<verse number="12">اَت کَش دییه پیلاتُس وِشونِ جِم بَپِرسیه: «پَس این مَردیِ هِمراه که شِما وه ره یَهودیونِ پادشاه گانِنی، چی هاکانِم؟»</verse>
				<verse number="13">اَت کَش دییه داد بَکِشینه که: «وه ره مَصلوب هاکان!»</verse>
				<verse number="14">پیلاتُس وِشونِ جِم بَپِرسیه: «چه؟ چه بَدی ای هاکارده؟» ولی وِشون بِلِندتِر داد بَکِشینه: «وه ره مَصلوب هاکان!»</verse>
				<verse number="15">پَس پیلاتُس که خواسه مَردِمِ راضی هاکانه، بارْاباسِ وِشونِ وِسه آزاد هاکارده و دَستور هِدا تا عیسی ره شِلاق بَزِنِن و وه ره مَصلوب هاکانِن.</verse>
				<verse number="16">بعد سَربازون، عیسی ره فَرموندارِ کاخِ حیاطِ دِله بَوِردِنه و همهِ سربازونِ هم یه جا جَمع هاکاردِنه.</verse>
				<verse number="17">وِشون اَرغوونی قَوا وه تَن دَکاردِنه و یِتا تاج طَلیِ جِم بِبافتِنه و عیسیِ کلّهِ سَر بییِشتِنه.</verse>
				<verse number="18">بعد وه ره تَعظیم کاردِنه و گاتِنه: «درود بر یَهودیونِ پادشاه!»</verse>
				<verse number="19">وِشون چوِ هِمراه عیسیِ کَلّهِ سَر زونه و وه سَر خِلّیک دِم دانه، وه روب رو زانو زونه و وه ره مسخره کاردِنه و تَعظیم کاردِنه.</verse>
				<verse number="20">بعد از اون که وه ره مَسخره هاکاردِنه، اَرغِوونی قَوا ره وه تَنِ جِم در بیاردِنه، شه وه لِواسِ وه تَن دَکاردِنه. بعد وه ره بیرون بَوِردِنه تا مَصلوب هاکانِن.</verse>
				<verse number="21">سربازون یه نَفِرِ که وه اسم شَمعون بییه و اونجه جِم دَییه رَد بونِسه ره مجبور هاکاردِنه عیسیِ صلیبِ دوش بَکِشه. وه اَهل قیرَوان بییه و اِسکندر و روفُسِ پییِر بییه. وه هَمون مووقه دَییه زِمینِ سَرِ جِم اییَمو.</verse>
				<verse number="22">وِشون عیسی ره یِتا محل که وه اِسم جُلجُتا، که وه مَعنی کلّهِ کاسه بییه بَوِردِنه.</verse>
				<verse number="23">بعد وِشون شِرابی که مُرِ هِمراه قاطی بییه ره، عیسی ره هِدانه، ولی وه نَخارده.</verse>
				<verse number="24">وِشون عیسی ره مَصلوب هاکاردِنه و وه لِواسِ شه میون رَسِد هاکاردِنه، قِرعه دم هِدانه تا مَعلوم بَووه هر کِدومِ قِسمِت چی بونه.</verse>
				<verse number="25">ساعت نه صِواحی بییه که وِشون عیسی ره مَصلوب هاکاردِنه.</verse>
				<verse number="26">وه تقصیر نامهِ سَر بَنوشتِنه: «یَهودیونِ پادشاه.»</verse>
				<verse number="27">دِ تا راهزنِ هم وه هِمراه مَصلوب هاکاردِنه، یِتا ره وه راسِ وَر و یِتا دییه ره وه چپِ وَر.</verse>
				<verse number="28">این طی اون مِقدَّسِ بَنوِشته اِنجام بَرِسیه که گانه: «وه تقصیرکارونِ واری مَحکوم بونه.»</verse>
				<verse number="29">اونایی که اونجه جِم رَد بونِسه شه سَرِ تکون دانه و فحشِ هِمراه گاتِنه: «اِی تِ که خواسی مَعبِدِ له هادی و اَی اونِ سه روزِ سَر از نو بَسازی،</verse>
				<verse number="30">شه ره نِجات هاده و صَلیبِ جِم جِر بِرو!»</verse>
				<verse number="31">گَت گَتِ کاهِنون و توراتِ مَلِّمون هم شه پَلی وه ره مَسخره کاردِنه و گاتِنه: «کَسائه دییه ره نِجات هِدا ولی شه ره نَتونده نِجات هاده!</verse>
				<verse number="32">بییِل، مَسیح، اِسرائیلِ پادشاه، اَلان صلیبِ جِم جِر بِیّه تا بَوینیم و ایمون بیاریم.» اون دِ نَفِری که عیسیِ هِمراه صَلیبِ سَر دَیینه هم وه ره فحش دانه.</verse>
				<verse number="33">ساعت دوازده ظِهر، تِمومِ اون سرزمینِ تاریکی بَییته و تا ساعتِ سه ادامه داشته.</verse>
				<verse number="34">ساعت سه بعد از ظهر عیسی داد بَکِشیه و بااوته: «ایلویی، ایلویی، لَمّا سَبَقْتَنی؟» یَعنی مِ خِدا، مِ خِدا، چه مِ ره تینا بییِشتی؟»</verse>
				<verse number="35">بَعضی از اونایی که اونجه اِیست هاکارده بینه وَختی اینِ بِشنُسِنه، بااوتِنه: «هارِشین، اِیلیائه پِیغَمبِرِ دَره صدا کانده.»</verse>
				<verse number="36">یِتا از اونا دوو بَییته و یِتا اسفنجِ، تِرشِ شِراب دِله بَزو و اونِ یِتا چوِ سَر بییِشته، عیسیِ تِکِ پَلی بَوِرده تا بَخُره، و بااوته: «هِرِسین، هارشیم اِیلیا اِنه وه ره صَلیبِ جِم جِر بیاره؟»</verse>
				<verse number="37">عیسی یِتا گَتِ داد بَکِشیه و جان هِدا.</verse>
				<verse number="38">مَعبِدِ پَرده از سَر تا بِن چاک بَییته و دِ تیکه بَییه.</verse>
				<verse number="39">وَختی سربازون فَرمونده که عیسیِ روب رو اِیست هاکارده بییه، بَدیئه عیسی چی طی جان هِدا، بااوته: «حَییقَتاً این مَردی خِدائه ریکا بییه.»</verse>
				<verse number="40">یه دَسه زَن ها هم، از دور اِشانه. وِشونِ میون مَریِم مَجْدَلیّه، مریِم، کِچیکِ یَعقوب و یوشائه مار و سالومه دَینه.</verse>
				<verse number="41">این زَن ها وَختی که عیسی جَلیلِ مَنطقهِ دِله دَییه، وه دِمبالِ رو بینه و وه ره خِدمِتِ کاردِنه. خَله از زَن هائه دییه هم که وه هِمراه اورشَلیم بییَمو بینه، اونجه دَینه.</verse>
				<verse number="42">نماشونِ مووقه بَرِسیه، و از اونجه که اون روز ’تهیّه‘ روز بییه، روزی که یَهودیون شه ره عیدِ روزِ وِسه آماده کاردنه یعنی یِتا روز قبل از مِقدَّسِ شنبه.</verse>
				<verse number="43">یه نَفِر به اسمِ یوسِف که اَهل رامه بییه جِرأت هاکارده و پیلاتُسِ پَلی بُورده و عیسیِ جنازه ره بَخواسه. یوسِف جِزوِ یَهودِ شورا بییه و وه ره اِحترام اییِشتِنه، و خِدائه پادشاهیِ اِنتِظارِ کَشیه</verse>
				<verse number="44">پیلاتُس که باوِر نَکارده عیسی اَنده زود بَمِرده بوئه، سربازونِ فَرمونده ره شه پَلی صِدا هاکارده تا بَوینه عیسی بَمِرده یا نا.</verse>
				<verse number="45">وَختی که پیلاتُس اون فَرموندهِ جِم بِشنُسه که عیسی بَمِرده، اِجازه هِدا جِنازه ره یوسِفِ هادِن.</verse>
				<verse number="46">یوسِف یِتا کَتونِ کَفِن بَخریه و جِنازه ره صلیبِ جِم جِر بیارده، اونِ کَتونِ کَفِنِ دِله دَپیته و مقبره ای که صخره دِله بَتِراشی بییه، بییِشته. بعد یِتا سَنگ، مقبرهِ دِهونهِ جلو غَلت هِدا.</verse>
				<verse number="47">مَریِمِ مَجْدَلیّه و مَریِم، یوشائه مار، بَدینه که عیسیِ جنازه ره کجه بییِشتِنه.</verse>
			</chapter>
			<chapter number="16">
				<verse number="1">وَختی مِقدَّسِ شنبه روز تِموم بَییه، مَریِمِ مَجْدَلیّه و مریِم، یَعقوبِ مار و سالومه، عَطری راغون بَخرینه تا بورِن و عیسیِ جِنازه ره عطری راغون بَزِنِن.</verse>
				<verse number="2">پَس هفتهِ اَوِّلین روز، زودِ صِواحی، مووقه ای که داشته خِرشید در اییَمو، زَن ها مقبرهِ سَمت راه دَکِتِنه.</verse>
				<verse number="3">وِشون هَمدییه ره گاتِنه: «کی خوانه اَمه وِسه سَنگِ، مَقبرهِ دِهونهِ جِم غَلت هاده؟»</verse>
				<verse number="4">ولی وَختی هارِشینه، بَدینه اون سَنگ که خَله گَت بییه، مَقبرهِ دِهونهِ جِم یِتا گوشه غَلت هِدا بَییه.</verse>
				<verse number="5">وَختی مَقبره دِله بُوردِنه، بدینه یِتا جِوونِ مَردی اِسبه جمهِ هِمراه، راسِ طَرِف نیشته. زَن ها وه بَدیئِنِ جِم هَراسون بَینه.</verse>
				<verse number="6">اون جِوون وِشونِ بااوته: «هَراسون نَووین. شِما عیسیِ ناصریِ دِمبال گِردِنِنی، هَمون که وه ره مصلوب هاکاردِنه. وه زنده بَییه؛ اینجه دَنیه. اونجه که وه جِنازه ره بییِشته بینه ره هارِشین.</verse>
				<verse number="7">اِسا، بُورین و وه شاگِردون و پِطرُسِ بارین که وه شِمه جِم قبلتر، جَلیلِ مَنطقه شونه؛ وه ره اونجه ویندِنی، هَمون طی که شِما ره بااوته بییه.»</verse>
				<verse number="8">پَس زَن ها بیرون بییَمونه و مقبرهِ جِم دَر بُوردِنه، چوون وِشونِ تَن، لرزه دَکته بییه و بِهت هاکارده بینه. وِشون هیچ کَسِ هیچی نااوتِنه، چوون تَرسی بینه.</verse>
				<verse number="9">وَختی عیسی هَفتهِ اَوِّلین روزِ زودِ صِواحی زِنده بَییه، اَوِّل مریِم مَجْدَلیّه که وه جِم هفتا دِوو بیرون هاکارده بییه ره ظاهر بَییه.</verse>
				<verse number="10">مَریِم هَم بُورده و وه شاگِردون که ماتِم داشتِنه و بِرمه کاردِنه ره خَوِر هِدا.</verse>
				<verse number="11">ولی وِشون وَختی بِشنُسِنه که عیسی زنده بَییه و مریِم وه ره بَدیئه، باوِر نَکاردِنه.</verse>
				<verse number="12">بَعدِ از این، عیسی شه ره یِتا دییه شکلِ هِمراه، دِ نَفِر از وِشون که یِتا روستا شینه ره ظاهر بَییه.</verse>
				<verse number="13">اون دِ نَفِر بَردَگِردِسِنه و بَقیه شاگِردونِ این جَریانِ جِم با خَوِرِ هاکاردِنه، ولی اونا وِشونِ گَبِ باوِر نَکاردِنه.</verse>
				<verse number="14">وَختی که اون یازده شاگرد سِفرهِ سَر نیشته بینه، عیسی وِشونِ ظاهر بَییه، عیسی وِشونِ، بی‌ایمونی و سَنگ دِلیِ وِسه سَراکو هاکارده، چوون وِشونِ گَبِ، که وه ره بَعد از زنده بَیِّن بَدی بینه ره باوِر نَکاردِنه.</verse>
				<verse number="15">بعد وِشونِ بااوته: «تِمومِ دِنیائه دِله بُورین و انجیلِ تِمومِ مَردِمِ وِسه اِعلام هاکانین.</verse>
				<verse number="16">هر کی ایمون بیاره و غسلِ تَعمید بَیره، نِجات گِرنه. ولی هر کی ایمون نیاره، مَحکوم بونه.</verse>
				<verse number="17">و اونایی که مِ ره ایمون دارنِنه این نشونه و معجزه ها ره کاندنه: مِ اسمِ هِمراه دِوها ره بیرون کاندنه و جدیدِ زِوون هائه هِمراه گَب زَندِنه</verse>
				<verse number="18">و مَرها ره شه دَسائه هِمراه گِرنِنه، اگه کُشنده زَهر هم بَخُرِن، وِشونِ هیچی نَوونه، وِشون مرِضیونِ سَر دَس اییِلنِنه و مریضون شِفا گِرنِنه.»</verse>
				<verse number="19">پَس عیسایِ خِداوند بعد از اون که این گَب ها ره وِشونِ بَزو، آسِمون بَورده بَییه و خِدائه راسِ دَسِ هِنیشته.</verse>
				<verse number="20">شاگِردون هم بیرون بُوردِنه و همه جا تَعلیم دانه، خِداوند وِشونِ هِمراه کار کارده و شه کِلامِ اون نشونه و معجِزاتِ هِمراه که شاگِردون اِنجام دانه، ثابت کارده.</verse>
			</chapter>
		</book>
		<book number="42">
			<chapter number="1">
				<verse number="1">عالیجناب تئوفیلوس، از اونجه که خَیلیا اقدام به بَنوشتِنِ کارایی هاکاردِنه که اَمه پَلی اتِّفاق دَکِته،</verse>
				<verse number="2">دِرِس هَمون‌ طی اونایی که از اَوِّل، شه چِشِ هِمراه بَدینه و کِلامِ خادِم بَینه، اِما ره بِسپارِسِنه،</verse>
				<verse number="3">مِن هم که همه چی ره از اَوِّل دِقّتِ هِمراه وارِسی هاکاردِمه، این طی صِلاح بَدیمه که اونا ره به طور منظِم شِمه وسه بَنویسِم،</verse>
				<verse number="4">تا اونچیِ دِرسیِ جِم که یاد بَییتینی، مِطمئن بوئین.</verse>
				<verse number="5">هیرودیس، یَهودیهِ پادشاهِ دوره یِتا کاهِن که وه اسم زکِریا و اَبیّائه کاهنونِ دَسه جِم بییه، زندگی کارده. وه زنا اِلیزابِت هم هارونِ کاهِنِ نَسلِ جِم بییه.</verse>
				<verse number="6">هر دِتا خِدائه نَظِر دِله صالح بینه و تِمومِ خِداوندِ اَحکام و دستوراتِ بی‌عیب به جا یاردِنه.</verse>
				<verse number="7">ولی وِشون وَچه نِداشتِنه، چوون اِلیزابِت نازا بییه و هر دِتا پیر بینه.</verse>
				<verse number="8">اَت کَش که خِدمِت هاکاردِن زکِریائه دَسهِ نوبت بییه، و وه خِدائه حِضور کاهنی کارده،</verse>
				<verse number="9">طِبق کاهِنونِ رَسم، قِرعه وه اسم دَکِته که خِداوندِ مَعبدِ دِله بوره و بُخور بَسوزونه.</verse>
				<verse number="10">بُخور بَسوزوندِنِ مووقه، تِموم جَمیِّت بیرون اِیست هاکارده بینه و دَینه دِعا کاردِنه</verse>
				<verse number="11">یهویی خِداوندِ یِتا از فرشته ها که بُخورِ تشدونِ راسِ وَر اِیست هاکارده بییه زَکِریا ره ظاهر بَییه.</verse>
				<verse number="12">زَکِریا وه بَدیئِنِ جِم پریشون بَییه و وه ره تَرس بَییته.</verse>
				<verse number="13">ولی فرشته وه ره بااوته: «ای زَکِریا، نَتِرس! تِ دِعا مِستَجاب بَییه. تِ زِنا اِلیزابِت تِ وِسه یِتا ریکا دِنیا یارنه که تِ وه اِسمِ یحیی اییِلنی.</verse>
				<verse number="14">تِ شادی و خِشالیِ جِم پِر بونی، و خَیلیا هم وه دِنیا بییَموئِنِ جِم خِشال بوننه،</verse>
				<verse number="15">چوون وه خِداوندِ نَظِر، گَتِ مَردی بونه. یحیی نَووِسه هیچ وَخت، شِراب یا عَرِقِ تِک بَزِنه. حَتَّی وه شه مارِ اِشکِمِ دِله، روح‌القدسِ جِم پِر بونه،</verse>
				<verse number="16">خَیلیا ره اِسرائیلِ قوم جِم، خِداوندِ سَمت، وِشونِ خِدا بَرگِردِندِنه.</verse>
				<verse number="17">وه اِیلیائه قِوَّت و روحِ هِمراه، خِداوندِ پیشاپیش اِنه تا پییرونِ دِلِ به وَچون نزیک هاکانه و سرکشِ آدِمونِ یاد هاده که شه پییِرون واری خِداوندِ دوس دارِن تا قومی آماده، خِداوندِ وسه فِراهم هاکانه.»</verse>
				<verse number="18">زَکِریا فِرشتهِ جِم بَپِرسیه: «اینِ کِجه جِم بَدونم؟ مِن پیرِمردیمه و مِ زِنا هم پیرِ.»</verse>
				<verse number="19">فرشته جِواب هِدا: «مِن جبرائیلِمه که خِدائه حِضور اِیست کامبه. اَلان بَفرِسی بَیمه تا تِ هِمراه گَب بَزِنِم و این خَوِرِ خِشِ تِ ره هادِم.</verse>
				<verse number="20">اِسا لال بونی و تا اون روز که این اتّفاق دَکِفه، نَتوندی دییه گَب بَزِنی، چوون مِ گَبِ که وه وَختِ مووقه اِتفاق کَفِنه ره باوِر نَکاردی.»</verse>
				<verse number="21">جَمیَّتی که بیرون زکِریائه اِنتِظارِ کَشینه، از اینکه وه اَنده مَعبِدِ دِله بَمونِسه بییه، تَعجِّب هاکاردِنه.</verse>
				<verse number="22">وَختی زَکِریا بیرون بییَمو، نَتونِسه مَردِمِ هِمراه گَب بَزِنه. پَس بِفَهمِسِنه مَعبِدِ دِله رؤیایی بَدیئه، چوون فِقَط ایما و اِشاره زوئه و نَتونِسه گَب بَزِنه.</verse>
				<verse number="23">زکِریا بعد از اینکه شه خِدمِتِ تِموم هاکارده، شه سِره بَردَگِردِسه.</verse>
				<verse number="24">چَن وَخت دییه، وه زِنا اِلیزابِت حامله بَییه و پَنج ماه شه ره سِره دِله جا هِدا.</verse>
				<verse number="25">اِلیزابِت گاته: «خِداوند مِ وِسه این طی هاکارده. وه این روزائه دِله مِ ره لِطف هاکارده و اونچی که مَردِمِ پَلی مِ وِسه مایهِ ننگ بییه ره بَییته.»</verse>
				<verse number="26">شیشمین ماه دِله، خِدا شه فرشته، جبرائیلِ یِتا شَهر که وه اسم ناصره و جلیل مَنطقه دِله بییه بَفرِسیه،</verse>
				<verse number="27">تا یِتا اَذِبِ کیجائه پَلی که وه اِسم مَریِم بییه، بُوره. مریم یِتا مَردیِ نومزه بییه که وه اِسم یوسِف بییه، داوودِ پادشاهِ نَسلِ جِم.</verse>
				<verse number="28">فرشته مَریِمِ پَلی بُورده و بااوته: «سِلام بر تِ، ای کِسی که مورد لطفی. خِداوند تِ هِمراه دَره.»</verse>
				<verse number="29">ولی مریِم وَختی وه گَبِ بِشنُسه خَله پریشون بَییه و شه هِمراه کَلِنجار شیه تا بِفَهمه این چی طی سِلامیِ.</verse>
				<verse number="30">ولی فرشته وه ره بااوته: «ای مَریِم، نَتِرس! چوون خِدا تِ ره لطف هاکارده.</verse>
				<verse number="31">اِسا حامله بونی و یِتا ریکا دِنیا یارنی که وه اِسمِ عیسی اییِلنی.</verse>
				<verse number="32">وه گَتِ مَردی بونه و خِدائه مِتعالِ ریکا بااوته بونه. خِداوندْ خِدا، وه جَد، داوودِ پادشاهیِ تَختِ وه ره دِنه.</verse>
				<verse number="33">وه تا ابِد یَعقوبِ نَسلِ پادِشاهی کانده و وه پادشاهی هیچ وَخت تِموم نَوونه.»</verse>
				<verse number="34">مریِم فِرشتهِ جِم بَپِرسیه: «چی طی این طی بونه، چوون مِن هیچ مَردی هِمراه دَنی بیمه؟»</verse>
				<verse number="35">فرشته جِواب هِدا: «روح‌القدس تِ ره نازل بونه و خِدائه مِتعال قِوَّت، تِ سَر سایه دِم دِنه. اینِ وِسه، اون وَچه، مِقدّس و خِدائه ریکا بااوته بونه.</verse>
				<verse number="36">بَدون تِ فامیل الیزابت پیریِ دِله، یِتا ریکا، شه اِشکم دِله دارنه. اَره، وه که گانِنه نازائه، شیش ماه بونه که حامِله ئه.</verse>
				<verse number="37">چوون هیچ کاری خِدائه وِسه مَحال نییه!»</verse>
				<verse number="38">مریِم بااوته: «مِن خِداوندِ کَنیزِمه. اونچی که مِ خَوری بااوتی، بَووه.» اون وَخت فرشته وه وَرِ جِم بورده.</verse>
				<verse number="39">هَمون روزا، مَریِم بِلِند بَییه و عجلهِ هِمراه یِتا شَهر، یَهودیهِ کوهِ دِله بُورده،</verse>
				<verse number="40">وه زکِریائه سِره دِله بُورده و اِلیزابِتِ سِلام هاکارده.</verse>
				<verse number="41">وَختی اِلیزابِت، مَریِمِ سِلامِ بِشنُسه، وَچه وه اِشکِمِ دِله تِکون بَخُرده، و اِلیزابِت، روح‌القدسِ جِم پِر بَییه،</verse>
				<verse number="42">الیزابت بِلِندِ صِدائه هِمراه بااوته: «تِ زَن هائه دِله مِوارَکی، و تِ اِشکِمِ ثَمِره مِوارَکِ!</verse>
				<verse number="43">مِن کیمه که مِ سرورِ مار مِ بَدیئِنِ وِسه بِیّه؟</verse>
				<verse number="44">چوون وَختی تِ سِلام مِ گوش بَرِسیه، وَچه خِشالیِ جِم مِ اِشکِمِ دِله تکون بَخُرده.</verse>
				<verse number="45">خِش به حالِ اونی که باوِر هاکانه، اونچی که خِداوندِ طَرِفِ جِم وه ره بااوته بَییه، اِنجام رِسِنه.»</verse>
				<verse number="46">مریِم وه جِواب بااوته: «مِ جان خِداوندِ پَرسِش کانده</verse>
				<verse number="47">و مِ روح، مِ نجات‌دَهِنده، خِدائه دِله، خِشالی کانده،</verse>
				<verse number="48">چوون وه شه کَنیزِ کِچیکی ره، نَظِر لِطف دِم هِدا. بعد از این، تِمومِ نسلها مِ ره مِوارک گانِنه،</verse>
				<verse number="49">چوون اون توانا که وه اِسم قُدوسِ، مِ وِسه گَت گَتِ کار هاکارده.</verse>
				<verse number="50">وه رَحمِت، نَسل در نَسل، اونایی وسهِ هَسه که وه جِم تَرسِنِنه.</verse>
				<verse number="51">خِداوندِ دَس، قِوَّتِ هِمراه کار هاکارده و اونایی که شه فکر و دلِ دِله مغرورِنه ره تار و مار هاکارده؛</verse>
				<verse number="52">قِدّدارون تَختِ جِم، بِنه سَر دِم هِدا و فروتنونِ سَر بِلِند هاکارده؛</verse>
				<verse number="53">وِشناها ره خوارِ چی هائه هِمراه سیر هاکارده ولی پولدارونِ دَس خالی راهی هاکارده.</verse>
				<verse number="54">وه شه رحمِتِ یاد بیارده، و شه خادم، اِسرائیلِ کُمِک هاکارده،</verse>
				<verse number="55">همون‌طی که اَمه پییِرون، اِبراهیم و وه نَسلِ وَعده هِدا بییه که تا ابد این طی هاکانه.»</verse>
				<verse number="56">مریِم سه ماه اِندا اِلیزابِتِ پَلی بَمونِسه و بعد شه سِره بَردَگِردِسه.</verse>
				<verse number="57">وَختی الیزابتِ وَضعِ حَمل بَرِسیه، یِتا ریکا دِنیا بیارده.</verse>
				<verse number="58">وه هِمساده ها و فامیلون وَختی بِشنُسِنه که خِداوند چَنده گَتِ رحمِت وه وِسه هاکارده، وه خِشالیِ دِله شَریک بَینه.</verse>
				<verse number="59">هشتمین روز، چِلیکِ وچهِ خَتنه هاکاردِنِ وِسه بییَمونه و خواسِنه وه پییِرِ اِسم، زکِریا ره وه سَر بییِلِّن.</verse>
				<verse number="60">ولی چِلیکِ وَچهِ مار بااوته: «نا! وه اسم وِنه یحیی بوئه.»</verse>
				<verse number="61">وِشون بااوتِنه: «تِ فامیلونِ دِله کِسی این طی اسمی نِداشته.»</verse>
				<verse number="62">بعد اشاره هِمراه، چِلیک وَچهِ پییِرِ جِم بَپِرسینه خوانه وه اِسم چی بوئه.</verse>
				<verse number="63">زَکِریا تَخته ای که بَنوِشتنه وِسه بییه ره بَخواسه و بَنوِشته: «وه اِسم یحییِ!» همه تعجِّب هاکاردِنه.</verse>
				<verse number="64">هَمون مووقه، وه زِوون واز بَییه و خِدا ره پَرَسِش هاکارده.</verse>
				<verse number="65">تِمومِ هِمساده ها بَتِرسینه و مَردِم، تِمومِ یَهودیهِ کوهِ دِله این‌ خَوِرا ره پخش هاکاردِنه.</verse>
				<verse number="66">هر کی این گَب ها ره اِشنُسه، شه دِلِ دِله گاته که: «این وَچه چی طی آدِمی بونه؟» چوون خِداوندِ دَس وه هِمراه دَییه.</verse>
				<verse number="67">اون وَخت وه پییِر، زَکِریا، روح‌القدسِ جِم پِر بَییه و این طی نَبِوّت هاکارده:</verse>
				<verse number="68">«مِوارک بوئه خِداوند، اِسرائیلِ خِدا، چوون شه قومِ کُمِک بییَمو و وِشونِ آزاد هاکارده.</verse>
				<verse number="69">وه اَمه وسه یِتا قِدّارِ نِجات دَهِنده داوودِ نَسلِ جِم فِرِسِندِنه</verse>
				<verse number="70">دِرِس هَمون طی که از قدیم شه مِقدَّسِ پِیغَمبِرونِ زِوونِ جِم وَعده هِدا که:</verse>
				<verse number="71">اِما ره دِشمِنونِ دَسِ جِم و تِمومِ اونایی که اَمه جِم بیزارِنه، نِجات هاده،</verse>
				<verse number="72">تا اون رَحمتی ره که اَمه پییِرونِ قول هِدا بییه ره سِراغ هاده و شه مِقدَّسِ عَهدِ یاد بیاره؛</verse>
				<verse number="73">هَمون قَسِمی ره که اَمه جد ابراهیمِ وِسه بَخُرده</verse>
				<verse number="74">که اِما ره دِشمِنون دَسِ جِم نِجات هاده تا اِما وه ره بی تَرس خِدمِت هاکانیم،</verse>
				<verse number="75">و تِمومِ شه عمرِ، قُدّوسیت و عدالت دِله وه حِضور سَر هاکانیم.</verse>
				<verse number="76">و تِ، ای وچه، خِدائه متعالِ پیغمبِر بااوته بونی؛ چوون خِداوندِ جِم جلوتر شونی تا وه راه ها ره، وه وِسه آماده هاکانی،</verse>
				<verse number="77">و وه قومِ آگاه هاکانی که نِجات اینِ دِله دَره که وِشونِ گِناهون بیامِرزی بَووه.</verse>
				<verse number="78">چوون اَمه خِدائه رحم و دِل سوزیِ وِسه هَسه، که اِفتاب آسِمونِ جِم اَمه وِسه در اِنه</verse>
				<verse number="79">تا اونایی ره که ظِلِماد و مَرگِ سایهِ دِله نیشتِنه ره روشِنایی هاده، و اَمه قَدِمِ، صِلح و سِلامتیِ راهِ دِله هدایت هاکانه.»</verse>
				<verse number="80">و اون وَچه گَت بونِسه و روحِ دِله، قَوی بونِسه، و تا روزی که خواسه اِسرائیلِ قومِ ظاهر بَووه، صَحرائه دِله به‌سَر وَرده.</verse>
			</chapter>
			<chapter number="2">
				<verse number="1">اون روزائه دِله، آگوستوس که رومِ امپراطور بییه دَستور هِدا تا همه اونایی که رومِ امپراطوریِ دِله زندگی کاردِنه سرشِماری بَووِن.</verse>
				<verse number="2">این اَوِّلین سَرشِماری، مووقه ای اِنجام بَییه که کورینیوس سوریهِ فَرموندار بییه.</verse>
				<verse number="3">پَس، هر کی شه شَهر بورده تا شه اِسمِ بَنویسه.</verse>
				<verse number="4">یوسِف هم چوون داوودِ پادشاهِ ایل و تِوارِ جِم بییه ناصرهِ شَهرِ جِم که جَلیلِ مَنطقه دِله دَییه به بِیت‌لِحِمِ شَهر یعنی داوود زادگاه که یَهودیهِ مَنطقه دِله بییه بُورده.</verse>
				<verse number="5">تا شه نومزه، مریِمِ هِمراه که حامله بییه اونجه بُوره، تا شه اسمِ بَنویسِن.</verse>
				<verse number="6">مووقه ای که اونجه دَینه، مریِمِ بِزائِنِ مووقه بَرِسیه</verse>
				<verse number="7">مریم شه اَوِّلین وَچه که ریکا بییه ره دِنیا بیارده. وه ره قِنداقِ دِله دَپیته و آخورِ دِله بَخواسِندیه، چوون مسافِرخانهِ دِله وِشونِ وِسه جا دَنی بییه.</verse>
				<verse number="8">اون دور و وَر، چپونونی دَینه که صَحرائه دِله زندگی کاردِنه و شو شو شه گلّه جِم مِواظبت کاردِنه.</verse>
				<verse number="9">یهویی خِداوندِ یِتا از فرشته ها وِشونِ ظاهر بَییه، و خِداوندِ جِلالِ نور وِشون دور بَتابِسه. چَپونون بَدجور بَتِرسینه،</verse>
				<verse number="10">ولی فرشته وِشونِ بااوته: «نَتِرسین، مِن شِمه وِسه یِتا خوارِ خَوِر دارمه، یِتا خَوِر که تِمومِ قومِ خِشال کانده:</verse>
				<verse number="11">اَمروز داوودِ زادگاهِ دِله، یِتا نِجات دَهنده شِمه وسه دِنیا بییَمو. وه خِداوندْ مَسیحِ موعودِ.</verse>
				<verse number="12">نِشونه، شِمه وسه اینِ که یِتا چِلیکِ وَچه ره قِنداقی دِله دَپیته و آخوری دِله بخواته پی دا کاندینی.»</verse>
				<verse number="13">یهویی اون فِرشتهِ هِمراه یِتا گَتِ لَشکِرِ آسِمونی ظاهر بَینه که خِدا ره پَرسش کاردِنه و گاتِنه:</verse>
				<verse number="14">«جِلال خِدا ره، آسِمونِ عرشِ دِله، و صلح و سِلامتی اونایی وِسه که خِدا، زِمینِ سَر وِشونِ جِم راضیِ.»</verse>
				<verse number="15">وَختی فرشته ها وِشونِ چِشِ وَر آسِمون بُوردِنه، چَپونون هَمدییه ره بااوتِنه: «بِئین بِیت‌لِحِم بُوریم و اونچی ره که اتّفاق دَکِته و خِداوندْ اِما ره اونِ جِم خَوِر دار هاکارده ره بَوینیم.»</verse>
				<verse number="16">پَس عجلهِ هِمراه بُوردِنه و مریِم و یوسِف و چِلیک وَچه ره آخورِ دِله بَخواته، پی دا هاکاردِنه.</verse>
				<verse number="17">وَختی چِلیک وَچه ره بَدینه، گَبی که وه خَوِری وِشونِ بااوته بینه ره، پخش هاکاردِنه.</verse>
				<verse number="18">و هر کی چَپونونِ گَبِ اِشنُسه، اونچیِ جِم که وِشون گاتِنه تَعجِّب کارده.</verse>
				<verse number="19">ولی مریِم، تِمومِ این اتّفاقا ره شه خاطِر اِسپارسه و شه دلِ دِله اونا ره فِکر کارده.</verse>
				<verse number="20">چپونون بَردَگِردِسِنه و اونچی خاطِری بِشنُسه و بَدی بینه خِدا ره شکر گاتِنه و وه ره پَرسش کاردِنه، چوون هر چی وِشونِ بااوته بینه اِتِّفاق دَکِته بییه.</verse>
				<verse number="21">هشتِمین روز، وَختی خواسِنه وَچه ره خَتنه هاکانِن، وه اسمِ عیسی بییِشتِنه. این هَمون اِسمی بییه که فرشته، قبل از مریِمِ حامله بَیِّن، وه وِسه بییِشته بییه.</verse>
				<verse number="22">بعد از اون که یوسِف و مریِم تطهیرِ رَسمِ طِبق موسیِ شَریعَت به جا بیاردِنه، عیسی ره اورشَلیم بَوِردِنه تا خِداوندِ پیشکَش هاکانِن،</verse>
				<verse number="23">طِبق خِداوندِ شریعَتِ حِکم که گانه: «اَوِّلین ریکایی که شه مارِ اِشکِم جِم دِنیا بِیّه وِنه خِداوندِ وَقف بَووه»؛</verse>
				<verse number="24">و طِبق اونچی که خِداوندِ شَریعَت دِله بییَموئه «یِتا جِفت قومری یا دِتا کوتِر وَچه» به عنوانِ قِروونی پیشکَش هاکانِن.</verse>
				<verse number="25">اون وختا، اورشَلیمِ دِله یِتا مَردی که وه اسم شَمعون بییه زندگی کارده که صالح و خِدا تَرس بییه و اِنتظار کَشیه تا مَسیحِ موعود ظِهور هاکانه، شَمعون روح القدسِ داشته.</verse>
				<verse number="26">روح‌القدس وه وِسه دیار هاکارده بییه تا مَسیحِ خِداوندِ نَوینه، نَمیرنه.</verse>
				<verse number="27">پَس شَمعون، روح القدسِ هِدایتِ هِمراه یَهودیونِ مَعبِدِ دِله بُورده، وَختی که عیسیِ پییِر مار چِلیکِ وَچه ره بیاردِنه تا اونچی که طِبق شَریعتِ رَسم بییه ره اِنجام هادِن،</verse>
				<verse number="28">شَمعون، وچه ره شه کَشه دِله بَییته و خِدا ره شکر هاکارده و بااوته:</verse>
				<verse number="29">«اِسا ای خِداوند، طِبق شه وَعده، شه خادِمِ به‌سِلامت مِرَخص هاکان.</verse>
				<verse number="30">چوون مِ چِش تِ نِجاتِ بَدیئه،</verse>
				<verse number="31">نجاتی که تِمومِ مَردِمِ چِشِ روب رو فِراهم هاکاردی،</verse>
				<verse number="32">نُوری که، حَییقتِ دییه قومهائه وِسه دیار کانده و تِ قوم، اِسرائیلِ سربِلِندی باعث بونه.»</verse>
				<verse number="33">عیسیِ پییِر مار اون گَب هایی جِم که عیسیِ خَوِری بااوته بَییه، بِهت هاکاردِنه.</verse>
				<verse number="34">بعد شَمعون وِشونِ بَرکَت هِدا و مَریِم، عیسیِ مارِ بااوته: «قِرارِ که این وَچه باعث دَکِتِن و بِلِند بَیِّن خَیلیا اِسرائیلِ قومِ جِم بَووه و یِتا نشونهِ که وه هِمراه مخالفت کاندِنه،</verse>
				<verse number="35">تا خَیلیائه جا هِدا خیال دیار بَووه و اینا شمشیری واری تِ جانِ چاک دِنه.»</verse>
				<verse number="36">اونجه یِتا زِنا که وه اسم حَنّا بییه زندگی کارده، حنّا فَنوئیلِ کیجا اَشیرِ طایفهِ جِم بییه و خِدائه طَرِفِ جِم نَبوّت کارده، وه پیرِزِنا بییه. حَنّا از شه اَذِبیه مووقه، شه مَردیِ هِمراه هَفت سال زِندِگی هاکارده بییه</verse>
				<verse number="37">و تا هشتاد و چهار سالگی بیوه بَمونِسه بییه. وه هیچ وَخت مَعبِدِ جِم بیرون نَشی بییه، بلکه شو و ‌روز، دِعا و روزهِ هِمراه خِدا ره پَرسِش کارده.</verse>
				<verse number="38">وه هَمون مووقه جلو بییَمو و خِدا ره شکر هاکارده، و تِموم اونائه هِمراه که اورشَلیمِ آزادیِ چِش به راه بینه، عیسیِ خَوِری گَب بَزو.</verse>
				<verse number="39">وَختی یوسِف و مریِم تِمومِ اون چیایی ره که خِداوندِ شَریعَت دِله بییَمو بییه ره به‌جا بیاردِنه، شه شَهر ناصره که جَلیلِ مَنطقه بییه، بَردَگِردِسِنه.</verse>
				<verse number="40">اون وَچه گَت و قوی بونِسه. وه حِکمتِ جِم پِر بییه و خِدائه فِیض وه هِمراه دَییه.</verse>
				<verse number="41">عیسیِ پیر مار هر سال پِسَخِ عیدِ وِسه اورشَلیم شینه.</verse>
				<verse number="42">وَختی عیسی دِوازدِه ساله بَییه، طبقِ عیدیِ رَسم و رسوم، اورشَلیم بُوردِنه.</verse>
				<verse number="43">بعد از اون که عید تِموم بَییه، وَختی خواسِنه شه شَهر بَردَگِردِن عیسی اورشَلیمِ دِله بَمونِسه. ولی وه پییِر مار نَدونِسِنه</verse>
				<verse number="44">این گَمونِ هِمراه که وه کاروانِ میون دَره، یِتا روز تِموم سَفِرِ اِدامه هِدانه. سَرآخِر شه فامیلون و رَفِقونِ میون عیسیِ دِمبال بَگِردِسِنه.</verse>
				<verse number="45">وَختی وه ره پی دا نکاردِنه، اورشَلیم بَردَگِردِسِنه تا وه دِمبال بَگِردِن.</verse>
				<verse number="46">سه روز دییه وه ره مَعبِدِ دِله پی دا هاکاردِنه. عیسی مَلِّمونِ میون نیشته بییه و وِشونِ گَبِ گوش دائه و وِشونِ جِم سِئال کارده.</verse>
				<verse number="47">هر کی وه گَبِ اِشنُسه، وه فَهمِ جِم و جِوابایی که دائه، بِهت کارده.</verse>
				<verse number="48">وَختی وه پییِر مار وه ره اونجه بَدینه، خَله تَعجِّب هاکاردِنه. وه مار وه ره بااوته: «مِ ریکا، چه اَمه هِمراه این طی هاکاردی؟ مِن و تِ پییِر خَله تِ دلواپس بَیمی و همه جا ره تِ دِمبال بَگِردِسیمی.»</verse>
				<verse number="49">ولی عیسی وِشونِ بااوته: «چه مِ دِمبال گِردِسِنی؟ مَگه نَدونِسِنی مِن وِنه شه پییِرِ سِرهِ دِله دَووِم؟»</verse>
				<verse number="50">ولی وِشون اونچی که عیسی وِشونِ بااوته بییه ره نِفَهمِسِنه.</verse>
				<verse number="51">پَس وِشونِ هِمراه ناصره بَردَگِردِسه و وِشونِ مطیع بَییه. ولی وه مار تِمومِ این اتّفاقا ره شه ‌خاطر داشته.</verse>
				<verse number="52">عیسی حِکمت و قامتِ دِله گَت بونِسه، هم خِدائه پَلی و هم مَردِمِ پَلی محبوب بییه.</verse>
			</chapter>
			<chapter number="3">
				<verse number="1">تیبِریوسِ فرمونرواییِ پونزدهمین سالِ دِله، رومِ امپراطور، وَختی پُنتیوس پیلاتُس یَهودیهِ فَرموندار بییه و هیرودیس جَلیلِ مَنطقهِ حاکم، و وه بِرار فیلیپُس ایتوریه و تْراخونیتیسِ مَنطقهِ حاکم، و لیسانیوس آبیلینیِ مَنطقهِ حاکم بییه</verse>
				<verse number="2">و حَنّا و قیافا یَهودیون مَعبِدِ گَت گَتِ کاهِنون بینه، خِدائه کِلام صَحرائه دِله زَکِریائه ریکا، یحیی ره نازل بَییه.</verse>
				<verse number="3">پَس یحیی تِموم اُردن رودخانهِ دُورِ وَر شیه و مَردِمِ گاته شه گِناهونِ آمِرزِشِ وِسه تووبه هاکانین و غسلِ تَعمید بَیرین.</verse>
				<verse number="4">هَمون طی که اِشَعیائه پِیغَمبِرِ کتاب دِله بییَموئه: «یه نَفِر صَحرائه دِله داد زَنده، ”خِداوندِ راهِ آماده هاکانین! و وه راه ها ره هِموار هاکانین!</verse>
				<verse number="5">تِمومِ دره‌ها پِر و تِموم کوه و تپه‌ ها هِموار بونِنه؛ وَله راه ها، راست و چاله چوله ها، هِموار بونِنه.</verse>
				<verse number="6">اون وَخت تِمومِ مَردِم خِدائه نِجاتِ ویندِنه»</verse>
				<verse number="7">یحیی، اون مَردمی که تَعمید بَییتِنه وِسه وه پَلی اییَمونه ره گاته: «ای افعی‌زادوا، کی شِما ره خَوِر هِدا تا اون غَضِبی که دَره اِنهِ جِم دَر بورین؟</verse>
				<verse number="8">کاراییِ که نِشون دِنه شِما تووبه هاکاردینی ره اِنجام هادین شه هِمراه نارین که: ”اَمه جَد ابراهیمِ.“ چوون شِما ره گامبه، خِدا تونده این سنگائه جِم ابراهیمِ وسه وَچون به وجود بیاره.</verse>
				<verse number="9">اَلان تور، دارِ ریشهِ سَر دَره و هر داری که خوارِ میوه نیاره، بَوری و تَشِ دِله دِم هِدا بونه.»</verse>
				<verse number="10">مَردِم وه جِم بَپِرسینه: «پَس چی هاکانیم؟»</verse>
				<verse number="11">یحیی جِواب هِدا: «اونی که دِتا جِمه دارنه، یِتا ره اونی ره هاده که نِدارنه، و اونی که غِذا دارنه هم این طی هاکانه.»</verse>
				<verse number="12">خراجگیرون هم بییَمونه تا تَعمید بَیرِن. وِشون وه جِم بَپِرسینه: «اِسّا، اِما چی هاکانیم؟»</verse>
				<verse number="13">یحیی وِشونِ بااوته: «اونچی که شِما ره بااوتِنه جِم ویشتر خراج نَیرین.»</verse>
				<verse number="14">سربازون هم وه جِم بَپِرسینه: «اِما چی هاکانیم؟» یحیی وِشونِ بااوته: «هیچ کَسِ جِم ‌زور زورکی پول نَیرین و هیچ کَسِ تِهمت نَزِنین و شه دسمِزِ قانع بوئین.»</verse>
				<verse number="15">مَردِم، چِش به راه بینه و شه پَلی گاتِنه، ممکنه یحیی هَمون مَسیح بوئه؟</verse>
				<verse number="16">یحیی تِمومِ وِشونِ این طی جِواب دائه و گاته: «مِن شِما ره اوهِ هِمراه تَعمید دِمبه، ولی کِسی مِ جِم قوی تِر اِنه که حَتَّی مِن لایق نیمِه وه کوشِ بَنِّ واز هاکانِم. وه شِما ره روح‌القُدس و تَشِ هِمراه غسل تَعمید دِنه.</verse>
				<verse number="17">وه شه چَنگکِ شه دَس دارنه تا شه خَرمِنگاهِ تمیز هاکانه و گَندِمِ شه اِمبارِ دِله جَمع هاکانه، ولی کَمِلِ تَشی دِله که هیچ وَخت خاموش نَبونه سوزِندِنه.»</verse>
				<verse number="18">و یحیی این طی نصیحت هائه هِمراه خِدائه کِلامِ مَردِمِ اِعلام کارده.</verse>
				<verse number="19">ولی چوون هیرودیسِ حاکم، شه بِرار زَن، هیرودیائه جَریانِ سَر و دییه شِرارتی که هاکارده بییه، یحییِ جِم توبیخ بَییه بییه،</verse>
				<verse number="20">وه ره زِندونِ دِله دِم هِدا و این کارِ هِمراه شه شرارتِ ویشتر هاکارده.</verse>
				<verse number="21">مووقه ای که همهِ مَردِم تَعمید گِتِنه و عیسی هم تَعمید بَییته بییه و دِعا کارده، آسِمون واز بَییه</verse>
				<verse number="22">و روح‌القدس جِسمِ دِله، کوتری واری وه سَر جِر بییَمو، و یِتا صِدا آسِمونِ جِم بییَمو که «تِ مِ عزیزِ ریکایی، و مِن تِ جِم راضیمه.»</verse>
				<verse number="23">عیسی شه خِدمتِ وَختی شِروع هاکارده که حدود سی سال داشته. وه مَردِمِ گِمون یوسِفِ ریکا بییه، و یوسِف، هِلیِ ریکا،</verse>
				<verse number="24">هِلی مَتّاتِ ریکا، مَتّات لاویِ ریکا، لاوی مِلْکیِ ریکا، مِلکی یَنّائه ریکا، یَنّا یوسِفِ ریکا،</verse>
				<verse number="25">یوسِف مَتّاتیائه ریکا، متّاتیا عاموسِ ریکا، عاموس ناحومِ ریکا، ناحوم حِسْلیِ ریکا، حِسلی نَجّیِ ریکا،</verse>
				<verse number="26">نَجّی مَعَتِ ریکا، مَعَت مَتّاتیائه ریکا، مَتّاتیا سِمِعینِ ریکا، سِمِعین یُسِکِ ریکا، یُسِک یهودائه ریکا،</verse>
				<verse number="27">یَهودا یوحَنانِ ریکا، یوحَنان ریسائه ریکا، ریسا زِروبابِلِ ریکا، زِروبابِل شِئَلتیئیلِ ریکا، شِئَلتیئیلِ نِیْری ریکا،</verse>
				<verse number="28">نِیری مِلْکیِ ریکا، مِلکی اَدّیِ ریکا، اَدّی قوصامِ ریکا، قوصام اِلمادامِ ریکا، اِلمادام عیرِ ریکا،</verse>
				<verse number="29">عیر یوشَعِ ریکا، یوشَع اِلعازارِ ریکا، اِلعازار یوریمِ ریکا، یوریم مَتّاتِ ریکا، مَتّات لاویِ ریکا،</verse>
				<verse number="30">لاوی شَمعونِ ریکا، شمعون یهودائه ریکا، یَهودا یوسِفِ ریکا، یوسِف یونامِ ریکا، یونام اِلیاقیمِ ریکا،</verse>
				<verse number="31">اِلیاقیم مِلیائه ریکا، مِلیا مِنّائه ریکا، منّا مَتّاتائه ریکا، مَتّاتا ناتانِ ریکا، ناتان داوودِ ریکا،</verse>
				<verse number="32">داوود یَسائه ریکا، یَسا عوبیدِ ریکا، عوبید بوعَزِ ریکا، بوعَز سَلمونِ ریکا، سَلمون نَحْشونِ ریکا،</verse>
				<verse number="33">نَحشون عَمینادابِ ریکا، عمیناداب رامِ ریکا، رام حِصْرونِ ریکا، حِصرون فِرِصِ ریکا، فِرِص یهودائه ریکا،</verse>
				<verse number="34">یَهودا یَعقوبِ ریکا، یَعقوب اِسحاقِ ریکا، اِسحاق ابراهیمِ ریکا، اِبراهیم تارَحِ ریکا، تارَح ناحورِ ریکا،</verse>
				<verse number="35">ناحور سِروجِ ریکا، سِروج رِعوِ ریکا، رِعو فِلِجِ ریکا، فِلِج عِبِرِ ریکا، عِبِر شِلَخِ ریکا،</verse>
				<verse number="36">شِلَخ قَینانِ ریکا، قَینان اَرْفَکْشادِ ریکا، اَرْفَکْشاد سامِ ریکا، سام نوحِ ریکا، نوح لَمِکِ ریکا،</verse>
				<verse number="37">لَمِک مَتوشالَحِ ریکا، مَتوشالَح خَنوخِ ریکا، خَنوخ یارِدِ ریکا، یارِد مَهَلَلئیلِ ریکا، مَهَلَلئیل قَینانِ ریکا،</verse>
				<verse number="38">قَینان اَنوشِ ریکا، اَنوش شِیثِ ریکا، شِیث آدِمِ ریکا و آدِم خِدائه ریکا بییه.</verse>
			</chapter>
			<chapter number="4">
				<verse number="1">عیسی روح‌القُدسِ جِم پِر، اُردُنِ رودخانهِ جِم بَردَگِردِسه و خِدائه روح، وه ره صَحرائه دِله بَوِرده.</verse>
				<verse number="2">اونجه چهل روز شیطان وه ره وسوسه هاکارده. وه تِمومِ اون روزا هیچی نَخارده، وَختی اون روزا تِموم بَییه عیسی، وِشنا بَییه.</verse>
				<verse number="3">اِبلیس وه ره بااوته: «اگه خِدائه ریکایی، این سَنگِ بار نون بَووه.»</verse>
				<verse number="4">عیسی جِواب هِدا: «توراتِ دِله بَنوِشته که ”آدِمی فِقَط نونِ هِمراه زِنده نییه.“</verse>
				<verse number="5">بعد ابلیس وه ره یِتا بِلِندیِ سَر بَوِرده و یِتا چِش به هم بَزوئِنِ اِندا تِمومِ دِنیائه مَملکتِ وه ره سِراغ هِدا</verse>
				<verse number="6">و بااوته: «مِن تِمومِ قِدرَت و تِمومِ اینائه شِکوه و جِلالِ تِ ره بَخشِمبه، چوون که اینائه اختیار مِ ره هِدا بَییه و مِن تومبه اونِ هر کسِ بِخوام هادِم.</verse>
				<verse number="7">پَس اَگه تِ مِ ره پَرَسِش هاکانی، تِمومِ اینا تِ وِسه بونه.»</verse>
				<verse number="8">عیسی جِواب هِدا: «توراتِ دِله بَنوِشته بَییه، ”تِ وِنه خِداوند، شه خِدا ره پَرَسِش هاکانی و فِقَط وه ره خِدمِتِ هاکانی.“</verse>
				<verse number="9">اون وَخت ابلیس وه ره اورشَلیمِ شَهرِ دِله بَوِرده و گَتِ مَعبِدِ تِک بییِشته و بااوته: «اگه خِدائه ریکایی، شه ره اینجه جِم، جِر دِم هاده.</verse>
				<verse number="10">چوون مزامیرِ کتابِ دِله بَنوِشته بَییه: ”وه شه فرشته ها ره دَستور دِنه تا تِ ره مِحفاظت هاکانِن.</verse>
				<verse number="11">و وِشون تِ ره شه بالِ سَر گِرنِنه نَکِنه تِ لینگ، سَنگِ کَش بَخُره.“</verse>
				<verse number="12">عیسی جِواب هِدا: «توراتِ دِله بییَمو، ”خِداوند، شه خِدا ره آزمود نَکِن.“ ‌»</verse>
				<verse number="13">وَختی ابلیس شه تِمومِ وسوَسه‌ ها ره تِموم هاکارده، تا یِتا دییه فرصت عیسی ره وِل هاکارده.</verse>
				<verse number="14">عیسی روح القدسِ قِوَّتِ هِمراه جَلیلِ مَنطقه بَردَگِردِسه و وه آوازه تِمومِ اون مَنطِقهِ دِله دَپیته.</verse>
				<verse number="15">وه وِشونِ عبادتگاه هائه دِله تَعلیم دائه، و تِمومِ مَردِم وه جِم تَعریف کاردِنه.</verse>
				<verse number="16">وَختی عیسی ناصره، اون شهری که وه دِله گَت بَییه بییه بَرِسیه، طبقِ شه عادِت مِقدَّسِ شنبه روز، عِبادَتگاهِ دِله بُورده و بِلِند بَییه تا خِدائه کِلامِ بَخونه.</verse>
				<verse number="17">اِشَعیائه پِیغَمبِرِ طومارِ وه ره هِدانه. وَختی اونِ واز هاکارده، یه قِسمِتِ پی دا هاکارده که گاته:</verse>
				<verse number="18">«خِداوندِ روح مِ سَر دَره، چوون مِ ره مَسح هاکارده تا فقیرونِ خَوِرِ خِش هادِم مِ ره بَفرِسیه تا اسیرونِ آزادی و کورون بینایی ره اِعلام هاکانِم، و زجر بَکِشیِ ها ره آزاد هاکانِم،</verse>
				<verse number="19">و خِداوندِ سالِ لطفِ اِعلام هاکانِم.»</verse>
				<verse number="20">بعد طومارِ دَپیته و عِبادَتگاهِ خادِمِ هِدا و هِنیشته. همه اونایی که عِبادَتگاهِ دِله دَینه عیسی ره زِل بَزو بینه.</verse>
				<verse number="21">اون وَخت عیسی گَب بَزوئِنِ شِروع هاکارده و وِشونِ بااوته: «اَمروز این نوشته، وَختی که دَینی گوش دانی، حَییقت بَرِسیه.»</verse>
				<verse number="22">همه اونایی که اونجه دَینه وه جِم تَعریف کاردِنه و فیض‌ بَخشِ کِلامِ جِم، که وه دِهونِ جِم بیرون اییَمو بِهت کاردِنه. وِشون گاتِنه: «مَگه این یوسِفِ ریکا نییه؟»</verse>
				<verse number="23">عیسی وِشونِ بااوته: «بی شَک این مَثِلِ مِ وِسه یارنِنی، ”اِی طَبیب شه ره شِفا هاده! اونچی که بِشنُسیمی کَفَرناحومِ دِله هاکاردی، اینجه شه زادگاهِ دِله هم هاکان»</verse>
				<verse number="24">اَی هم بااوته: «حَییقَتاً شِما ره گامبه هیچ پیغَمبِری شه زادگاه دِله مورد قبول نییه.</verse>
				<verse number="25">ولی حَییقَتاً شِما ره گامبه اِیلیائه پِیغَمبِرِ دوره، اون مووقه که اِسرائیلِ دِله سه سال و نیم وارش نَوارِسه و بَدجور قَحطی بییه. اون دوره اِسرائیلِ دِله یَته خَله بیوه زَن ها دَینه.</verse>
				<verse number="26">ولی اِیلیا هیچ کِدومِ پَلی بَفرِسی نَییه به جِز یِتا بیوه‌زِنائه پَلی، که صَرِفَه شَهر، صیدونِ مَنطقه دِله دَییه.</verse>
				<verse number="27">همین طی اِلیشَعِ پِیغَمبِرِ دوره هم، اِسرائیلِ دِله یَته خَله جِذامیون دَینه، ولی هیچ کِدوم شه جِذامِ جِم شِفا نَییتِنه به جِز نَعْمانِ سُریانی.»</verse>
				<verse number="28">اون وَخت تِمومِ اونایی که یَهودیونِ عِبادَتگاهِ دِله دَینه، وَختی این گَبِ بِشنُسِنه عَصِبانی بَینه</verse>
				<verse number="29">وِشون بِلِند بَییه، عیسی ره شَهرِ جِم بیرون هاکاردِنه و وه ره اون تَپهِ سَر که شَهر وه سَر بِساته بَییه بییه، بَوِردِنه تا اونجه جِم وه ره جِر دِم هادِن.</verse>
				<verse number="30">ولی عیسی وِشونِ میونِ جِم رَد بَییه و بُورده.</verse>
				<verse number="31">بعد از اون عیسی کَفرناحوم، که جَلیلِ یِتا از شهرا بییه، بُورده و شنبه روزِ دِله مَردِمِ تَعلیم دائه.</verse>
				<verse number="32">مَردِم وه تَعلیم هِدائِنِ جِم خَله تَعَجِّب هاکاردِنه، چوون وه، اقتدار هِمراه گَب زوئه.</verse>
				<verse number="33">اون عبادتگاه دِله، یِتا دِو بَزوِ مَردی دَییه که پلیدِ روح داشته. وه دادِ هِمراه بااوته:</verse>
				<verse number="34">«ای عیسیِ ناصری، اَمه هِمراه چی کار دارنی؟ بییَموئی اِما ره هِلاک هاکانی؟ دومبه کی هَسی؛ تِ اون خِدائه قِدّوسی!»</verse>
				<verse number="35">ولی عیسی پلیدِ روحِ تَشِر بَزو و بااوته: «ساکت بَواش و وه جِم بیرون بِرو!» اون وَخت دِو، اون مَردی ره، تِمومِ مَردِمِ پَلی بِنه سَر دِم هِدا و بِدونِ این که آسیبی وه ره بَزِنه، وه جِم بیرون بییَمو.</verse>
				<verse number="36">همه تَعَجِّب هاکاردِنه و هَمدییه ره گاتِنه: «این چی طی گَبیِ؟ پلید اِرواح ره قِوَّت و اِقتدارِ هِمراه دَستور دِنه و وِشون بیرون شونِنه!»</verse>
				<verse number="37">اینِ وِسه وه آوازه تِمومِ اون مَنطقه دِله دَپیته.</verse>
				<verse number="38">عیسی عِبادَتگاهِ جِم بیرون بییَمو و شَمعونِ سِره بُورده. شمعونِ زَن مار بَدجور توو هاکارده بییه. پَس، عیسی جِم بَخواسِنه وه ره کُمِک هاکانه.</verse>
				<verse number="39">عیسی وه سَرِ وَر بُورده و توو ره تَشِر بَزو، و وه توو قَطع بَییه. وه دَرجا بِلِند بَییه و وِشونِ پذیرایی هاکارده.</verse>
				<verse number="40">نِماشونِ مووقه، مَردِم شه تِمومِ مریضونِ عیسی پَلی بیاردِنه، عیسی تَک تَکِ سَرِ دَس بییِشته و وِشونِ شِفا هِدا.</verse>
				<verse number="41">دِوها خَیلیائه جِم بیرون اییَمونه و شونگِ کَشینه گاتِنه: «تِ خِدائه ریکائی!» ولی وه وِشونِ تَشِر زوئه و نییِشته گَب بَزِنِن، چوون دونِسِنه عیسی، مَسیحِ موعودِ.</verse>
				<verse number="42">زودِ صِواحی، عیسی بیرون بییَمو و یتا خَلوِتِ جا بُورده. مَردِم وه دِمبال گِردِسِنه و وَختی وه پَلی بوردِنه، تَقِلّا هاکاردِنه نییِلِن وِشونِ ورِ جِم بُوره.</verse>
				<verse number="43">ولی عیسی وِشونِ بااوته: «مِن وِنه خِدائه پادشاهیِ خَوِرِ خِشِ، دییه شهرهائه دِله هم بَرِسونِم، چوون این کارِ وِسه بَفرِسیه بَیمه.»</verse>
				<verse number="44">و عیسی یَهودیهِ مَنطقه، عبادتگاه هائه دِله مُوعِظه کارده.</verse>
			</chapter>
			<chapter number="5">
				<verse number="1">یِتا روز که عیسی جِنیسارِتِ دریائه پَلی اِیست هاکارده بییه، مَردِم هر طَرِفِ جِم وه ره هجوم یاردِنه تا خِدائه کِلامِ بِشنُئِن،</verse>
				<verse number="2">عیسی دریالو دِتا لَتکا بَدیئه که ماهیگیرون اونائه جِم بیرون بییَمو بینه، و دَینه شه تورا ره شُوردِنه.</verse>
				<verse number="3">وه یِتا لَتکا که شَمعونِ وِسه بییه ره سِوار بَییه و وه جِم بَخواسه اَتِ کم لتکا ره دریالوِ جِم دور هاکانه. بعد شه، لَتکائه دِله هِنیشته و مَردِمِ تَعلیم هِدا.</verse>
				<verse number="4">وَختی وه گَب تِموم بَییه، شَمعونِ بااوته: «لَتکا ره یِتا عمیقِ جا بَوِر، و تورا ره مائی بَییتِنِ وِسه اوه دِله دِم هادین.»</verse>
				<verse number="5">شَمعون جِواب هِدا: «اِسّا، تِمومِ شو ره تَقِلّا هاکاردیمی و هیچی نَییتیمی. ولی چوون تِ گانی، تورا ره اوه دِله دِم دِمبی.»</verse>
				<verse number="6">وَختی این کارِ هاکاردِنه، اَنده مائی بَییتِنه که نزیک بییه وِشونِ تورا پاره بَووه!</verse>
				<verse number="7">اینِ وِسه، شه شریکونِ جِم که دییه لَتکاهائه دِله دَینه بَخواسِنه وِشونِ کُمِک بِیِّن. وِشون بییَمونه و هر دِتا لَتکا ره ماهیِ جِم پِر هاکاردِنه جُوری که نزیک بییه غَرق بَووِن.</verse>
				<verse number="8">وَختی شَمعونِ پِطرُس اینِ بَدیئه، عیسیِ لینگ دَکِته و بااوته: «ای خِداوند، مِ جِم دور بَواش، چوون مِن گِناهکارِ مَردیمه!»</verse>
				<verse number="9">شمعون و تِمومِ وه همراهون اون اتّفاقی جِم که مائی صید هاکاردِنِ مووقه دَکِته بییه بِهت هاکاردِنه.</verse>
				<verse number="10">یَعقوب و یوحنا، زِبدیِ ریکائون، هم که شَمعونِ شَریک بینه، همین حالِ داشتِنه. عیسی شَمعونِ بااوته: «نَتِرس، بعد از این مَردِمِ صید کاندی.»</verse>
				<verse number="11">وَختی وِشون شه لَتکا ها ره دریالو بیاردِنه، همه چی ره وِل هاکاردِنه و وه دِمبال بُوردِنه.</verse>
				<verse number="12">یِتا روز که عیسی یِتا از شهرهائه دِله دَییه، یِتا مَردی بییَمو که وه تِمومِ تَنِ، جِذام بَییته بییه. وَختی عیسی ره بَدیئه، وه لینگِ پلی بِنه سَر دَکِته و خواهِشِ هِمراه بااوته: «ای آقا، اَگه بَخوائی توندی مِ ره شِفا هادی.»</verse>
				<verse number="13">عیسی شه دَسِ دراز هاکارده و شه دَسِ وه سَر بییِشته و بااوته: «خوامبه؛ شِفا بَیر!» دَرجا وه جِذامْ از بین بُورده.</verse>
				<verse number="14">بعد عیسی وه ره دَستور هِدا، بااوته: «هیچ کسِ پَلی هیچی نار، ولی بور مَعبِدِ کاهِنِ پَلی شه ره سِراغ هاده و شه شِفا بَییتِنِ خاطِری، قِروونی ایِ که موسی دَستور هِدا ره پیشکَش هاکان تا وِشونِ ثابت بَووه.»</verse>
				<verse number="15">ولی عیسیِ کارائه خَوِر، ویشتر و ویشتر پَخش بونِسه، جوری که یَته خَله جَمیِّت جَمع بونِسِنه تا وه گَبِ بشنُئِن و شه مَریضی هائه جِم شِفا بَیرِن.</verse>
				<verse number="16">ولی عیسی شه ره مَردِم جِم کِنار کَشیه و دِعا هاکاردِنه وِسه یِتا خَلوِتِ جا شیه.</verse>
				<verse number="17">یِتا از اون روزا که عیسی دَییه تَعلیم دائه عُلمائه فرقهِ فریسی و توراتِ مَلِّمون که اورشَلیم و تِمومِ جَلیلِ شهرا و یَهودیهِ جِم بییَمو بینه، اونجه نیشته بینه، عیسی، خِداوندِ قِوَّتِ هِمراه مَریضونِ شِفا دائه.</verse>
				<verse number="18">یِهویی چَنتا مَردی راهِ جِم بَرِسینه که یِتا فَلِجِ تَختِ سَر یاردِنه. وِشون تَقِلّا کاردِنه وه ره سِره دِله بیارِن و عیسیِ روب رو بییِلِّن.</verse>
				<verse number="19">ولی چوون جَمیِّت اَنده زیاد بییه، نَتونِسِنه راهی پی دا هاکانِن دِله بورِن، پَس بُومِ سَر بُوردِنه، سِفالِ سخفِ سَر بَییتِنه و فَلِجِ وه دوشِکِ هِمراه جِر بَفرِسینه و جَمیِّتِ میون، عیسیِ روب رو بییِشتِنه.</verse>
				<verse number="20">وَختی عیسی وِشونِ ایمونِ بَدیئه، بااوته: «ای مَردی، تِ گِناهون بیامِرزی بَییه!»</verse>
				<verse number="21">فریسیون و توراتِ مَلِّمون شه هِمراه فکر هاکاردِنه: «این کیِ که کُفر گانه؟ کی به جِز خِدا تونده گِناهون بِبَخشه؟»</verse>
				<verse number="22">عیسی وِشونِ خیالِ بِفَهمِسه و بااوته: «چه شه دلِ دِله این طی خیال کاندینی؟</verse>
				<verse number="23">کِدوم‌ یِتا راحت تَرِ: باری: ”تِ گِناهون بیامِرزی بَییه“ یا اینکه باری: ”پِرِس و راه بور“؟</verse>
				<verse number="24">اِسا تا بَدونین که اِنسانِ ریکا زِمین سَر گِناهونِ آمِرزشِ اِختیارِ دارنه» - اون فَلِجِ مَردی ره بااوته «تِ ره گامبه: پِرِس، شه دوشِکِ بَیر و سِره بور!»</verse>
				<verse number="25">اون مَردی دَرجا وِشونِ چِشِ پَلی اِیست هاکارده و دوشِکیِ که وه سَر بخواته بییه ره بَییته و خِدا ره پَرسش کِنون، سِره بُورده.</verse>
				<verse number="26">همه این اتّفاقِ جِم خَله تَعَجِّب هاکاردِنه، خِدا ره پَرَسِش کاردنه و در حالی که تَرس وِشونِ وجودِ بَییته بییه، گاتِنه: «اَمروز عجیبِ چیایی بَدیمی.»</verse>
				<verse number="27">بعد عیسی اون سِرهِ جِم بیرون بییَمو و یِتا خراجگیر که وه اسم لاوی بییه ره بَدیئه، که خراجگیرِ دَکّهِ دِله نیشته بییه. وه ره بااوته: مِ جِم پیروی هاکان.»</verse>
				<verse number="28">لاوی بِلِند بَییه، همه چی ره همونجه بییِشته و وه دِمبال بُورده.</verse>
				<verse number="29">لاوی عیسی وِسه شه سِره دِله یِتا گَتِ دَعوِتی هِدا، یَته خله خراجگیرون و کِسائه دییه، وِشونِ هِمراه سِفره سَر هِنیشتِنه.</verse>
				<verse number="30">ولی عُلِمائه فِرقه فریسی و دَسه ای از تُوراتِ مَلِّمون که وِشونِ فِرقه جِم بینه، اعتراضِ هِمراه عیسیِ شاگِردونِ بااوتِنه: «چه خراجگیرون و گِناهکارونِ هِمراه خوارنِنی و نوشِنِنی؟»</verse>
				<verse number="31">عیسی وِشونِ بااوته: «مَریضوِنِنه که طبیب احتیاج دارنِنه، نا سالِمِ آدِمون.</verse>
				<verse number="32">مِن نییَمومه تا صالِحونِ دَعوت هاکانِم، بلکه تا گِناهکارونِ توبهِ وِسه دَعوِت هاکانِم.»</verse>
				<verse number="33">وِشون عیسی ره بااوتِنه: «یحییِ شاگِردون ویشتَرِ وختا روزه گِرنِنه و دِعا کاندنه؛ فریسیون شاگِردون هم این طینه، ولی تِ شاگِردون هَمِش خارنِنه و نوشِنِنه.»</verse>
				<verse number="34">عیسی جِواب هِدا: «بونه آروسیِ مهمونونِ تا مووقه ای که داماد وِشونِ هِمراه دَره، مجبور هاکانیم روزه بَیرِن؟</verse>
				<verse number="35">ولی مووقه ای رِسِنه که داماد وِشونِ جِم بَییته بونه. اون روزا روزه گِرنِنه.»</verse>
				<verse number="36">عیسی این مَثِلِ هم وِشونِ وِسه بیارده و بااوته: «هیچ کَس یِتا نوِ جِمه ره نَورینه تا اونِ یِتا پیتِ جِمهِ کَش پینه هاکانه. چوون اگه این طی هاکانه، هم نوِ جِمه پاره بونه و هم نوِ پینه، پیتِ جِمه ره ناجور کانده.</verse>
				<verse number="37">همین طی هیچ کَس تازه شِرابِ پیتِ پوسِ خیکِ دِله نَشِندِنه. چوون اگه این طی هاکانه، تازه شِراب، پوسِ خیکِ تِرِکِندِنه و شِراب شَندِنه و پوسِ خیک هم از بین شونه.</verse>
				<verse number="38">تازه شِرابِ وِنه نُوِ پوسِ خیکِ دِله دَشِندِن.</verse>
				<verse number="39">و کِسی که کُهنه شِرابِ بَخُره دییه تازه شِرابِ هَوِسِ نَکانده چوون گانه ”کهنه شِراب خوارتَرِ“‌.»</verse>
			</chapter>
			<chapter number="6">
				<verse number="1">یِتا مِقدَّسِ شنبه روز، وَختی که عیسی گَندِم جارِ دِله رَد بونِسه، وه شاگِردون گَندِمِ خوشه ها ره چیندِسِنه و شه ‌دَسِ کَفِ دِله سُسِّنه و خواردِنه.</verse>
				<verse number="2">ولی عُلِمائه فِرقه فَریسیِ جِم چَن نَفِر بااوتِنه: «چه شِما کاری که شنبه روزِ دِله جایز نییه ره کاندینی؟»</verse>
				<verse number="3">عیسی جِواب هِدا: «مَگه نَخوندِسینی داوود وَختی وه و وه یارون وِشنا بینه، چی هاکارده؟</verse>
				<verse number="4">وه خِدائه سِره دِله بُورده و تَقدیس بَییه نونِ بَییته و بَخُرده و شه یارونِ هم هِدا، در حالی که فِقَط کاهِنون اِجازه داشتِنه اون نونِ بَخُرِن.»</verse>
				<verse number="5">بعد عیسی وِشونِ بااوته: «اِنسانِ ریکا شنبه روزِ صاحاب هَم هَسه.»</verse>
				<verse number="6">عیسی یِتا دییه شنبه روز، یَهودیونِ عِبادَتگاهِ دِله بُورده و دَییه تَعلیم دائه. یِتا مَردی اونجه دَییه که وه راسِ دَس خِشک بَییه بییه.</verse>
				<verse number="7">توراتِ مَلِّمون و عُلِمائه فرقهِ فریسی عیسی ره زیر نَظِر داشتِنه تا بَوینِن شنبه روزِ دِله کِسی ره شِفا دِنه یا نا؛ چوون یه چیِ دِمبال دَینه تا یِتا دلیل پی دا هاکانِن که عیسی ره تِهمَت بَزِنِن.</verse>
				<verse number="8">ولی عیسی که وِشونِ خیالِ جِم باخَوِر بییه، اون مَردی ره که وه دَس خِشک بَییه بییه ره بااوته: «بِرو اینجه اِیست هاکان» وه هم بِلِند بَییه و اونجه اِیست هاکارده.</verse>
				<verse number="9">عیسی وِشونِ بااوته: «شِمه جِم یِتا سِئال دارمه کِدوم‌ کار شَنبه روزِ دِله دِرِسِ: خواری هاکاردِن یا بَدی هاکاردِن، آدِمِ جانِ نِجات هِدائِن یا وه ره از بین بَوِردِن؟»</verse>
				<verse number="10">تِمومِ اونایی که وه دَورِ وَر دَینه ره هارِشیه و بعد اون مَردی ره بااوته: «شه دَسِ دراز هاکان!» وه شه دَسِ دِراز هاکارده و وه دَس خار بَییه.</verse>
				<verse number="11">ولی وِشون خَله عَصِبانی بَینه و شه میون مَشورت هاکاردِنه که عیسیِ هِمراه چی هاکانِن.</verse>
				<verse number="12">یتا از اون روزا، عیسی دِعائه وِسه کوهِ سَر بُورده و شُو تا صِواحی خِدائه حِضور دِعا کارده.</verse>
				<verse number="13">زودِ صِواحی شه شاگِردونِ صدا هاکارده، و وِشونِ دِله دِوازدَه نَفِرِ اِنتخاب هاکارده و وِشونِ اِسمِ رَسول بییِشته:</verse>
				<verse number="14">شَمعون (که وه اِسمِ پِطرُس بییِشته)، وه بِرار آندِریاس، یَعقوب، یوحنا، فیلیپُس و بَرتولْما،</verse>
				<verse number="15">مَتّی، توما، یَعقوب حَلْفایِ ریکا، شَمعون که وه ره وطن پرست هم گاتِنه،</verse>
				<verse number="16">یَهودا یَعقوبِ ریکا، و یهودائه اَسْخَریوطی که عیسی ره خیانَت هاکارده.</verse>
				<verse number="17">عیسی، شاگِردونِ هِمراه کوهِ جِم جِر بییَمو و یِتا هِموار زِمینِ دِله اِیست هاکارده. خَله از وه شاگِردون و یَته خَله جَمیِّت یَهودیهِ سرتاسرِ جِم، اورشَلیم و صُور و صیدون که دریائه پَلی بینه، اونجه دَینه.</verse>
				<verse number="18">وِشون بییَمو بینه تا وه گَبِ بِشنُئِن و شه مَریضی هائه جِم شِفا بَیرِن؛ و اونایی که پلید روح، وِشونِ آزار دائه، خوار بونِسِنه.</verse>
				<verse number="19">تِمومِ مَردِم تَقِلّا کاردِنه شه ره عیسی ره بَرِسونِن و وه ره دَس هاکانِن، چوون نیرویی وه جِم بیرون اییَمو که همه ره شِفا دائه.</verse>
				<verse number="20">بعد عیسی شه شاگِردونِ هارِشیه و بااوته: «خِش به حال شِما که فَقیرِنی، چوون خِدائه پادشاهی شِمه شنه.</verse>
				<verse number="21">خِش به حال شِما که اَلان وِشنا هَسینی، چوون سیر بونِنی. خِش به حال شِما که اَلان بِرمه کاندینی، چوون خَندِنِنی.</verse>
				<verse number="22">«خِش به حال شِما، اون مووقه که مَردِم، اِنسانِ ریکائه اِسمِ خاطِری، شِمه جِم بیزار بَووِن و شِما ره شه جَمعِ جِم بیرون هاکانِن و فحش هادِن و تِهمت بَزِنِن.</verse>
				<verse number="23">اون روز، خِشال بوئین و سِما هاکانین، چوون شِمه پاداش آسمونِ دِله گَتِ. چوون وِشونِ اجداد هم پیغمبِرونِ هِمراه این طی هاکاردِنه.</verse>
				<verse number="24">«ولی وای به حال شِما که پولدارِنی، چوون همین اَلانِم شه راحتی ره بَییتِنی.</verse>
				<verse number="25">وای به حال شِما که اَلان سیرِنی، چوون وِشنا بونِنی. وای به حال شِما که اَلان خَندِنِنی، چوون ماتِم گِرنِنی و بِرمه کاندِینی.</verse>
				<verse number="26">وای به حالِ شِما وَختی که مَردِم شِمه جِم تَعریف هاکانِن، چوون وِشونِ اَجداد هم دِراغی پیغمبِرونِ هِمراه این طی هاکاردِنه.</verse>
				<verse number="27">« ای شِما که مِ گَبِ اِشنُنِنی، شِما ره گامبه: شه دِشمِنونِ مِحَبَّت هاکانین و اونایی که شِمه جِم بیزارِنه ره خواری هاکانین.</verse>
				<verse number="28">هر کی شِما ره نَفرین کانده وِشونِ وِسه دعائه بَرکَت هاکانین، و هر کی شِما ره آزار دِنه وه وِسه دِعائه خیر هاکانین.</verse>
				<verse number="29">اگه کِسی تِ دیمِ یِتا وَرِ چَک بَزو، شه دیمِ اون وَرِم بَردِگاردِن تا بَزِنه. اگه کِسی تِ قَوا ره تِ جِم خواسه بَیره، بییِل تِ جِمه ره هم بَوِره.</verse>
				<verse number="30">اگه کِسی یه چی تِ جِم خوانه وه ره هاده، و اگه تِ اموالِ به زور بَییته، نَخواه تِ ره پَس هاده.</verse>
				<verse number="31">مَردِمِ هِمراه هَمون‌ طی رِفتار هاکانین که اِنتظار دارنِنی شِمه هِمراه رِفتار هاکانِن.</verse>
				<verse number="32">«اَگه فِقَط اونایی که شِما ره مِحَبَّت کاندِنه ره مِحَبَّت هاکانین، شِمه وِسه چه خیری دارنه؟ حَتَّی گِناهکارون هم اونایی ره که وِشونِ دوس دارنِنه ره مِحَبَّت کاندنه.</verse>
				<verse number="33">و اَگه فِقَط اوناییِ که شِما ره خاری کاندِنه ره خاری هاکانین، شِمه وِسه چه خیری دارنه؟ حَتَّی گِناهکارون هم این طی کاندنه.</verse>
				<verse number="34">و اگه اونایی ره قَرض هادین که دوندِنی شِمه قَرضِ پَس دِنِنه، شِمه وِسه چه نَفعی دارنه؟ حَتَّی گِناهکارون هم، دییه گِناهکارونِ قرض دِنِنه چوون دوندِنه یِتا روز شه قَرضِ پَس گِرنِنه.</verse>
				<verse number="35">ولی شِما، شه دِشمِنونِ مِحَبَّت هاکانین و وِشونِ خاری هاکانین، و بدونِ اینکه پَس بَییتِنِ فکر دَووین، وِشونِ قَرض هادین، چوون شِمه پاداش، گَتِ و خِدائه متِعالِ ریکائون بونِنی، چوون وه ناشکرون و بدکارونِ هِمراه مِهرَوونِ.</verse>
				<verse number="36">پَس رحیم بوئین، هَمون طی که شِمه آسِمونی پییِر رَحیمِ.</verse>
				<verse number="37">«داوِری نَکنین تا شِما ره داوِری نَووه. مَحکوم نَکِنین تا مَحکوم نَووین. بِبَخشین تا بَخشیده بَووین.</verse>
				<verse number="38">هادین تا شِما ره هِدا بَووه. یِتا دَئیل پِر هاکارده، فِشار هِدائه، تِکون هِدائه و سَرمَشت بَییه شِمه دومِنِ دِله دَشِندی بونه! چوون هر دَئیلِ هِمراه هادین، هَمون دَئیل هِمراه شِما ره هِدا بونه.»</verse>
				<verse number="39">و این مَثِلِ هم وِشونِ وِسه بیارده و بااوته: «مگه یِتا کور تونده یِتا دییه کورِ عصاکَش بَووه؟ مگه هر دِتا چاه دِله نَکِفِنِنه؟</verse>
				<verse number="40">شاگرد شه اِسّائه جِم سَرتِر نییه، ولی وَختی کامِلاً شه تَعلیم و تربیتِ تِموم هاکانه، تونده شه اِسّائه واری بَووه.</verse>
				<verse number="41">«چی طی کَمِلِ ذِرّه ره شه بِرارِ چشِ دِله ویندی، ولی اون دارکینگه ای که شه چشِ دِله دارنی ره نَویندی؟</verse>
				<verse number="42">چی طی توندی شه بِرارِ باری: ”بِرار، بییِل کَمِلِ ذِره ره تِ چشِ جِم بیرون بیارِم“، اِسا اون که دارکینگه ره شه چشِ دِله نَویندی؟ ای دِرو، اَوِّل دارکینگه ره شه چشِ جِم بیرون بیار، بعد بهتر توندی بَوینی تا کَمِلِ ذِره ره شه بِرارِ چشِ جِم بیرون بیاری.</verse>
				<verse number="43">«هیچ وَخت خوارِ دار، بَدِ میوه ‌بار نیارنه و هیچ وَخت بَدِ دار، خوارِ میوه نَدِنه.</verse>
				<verse number="44">هر داری ره وه میوهِ جِم بِونه بِشناسیِن. نَبونه لم طلیِ جِم انجیل بَچیئِن، و تَمشکِ بوته جِم انگور!</verse>
				<verse number="45">خارِ مَردی شه دلِ، خوارِ اِمباریِ جِم، خواری بار یارنه، و بَدِ مَردی شه دِلِ، بَدِ اِمباریِ جِم بَدی بار یارنه. چوون زِوون اونچی که دلِ دِله سَر مَشتِ جِم، گَب زَنده.</verse>
				<verse number="46">«چی طیِ که مِ ره ”آقا، آقا“ گانِنی، ولی اونچی گامبه ره عَمِل نَکاندینی؟</verse>
				<verse number="47">اون که مِ پَلی اِنه و مِ گَبِ اِشنُنه و اونِ عَمِل کانده، شِما ره سِراغ دِمبه، کیِ موندِنه.</verse>
				<verse number="48">وه اون مَردی ره موندِنه که شه سرهِ بِساتِنِ وِسه، بِنه ره عمیق بَکِندیه و سِرهِ پِیِ، صخرهِ سَر بییِشته. وَختی سیل بییَمو و اوه اون سِره ره فشار بیارده، نَتونِسه اونِ تکون هاده، چوون محکم بِساته بَییه بییه.</verse>
				<verse number="49">ولی اونی که مِ گَبِ اِشنُنه ولی اونِ عَمِل نَکانده، کِسی ره موندِنه که شه سِره ره، بدون پِی، بنه سَر بِساته. وَختی اوه اون سِره ره فِشار بیارده، دَرجا له بورده و اون سِرهِ ویرونی چَنده گَت بییه.»</verse>
			</chapter>
			<chapter number="7">
				<verse number="1">وَختی عیسی شه تِمومِ گَبِ مَردِمِ هِمراه تِموم هاکارده، کَفَرناحومِ شَهر بُورده.</verse>
				<verse number="2">اونجه یِتا رومی اَفسِر دَییه که یِتا نوکِر داشته و خَله وه وِسه با ارزش بییه. وه نوکِر مَریض بییه و دَییه مِرده.</verse>
				<verse number="3">وَختی اَفسِر عیسیِ آوازه ره بِشنُسه، یَهودِ گَت گَتِ جِم چَن نَفِرِ وه پَلی بَفرِسیه تا وه جِم بَخوان بِیّه و وه نوکِرِ شِفا هاده.</verse>
				<verse number="4">وِشون عیسی پَلی بییَمونه و وه جِم خواهش تَمِنّا هاکاردِنه و بااوتِنه: «این مَردی لیاقت دارنه این لطفِ وه وِسه هاکانی،</verse>
				<verse number="5">چوون اَمه مَردِمِ دوس دارنه و هَمونیِ که عبادتگاه ره اَمه وِسه بِساته.»</verse>
				<verse number="6">عیسی وِشونِ هِمراه بُورده. وَختی سِرهِ نَزیکی بَرِسیه، اون اَفسِر شه رَفِقونِ جِم چَن نَفِر این پیغومِ هِمراه عیسی پَلی بَفرِسیه، بااوته: «ای آقا، شه ره زَحمِت نَده، چوون مِن لایق نیمه تِ مِ سِرهِ سَخفِ بِن بِئی.</verse>
				<verse number="7">اینِ وِسه، شه ره لایق ندونِسِمه تِ پَلی بِیِّم. فِقَط یه کَلِمه بار، مِ نوکِر شِفا گِرنه.</verse>
				<verse number="8">چوون مِن شه فرمونده دارمه. سربازونی هم شه دَسِ بِن دارمه. یِتا ره گامبه، ”بور“، شُونه؛ یِتا دییه ره گامبه، ”بِرو“، اِنه. شه نوکِرِ گامبه، ”این کارِ هاکان“ وه اون کارِ کانده</verse>
				<verse number="9">عیسی وَختی اینِ بِشنُسه، وه گَبِ جِم خَله تَعَجِّب هاکارده و جَمیِّتی ره که وه دِمبالِ سَر اییَمونه ره هارِشیه و بااوته: «شِما ره گامبه، این طی ایمونی حَتّی اِسرائیلِ مَردِمِ دِله هم نَدیمه.»</verse>
				<verse number="10">وَختی اَفسِرِ پِیغوم رِسونون سِره بَردَگِردِسِنه، اون نوکِرِ خوار و تَندِرِس بَدینه.</verse>
				<verse number="11">چَن وَخت دییه، عیسی شه شاگِردون و یِتا گَتِ جَمیِّتِ هِمراه یِتا شَهر که وه اسم نائین بییه بُورده.</verse>
				<verse number="12">وَختی شَهرِ دروازهِ نَزیکی بَرِسیه، بَدیئه یِتا مِیِّتِ وَرنِنه که یِتا بیوه‌زنائه تینا ریکا بییه. خَیلیا از شَهرِ مَردِم هم اون زِنا ره هَمراهی کاردِنه.</verse>
				<verse number="13">عیسیِ خِداوند وَختی وه ره بَدیئه، وه دِل وه وِسه بَسوته و اون بیوه زِنا ره بااوته: «بِرمه نَکِن.»</verse>
				<verse number="14">بعد جلو بورده و تابوتِ سَر دَس بییِشته. اونایی که تابوتِ وَردِنه، اِیست هاکاردِنه. عیسی بااوته: «ای جَوون، تِ ره گامبه، پِرِس!»</verse>
				<verse number="15">مِرده راس بَییه و هِنیشته و گَب بَزوئِنِ شِروع هاکارده! عیسی وه ره وه مارِ دَس بِسپارِسه.</verse>
				<verse number="16">تِمومِ مَردِم بَتِرسینه و هَمون طی که خِدا ره شُکر کاردِنه، گاتِنه: «یِتا گَتِ پیغَمبِر اَمه میون ظِهور هاکارده. خِدا شه قومِ مِلاقات هاکارده.»</verse>
				<verse number="17">عیسیِ این کارِ خَوِر، تِموم یَهودیهِ دِله و اون دُورِ وَر دَپیته.</verse>
				<verse number="18">یحییِ شاگِردون، یحیی ره تِمومِ این اتفاقائه جِم باخَوِر هاکاردِنه. پَس وه دِ نَفِر از شه شاگردونِ صدا هاکارده</verse>
				<verse number="19">و این پِیغومِ هِمراه عیسیِ خِداوندِ پَلی بَفرِسیه و بااوته: «تِ همونی هَسی که وِنه بِیّه، یا یه نَفِرِ دییهِ اِنتِظارِ بَکِشیم؟»</verse>
				<verse number="20">اون دِ نَفِر وَختی عیسیِ پَلی بییَمونه وه ره بااوتِنه: «یحییِ تَعمید دَهِنده اِما ره بَفرِسیه تا تِ جِم بَپِرسیم تِ هَمون تا هَسی که وِنه بِیّه، یا یه نَفِرِ دییهِ اِنتِظارِ بَکِشیم؟»</verse>
				<verse number="21">هَمون مووقه، عیسی خَله از اونایی که درد و مَرِض و پلید اِرواح داشتِنه ره شِفا هِدا و یَته خَله کورونِ بینا هاکارده.</verse>
				<verse number="22">بعد قاصِدونِ جِواب بااوته: «بُورین و اونچی بَدینی و بِشنُسِنی ره یحییِ وِسه بارین، که کورون ویندِنه، شَلون راه شُونِنه، جِذامیون شِفا گِرنِنه، غولا اِشنُنِنه، مِرده ها زنده بونِنه و فقیرونِ خَوِرِ خِش هِدا بونه.</verse>
				<verse number="23">خِش به حالِ کِسی که مِ ره شَک نَکِنه.»</verse>
				<verse number="24">وَختی یحییِ قاصِدون بُوردِنه، عیسی یحییِ خَوِری گَب بَزوئِنِ شِروع هاکارده و جَمیِّتِ بااوته: «چیِ بَدیئِنِ وِسه صَحرائه دِله بُورده بینی؟ لَلهِ بَدیئِنِ وِسه که وائه جِم لَرزِنه؟</verse>
				<verse number="25">پَس چیِ بَدیئِنِ وِسه بُوردِنی؟ یِتا مَردی که نَرمِ جِمه شه تَن دارنه؟ اونایی که پِر زَرق و برقِ جِمه پوشِنِنه و تِجَمُّلاتی زندگی کاندنه، پادشاهونِ کاخِ دِله دَرِنه.</verse>
				<verse number="26">پَس چیِ بَدیئِنِ وِسه بُوردِنی؟ یِتا پیغَمبِرِ بَدیئِنِ وِسه؟ اَره، شِما ره گامبه وه یِتا پیغَمبِرِ جِم هم گَت تِرِ.</verse>
				<verse number="27">وه همونِ که مِقَدَّسِ نوشته هائه دِله وه خَوِری بَنوِشته بَییه: «”اِسا شه قاصِدِ تِ جِم قبلتر فِرِسِندِمبه که تِ راه ره تِ وِسه آماده هاکانه.“</verse>
				<verse number="28">شِما ره گامبه یحییِ جِم گَت تِر کِسی مارِ جِم بِزا نَییه؛ ولی کِچیکترین، خِدائه پادشاهیِ دِله، وه جِم گَت تِرِ.»</verse>
				<verse number="29">تِمومِ مَردِمی که این گَبِ بِشنُسِنه، حَتَّی خراجگیرون، تایید هاکاردِنه که خِدائه راه، حَقِّ، چوون یحییِ دَسِ جِم غسلِ تَعمید بَییته بینه.</verse>
				<verse number="30">ولی عُلِمائه فِرقه فریسی و توراتِ مَلِّمون یحییِ جِم تَعمید نَییته بینه و این طی خِدائه اِراده ره شه وسه رَد هاکاردِنه.</verse>
				<verse number="31">عیسی بااوته: «پَس این نَسلِ مَردِمِ چی ره تشبیه هاکانِم؟ چی ره موندِننه؟</verse>
				<verse number="32">وچونی وارینه که بازارِ دِله نیشِنِنه و هَمدییه ره صدا کاندِنه، گانِنه: «شِمه وِسه لَله وا بَزومی، نَرِقصینی؛ مرثیه بَخوندِسیمی، بِرمه نَکاردینی.“</verse>
				<verse number="33">چوون یحییِ تعمیددَهِنده بییَمو که نا نون خارده و نا شِراب نوشیه؛ بااوتینی، ”دِو دارنه.“</verse>
				<verse number="34">اِنسانِ ریکا، بییَمو که خارنه و نوشِنه؛ گانِنی، ”اِشکِم پیس و شِراب خوارِ آدِمِ، خراجگیرون و گِناهکارونِ رَفِقِ.“</verse>
				<verse number="35">ولی عقل و حِکمتِ وَچونِنه که دِرِسیه حِکمَتِ ثابت کاندِنه.»</verse>
				<verse number="36">یِتا روز، یِتا از عُلِمائه فِرقه فَریسی، عیسی ره غِذا بَخوردِنِ وِسه دَعوِت هاکارده. عیسی اون فریسیِ سِره بُورده و سِفره سَر هِنیشته.</verse>
				<verse number="37">اون شَهرِ دِله، یِتا گِناهکارِ زِنا دَییه که وَختی بِشنُسه عیسی اون فَریسیِ سِره مِهمونه، یِتا مَرمری ظَرف که عطرِ جِم پِر بییه ره شه هِمراه بیارده</verse>
				<verse number="38">بِرمهِ هِمراه عیسیِ دِمبالِ سَر، وه لینگِ پلی اِیست هاکارده. بعد شه اَسری هِمراه عیسیِ لینگِ بَشُسه و شه گیسِ هِمراه اونِ خِشک هاکارده. بعد وه لینگا ره خاش هِدا و وه سَر عطر دَشِندیه.</verse>
				<verse number="39">وَختی اون فریسی اینِ بَدیئه، شه پَلی بااوته: «اگه این مَردی راس راسی پِیغَمبِر بییه، دونِسه این زِنا که وه ره دَس کَشِنه چی طی زِناییِ؛ دونِسه که گِناهکارِ.»</verse>
				<verse number="40">عیسی وه ره بااوته: «ای شَمعون، خوامبه یه چی تِ ره بارِم.» بااوته: «بَفِرمی، اِسّا!»</verse>
				<verse number="41">عیسی بااوته: «یه نَفِر، دِ نَفِرِ جِم طَلِب داشته، یه نَفِرِ جِم پونصد روزِ دَسمِزِ اِندا، اون یِتائه جِم پِنجاه روزِ دَسمِزِ اِندا.</verse>
				<verse number="42">ولی چوون هیچی نداشتِنه وه ره هادِن، هر دِتائه بدهی ره بِبَخشیه. اِسا تِ نَظِر کِدوم‌ ویشتر وه ره دوس دارنِنه؟»</verse>
				<verse number="43">شَمعون جِواب هِدا: «مِ نَظِر اونی که ویشتَر بدهکار بییه و بَخشیده بَییه.» عیسی بااوته: «دِرِس بااوتی.»</verse>
				<verse number="44">بعد، اون زِنا ره اشاره هاکارده و شَمعونِ بااوته: «این زِنا ره ویندی؟ تِ سِره بییَمومه، تِ مِ لینگِ بَشُسِنه وِسه اوه نیاردی، ولی این زِنا شه اَسریِ هِمراه مِ لینگا ره بَشُسه و شه گیسائه هِمراه خِشک هاکارده!</verse>
				<verse number="45">تِ مِ ره خاش نِدائی، ولی این زِنا از وَختی که بییَمومه، یه لَحظه هم مِ لینگِ خاش هِدائِنِ جِم نِسّا.</verse>
				<verse number="46">تِ مِ سَرِ راغون نَمالِسی، ولی وه مِ لینگا ره عطر بَمالِسه.</verse>
				<verse number="47">پَس تِ ره گامبه، اینِ وِسه وه مِحَبَّتِ ویشتری نِشون دِنه، چوون وه تِمومِ گِناهون که خله بییه آمِرزیده بَییه. ولی اونی که کَمتِر بَخشیده بَییه، کمتِر هم مِحَبَّت کانده.»</verse>
				<verse number="48">بعد اون زِنا ره هارِشیه و بااوته: «تِ گِناهون آمِرزیده بَییه!»</verse>
				<verse number="49">مِهمونون هَمدییه ره بااوتِنه: «این کیِ که گِناهونِ هم بَخشِنه؟»</verse>
				<verse number="50">عیسی اون زِنا ره بااوته: «تِ ایمون تِ ره نِجات هِدا، بور به‌سِلامت!»</verse>
			</chapter>
			<chapter number="8">
				<verse number="1">بعد از اون، عیسی شَهر به شَهر و روستا به روستا گِردِسه و خِدائه پادشاهیِ خَوِرِ خِشِ اِعلام کارده. وه دِوازدِه شاگِرد هم وه هِمراه دَینه،</verse>
				<verse number="2">و زَن هائه جِم چَن نَفِر که پلید اِرواح و مَریضیِ جِم شِفا بَییته بینه وه هِمراه دَینه: مریِم که وه ره مَجْدَلیّه هم گاتِنه، که عیسی هَفت تا دِو وه جِم بیرون هاکارده بییه،</verse>
				<verse number="3">یوآنّا خوزائه زِنا، که خوزا هیرودیسِ مِواشِر بییه، سوسن و یَته خَله زَن هائه دییه. این زَن ها شه داراییِ هِمراه عیسی و وه شاگِردونِ خِدمِت کاردِنه.</verse>
				<verse number="4">مَردِم خَله شهرهائه جِم عیسیِ بَدیئِنِ وِسه اییَمونه و یَته خَله جَمیِّت جَمع بَینه، عیسی یِتا مَثِل وِشونِ وِسه بیارده:</verse>
				<verse number="5">«یِتا روز یِتا برزگر تیم بَپاشیئِنِ وِسه بیرون بُورده. وَختی تیم پاشیه، اَت کم راه دِله دَکِته و لگِدمال بَییه و پَرِنده ها اونا ره بَخُردِنه.</verse>
				<verse number="6">اَت کم دییه سنگلاخِ زِمینِ دِله دَکِته، و وَختی سَر بَکِشیه، خِشک بَییه، چوون نَم نِداشته.</verse>
				<verse number="7">اَت کم دییه تَلیِ دِله دَکِته و تَلی، تیمِ هِمراه سَر بَکِشیه و اونا ره خَفه هاکارده.</verse>
				<verse number="8">ولی تیمائه جِم اَت کم خوارِ زِمینِ دِله دَکِته و سَر بَکِشیه و صد بِرابر بار بیارده.» عیسی بَعد از اینکه این چیا ره بااوته، بِلِندِ صِدائه هِمراه بااوته: «هر‌ کی گوش شِنِوا دارنه، بِشنُئه!»</verse>
				<verse number="9">وَختی شاگِردون این مَثِلِ مَعنی ره وه جِم بَپِرسینه.</verse>
				<verse number="10">عیسی بااوته: «خِدائه پادشاهیِ سِرِّ بِفَهمِسِن، شِما ره هِدا بَییه، ولی بَقیه هِمراه مَثِلِ هِمراه گَب زَمبه، تا: «هارِشِن، ولی نَوینِن؛ بِشنُئِن، ولی نِفَهمِن.“</verse>
				<verse number="11">«مَثِلِ مَعنی اینِ: تیم، خِدائه کِلامِ.</verse>
				<verse number="12">اون تیمایی که راهِ دِله کَفِنِنه، اونایینه که خِدائه کِلامِ اِشنُنِنه، بعد از اون ابلیس اِنه و اونِ وِشونِ دلِ جِم دِزِنه، تا نَتونِن ایمون بیارِن و نِجات بَیرِن.</verse>
				<verse number="13">اون تیمایی که سنگلاخِ زِمینِ دِله کَفِنِنه اونایینه که وَختی خِدائه کِلامِ اِشنُنِنه، اونِ خِشالیِ هِمراه قبول کاندِنه، ولی بِنه نَوِندِنه. اینا مِدّتِ کمی ایمون دارنِنه، ولی آزمودِ مووقه، شه ایمونِ از دَس دِنِنه.</verse>
				<verse number="14">اون تیمایی که تَلیِ دِله کَفِنِنه، اونایینه که خِدائه کِلامِ اِشنُنِنه، ولی وَختی همین طی که زندگیِ دِله جلو شونِنه نِگرونی و پول و این دِنیائه خِشی ها وِشونِ خَفه کانده و وِشونِ میوه ثَمِر نَرِسِنه.</verse>
				<verse number="15">ولی اون تیمایی که خوارِ زِمینِ دِله کَفِنِنه، اونایینه که خِدائه کِلامِ اِشنُنِنه، اونِ خوار و صافِ دِلِ هِمراه، محکم گِرنِنه و پایدار موندِنِنه و ثَمِر یارنِنه.</verse>
				<verse number="16">«هیچ کی لَمپا ره رووشِن نَکانده که وه سَر، سَرپوش بییِلّه یا اونِ تَختِ بِن بییِلّه! بلکه لمپا ره، لَمپائه پایهِ سَر اییِلنه تا هر کی دِله اِنه، وه رووشِنایی ره بَوینه.</verse>
				<verse number="17">چوون هیچیِ جا هِدا دَنیه که دیار نَووه و هیچیِ قایم هاکاردی دَنیه که بَرمِلا و دیار نَووه.</verse>
				<verse number="18">پَس دقّت هاکانین چی طی اِشنُنِنی، چوون اونی که دارنه ره ویشتر هِدا بونه و اونی جِم که نِدارنه، هَمون هم که گَمون کانده دارنه هم، بَییته بونه.»</verse>
				<verse number="19">هَمون مووقه، عیسیِ مار و بِرارون بییَمونه تا وه ره بَوینِن، ولی اَنده جَمیِّت زیاد بییه که نَتونِسِنه وه ره نَزیک بَووِن.</verse>
				<verse number="20">پَس عیسی ره خَوِر هِدانه و بااوتِنه: «تِ مار و بِرارون بیرون اِیست هاکاردِنه و خواننه تِ ره بَوینِن.»</verse>
				<verse number="21">ولی عیسی وِشونِ جِواب بااوته: «مِ مار و بِرارون اونایینه که خِدائه کِلامِ اِشنُنِنه و اونِ عَمِل کاندِنه.»</verse>
				<verse number="22">یِتا روز عیسی شه شاگِردونِ هِمراه یِتا لَتکا سِوار بَییه و وِشونِ بااوته: «دریائه اون دَس بُوریم.»</verse>
				<verse number="23">وَختی لَتکائه هِمراه دیی شینه، عیسی، خو بُورده. یهویی دریا ره یِتا گَتِ کِلاک بَییته، اون طی که لَتکا دَییه اوهِ جِم پِر بونِسه و وِشونِ جان خَطِر دَکِته.</verse>
				<verse number="24">شاگِردون عیسی پَلی بُوردِنه و وه ره بیدار هاکاردِنه و بااوتِنه: «ای اِسّا، ای اِسّا، دَره هِلاک بومبی!» عیسی بیدار بَییه و کِلاک و وا ره تَشِر بَزو. کِلاک هِنیشته و آروم بَییه.</verse>
				<verse number="25">عیسی وِشونِ بااوته: «شِمه ایمون کِجه دَره؟» شاگِردون بِهت و وَحشِتِ هِمراه هَمدییه ره گاتِنه: «این دییه کیِ، حَتَّی وا و اوه ره دَستور دِنه و اونا وه جِم اِطاعت کاندِنه.»</verse>
				<verse number="26">پَس وِشون لَتکائه هِمراه گِراسیانِ مَنطقه که جَلیلِ روب رو بییه بُوردِنه.</verse>
				<verse number="27">وَختی عیسی لَتکائه جِم پیاده بَییه، یِتا دِو بَزوِ مَردیِ هِمراه که اون شَهرِ اَهالی بییه، روب رو بَییه که خَله وَخت وه نا لِواس دَپوشی بییه و نا سِره دِله زندگی کارده، بلکه قَبرسونِ دِله موندِسه.</verse>
				<verse number="28">وَختی اون دِو بَزو عیسی ره بَدیئه، نعره بَکِشیه و وه لینگ دَکِته و دادِ هِمراه بااوته: «ای عیسی، خِدائه مِتعالِ ریکا، مِ هِمراه چی کار دارنی؟ تِ جِم خواهش کامبه مِ ره عِذاب نَدی!»</verse>
				<verse number="29">چوون عیسی پلیدِ روحِ دَستور هِدا بییه اون مَردیِ جِم بیرون بِیّه. اون دِو چَن کَش وه ره بَییته بییه و با این که مَردیِ دَس و لینگِ غُل و زَنجیلِ هِمراه وَسِنه و وه جِم نِگهوونی کاردِنه، زنجیل ها ره پاره کارده و دِو وه ره صَحرائه دِله وَرده.</verse>
				<verse number="30">عیسی وه جِم بَپِرسیه: «تِ اسم چیه؟» جِواب هِدا: «لشگر» چوون یَته خَله دِو اون مَردیِ دِله بُورده بینه.</verse>
				<verse number="31">دِوها خواهِشِ هِمراه عیسی جِم بَخواسِنه که وِشونِ جَهنِمِ دِله دِم نَده.</verse>
				<verse number="32">اون نَزیکی، یِتا گَتِ رمه خی دَییه که دَینه تپهِ سَر غِذا خاردِنه. دِوها وه جِم اِلتماس هاکاردِنه که اِجازه هاده خی هائه دِله بورِن، عیسی هم وِشونِ اِجازه هِدا.</verse>
				<verse number="33">پَس، دِوها اون مَردیِ جِم بیرون بییَمونه و خی هائه دِله بُوردِنه، و خی ها تپهِ سَرِ جِم، دریائه سَمت دُوو بَییتِنه و دریا دِله دَکِتِنه و غرق بَینه.</verse>
				<verse number="34">وَختی خی گالِشون اینِ بَدینه، در بُوردِنه و این جَریانِ شَهر و روستائه دِله پَخش هاکاردِنه.</verse>
				<verse number="35">پَس مَردِم بیرون بییَمونه تا اونچی ره اتّفاق دَکِته بییه ره بَوینِن، وَختی عیسیِ پَلی بَرِسینه و بَدینه اون مَردی که دِوها وه جِم در بییَمو بینه، لِواس دَپوشیه و عاقل عیسیِ لینگِ پَلی نیشته، بَترسینه.</verse>
				<verse number="36">اونایی که جَریانِ شه چِشِ هِمراه بَدیئه بینه، وِشونِ وسه تَعریف هاکاردِنه که اون دِو بَزو مَردی چی طی شِفا بییته.</verse>
				<verse number="37">پَس تِمومِ گِراسیانِ مَنطقهِ مَردِم عیسی جِم بَخواسِنه اونجه جِم بُوره، چوون وِشون خَله بَتِرسی بینه. عیسی هم لَتکا سِوار بَییه و بُورده.</verse>
				<verse number="38">اون مَردی که دِوها وه جِم بیرون بییَمو بینه، عیسی جِم خواهش تَمِنّا هاکارده تا بییِلّه وه هِمراه دَووه، ولی عیسی وه ره اِجازه نِدا و بااوته:</verse>
				<verse number="39">«شه سِره بَردَگِرد و اونچی خِدا تِ وسه هاکارده ره تَعریف هاکان.» اون مَردی بُورده و اونچی عیسی وه وِسه هاکارده بییه ره تِمومِ شَهرِ دِله پَخش هاکارده.</verse>
				<verse number="40">وَختی عیسی بَردَگِردِسه، مَردِم گرمیِ هِمراه وه جِم استقبال هاکاردِنه، چوون همه عیسیِ چِش به راه بینه.</verse>
				<verse number="41">هَمون مووقه، یِتا مَردی که وه اسمِ یایروس بییه و یَهودیون عِبادَتگاهِ رئیس بییه، بییَمو، عیسیِ لینگ دَکته وخواهش تَمِنّا هاکارده که عیسی وه سِره بُوره،</verse>
				<verse number="42">چوون وه، یِتا کیجا که حدوداً دِوازده ساله بییه، دَییه مِرده. وَختی عیسی راهِ دِله دَییه، جَمیِّت هر طَرِفِ جِم وه ره فِشار یاردِنه.</verse>
				<verse number="43">اون میون، یِتا زِنا دَییه که دِوازدِه سال خونریزی داشته و [با اینکه تِموم شه دارایی ره طبیبونِ وِسه خرج هاکارده بییه،] هیچ کی نَتونِسه بییه وه ره مالجه هاکانه.</verse>
				<verse number="44">اون زِنا از پِشتِ سَر، عیسی ره نزیک بَییه و عیسیِ قَوائه تِکِ دَس بَزو. دَرجا وه خونریزی‌ بَن بییَمو.</verse>
				<verse number="45">عیسی بَپِرسیه: «کی مِ ره دَس بَزو؟» وَختی همه حاشا هاکاردِنه، پِطرُس بااوته: «اِسّا، مَردِم تِ ره از هر طَرِف دوره هاکاردِنه و فشار یارنِنه!»</verse>
				<verse number="46">ولی عیسی بااوته: «یه نَفِر مِ ره دَس هاکارده! چوون بِفَهمِسِمه نیرویی مِ جِم خارج بَییه!»</verse>
				<verse number="47">وَختی اون زِنا بَدیئه دییه نتونده شه ره جا هاده، تَرس و لَرزِ هِمراه جِلو بییَمو و عیسیِ لینگ دَکِته و همهِ پَلی بااوته که چه وه ره دَس هاکارده و چی طی دَرجا شِفا بَییته.</verse>
				<verse number="48">عیسی وه ره بااوته: «دِتِر، تِ ایمون تِ ره شِفا هِدا. بور به‌سِلامِت.»</verse>
				<verse number="49">عیسی هَمتی دَییه گَب زوئه که یه نَفِر اون رَئیسِ سِرهِ جِم بییَمو و بااوته: «تِ کیجا بَمِرده، دییه اِسّا ره زَحمِت نَده.»</verse>
				<verse number="50">وَختی عیسی اینِ بِشنُسه، یایروسِ بااوته: «نَتِرس! فِقَط ایمون دار! تِ کیجا خوار بونه.»</verse>
				<verse number="51">وَختی عیسی یایروسِ سِره بَرِسیه، نییِشته هیچ کی به جِز پِطرُس، یوحنا، یَعقوب و کیجائه پییِرمار وه هِمراه سِره دِله بورِن.</verse>
				<verse number="52">تِمومِ مَردِم کیجا وِسه برمه زاری کاردِنه. ولی عیسی بااوته: «برمه نَکِنین، چوون کیجا نَمِرده بلکه خو دِله دَره.»</verse>
				<verse number="53">وِشون وه ره نیشخن بَزونه، چوون دونِسِنه کیجا بَمِرده.</verse>
				<verse number="54">عیسی کیجا وچهِ دَسِ بَییته و بااوته: «وَچه، پِرِس!»</verse>
				<verse number="55">وه روح بَردَگِردِسه و دَرجا شه جائه سَر بِلِند بَییه. عیسی بااوته وه ره یه چی هادین بَخُره.</verse>
				<verse number="56">کیجائه پییِر مار بِهت هاکاردِنه، ولی عیسی وِشونِ سفارش هاکارده این جَریانِ هیچ کَسِ پَلی نارِن.</verse>
			</chapter>
			<chapter number="9">
				<verse number="1">عیسی اون دِوازدِه رَسولِ شه دور جَمع هاکارده و وِشونِ قِوَّت و اِقتدار هِدا تا تِمومِ دِوها ره بیرون هاکانِن و مَریضی ها ره شِفا بِبَخشِن؛</verse>
				<verse number="2">و وِشونِ بَفرِسیه تا خِدائه پادشاهیِ خَوِرِ خِشِ اِعلام هاکانِن و مَریضونِ شِفا هادِن.</verse>
				<verse number="3">وِشونِ بااوته: «سَفِرِ وِسه هیچی نَیرین، نا دَسِ چو، نا کِلوار، نا نون، نا پول و نا اضافی جِمه.</verse>
				<verse number="4">هر سِره ای که دِله بُوردینی، تا وَختی اون مَحلِ جِم نَشینی اون سِره دِله بَمونین.</verse>
				<verse number="5">اگه مَردِم شِما ره قبول نَکاردِنه، وَختی وِشونِ شَهرِ جِم شونِنی، شه لینگِ گردِ خاک بَتِکونین تا وِشونِ وِسه گِواهی ای بوئه که خِدا نسبت به وِشون غَضِب دارنه.»</verse>
				<verse number="6">رَسولون راه دَکتِنه، یِتا روستائه جِم، یِتا دییه روستا شینه و هر جا رِسینه خِدائه پادشاهیِ خَوِرِ خِشِ اِعلام کاردِنه و مریضونِ شِفا دانه.</verse>
				<verse number="7">تِمومِ این جَریانِ خَوِر هیرودیسِ پادشاهِ گوش بَرِسیه، هیرودیس حیرون و سرگردون بَیی بییه، چوون بَعضی گاتِنه عیسی هَمون یحییِ که مِرده هائه جِم بِلِند بَییه.</verse>
				<verse number="8">بَعضی دییه گاتِنه اِیلیائه پِیغَمبِر ظِهور هاکارده، و بعضیا هم گاتِنه یِتا از قدیمی پیغمبِرون زنده بَییه.</verse>
				<verse number="9">ولی هیرودیس بااوته: «مِن یحییِ کلّه ره وه تَنِ جِم سیوا هاکاردِمه. پَس این کیِ که مِن این چیا ره وه خَوِری اِشنُمبه؟» وه تَقِلّا کارده عیسی ره بَوینه.</verse>
				<verse number="10">وَختی رسولون بَردَگِردِسِنه، هر چی هاکارده بینه ره عیسیِ وِسه بااوتِنه. بعد وِشونِ شه هِمراه بِیت‌صِیْدائه شَهر بَوِرده تا اونجه تینا بوئِن.</verse>
				<verse number="11">وَختی جَمیِّت اینِ بِفَهمِسِنه عیسیِ دِمبال راه دَکِتِنه. عیسی هم وِشونِ قبول هاکارده و وِشونِ هِمراه خِدائه پادشاهیِ خَوِری گَب بَزو و اونایی ره که شِفا نیاز داشتِنه ره شِفا هِدا.</verse>
				<verse number="12">نِماشونِ مووقه، دِوازِه رسول، عیسی پَلی بییَمونه و بااوتِنه: «جَمیِّتِ مِرَخص هاکان تا روستاها و این دورِ وَر زِمین سَر بورِن و غذا و سرپناه پی دا هاکانِن، چوون اینجه یتا دور افتاده جائه.»</verse>
				<verse number="13">عیسی وِشونِ جِواب بااوته: «شه شِما وِشونِ غِذا هادین.» وِشون بااوتِنه: «اِما به جِز پِنج تا نون و دِتا مائی هیچی نِدارمی، مگه اینکه بُوریم و تِمومِ این مَردِمِ وِسه غِذا بَخرینیم.»</verse>
				<verse number="14">اونجه حدودِ پِنج هزار مَردی دَینه. عیسی شه شاگِردونِ بااوته: «مَردِمِ پِنجاه تا پِنجاه تا رَسِد هاکانین و هِنیشونین.»</verse>
				<verse number="15">شاگِردون هم همین طی هاکاردِنه و همه ره هِنیشِندینه.</verse>
				<verse number="16">اون وَخت عیسی پَنج تا نون و دِ تا مائی ره بَییته، آسمونِ هارِشیه و شکر هاکارده، اون نونا ره تیکه هاکارده و شه شاگِردون هِدا تا مَردِمِ پلی بییِلِّن.</verse>
				<verse number="17">همه بَخُردِنه و سیر بَینه و دِوازه تا زَمبیل هم اون تیکه هائه جِم که بَمونِسه بییه ره جَمع ‌هاکاردِنه.</verse>
				<verse number="18">یِتا روز عیسی خَلوِتی دِله دَییه دِعا کارده، وه شاگِردون وه هِمراه دَینه. عیسی وِشونِ جِم بَپِرسیه: «مَردِم گانِنه مِن کیمه؟»</verse>
				<verse number="19">شاگِردون جِواب هِدانه: «بَعضی گانِنه یحییِ تعمیددَهِنده ای، بَعضی دییه گانِنه اِیلیایی، و بَعضی هم تِ ره یِتا از قدیمی پیغَمبِرون دوندِنه که زنده بَییه.»</verse>
				<verse number="20">عیسی وِشونِ جِم بَپِرسیه: «شِما چی؟ شِمه نَظِر مِن کیمه؟» پِطرُس جِواب هِدا: «تِ مَسیحِ موعودِ خِدایی.»</verse>
				<verse number="21">بعد عیسی وِشونِ قَدِغَن هاکارده و دستور هِدا اینِ هیچ کَسِ پَلی نارِن،</verse>
				<verse number="22">و بااوته: «اِنسانِ ریکا وِنه خَله رَنج بَکِشه و یَهودِ گَت گَتِ و مَعبِدِ گَت گَتِ کاهِنون و توراتِ مَلِّمون وه ره رَد هاکانِن و بَکوشِن و سِوّمین روز زِنده بَووه.»</verse>
				<verse number="23">بعد همه ره بااوته: «اگه کِسی بِخوائه مِ دِمبال بِیّه، وِنه شه جِم بُگذِره، هر روز شه صَلیبِ بَیره و مِ دِمبال بِیّه.</verse>
				<verse number="24">چوون هر کی بِخوائه شه جانِ نِجات هاده، اونِ از دَس دِنه؛ ولی هر کی شه جانِ مِ ‌خاطری از دَس هاده، اونِ نِجات دِنه.</verse>
				<verse number="25">آدِمِ وِسه چه فایده دارنه که تِمومِ دِنیا ره به دَس بیاره، ولی شه جانِ از دَس هاده یا اونِ تَلِف هاکانه.</verse>
				<verse number="26">چوون هر کی مِ جِم و مِ گَبِ جِم عار داره، اِنسانِ ریکا وَختی شه جِلال و شه پییِرِ جِلالِ دِله، مِقدَّسِ فرشته هائه هِمراه بِّیه، وه جِم عار دارنه.</verse>
				<verse number="27">حَییقتاً شِما ره گامبه، بَعضی اینجه اِیست هاکاردِنه که تا خِدائه پادشاهی ره نَوینِن، نَمیرنِنه.»</verse>
				<verse number="28">حدوداً هشت روز بعد از این گَب ها، عیسی، پِطرُس و یوحنا و یَعقوبِ بَییته و یِتا کوهِ سَر بَوِرده تا دِعا هاکانه.</verse>
				<verse number="29">هَمون مووقه که دِعا کارده، وه دیمِ وَضع بَردَگِردِسه و وه جِمه اِسبه و نورانی بَییه.</verse>
				<verse number="30">یهویی دِتا مَردی، موسی و اِیلیائه پِیغَمبِر، ظاهر بَینه و وه هِمراه دَینه گَب زونه.</verse>
				<verse number="31">وِشون با شکوه و نورانی ظاهرِ هِمراه، ظاهر بَینه و عیسیِ هِمراه وه بَمِردِنِ خَوِری که اورشَلیمِ دِله وِنه اِتّفاق دَکِفه، گَب زونه.</verse>
				<verse number="32">پِطرُس و وه همراهون خووِلی بینه، ولی وَختی بیدار بَینه، عیسیِ جِلال و اون دِتا مردیِ که وه پَلی اِیست هاکارده بینه ره بَدینه.</verse>
				<verse number="33">وَختی اون دِ نَفِر عیسیِ وَرِ جِم شینه، پِطرُس عیسی ره بااوته: «اِسّا، چَنده خوارِ اِما اینجه دَرِمبی! بییِل سه تا سایبون بَسازیم، یِتا تِ وِسه، یِتا موسی وسه و یِتا دییه هم اِیلیائه وِسه.» وه نَدونِسه دَره چی گانه.</verse>
				<verse number="34">پطرسِ گَب هَمتی تِموم نَییه بییه که یِتا اَبر بییَمو و وِشونِ سَر سایه دِم هِدا. وَختی اَبر وِشونِ دُورِ بَییته شاگِردون بَتِرسینه.</verse>
				<verse number="35">اون وَخت اَبر جِم یِتا صِدا در بییَمو که «این مِ ریکائه که وه ره انتخاب هاکاردِمه؛ وه گَبِ گوش هادین!»</verse>
				<verse number="36">وَختی صِدا قَطع بَییه، عیسی ره تینا بَدینه. شاگِردون اون مووقه اونچیِ جِم که بَدی بینه هیچ کسِ هیچی نااوتِنه.</verse>
				<verse number="37">فِردائه اون روز، وَختی عیسی کوهِ جِم جِر بییَمو، جَمیِّتِ زیادی وه بَدیئِنِ وِسه بییَمونه.</verse>
				<verse number="38">یهویی یِتا مَردی جَمیِّتِ دِله داد بَکِشیه: «اِسّا، تِ ره اِلتماس کامبه مِ ریکا که مِ یِتا وَچه هَسه ره هارشی و کُمِک هاکانی.</verse>
				<verse number="39">یهویی روح وه ره گِرنه و وه دَرجا نَعره کَشِنه و غَش کانده، اون طی که وه دِهون کَف کانده و وه تَن لَرزه کَفِنه و به سَختی وه ره وِل کانده.</verse>
				<verse number="40">تِ شاگردونِ جِم اِلتماس هاکاردِمه وه ره بیرون هاکانِن، ولی نَتونِسِنه.»</verse>
				<verse number="41">عیسی جِواب هِدا: «اِی منحرف و بی‌ایمونِ نَسل، تا کی شِمه هِمراه دَووِم و شِما ره تِحَمُّل هاکانِم؟ شه ریکا ره اینجه بیار.»</verse>
				<verse number="42">هَمون مووقه که ریکا دَییه عیسیِ پَلی اییَموئه، دِو وه ره بِنه بَزو و وه ره غشگری دِم هِدا. ولی عیسی دِوِ تَشِر بَزو و ریکا ره شِفا هِدا و وه پییِرِ دَس بِسپارِسه.</verse>
				<verse number="43">تِمومِ مَردِم خِدائه بِزرگیِ جِم حِیرت هاکاردِنه. ولی هَمون طی که همه عیسیِ کاراِ جِم هاج و واج بَمونِسه بینه، وه شه شاگِردون بااوته:</verse>
				<verse number="44">«اونچی که خوامبه شِما ره بارِمِ خَله خوار شه خاطِر بِسپارین: اِنسانِ ریکا ره مَردِمِ دَس تَسلیم کاندِنه.»</verse>
				<verse number="45">ولی وِشون وه منظورِ نِفَهمِسِنه؛ چوون وِشونِ جِم مَخفی بَمونِسه بییه تا اونِ نِفَهمِن؛ و تَرسینه اینِ خَوِری هم وه جِم سِئال هاکانِن.</verse>
				<verse number="46">یِتا روز شاگردونِ میون بَحث بَییه که وِشونِ دِله کی هَمِهِ جِم گَت تِرِ.</verse>
				<verse number="47">عیسی که اونچیِ جِم که وِشونِ دِلِ دِله دَییه خَوِر داشته، یِتا کِچیکِ وچه ره بَییته شه پَلی بییِشته،</verse>
				<verse number="48">و وِشونِ بااوته: «هر‌ کی این وَچه ره مِ اسمِ خاطِری قبول هاکانه، مِ ره قَبول هاکارده؛ و هر کی مِ ره قَبول هاکانه، اونی که مِ ره بَفرِسیه ره قَبول هاکارده. چوون شِما همهِ میون اونی گَت تِرِ که هَمهِ جِم کِچیکتر بوئه.»</verse>
				<verse number="49">یوحنا بااوته: «اِی اِسّا، یه نَفِرِ بَدیمی که تِ اسمِ هِمراه دِو بیرون کارده، ولی چوون اَمه جِم نَییه، تَقِلّا هاکاردیمی وه دَمِ بَیریم.»</verse>
				<verse number="50">ولی عیسی بااوته: «وه دَمِ نَیرین، چوون هر کی شِمه علیه نَبوئه، شِمه هِمرائه.»</verse>
				<verse number="51">وَختی اون روزا بَرِسیه که قِرار بییه عیسی آسِمون بَردَگِرده، وه مِصَمَم بَییه که اورشَلیم بُوره.</verse>
				<verse number="52">وه قبل از اینکه بوره چَن نَفِرِ بَفرِسیه تا یِتا از سامِریونِ روستاهائه دِله بورِن و یه جا ره وه وِسه تَدارک بَوینِن.</verse>
				<verse number="53">ولی اونجهِ مَردِم وه ره قبول نَکاردِنه، چوون دونِسِنه وه مِصَمَمِ که اورشَلیم بوره.</verse>
				<verse number="54">وَختی وه شاگِردون، یَعقوب و یوحنا، اینِ بَدینه، عیسی ره بااوتِنه: «ای آقا، خوانی باریم آسِمونِ جِم تَش بِواره و تِمومِ وِشونِ هِلاک هاکانه</verse>
				<verse number="55">ولی عیسی بَردَگِردِسه، وِشونِ تَشِر بَزو، [بااوته: شِما نَدوندِنی کِدوم روحِ جِم هَسینی!</verse>
				<verse number="56">چوون اِنسانِ ریکا نییَمو تا مَردِمِ جانِ هِلاک هاکانه بلکه بییَمو تا اونِ نِجات هاده.»] بعد عیسی و وه شاگِردون یِتا دییه روستا بُوردِنه.</verse>
				<verse number="57">راهِ دِله، یه نَفِر عیسی ره بااوته: «هر‌جا بُوری، تِ دِمبال اِمبه.»</verse>
				<verse number="58">عیسی جِواب هِدا: «شالها کِلی و پَرِنده ها لونه دارنِنه، ولی اِنسانِ ریکا حَتَّی جایی نِدارنه شه سَرِ بییِلّه.»</verse>
				<verse number="59">عیسی یه نَفِرِ دییه ره بااوته: «مِ ره پیروی هاکان.» ولی وه جِواب هِدا: «ای آقا، بییِل اَوِّل بُورِم و بعد از اینکه مِ پییِر بَمِرده و وه ره دَفن هاکاردِمه، بِیّم.»</verse>
				<verse number="60">عیسی وه ره بااوته: «بییِل مِرده ها، شه مِرده ها ره خاک بِسپارِن؛ تِ وِنه بُوری و خِدائه پادشاهیِ خَوِرِ اِعلام هاکانی.»</verse>
				<verse number="61">یه نَفِرِ دییه بااوته: «ای آقا، مِن تِ هِمراه اِمبه، ولی اِجازه هاده اَوِّل شه خانِوادهِ هِمراه خِداحافظی هاکانِم.»</verse>
				<verse number="62">عیسی وه جِواب بااوته: «کِسی که شُخم‌بَزوئِنِ شِروع هاکانه و شه دِمبالِ سَرِ هارِشه، خِدائه پادشاهیِ لیاقتِ نِدارنه.»</verse>
			</chapter>
			<chapter number="10">
				<verse number="1">بعد از اون، عیسیِ خِداوند هِفتاد نَفِر دییه ره اِنتخاب هاکارده و وِشونِ دِتا دِتا شه جِم قبلتَر شَهر و دیاری که شه در نَظِر داشته اونجه بُوره، بَفرِسیه.</verse>
				<verse number="2">وِشونِ بااوته: «محصول زیادِ ولی کارگر کم. پَس صاحاب مَحصولِ جِم بِخوائین تا کارگرونِ ویشتری ره محصولِ سَر بَفرِسه.</verse>
				<verse number="3">بُورین! مِن شِما ره وره هائه واری وِرگائه دِله فِرِسِندِمبه.</verse>
				<verse number="4">شه هِمراه پول و کِلوار و کُوش نَوِرین، و راه دِله شه وَختِ سِلام و احوالپِرسیِ وِسه تَلِف نَکِنین.</verse>
				<verse number="5">هر سرهِ دِله که شونِنی، اَوِّل بارین: ”صِلح و سِلام بر این سِره دَووه.“</verse>
				<verse number="6">اگه اون سِره دِله کِسی صِلح و سِلامِ اَهل بوئه، شِمه صِلح و سِلام وه سَر موندِنه؛ وگرنه، شه شِما ره بَرگِردِنه.</verse>
				<verse number="7">اون سِره دِله بَمونین و هر چی شِمه پَلی بییِشتِنه، بَخُرین و بَنوشین، چوون کارگر شه دَسمِزِ مِستَحَقِ. این سِره اون سِره نَکِنین.</verse>
				<verse number="8">وَختی یِتا شَهرِ دِله بُوردینی و شِما ره قبول هاکاردِنه، هر چی شِمه پَلی بییِشتِنه، بَخُرین.</verse>
				<verse number="9">اونجهِ مریضونِ شِفا هادین و بارین: ”خِدائه پادشاهی شِما ره نَزیکِ.“</verse>
				<verse number="10">ولی هر وَخت یِتا شَهرِ دِله بُوردینی و شِما ره قبول نَکاردِنه، اون شَهرِ کر و کوچه دِله بُورین و بارین:</verse>
				<verse number="11">”حَتّی اِما شِمه شَهرِ گردِ خاکِ که اَمه لینگِ سَر نیشته ره، شِمه علیه تکون دِمبی. ولی اینِ بَدونین که خِدائه پادشاهی نزیکِ.“</verse>
				<verse number="12">بَدونین داوِریِ روز، مِجازاتِ تِحَمُّل سُدومِ شَهرِ وِسه که گِناهِ جِم پِر بییه، راحت تِرِ تا اون شَهرِ وِسه.</verse>
				<verse number="13">«وای بر تِ، ای خورازینِ شَهر! وای بر تِ، ای بِیت‌صِیْدائه شَهر! چوون اگه معجزاتی که شِمه دِله اِنجام بَییه، صور و صیدونِ شهرائه دِله اِنجام بونِسه، اونجهِ مَردِم خَله قبلتر پلاس شه تَن کاردِنه و شه سَرِ تیل وَسِنه و توبه کاردِنه.</verse>
				<verse number="14">ولی داوِریِ روز، مِجازاتِ تِحَمُّل، صور و صیدونِ وِسه راحت تِرِ تا شِمه وِسه.</verse>
				<verse number="15">و تِ ای کَفَرناحومِ شَهر، خیال کاندی تا آسِمون سَر کَشِنی؟ نا، بلکه جَهَنِمِ دِله سرنگون بونی.</verse>
				<verse number="16">«بعد شه شاگِردونِ بااوته: هر‌ کی شِمه گَبِ گوشِ هاکانه، مِ گَبِ گوش هاکارده؛ و هر کی شِما ره قَبول نَکِنه، مِ ره قَبول نَکارده؛ ولی هر کی مِ ره قبول نَکِنه، اونی که مِ ره بَفرِسیه ره قَبول نَکارده.»</verse>
				<verse number="17">اون هِفتاد نَفِر خِشالیِ هِمراه بَردَگِردِسِنه و بااوتِنه: «ای آقا، تِ اسمِ هِمراه حَتَّی دِوها هم اَمه جِم اِطاعت کاندنه.»</verse>
				<verse number="18">عیسی وِشونِ بااوته: «مِن شیطانِ بَدیمه که برقِ واری آسِمونِ جِم جِر دَکَته.</verse>
				<verse number="19">اِسا شِما ره اقتدار دِمبه که مَرها و عَقرِبها ره شه لینگِ بِن لِه هاکانین و دِشمِنِ تِمومِ قِوَّتِ از بین بَوِرین، هیچی شِما ره آسیب نَرِسِندِنه.</verse>
				<verse number="20">ولی اینِ وِسه خِشالی نَکِنین که پلیدِ اِرواح شِمه جِم اِطاعت کاندنه، بلکه اینِ وِسه خِشال بوئین که شِمه اِسم آسمونِ دِله بَنوِشته بَییه.»</verse>
				<verse number="21">هَمون لَحظه، عیسی روح‌القدسِ دِله شاد بَییه و بااوته: «ای پییِر، آسِمون و زِمینِ صاحاب، تِ ره شکر کامبه که این چیا ره عاقلون و حَکیمونِ جِم قایم هاکاردی و کِچیکِ وَچونِ وِسه دیار هاکاردی. اره، ای پییِر، چوون این اون چی بییه که تِ ره خِشال کارده.</verse>
				<verse number="22">مِ پییِر همه چی ره مِ دَس بِسپارِسه. هیچ کَس نَدونده ریکا کیِ به جِز پییِر، و هیچ کس نَدونده پییِر کیِ به جِز ریکا، و اونایی که ریکا بِخوائه، پییِرِ وِشونِ وِسه دیار هاکانه.»</verse>
				<verse number="23">بعد تیناریِ دِله، شه شاگِردونِ هارِشیه و بااوته: «خِش به حال شِما که این چیا ره ویندِنی.</verse>
				<verse number="24">چوون شِما ره گامبه یَته خَله پِیغَمبِرون و پادشاهون آرزو داشتِنه اونچی که شِما ویندِنی ره بَوینِن و نَدینه، و اونچی که شِما اِشنُنِنی ره، بشنُئِن و نِشنُسِنه.»</verse>
				<verse number="25">یِتا روز، توراتِ عُلِمائه جِم یه نَفِر بِلِند بَییه تا این سِئالِ هِمراه عیسی ره آزمود هاکانه، بااوته: «ای اِسّا، چی هاکانِم تا اَبدی زندگی ره به دَس بیارِم؟»</verse>
				<verse number="26">عیسی وه جِواب بااوته: «تورات دِله چی بَنوِشته بَییه؟ اونِ جِم چی فَهمِنی؟»</verse>
				<verse number="27">جِواب هِدا: «‌”خِداوندْ شه خِدا ره شه تِمومِ دِل و شه تِمومِ جان و شه تِمومِ قِوَّت و شه تِمومِ فِکرِ هِمراه دوس دار“؛ و شه هَمساده ره شه جانِ واری دوس دار.“</verse>
				<verse number="28">عیسی وه ره بااوته: «دِرِس جِواب هِدایی. اینِ به‌جا بیار که زِندِگی ره دارنی.»</verse>
				<verse number="29">ولی وه شه توجیه هاکاردِنِ وِسه عیسی جِم بَپِرسیه: «مِ هَمساده کیِ؟»</verse>
				<verse number="30">عیسی وه جِواب بااوته: «یِتا مَردی اورشَلیمِ جِم اَریحائه شَهر شیه. راه دِله راهزِنونِ دَس دَکِته. وِشون وه ره لِخت هاکاردِنه، کُتِک بَزونه، و وه ره نیمه‌جان وِل هاکاردِنه و بُوردِنه.</verse>
				<verse number="31">اتفاقاً مَعبدِ یِتا کاهِن اونجه جِم رَد بونِسه. ولی وَختی وه چِش اون مَردی ره بَخُرده، شه راه ره وَل هاکارده و راهِ اون دَسِ جِم بُورده.</verse>
				<verse number="32">همین طی هم مَعبِدِ یِتا خادِم هَم اونجه جِم رَد بونِسه. وَختی اونجه بَرِسیه و اون مَردی ره بَدیئه، شه راه ره وَل هاکارده و راهِ اون دَسِ جِم بُورده.</verse>
				<verse number="33">ولی یِتا مسافر که سامری بییه وَختی اونجه بَرِسیه و اون مَردی ره بَدیئه، وه دِل وه وِسه بَسوته.</verse>
				<verse number="34">پَس وه پَلی بُورده، وه زخمِ سَر شِراب دَشِندیه و راغون بِمالسه و دَوِسه. بعد وه ره شه خَرِ سَر سِوار هاکارده و یِتا مسافِرخانهِ دِله بَوِرده و وه جِم پَرِستاری هاکارده.</verse>
				<verse number="35">فِردائه اون روز، مسافِرخانهِ صاحابِ دِ دینار، که دِ روزِ کارگرِ دَسمِزِ اِندا بییه، هِدا و بااوته: ”این مَردیِ جِم پَرِستاری هاکان و اگه اینِ جِم ویشتر خَرج هاکاردی، وَختی بَردَگِردِم تِ ره دِمبه.“</verse>
				<verse number="36">اِسا تِ ‌نَظِر‌ این سه تائه دِله کِدوم یِتا، اون مَردی که راهزِنون دَس دَکِته بییهِ، هَمساده بییه؟»</verse>
				<verse number="37">اون عالِم جِواب هِدا: «اون که وه ره رَحم هاکارده.» عیسی بااوته: «بور و تِ هم این طی هاکان.»</verse>
				<verse number="38">وَختی راه دِله دَیی شینه، یتا روستا بَرِسینه. اونجه یِتا زِنا که وه اسم مارتا بییه عیسی ره شه سِره دَعوِت هاکارده.</verse>
				<verse number="39">مارتا یِتا خواخر داشته که وه اِسم مَریِم بییه. مَریِم عیسیِ لینگِ پَلی نیشته بییه و وه گَبِ گوش دائه.</verse>
				<verse number="40">ولی مارتا سَخت پَذیراییِ مَشغول بییه، مارتا عیسی پَلی بییَمو و بااوته: «ای آقا، تِ وِسه مهم نییه که مِ خواخِر مِ ره پَذیراییِ دِله تینا بییِشته؟ وه ره بار مِ ره کُمِک هاکانه!»</verse>
				<verse number="41">ولی عیسیِ خِداوند جِواب هِدا: «مارتا! مارتا! تِ خَله چیائه وِسه شه ره پَریشون و نِگرون کاندی،</verse>
				<verse number="42">اِسا اون که یِتا چی اَهمیَّت دارنه؛ و مریِم خوارِ چی ره انتخاب هاکارده، که وه جِم بَییته نَوونه.»</verse>
			</chapter>
			<chapter number="11">
				<verse number="1">یِتا روز عیسی یه جا دَییه دِعا کارده. وَختی وه دِعا تِموم بَییه، یِتا از وه شاگِردون وه ره بااوته: «ای آقا، دِعا هاکاردِنِ اِما ره یاد هاده، هَمون‌طی که یحیی شه شاگِردونِ یاد هِدا.»</verse>
				<verse number="2">عیسی وِشونِ بااوته: هر وَخت دِعا کاندینی، بارین: ”ای پییِر، تِ اسم مِقدّس بوئه، تِ پادشاهی بِیّه،</verse>
				<verse number="3">اَمه هر روزِ نونِ هر روز اِما ره هاده.</verse>
				<verse number="4">اَمه گِناهونِ بِبَخش، چوون اِما هم تِمومِ اوناییِ که اِما ره مدیونِنه ره بَخشِمبی. اِما ره آزمودِ دِله نیار»</verse>
				<verse number="5">بعد وِشونِ بااوته: «کِدوم یِتا از شِما رَفِقی دارنه که نِصفِ شو وه پَلی بُوره و باره: ”ای رَفِق، سه تا نون مِ ره قَرض هاده،</verse>
				<verse number="6">چوون یِتا از مِ رَفِقون سَفِرِ جِم بَرِسیه، و هیچی نِدارمه وه پلی بییِلِّم،“</verse>
				<verse number="7">وه سِرهِ دِله، جِواب هاده: ”مِ ره زَحمِت نَده. در کِلیتِ، و مِ وَچون مِ هِمراه لا دِله دَرِنه. نتومبه لائه جِم پِرِسِم و یه چی تِ ره هادِم.“</verse>
				<verse number="8">شِما ره گامبه، حَتَّی اگه ‌شه رَفِقِ وِسه بِلند نَووه و وه ره نون نَده، وه اصرارِ خاطِری بِلِند بونه و هر چی نیاز دارنه ره وه ره دِنه.</verse>
				<verse number="9">«پَس شِما ره گامبه، بِخوائن که شِما ره هِدا بونه؛ بَگِردین که پی دا کاندینی؛ در بَزِنین که در شِمه وِسه واز بونه.</verse>
				<verse number="10">چوون هر کی بِخوائه، به‌دس یارنه؛ و هر کی بَگِرده، پی دا کانده؛ و هر کی دَر بَزِنه، در وه وِسه واز بونه.</verse>
				<verse number="11">کِدوم‌ یِتا از شِمه پییرون، اگه وه ریکا وه جِم مائی بِخوائه، یِتا مَر وه ره دِنه؟</verse>
				<verse number="12">یا اگِه مِرغانه بِخوائه، یِتا عقرِب وه ره دِنه؟</verse>
				<verse number="13">پَس اگه شِما که اَنده بَد ذاتِنی دوندِنی که وِنه شه وَچونِ خوارِ چی هادین، چَنده ویشتر شِمه آسِمونی پییِر، روح‌القُدُسِ هر کیِ که وه جِم بِخوائه، بَخشِنه.»</verse>
				<verse number="14">اَت کَش عیسی یِتا لالِ دِوِ یه نَفِرِ جِم بیرون کارده. وَختی دِو بیرون بُورده، لالِ مَردی تونِسه گَب بَزِنه و مَردِم بِهت هاکاردِنه.</verse>
				<verse number="15">ولی بعضیا بااوتِنه: «وه دِوها ره بِعِلزِبولِ کُمِکِ هِمراه که دِوهائه رَئیسِ بیرون کانده.»</verse>
				<verse number="16">بَقیه هم این نیِّتِ هِمراه که وه ره آزمود هاکانِن، وه جِم یِتا آسِمونی نِشونه بَخواسِنه.</verse>
				<verse number="17">عیسی وِشونِ فِکرِ بَخوندِسه و وِشونِ بااوته: «هر مملکتی که شه علیه دِ دَسه بَووه، نابود بونه و هر سِره ای که وه دِله دِ دَسِگی دَووه، پاشِنه.</verse>
				<verse number="18">اگه شیطان هم شه علیه دِ دَسه بَووه، چی طی وه مملکت پا بَرجا موندِنه؟ چوون گانِنی مِن دِوها ره بِعِلزِبولِ کُمِکِ هِمراه بیرون کامبه.</verse>
				<verse number="19">اگه مِن بِعِلزِبولِ کُمِکِ هِمراه دِوها ره بیرون کامبه، شِمه شاگِردون کِنه کُمِکِ هِمراه اونا ره بیرون کاندنه؟ پَس وِشون، شِما ره داوِری کاندنه.</verse>
				<verse number="20">ولی اگِه مِن خِدائه قِوَّتِ هِمراه دِوها ره بیرون کامبه، پَس این نِشون دِنه خِدائه پادشاهی شِما ره بَرِسیه.</verse>
				<verse number="21">وَختی یِتا قِدّارِ مَردی که کامِلاً مِسَلّحِ، شه کاخِ جِم محافظت هاکانه وه اَموال در امان موندِنه.</verse>
				<verse number="22">ولی وَختی یه نَفِر که وه جِم قِدّارتَرِ، وه ره حَمله هاکانه، وه ره شکست دِنه و سِلاحیِ که اون مَردی وه سَر بالِسه ره وه جِم گِرنه و تِمومِ وه دارایی ره تاراج کانده.</verse>
				<verse number="23">«هر کی مِ هِمراه نییه، مِ علیه، و هر کی مِ هِمراه جَمع نَکِنه، تار و مار سازِنه.</verse>
				<verse number="24">«وَختی که پَلیدِ روح یه نَفِرِ جِم بیرون اِنه، خِشک و بَرَهوتِ جائه دِله شونه تا یِتا جا شه اِستراحتِ وِسه پی دا هاکانه. ولی چوون پی دا نَکانده شه هِمراه گانه: ”اون سِره ای که وه جِم بییَمومه ره بَرگِردِمبه.“</verse>
				<verse number="25">وَختی اونجه رِسِنه و اون سِره ره سازه بَزو و تَمیز وینده</verse>
				<verse number="26">شُونه و هَفت تا روح شه جِم بَدتِرِ یارنه و همه با هم دِله شونِنه و اونجه ساکن بونِنه. اون وَخت اون آدِمِ عاقبت وه اَوِّلِ کَشِ جِم، هم بَدتِر بونه.»</verse>
				<verse number="27">وَختی که عیسی این گَب ها ره گاته، یِتا زِنا جَمیِّتِ دِله شه صدا ره بِلِند هاکارده و بااوته: «خِش به حال ماری که تِ ره دِنیا بیارده و تِ ره شیر هِدا.»</verse>
				<verse number="28">ولی عیسی وه جِواب بااوته: «خِش به حال اونایی که خِدائه کِلامِ اِشنُنِنه و اونِ به جا یارنِنه.»</verse>
				<verse number="29">وَختی که جَمیِّت زیاد بونِسه، عیسی بااوته: «این نَسلِ مَردِم چَنده شَرورِنه. وِشون یِتا نِشونه خوانِنه! ولی نِشونه ای وِشونِ هِدا نَوونه جز یونِسِ پِیغَمبِرِ نِشونه.</verse>
				<verse number="30">چوون هَمون‌طی که یونس، نینوائه مَردِمِ وسه نِشونه بییه، اِنسانِ ریکا هم این نَسلِ وِسه نِشونه بونه.</verse>
				<verse number="31">داوِریِ روز، جِنوبِ مَلِکه، این نَسلِ هِمراه حِرِسِنه و وِشونِ مَحکوم کانده، چوون وه، دِنیائه اون سَرِ جِم بییَمو تا سِلیمونِ حِکمَتِ بِشنُئه، اِسا اونی که اینجه دَره سِلیمونِ جِم گَت تِرِ.</verse>
				<verse number="32">نینوائه مَردِم، داوِری روز این نَسلِ هِمراه حِرِسِنِنه و وِشونِ مَحکوم کاندِنه، چوون وِشون یونسِ موعظهِ خاطِری توبه هاکاردِنه، و اِسا اونی که اینجه دَره یونِسِ جِم گَت تِرِ.</verse>
				<verse number="33">«هیچ کی لمپایی که شه استفادهِ وِسه رووشِن هاکارده ره اَی اِمباری دِله بَرنِگاردِنه، بلکه لَمپا ره پایهِ سَر اییِلنه تا هر کی دِله بِیّه روشِنایی ره بَوینه.</verse>
				<verse number="34">تِ چش، تِ تَنِ لمپائه. اگه تِ چِش سالم بوئه، تِموم تِ وجود رووشن بونه. ولی اگه تِ چِش فاسد بوئه، تِموم تِ وجودِ تاریکی گِرنه.</verse>
				<verse number="35">مواظب باش، نکنه اون نُوری که تِ دِله دَره، تاریکی بوئه.</verse>
				<verse number="36">اگه تِموم تِ وجود رووشن بوئه و هیچ تاریکی ای اونِ دِله دَنی بوئه، اون وَخت، مووقه ای واریِ که لَمپائه نور تِ ره تابِنه، تِمومِ تِ وجود رووشِناییِ دِله دَره.»</verse>
				<verse number="37">وَختی عیسی شه گَبِ تِموم هاکارده، یِتا از عُلِمائه فِرقه فریسی وه ره غِذائه وِسه دَعوِت هاکارده. پَس عیسی وه سِره بُورده و هِنیشته.</verse>
				<verse number="38">ولی وَختی فریسی بَدیئه، عیسی شه دَسِ قبلِ از غِذا نَشُسه، خَله تَعَجِّب هاکارده.</verse>
				<verse number="39">اون وَخت عیسیِ خِداوند وه ره بااوته: «شِما فریسیون، پِشقاب و پیالهِ بیرونِ تمیز کاندینی، ولی وه دِله طِمَع و بَدیِ جِم پِرِ!</verse>
				<verse number="40">ای نادونون، مگه اونی که بیرونِ بِساته، دِله ره هم نِساته؟</verse>
				<verse number="41">پَس اون چیایی جِم که شه دلِ دِله دارنِنی صَدَقه هادین و ویندِنی که همه چی شِمه وِسه پاکِ.</verse>
				<verse number="42">«وای بر شِما ای عُلِمائه فَریسی! شِما نَعناع و شِفید و همه جور سَبزیِ جِم دَه‌ به یک دِنِنی، ولی عِدالَتِ نَدید گِرنِنی و خِدائه مِحَبَّتِ جِم غافِلِنی. اینا ره هم وِنه به‌جا یاردینی و اونا ره هم از یاد نَوِردینی.</verse>
				<verse number="43">وای به حال شِما ای عُلِمائه فریسی! چوون دوس دارنِنی عِبادَتگاهِ دِله بِهتَرین جا هِنیشین و مَردِم، کوچه بازارِ دِله شِما ره سِلام هاکانِن.</verse>
				<verse number="44">وای بر شِما! چوون شِما بی علامتِ قبرا ره مُوندِنِنی که مَردِم نَدوندِنه و اونائه سَر راه شونِنه.»</verse>
				<verse number="45">یتا از توراتِ مَلّمون عیسیِ جِواب بااوته: «اِسّا، تِ این گَبهائه هِمراه اِما ره هم توهین کاندی.»</verse>
				<verse number="46">عیسی بااوته: «وای بر شِما، ای توراتِ مَلّمون، چوون مَردِمِ دوش سَنگینِ بار اییِلنِنی، ولی شه حاضر نینی، کُمِکِ وِسه حَتّی شه اَنگوسِ بارِ بِن بییِلین.</verse>
				<verse number="47">وای بر شِما، چوون، پِیغَمبِرونِ وِسه که شِمه پییِرون دَس بَمِردِنه، مَقبره سازِنِنی!</verse>
				<verse number="48">پَس شِما، شه پییِرون شاهِدِنی و وِشونِ کارِ تایید کاندینی. وِشون پیغمبِرونِ بَکوشتِنه و شِما وِشونِ مقبره ره سازِنِنی.</verse>
				<verse number="49">اینِ وِسه خِدائه حِکمت گانه ”مِن وِشونِ وسه پِیغَمبِرون و رسولونِ فِرِسِندِمبه. ولی وِشون بعضیا ره کُشِنِنه و بعضیا ره شکنجه دِنِنه.“</verse>
				<verse number="50">تا تِمومِ پِیغَمبِرونی که وِشونِ خون از خلقت دِنیا تا اَلان دَشِندی بَییه، این نَسلِ گَردِن دَووه -</verse>
				<verse number="51">هابیلِ خونِ جِم تا زَکِریا که وه خونِ قِروونگاه و مِحرابِ میون دَشِندینه. اَره، شِما ره گامبه که این نَسل تِمومِ اینائه وِسه حِساب پَس دِنه.</verse>
				<verse number="52">وای بر شِما ای توراتِ مَلِّمون! چوون شِما حَییقَتِ مَردِمِ جِم قایم کاندینی نا شه اونِ قبول دارنِنی و نا اییِلنِنی دییَرونی که خوانِنه، اونِ ایمون بیارِن.»</verse>
				<verse number="53">وَختی عیسی بیرون بُورده، توراتِ مَلِّمون و عُلِمائه فِرقه فریسی بَدجور وه ره فِشار یاردِنه و تَقِلّا کاردِنه وه ره تحریک هاکانِن خَله چیائه خَوِری گَب بَزِنه.</verse>
				<verse number="54">و مَعطِل بینه عیسیِ تِکِ جِم یِتا گَب دَر بِیّه تا شه وه گَبِ هِمراه وه ره تَله دِله دِم هادِن.</verse>
			</chapter>
			<chapter number="12">
				<verse number="1">هَمون مووقه، هزارون نَفِر جَمع بَینه، جوری که هَمدییه ره لینگِ لو گِتِنه. عیسی اَوِّل شه شاگِردون هِمراه گَب بَزو و بااوته: «عُلِمائه فِرقه فریسیِ خمیرمایه جِم که دِروئیِ، دُوری هاکانین.</verse>
				<verse number="2">هیچ قایم هاکاردی دَنیه که مَعلوم نَووه و هیچیِ جا هِدا دَنیه که بَرمِلا نَووه.</verse>
				<verse number="3">اونچی تاریکیِ دِله بااوتینی، رووشِناییِ دِله بِشنُسه بونه و اونچی دَوِسه دَرِ پِشت یِواشکی بااوتینی، سِره بومِ سَر اِعلام بونه.</verse>
				<verse number="4">«مِ رَفِقون، شِما ره گامبه از اونایی که توندِنه فِقَط شِمه تَنِ بَکوشِن و بَعد از اون دییه نَتوندِنه، کارِ دییه ای هاکانِن نَتِرسین.</verse>
				<verse number="5">ولی شِما ره هِشدار دِمبه وِنه کِنه جِم بَتِرسین: وه جِم بَتِرسین که بَعدِ از اون که بَکوشته، اِقتدار دارنه جَهَنِمِ دِله دم هاده. اَره، شِما ره گامبه وه جِم بَتِرسین.</verse>
				<verse number="6">مگه پَنج تا میچکا ره دِ قِروون نَروشِنِنه؟ با این وجود، خِدا حَتَّی یِتا از اونا ره یادِ جِم نَوِرنه.</verse>
				<verse number="7">حَتّی تِمومِ شِمه سَرِ می ره هم بِشمارِسه. پَس نَتِرسین، چوون شِمه ارزش هزارون میچکائه جِم ویشترِ.</verse>
				<verse number="8">«شِما ره گامبه، هر کی مَردِمِ پَلی اِقرار هاکانه مِ دِمبالِروئه، اِنسانِ ریکا هم، وه ره خِدائه فرشته هائه پَلی اِقرار کانده.</verse>
				<verse number="9">ولی هر کی مِ ره مَردِمِ پَلی اِنکار هاکانه، مِن هم خِدائه فرشته هائه پَلی وه ره اِنکار کامبه.</verse>
				<verse number="10">هر کی اِنسانِ ریکائه علیه گَبی بَزِنه، بیامرزی بونه، ولی هر کی روح‌القُدوسِ کفر باره، بیامِرزی نَوونه.</verse>
				<verse number="11">وَختی شِما ره یَهودیونِ عبادتگاه ها و حاکمون و اونایی که اِقتدار دارنِنهِ پَلی وَرنِنه، نِگرون نَبوئین که چی طی شه جِم دِفاع هاکانین یا چی بارین،</verse>
				<verse number="12">چوون هَمون مووقه روح‌القدس اونچی که وِنه بارینِ شِما ره گانه.»</verse>
				<verse number="13">یهویی یه نَفِر جَمیِّتِ میون وه ره بااوته: «اِسّا، مِ بِرارِ بار مِ پییِرِ ارثِ مِ هِمراه رَسِد هاکانه.»</verse>
				<verse number="14">ولی عیسی وه ره بااوته: «ای مَردی، کی مِ ره شِمه میون اِرث رَسِدگَر هاکارده؟»</verse>
				<verse number="15">عیسی مَردِمِ بااوته: «هوشیار بوئین و حرص و طِمَع جِم دُوری هاکانین، چوون آدِمیِ زندگی به این رَبط نِدارنه که وه دارایی چَنده زیاده.»</verse>
				<verse number="16">بعد این مَثِلِ وِشونِ وِسه بیارده: «یِتا پولدارِ مَردیِ زِمین، خَله مَحصول بیارده.</verse>
				<verse number="17">اون مَردی شه هِمراه بااوته: ”چی هاکانِم، چوون جایی نِدارمه شه مَحصولِ اِمبار هاکانِم؟“</verse>
				<verse number="18">بعد بااوته: ”بِفَهمِسِمه وِنه چی هاکانِم! شه اِمبارا ره له دِمبه و اِمبارائه گَت تِر سازِمبه، و تِمومِ گَندِم و شه اموالِ اونائه دِله اِمبار کامبه.</verse>
				<verse number="19">اون وَخت شه جانِ گامبه: ای مِ جان، خَله سالِ وِسه، اَموال جَمع هاکاردی. اِسا آرووم بَیر؛ بَخُر و بَنوش و خِش باش.“</verse>
				<verse number="20">ولی خِدا وه ره بااوته: ”ای نادون! همین اِمشو تِ جانِ تِ جِم گِرنِنه. پَس اونچی جَمع هاکاردی، کِنه وِسه بونه؟“</verse>
				<verse number="21">این عاقبتِ کَسیِ که شه وِسه مال و مِنال جَمع کانده، ولی خِدائه وسه پولدار نییه.»</verse>
				<verse number="22">اون وَخت عیسی شه شاگِردونِ بااوته: «شِما ره گامبه، شه زندگیِ وِسه نِگَرون نَبوئین که چی بَخُرین، و نا شه تَنِ وِسه که چی دَپوشین.</verse>
				<verse number="23">چوون زندگی غِذائه جِم و تَن لِواسِ جِم مهمترِ.</verse>
				<verse number="24">قِشنیکا ره بَوینین: نا کارِنِنه و نا دِرو کاندِنه، نا اِمبار دارنِنه و نا جایی که اِمبار هاکانِن؛ با این وجود خِدا وِشونِ روزی ره دِنه. و شِما چَنده این پَرِنده هائه جِم با ارزشتَرِنی!</verse>
				<verse number="25">کی شِمه میون تونده نِگَرونیِ هِمراه، یِتا ذِره شه عمرِ زیاد هاکانه</verse>
				<verse number="26">پَس، اگه این کِچیکِ کارِ نَتوندِنی هاکانین، چه کارائه دییهِ وِسه نَگَرونِنی؟</verse>
				<verse number="27">سوسنا ره هارِشین چی طی سَر کَشِنِنه؛ نا زَحمِت کَشِنِنه و نا ریسِنِنه. شِما ره گامبه حَتَّی سِلیمونِ پادشاه هم تِمومِ شِکوه و جِلالِ هِمراه، یِتا وِشونِ واری هم بَزِک نَییه.</verse>
				<verse number="28">پَس اگه خِدا، صَحرائه واشِ که اَمروز دَره و فِردا تَندیرِ دِله دِم هِدا بونه ره این طی بَزِک کانده، چَنده ویشتر شِما ره بَزِک کانده، ای کم ایمونا!</verse>
				<verse number="29">پَس اینِ دِمبالِ دَنی بوئین که چی بَخُرین یا چی دَپوشین؛ اینائه نِگَرون نَبوئین.</verse>
				<verse number="30">چوون این دِنیائه خِدانَشناسِ مَردِم، این چیائه دِمبال دَرِنه، ولی شِمه پییِر که آسِمونِ دِله دَره دونده که شِما، همهِ اینا ره احتیاج دارنِنی.</verse>
				<verse number="31">پَس شِما، وه پادشاهیِ دِمبال دَووین، که تِمومِ اینا هم شِما ره هِدا بونه.</verse>
				<verse number="32">«ای کِچیکِ گَلّه، نَتِرسین، چوون شِمه آسِمونی پییِرِ خِشالی، اینِ که پادشاهی ره شِما ره هاده.</verse>
				<verse number="33">اونچی دارنِنی ره بَروشین و فَقیرونِ هادین؛ شه وسه پول کیسه‌ هایی دِرِس هاکانین که نَپیسه، و گنجی آسِمونِ دِله که تِموم نَبونه، جایی که نا دِز وه ره دِزِّنه و نا لِمِک اونِ از بین وَرنه.</verse>
				<verse number="34">چوون هر کِجه شِمه گنج دَووه، شِمه دِل هم اونجه دَره.</verse>
				<verse number="35">«شه کَمِرِ دَوِندین و خِدمِتِ وِسه آماده بوئین و شه لَمپا ره رووشِن دارین.</verse>
				<verse number="36">اونایی واری بوئین که اِنتِظار کَشِنِنه وِشونِ اَرباب آروسیِ جشنِ جِم بَردَگِرده، تا وَختی راهِ جِم رِسِنه و در زَنده، دَرجا دَرِ وه وِسه واز هاکانِن.</verse>
				<verse number="37">خِش به حال نوکِرونی که وَختی وِشونِ اَرباب بَرگِردِنه، وِشونِ بیدار و هوشیار بَوینه. حَییقَتِاً، شِما ره گامبه، وه شه خِدمِت هاکاردِنِ لِواسِ پوشِنه؛ و وِشونِ سِفره سَر نیشِندِنه و اِنه وِشونِ جِم پذیرایی کانده.</verse>
				<verse number="38">خِش به حال اون نوکِرونی که وَختی وِشونِ ارباب اِنه، چه نِصفِ شو بوئه، چه سه صِواحی، وِشونِ بیدار و هوشیار بَوینه.</verse>
				<verse number="39">«ولی اینِ بَدونین اگه صاحب خانه دونِسه دِز چه ساعتی اِنه، نییِشته وه سِره جِم دِزّی هاکانِن.</verse>
				<verse number="40">پَس شِما هم آماده بوئین، چوون اِنسانِ ریکا اون مووقه که اِنتِظار نِدارنِنی اِنه.»</verse>
				<verse number="41">پِطرُس بَپِرسیه: «آقا، این مَثِلِ اَمه وِسه بیاردی یا همهِ وِسه؟»</verse>
				<verse number="42">عیسیِ خِداوند جِواب هِدا: «پَس اون دانا و وِفادارِ مِواشِر کیِ که اَرباب، شه سِرهِ نوکِرونِ سَرپَرسی ره، وه ره هِدا، تا اونائه سهمیهِ خِراکِ، ‌به مووقه وِشونِ هاده؟</verse>
				<verse number="43">خِش به حال اون نوکِری که وَختی وه ارباب اِنه، وه ره کارِ سَر بَوینه.</verse>
				<verse number="44">حَییقتِاً شِما ره گامبه تِمومِ شه دارایی ره وه دَس دِنه.</verse>
				<verse number="45">ولی اگه اون نوکِر شه پَلی باره ”مِ اَربابِ بییَموئِن دیر بَییه،“ نوکِرون و کُلفِتونِ اَذیّت آزار هاکانه، و بَخُره و بَنوشه و عیاشی هاکانه،</verse>
				<verse number="46">وه اَرباب روزی که اِنتظار نِدارنه و ساعِتی که وه جِم باخَوِر نییه، اِنه و وه ره دِ شَقّه کانده و جایی فِرسِندِنه که خیانتکارونِ بَفرِسیه.</verse>
				<verse number="47">اون نوکِری که شه اربابِ خواسه ره دونده و با این وجود، شه ره اونِ اِنجامِ وِسه آماده نَکانده، بَدجور مِجازات بونه.</verse>
				<verse number="48">ولی اونی که شه اَربابِ خواسه ره نَدونده و کاری کانده که تنبیهِ سِزاوارِ، کَمتِر مِجازات بونه. هر کی ره ویشتر هِدا بَووه، وه جِم ویشتر هم دَرخواس بونه؛ و هر کی ره که ویشتر بِسپارِسه بَووه، ویشتر هم وه جِم طَلِب بونه.</verse>
				<verse number="49">«مِن بییَمومه تا زِمینِ تَش بَکِشِم، ای کاش که تا اَلان تَش بَییته بییه!</verse>
				<verse number="50">ولی مِن غسلِ تعمیدی دارمه که وِنه اونِ بَیرِم و تا اون اِنجام بَووه، چَنده فشارِ بِن دَرِمبه.</verse>
				<verse number="51">گمون کاندینی بییَمومه تا زِمینِ سَر صِلح و آشتی بیارِم؟ نا، بییَمومه تا سیوایی دِم هادِم.</verse>
				<verse number="52">بعد از این، خانِواده ای که پَنج نَفِرِنه وِشونِ میون سیوایی کَفِنه؛ سه نَفِر، دِ نَفِرِ علیه بونِنه و دِ نَفِر، سه نَفِر علیه.</verse>
				<verse number="53">وِشونِ میون سیوایی کَفِنه، پییِر، ریکائه علیه و ریکا، پییِرِ علیه، مار، کیجائه علیه و کیجا، مارِ علیه، شی مار، آروسِ علیه و آروس، شی مارِ علیه.»</verse>
				<verse number="54">بعد عیسی جَمیِّتِ بااوته: «وَختی ویندِنی ابرا مَغربِ جِم اِنِنه، دَرجا گانِنی: ”وِنه وارش بِیّه،“ و هَمون طی هم بونه.</verse>
				<verse number="55">وَختی وا جِنوبِ جِم زَنده، گانِنی: ”هِوا گَرم بونه،“ و هَمون طی هم بونه.</verse>
				<verse number="56">ای دِرویون! شِما که آسِمون و زِمینِ وَضعیَتِ تعبیر هاکاردِنِ دوندِنی، چی طی نَتوندِنی این زِمونهِ وَضعیَتِ تعبیر هاکانین؟</verse>
				<verse number="57">«چه شه اونچیِ خَوِری که دِرِسِ، داوِری نَکاندینی؟</verse>
				<verse number="58">وَختی هَمتی شه شاکیِ هِمراه قاضیِ پَلی شونی، تَقِلّا هاکان، راه دِله وه هِمراه آشتی هاکانی، نَکِنه وه تِ ره قاضیِ پَلی بَکِشونه و قاضی تِ ره مامورِ دَس هاده، و مامور هم تِ ره زِندونِ دِله دِم هاده.</verse>
				<verse number="59">تِ ره گامبه بَدون که تا قِرونِ آخِرِ نَدی، هیچ جوری زِندونِ جِم بیرون نِننی.»</verse>
			</chapter>
			<chapter number="13">
				<verse number="1">هَمون مووقه، چَن نَفِر جَمیِّتِ دِله عیسی ره جلیلیونِ جِم خَوِر هِدانه که پیلاتُس وِشونِ، قِروونی هاکاردِنِ مووقه، قتلِ عام هاکارده بییه، جوری که وِشون خون، قِروونی هائه خونِ هِمراه قاطی بَییه بییه.</verse>
				<verse number="2">عیسی وِشونِ جِواب بااوته: «گمون کاندینی چوون این جلیلیون به این روز دِچار بَینه، تِمومِ دییه جلیلیونِ جِم گِناهکارتَر بینه؟</verse>
				<verse number="3">شِما ره گامبه این طی نییه. بلکه اگه تووبه نَکنین، تِمومِ شِما هم هِلاک بونِنی.</verse>
				<verse number="4">و یا گِمون کاندینی اون هیجده نَفِر که سْیلوآمِ برج وِشونِ سَر لِه بورده و وِشونِ بَکوشته، اورشَلیمِ دییه مَردِمِ جِم خِطاکارتر بینه؟</verse>
				<verse number="5">شِما ره گامبه که این طی نییه. بلکه اگه توبه نَکِنین، تِمومِ شِما هم هِلاک بونِنی.»</verse>
				<verse number="6">بعد عیسی این مَثِلِ بیارده: «یِتا مَردی شه باغِ دِله اَنجیلِ دار دَکاشته. وَختی خواسه وه میوه ره بَچینه، هیچی پی دا نَکارده.</verse>
				<verse number="7">پَس شه باغبونِ بااوته: ”هارِش سه ساله این اَنجیلِ دارِ پَلی اِمبه که وه جِم میوه بَچینِم، ولی هیچی پی دا نَکامبه. اونِ بَورین، دییه چه زِمین، هَدِر بُوره.“</verse>
				<verse number="8">ولی باغبون جِواب هِدا: ”آقا، بییِل یه سال دییه هم بَمونه. مِن وه دورِ کَندِمبه و اونِ کود دِمبه.</verse>
				<verse number="9">اگه سال دییه میوه بیارده که هیچ؛ اگه نیارده اون وَخت اونِ بَورین»</verse>
				<verse number="10">یِتا مِقدَّسِ شنبه روز، عیسی یِتا از یَهودیونِ عِبادَتگاه هائه دِله تَعلیم دائه.</verse>
				<verse number="11">اونجه یِتا زِنا دَییه که یِتا روح هیجده سال وه ره عَلیل هاکارده بییه. جُوری که وه پِشت قوز بَییه بییه و اصلِاً نَتونِسه راس اِیست هاکانه.</verse>
				<verse number="12">وَختی عیسی وه ره بَدیئه، وه ره شه پَلی صدا هاکارده و بااوته: «ای زِنا، تِ شه این علیلیِ جِم آزاد بَئی!»</verse>
				<verse number="13">بعد عیسی شه دَسِ وه سَر بییِشته و اون زِنا دَرجا راس اِیست هاکارده و خِدا ره پَرسش هاکارده.</verse>
				<verse number="14">ولی عِبادَتگاهِ رئیس از اینکه عیسی شنبه روزِ دِله شِفا هِدا بییه، عَصِبانی بَییه و مَردِمِ بااوته: «شیش روز، کار هاکاردِنِ وِسه دارنِنی. اون روزائه دِله بِئین و شِفا بَیرین، نا شنبه روزِ دِله.»</verse>
				<verse number="15">عیسیِ خِداوند وه جِواب بااوته: «ای دِرویون! هیچ کِدوم از شِما شنبه روز دِله شه گو یا خَرِ کِلومِ جِم واز نَکانده تا اوه هِدائِنِ وسه بیرون بَوِره؟</verse>
				<verse number="16">پَس مگه نَوِسه این زِنا ره که ابراهیمِ کیجائه و شیطان هیجده سال وه ره اسیر هاکارده بییه ره شنبه روزِ دِله این بَندِ جِم آزاد هاکارد؟»</verse>
				<verse number="17">عیسی وَختی اینِ بااوته، وه مخالِفون همه شَرمِنده بَینه، ولی تِموم جَمیِّت اون همه عجیب و پِر شِکوهِ کارائه جِم خِشالی کاردِنه.</verse>
				<verse number="18">عیسی بعد بااوته: «خِدائه پادشاهی چی ره موندِنه؟ اونِ چیِ هِمراه مقایسه هاکانِم؟</verse>
				<verse number="19">خردل تیمِ موندِنه که یِتا مَردی اونِ بَییته و شه باغِ دِله دَکاشته. اون تیم سَر بَکِشیه و دار بَییه، جوری که آسمونِ پَرِندِا بییَمونه و وه چله هائه سَر کِلی بِساتِنه.»</verse>
				<verse number="20">اَی هم بااوته: «خِدائه پادشاهی ره چیِ هِمراه مقایسه هاکانِم؟</verse>
				<verse number="21">خمیرمایه‌ واری که یِتا زِنا اونِ بَییته و سه تا دَئیل، آردِ هِمراه قاطی هاکارده تا تِمومِ خمیر وَر ‌بییَمو.»</verse>
				<verse number="22">عیسی اورشَلیمِ راهِ دِله، شهرها و روستاهائه دِله شیه و تَعلیم دائه.</verse>
				<verse number="23">هَمون مووقه، یه نَفِر وه جِم بَپِرسیه: «ای آقا، اونایی که نِجات گِرنِنه کَمِنه؟» عیسی وِشونِ بااوته:</verse>
				<verse number="24">«تَقِلّا هاکانین تا تنگِ درِ جِم دِله بُورین، چوون شِما ره گامبه، خَیلیا تَقِلّا کاندِنه تا دِله بورِن، ولی نَتوندِنه.</verse>
				<verse number="25">وَختی صاحب خانه پِرِسه و در ره دَونده، بیرون اِیست کاندینی، در ره کُتِندِنِنی و گانِنی: ”آقا، درِ اَمه وِسه واز هاکان!“ ولی وه جِواب دِنه: ”شِما ره نِشناسِمبه؛ ندومبه کِجائینی</verse>
				<verse number="26">اون مووقه شِما گانِنی: ”اِما تِ هِمراه بَخُردیمی و بَنوشیمی و تِ اَمه کر و کوچه‌ دِله تَعلیم دائی.“</verse>
				<verse number="27">اون مووقه وه شِما ره گانه: ”شِما ره گامبه، شِما ره نِشناسِمبه؛ ندومبه کِجائینی. ای تِمومِ شِما که بدکارونِنی، مِ جِم دور بَووین.“</verse>
				<verse number="28">بعد اونجه بِرمه دَره و تَرسِ جِم دَندون دَندونِ کَش خارنه، وَختی که اِبراهیم و اِسحاق و یَعقوب و تِمومِ پِیغَمبِرونِ، خِدائه پادشاهی دِله ویندِنِنی، ولی شِما شه بیرون دَرِنی.</verse>
				<verse number="29">مَردِم شرق و غرب و شِمال و جِنوبِ جِم اِنِنه و خِدائه پادشاهیِ سِفرهِ سَر نیشِنِنه.</verse>
				<verse number="30">اَره، آخِرینایی دَرِنه که اَوِّل بونِنه، و اَوِّلینایی که آخِر.»</verse>
				<verse number="31">هَمون مووقه، عُلِمائه فِرقه فریسیِ جِم چَن نَفِر عیسی پَلی بییَمونه و بااوتِنه: «اینجه ره ترک هاکان و یه جا دییه بور، چوون هیرودیس خوانه تِ ره بَکوشه.»</verse>
				<verse number="32">عیسی جِواب هِدا: «بُورین و اون شالِ بارین: اَمروز و فِردا دِوها ره بیرون کامبه و مَردِمِ شِفا دِمبه، و سِوّمین روز شه کارِ تِموم کامبه.</verse>
				<verse number="33">ولی اَمروز و فِردا و پیرا وِنه شه راهِ ادامه هادِم، چوون مَحالِ یِتا پِیغَمبِر، اورشَلیمِ بیرون هِلاک بَووه.“</verse>
				<verse number="34">ای اورشَلیم، ای اورشَلیم، ای پیغمبِرونِ قاتل و سَنگسار کُنِنده رَسولون که تِ پَلی بَفرسی بونِنه! چَن کَش بَخواسِمه کِچِ کِرکِ واری که شه چینیکاها ره شه پَر و بالِ بِن جَمع کانده، تِ وَچونِ یه جا جَمع ‌هاکانِم، ولی نِخواسی!</verse>
				<verse number="35">اِسا شِمه سِره یِتا ویرونهِ واری ره موندِنه. و شِما ره گامبه که دییه شِما مِ ره نَویندِنی تا روزی که بارین: ”مِوارکِ اونی که خِداوندِ اسمِ هِمراه اِنه.“</verse>
			</chapter>
			<chapter number="14">
				<verse number="1">یِتا مِقدَّسِ شنبه روز که عیسی غِذا بَخُردِنِ وِسه، فِرقه فریسیِ یِتا از رهبرونِ سِره بُورده بییه، اونایی که اونجه دَیینه وه ره دِقِّتِ هِمراه زیر نَظِر داشتِنه.</verse>
				<verse number="2">وه روب رو، یِتا مَردی دَییه که وه تَن اُوله داشته.</verse>
				<verse number="3">عیسی، توراتِ مَلِّمون و فریسیون جِم بَپِرسیه: «شنبه روزِ دِله شِفا هِدائِن جایزه یا نا؟»</verse>
				<verse number="4">وِشون هیچی نااوتِنه. پَس عیسی اون مَردی ره بَییته، شِفا هِدا و مِرخَص هاکارده.</verse>
				<verse number="5">بعد وِشونِ هارِشیه و بَپِرسیه: «کِدوم یِتا از شِما دَره که وه ریکا یا وه گو مِقدَّسِ شنبهِ دِله چاه دِله دَکِفه و دَرجا وه ره بیرون نیاره؟»</verse>
				<verse number="6">وِشون هیچ جِوابی نِداشتِنه هادِن.</verse>
				<verse number="7">وَختی عیسی بَدیئه مِهمونون چی طی تَقِلّا کاندِنه بورِن مجلسِ بالا هِنیشِن، این مَثِلِ وِشونِ وِسه بیارده:</verse>
				<verse number="8">«وَختی کِسی تِ ره آروسی دَعوِت کانده، مجلسِ بالا نَنیش، چوون شاید کِسی تِ جِم سَرشناس تر هم دَعوِت بَییه بوئه.</verse>
				<verse number="9">اون مووقه صاحاب مجلس که هر دِتائه شِما ره دَعوِت هاکارده، اِنه و تِ ره گانه: ”شه جا ره این آدِمِ هاده.“ اون وَخت شَرمندِگیِ هِمراه تَهِ مجلس نیشِنی.</verse>
				<verse number="10">ولی هر وَخت کِسی تِ ره دَعوِت کانده، بور و تَهِ مجلس هِنیش، تا وَختی صاحاب مجلس بِیّه، تِ ره باره: ”مِ رَفِق، بَفِرمی بالاتَر هِنیش.“ اون وَخت، دییه مِهمونون پَلی که سِفرهِ سَر نیشتِنه سَر بِلِند بونی.</verse>
				<verse number="11">چوون هر کی شه ره گَت هاکانه، کِچیک بونه، و هر کی شه ره فروتَن هاکانه، سَر بِلِند بونه.»</verse>
				<verse number="12">بعد عیسی صاحاب مجلسِ بااوته: «وَختی ناهار یا شوم دَعوِتی دِنی، رَفِقون و بِرارون و فامیلون و شه پولدارِ هِمساده ها ره دعوِت نَکِن؛ چوون اونا هم تِ ره دَعوِت کاندنه و این طی عَوِض گِرنی.</verse>
				<verse number="13">ولی وَختی دَعوِتی دِنی، فَقیرون و چِلِخون و شَلون و کورونِ دَعوِت هاکان</verse>
				<verse number="14">که تِ بَرکَت گِرنی؛ چوون وِشون هیچی نِدارنِنه که در عَوِض تِ ره هادِن، و شه اَجرِ، دِرِسکارونِ قیامِتِ دِله گِرنی.»</verse>
				<verse number="15">وَختی یِتا از مِهمونون که عیسیِ هِمراه همسِفره بییه اینِ بِشنُسه، عیسی ره بااوته: «خِش به حال اونی که خِدائه پادشاهیِ دَعوتیِ دِله نون بَخُره.»</verse>
				<verse number="16">عیسی وه جِواب بااوته: یه نَفِر یِتا گَتِ دَعوِتی بَییته و خَیلیا ره دَعوِت هاکارده.</verse>
				<verse number="17">وَختی شُومِ مووقه بَییه، شه نوکِرِ بَفرِسیه تا دَعوِت بَییهِ ها ره باره، ”بِئین چوون همه چی حاضرِ.“</verse>
				<verse number="18">ولی وِشون هر کِدوم یِتا بَهونه بیاردِنه. اَوِّلی بااوته: ”یِتا زِمین‌ بَخریمه که وِنه بُورِم اونِ بَوینِم. خواهشاً مِ عذرِ قبول هاکان.“</verse>
				<verse number="19">یِتا دییه بااوته: ”مِن پَنج جِفت گو بَخریمه، و الان دَره شُومبه اونا ره هارِشِم بَوینِم چی طینه. خواهشاً مِ عذرِ قَبول هاکان.“</verse>
				<verse number="20">یِتا دییه هم بااوته: ”تازه زَن بَوِردِمه، اینِ وِسه نَتومبه بِیِّم.“</verse>
				<verse number="21">پَس نوکِر بَردَگِردِسه و همه چی ره شه اربابِ بااوته. ارباب عَصِبانی بَییه و شه نوکِرِ دَستور هِدا دَرجا شَهرِ کوچه بازارِ دِله بُوره و فَقیرون و چِلِخون و کورون و شَلونِ بیاره.</verse>
				<verse number="22">نوکِر بااوته: ”آقا، تِ دَستورِ اِنجام هِدامه، ولی هَمتی جا دَره.“</verse>
				<verse number="23">بعد وه اَرباب بااوته: ”شاه راه و کورِ راههایی که شَهرِ جِم بیرون دَرِنه، بور و اِصرارِ هِمراه مَردِمِ مِ دَعوتیِ دِله بیار تا مِ سِره پِر بَووه.</verse>
				<verse number="24">شِما ره گامبه دَعوِت بَییه هائه جِم هیچ کِدوم مِ شومِ حَتَّی مِزه هم نَکاندِنه.</verse>
				<verse number="25">یَته خَله جَمیِّت عیسی ره همراهی کارده. عیسی وِشونِ هارِشیه و بااوته:</verse>
				<verse number="26">«هر‌ کی مِ پَلی بِیّه و شه پییِر مار، زِنا و وَچه، بِرار و خواخِر و حَتَّی شه جانِ جِم نَفرِت نِداره، نَتونده مِ شاگرد بوئه.</verse>
				<verse number="27">هر کی شه صَلیبِ شه دوش نَکِشه و مِ دِمبال نَیّه، نَتونده مِ شاگرد بوئه.</verse>
				<verse number="28">کِدوم یِتا از شِما دَره که بِخوائه یِتا بُرج بَسازه و اَوِّل نَنیشه وه خَرجِ حِساب هاکانه و بَوینه تونده اونِ تکمیل هاکانه یا نا؟</verse>
				<verse number="29">چوون اگه وه کرسی ره بَسازه ولی بَنا ره تَکمیل نَکِنه هر کی بَوینه، وه ره مَسخره کانده،</verse>
				<verse number="30">گانه: ”این آدِم یِتا بَنائه بِساتِنِ شِروع هاکارده، ولی نَتونِسه اونِ تِموم هاکانه!“</verse>
				<verse number="31">و یا کِدوم پادشاهِ که قبل از اینکه یِتا دییه پادشاهِ هِمراه جَنگِ راهی بَووه، نَشوئه نَنیشه و فکر نَکِنه که ده هزار سربازِ هِمراه تونده یه نَفِرِ روب رو بُوره که بیست هزار سربازِ هِمراه وه جَنگ اِنه؟</verse>
				<verse number="32">و اگِه بَوینه که نَتونده وه پَس بَر بِیّه، اون وَخت تا دِشمِنِ لشگر هَمتی دورِ، یِتا نَماینده رِسِندِنه تا صِلح هاکانه.</verse>
				<verse number="33">همین طی، هیچ‌ کِدوم از شِما هم اگه تِموم چیایی جِم که دارنه دَس نَکِشه، نَتونده مِ شاگرد بوئه.</verse>
				<verse number="34">«نِمِک خوارِ، ولی اگه نِمِک شه مِزه ره از دَس هاده، چی طی بونه اونِ اَی دِواره شُور هاکاردِن؟</verse>
				<verse number="35">دییه استفاده ای نِدارنه نا زِمینِ به دَرد خارنه نا بونه اونِ کود هاکارد؛ بلکه اونِ دور شَندِنِنه. هر کی گوش شِنِوا دارنه، بِشنُئه!»</verse>
			</chapter>
			<chapter number="15">
				<verse number="1">ولی خراجگیرون و گِناهکارون همه عیسیِ دور جَم‌ بونِسِنه تا وه گَبِ بشنُئِن.</verse>
				<verse number="2">عُلِمائه فِرقه فریسی و توراتِ مَلّمون، غُرغُر کاردِنه و گاتِنه: «این مَردی گِناهکارونِ قبول کانده و وِشونِ هِمراه همسِفره بونه.»</verse>
				<verse number="3">پَس عیسی این مَثِلِ وِشونِ وِسه بیارده:</verse>
				<verse number="4">«کِدوم یِتا از شِما دَره که صد تا گُسفِن داره و وَختی اونائه جِم یِتا گوم بَووه، اون نَود و نه تا دییه ره صَحرائه دِله نییِله و اون گوم بَیّه ئه دِمبال نَشوئه تا اونِ پی دا هاکانه؟</verse>
				<verse number="5">و وَختی گوم بَیّه گُسفِنِ پی دا هاکارده، اونِ خِشالیِ هِمراه شه دوش اییِلنه</verse>
				<verse number="6">و سِره اِنه، شه رَفِقون و هِمساده ها ره جَمع کانده و گانه: ”مِ هِمراه خِشالی هاکانین، چوون شه گوم بَیّه گُسفِنِ پی دا هاکاردِمه.“</verse>
				<verse number="7">شِما ره گامبه، همین طی، یِتا گِناهکارِ وِسه که توبه کانده، آسمونِ دِله جَشن و شادیِ گَتتِری بر پا بونه تا اون نَود و نه تا دِرِسکارِ وِسه که نیاز به توبه نِدارنِنه.</verse>
				<verse number="8">«و یا کِدوم زِنائه که دَه تا نِقره سِکّه داره و وَختی یِتا از اونا گوم بَووه، لَمپا رووشِن نَکانده و سِره ره سازه نَزِنده و تا اونِ پی دا نَکارده، بَگِردِسِنه جِم اِیست نَکانده؟</verse>
				<verse number="9">و وَختی اونِ پی دا هاکانه، شه رَفِقون و هِمساده ها ره جَمع کانده و گانه: ”مِ هِمراه خِشالی هاکانین، چوون شه گوم بَیّه سکّه ره پی دا هاکاردِمه.“</verse>
				<verse number="10">شِما ره گامبه، همین طی، یِتا گِناهکارِ توبه هاکاردِنِ وِسه، خِدائه فرشته هائه پَلی شادی بر پا بونه.»</verse>
				<verse number="11">بعد عیسی ادامه هِدا و بااوته: «یِتا مَردی دِ تا ریکا داشته.</verse>
				<verse number="12">یِتا روز کِچیکِ ریکا شه پییِرِ بااوته: ”ای پییِر، سهمیِ که تِ دارایی جِم مِ ره رِسِنه ره اَلان مِ ره هاده.“ پَس پییِر شه دارایی ره اون دِتا ریکائه میون رَسِد هاکارده.</verse>
				<verse number="13">هَمتی خَله زِمون نَگذِشته بییه که، کِچیکِ ریکا هر چی که داشته ره جَمع هاکارده و یِتا دوردَسِ دیار بُورده و شه دارایی ره اونجه عیاشیِ هِمراه به ‌باد هِدا.</verse>
				<verse number="14">وَختی هر چی داشته ره خَرج هاکارده، اون دیارِ دِله بَدجور قَحطی بییَمو و تنگدَسی دَکِته.</verse>
				<verse number="15">پَس بُورده و یِتا از اون مَنطقهِ مَردِمِ نوکِر بَییه. اون مَردی هم وه ره شه زِمینِ سَر بَفرِسیه تا وه خی ها ره خِراک هاده.</verse>
				<verse number="16">اون ریکا آرزو داشته شه اِشکِمِ خی هائه خِراکِ جِم سیر هاکانه، ولی هیچ کی وه ره هیچی نِدا بییه.</verse>
				<verse number="17">سَر آخِر شه پَلی بااوته: ” مِ پییِرِ خَله از کارگرون، اضافی غِذا هم دارنِنه و مِن اینجه وِشناییِ جِم دَره تَلِف بومبه.</verse>
				<verse number="18">پَس بِلِند بومبه و شه پییِرِ پَلی شومبه و وه ره گامبه: ’پییِر، مِن تِ حَق و خِدائه حق گِناه هاکاردِمه.</verse>
				<verse number="19">دییه لیاقَت نِدارمه مِ ره تِ ریکا بَدونِن. مِ هِمراه یِتا از شه کارگرونِ واری رِفتار هاکان.‘“</verse>
				<verse number="20">پَس بِلِند بَییه و شه پِییرِ سِره سَمت راه دَکِته. ولی هَمتی سِره جِم دور بییه که وه پییِر وه ره بَدیئه و وه دِل وه وِسه بَسوته و وه سمت دوو بَییته، وه ره کَشه بَزو و خاش هِدا.</verse>
				<verse number="21">ریکا شه پییِرِ بااوته: ”پییِر، مِن تِ حَق و خِدائه حق گِناه هاکاردِمه. دییه لیاقت نِدارمه مِ ره تِ ریکا بَدونِن.“</verse>
				<verse number="22">ولی پییِر شه نوکِرون بااوته: ”زود بُورین و خوارتِرین جِمه ره بیارین و وه تَن دَکُنین. یِتا انگوشتِر وه اَنگوس و یِتا کوش وه لینگ دَکُنین.</verse>
				<verse number="23">اون دَوِسه گوگزا ره بیارین، سَر بَورینین تا بَخُریم و جَشن بَیریم.</verse>
				<verse number="24">چوون مِ این ریکا بَمِرده بییه، اَی دِواره زِنده بَییه؛ گوم بَییه بییه، پی دا بَییه!“ پَس جشن بَییتِنه و شادی هاکاردِنه.</verse>
				<verse number="25">«ولی گَت تِرِ ریکا زِمین سَر دَییه. وَختی سِرهِ نَزیکی بَرِسیه و سِما و آوازِ صِدا ره بِشنُسه،</verse>
				<verse number="26">یِتا از نوکِرونِ صدا هاکارده و بَپِرسیه: ”چه خَوِرِ؟“</verse>
				<verse number="27">نوکِر جِواب هِدا: ”تِ بِرار بَردَگِردِسه و تِ پییِر اون دَوِسه گوگزا ره سَر بَوریه، چوون شه ریکا ره صَحیح سالم پی دا هاکارده.“</verse>
				<verse number="28">گَتِ ریکا وَختی اینِ بِشنُسه، عَصِبانی بَییه و نِخواسه سِره بُوره. وه پییِر بیرون بییَمو و وه جِم اِلتماس هاکارده.</verse>
				<verse number="29">ولی وه شه پییِرِ جِواب بااوته: ”هارِش مِن اَلان خَله سالِ یِتا نوکِرِ واری تِ ره خِدمِتِ هاکاردِمه و هیچ وَخت تِ دَستورِ جِم سرپیچی نَکاردِمه. ولی تِ هیچ وَخت حَتَّی یِتا بِزغاله‌ هم مِ ره نِدائی تا شه رَفِقونِ هِمراه یِتا مِهمونی بَیرِم.</verse>
				<verse number="30">ولی اِسا که تِ این ریکا بَردَگِردِسه، ریکائی که تِ دارایی ره خِرابِ زن هائه هِمراه به باد هِدا، وه وِسه اون دَوِسه گوگزا ره سَر بَوری ای!“</verse>
				<verse number="31">پییِر وه ره بااوته: ”ریکا، تِ هَمِش مِ هِمراه دَری، و هر چی دارمه، تِ وسه هَسه.</verse>
				<verse number="32">ولی اَلان وِنه جَشن بَیریم و شادی هاکانیم، چوون تِ این بِرار بَمِرده بییه، اَی زنده بَییه؛ گوم بَییه بییه، پی دا بَییه»</verse>
			</chapter>
			<chapter number="16">
				<verse number="1">بعد عیسی شه شاگِردونِ بااوته: «یِتا پولدارِ مَردی، مِواشِری داشته. شکایتی وه ره بَرِسیه که تِ مِواشر تِ اموالِ حیف و میل کانده،</verse>
				<verse number="2">مِواشِرِ شه پلی صدا هاکارده و بَپِرسیه: ”این چیه تِ خَوِری اِشنُمبه؟ مِ هِمراه حِساب کِتاب هاکان، دییه نَتوندی مِ مِواشر بوئی.“</verse>
				<verse number="3">مِواشر شه پَلی فِکر هاکارده: ”چی هاکانِم؟ ارباب خوانه مِ ره کارِ جِم بیرون هاکانه. نا اون قِدِّ دارمه زِمین بِکِّنِم، و گدایی هاکاردِنِ جِم هم عار دارمه.</verse>
				<verse number="4">بِفَهمِسِمه چی هاکانِم تا وَختی مِ ره شه مِواشِریِ جِم بیرون هاکارده، کِسایی دَووِن مِ ره شه سِره راه هادِن.“</verse>
				<verse number="5">پَس، اونایی که وه اربابِ بدهکار بینه ره تَک تَک بااوته وه پَلی بِیِّن. اَوِّلیِ جِم بَپِرسیه: ”چَنده مِ اربابِ بدهکاری؟“</verse>
				<verse number="6">جِواب هِدا: ”صد تا خُمره زِیتون راغون.“ بااوته: ”شه صورت حسابِ بَیر و زود بَنویس پِنجاه تا خُمره!“</verse>
				<verse number="7">بعد دومیِ جِم بَپِرسیه: ”تِ چَنده بدهکاری؟“ جِواب هِدا: ”صد خِروار گَندِم.“ بااوته: ”شه صورت حِسابِ بَیر و بَنویس هِشتاد خِروار!“</verse>
				<verse number="8">اَرباب، شه حِقّه بازِ مِواشرِ جِم تَعریف هاکارده، چوون عاقلانه رِفتار هاکارده بییه؛ چوون این دِنیائه وَچون شه هم دوره هائه هِمراه شه رِفتار و کِردارِ دِله، نورِ وَچونِ جِم عاقلتَرِنه.</verse>
				<verse number="9">شِما ره گامبه این دِنیائه فاسِدِ مالِ، رَفِق پی دا هاکاردِنِ وِسه خَرج هاکانین تا وَختی اون مال تِموم بَییه، شِما ره ابدی سِرهِ دِله قبول هاکانِن.</verse>
				<verse number="10">«اونی که کَمِ دِله اَمین بوئه، زیادِ دِله هم اَمینِ، و اونی که کمِ دِله اَمین نَبوئه، زیادِ دِله هم اَمین نییه.</verse>
				<verse number="11">پَس اَگه این دِنیائه فاسِدِ مالِ دِله امین نَبوئین، کیِ که اصلی ثروِتِ شِمه دَس دِنه؟</verse>
				<verse number="12">اگه یه نَفِرِ دییهِ مالِ دِله اَمین نَبوئین، کی اونچی که شِمه وِسه هَسه ره شِما ره دِنه؟</verse>
				<verse number="13">هیچ نوکِری نَتونده دِتا اَربابِ خِدمِت هاکانه، چوون یا یِتائه جِم بیزار بونه و اون یِتا ره دوس دارنه، یا یِتا ره دِل وَنده و اون یِتا ره کِچیک اِشمارِنه. نَتوندِنی هم خِدائه بنده بوئین، هم پولِ بنده.»</verse>
				<verse number="14">پولدوسِ فریسیون وَختی این گَبا ره بِشنُسِنه، عیسی ره پوزخَن بَزونه.</verse>
				<verse number="15">عیسی وِشونِ بااوته: «شِما اونایی هَسِنی که شه ره مَردِمِ پَلی دِرِسکار نِشون دِنِنی، ولی خِدا شِمه دِلِ جِم خَوِر دارنه. اونچی که مَردِم، وه ره ارزش هادِن، خِدائه نَظِر ناپَسِندِ!</verse>
				<verse number="16">«تورات و پِیغَمبِرونِ بَنوِشته، تا یحییِ دوره بییه. بعد از اون، خِدائه پادشاهیِ خَوِرِ خِش، هِدا بونه و هر کی خوانه زور زوری اونِ دِله بُوره.</verse>
				<verse number="17">با این وجود، آسِمون و زِمین از بین بُورِ آسونترِ تا اینکه توراتِ جِم یِتا نِخطه دَکِفه!</verse>
				<verse number="18">«هر‌ کی شه زِنا ره طِلاق هاده و یِتا دییه زِنا بَوِره، زِنا هاکارده، و هر کی هم یِتا طِلاق هِدا زنا ره بَوِره، زِنا هاکارده.»</verse>
				<verse number="19">«یِتا پول دارِ مَردی بییه که یِتا اَرغِوونی لِواس نرمِ کَتونِ جنسِ جِم شه تَن کارده و هر ‌روز خِش گُذِرونیِ دِمبال دَییه.</verse>
				<verse number="20">این مَردیِ سِرهِ درِ پَلی، یِتا فَقیرِ مَردی ره اییِشتِنه که وه اسم ایلعازَر بییه. ایلعازَرِ تِمومِ تَن زَخمِ زیلی بییه.</verse>
				<verse number="21">و آرزو داشته غِذایی جِم که اون پولدارِ مَردیِ سِفرهِ سَر کَلِسه، شه اِشکِمِ سیر هاکانه. حَتَّی سَکا هم اییَمونه و وه زخمها ره لیس زونه.</verse>
				<verse number="22">سَر آخِر، اون فَقیر بَمِرده و فرشته ها وه ره ابراهیمِ پَلی بَوِردِنه. پولدارِ مَردی هَم بَمِرده و وه ره دَفن هاکاردِنه.</verse>
				<verse number="23">ولی وَختی اون پولدارِ مَردی مِرده هائه دِنیائه دِله چِش واز هاکارده، شه ره عِذابِ دِله بَدیئه. از دور، ابراهیمِ بَدیئه که ایلعازَر هم وه پَلی دَییه.</verse>
				<verse number="24">پَس بِلِندِ صِدائه هِمراه بااوته: ”مِ پییِر اِبراهیم، مِ ره رَحم هاکان و ایلعازَرِ بَفرِس تا شه اَنگوسِ تِکِ اوه دِله بَزِنه و مِ زِوونِ خانِک هاکانه، چوون این تَشِ دِله عِذاب کَشِمبه.“</verse>
				<verse number="25">ولی اِبراهیم بااوته: ”وَچه، شه یاد بیار که شه زندگیِ دِله، خوارِ چیا ره بَییتی، و ایلعازَر هم بَدِ چیا ره. ولی اَلان وه اینجه آسایشِ دِله دَره و تِ عِذابِ دِله دَری.</verse>
				<verse number="26">اینِ جِم بِگذَریم، اَمه میون و شِمه میون هم یِتا پرتگاه دَره؛ اونایی که بِخوان اینجهِ جِم تِ پَلی بِیِّن نَتوندِنه و اونایی هم که اونجه دَرِنه، نَتوندِنه اَمه پَلی بِیِّن.“</verse>
				<verse number="27">پولدارِ مَردی بااوته: ”پَس، ای پییِر، اِلتماس کامبه ایلعازَرِ مِ پییِرِ سِره بَفرِسی،</verse>
				<verse number="28">چوون مِن پَنج تا بِرار دارمه. وه ره بَفرِس تا مِ بِرارونِ هِشدار هاده، نَکِنه وِشون هم اینجه دَکِفِن و عِذاب بَکِشِن.“</verse>
				<verse number="29">ولی اِبراهیم جِواب هِدا: ”وِشون موسی و پِیغَمبِرونِ دارنِنه، پَس بییِل وِشونِ گَبِ گوش هادِن.“</verse>
				<verse number="30">پولدارِ مَردی بااوته: ”نا، مِ پییر اِبراهیم، ولی اگه یه نَفِر مِرده هائه جِم وِشونِ پَلی بُوره، تووبه کاندِنه.“</verse>
				<verse number="31">اِبراهیم وه ره بااوته: ”اگه موسی و پِیغَمبِرونِ گَبِ گوش نَدِن، حَتَّی اگه یه نَفِر مِرده هائه جِم زِنده بَووه و وِشونِ پَلی بوره، اَی هم باور نَکاندِنه»</verse>
			</chapter>
			<chapter number="17">
				<verse number="1">عیسی شه شاگِردونِ بااوته: «یقیناً گِناهِ وَسوَسه دَره، ولی وای به حال اونی که وسوسهِ باعث بَووه.</verse>
				<verse number="2">وه وِسه بِهتَر بییه، یِتا آسیوِ سَنگ وه گَردِن وَسِّنه و وه ره دریائه دِله دِم دانه تا اینکه باعث بَووه یِتا از این کِچیکون گِناه دَکِفه.</verse>
				<verse number="3">پَس شه مِواظِب بوئین. اگه تِ بِرار گِناه کانده، وه ره توبیخ هاکان، و اگه توبه هاکارده، وه ره بِبَخش.</verse>
				<verse number="4">اگه روزی هَفت کَش تِ ره گِناه هاکانه، و هَفت کَش تِ پَلی بِیّه و باره: ”توبه کامبه،“ تِ وِنه وه ره بِبَخشی.»</verse>
				<verse number="5">رسولون، عیسیِ خِداوندِ بااوتِنه: «اَمه ایمونِ زیاد هاکان!»</verse>
				<verse number="6">عیسیِ خِداوند بااوته: «اگه خردِلِ تیمِ اِندا ایمون دارین، توندِنی این توتِ دارِ بارین بِنه جِم بَکِندی بَووه و دریائه دِله دَکاشته بَووه، و شِمه دَستورِ اِطاعت کانده.</verse>
				<verse number="7">«کِدوم یِتا از شِما دَره وَختی وه نوکِر زِمینِ شِخم بَزوئِنِ جِم یا گُسفِن بَچِروندِنِ جِم، صَحرائه جِم بَردَگِرده، وه ره باره: ”زود بِرو سِفره سَر هِنیش“؟</verse>
				<verse number="8">مگه وه ره نارنه: ”اَوِّل مِ شومِ حاضِر هاکان و شه لِواسِ عَوِض هاکان و مِ ره پَذیرایی‌ هاکان تا بَخُرِم و بَنوشِم، و بعد تِ خارنی و نوشِنی“؟</verse>
				<verse number="9">مگه اون اَرباب اینِ وِسه که وه نوکِر وه گَبِ گوش هِدا، وه جِم تِشکر کانده؟</verse>
				<verse number="10">پَس، شِما هم وَختی اونچی شِما ره دَستور دِنِنه، اِنجام هادین و بارین: ”اِما یِتا نوکِر ویشتَر نیمی و فِقَط شه وظیفه ره اِنجام هِدامی»</verse>
				<verse number="11">عیسی اورشَلیمِ راهِ دِله، سامِره و جَلیلِ مَرزِ جِم بُگذِشته.</verse>
				<verse number="12">وَختی روستایی دِله بُورده، ده تا جِذامی ره بَدیئه که دورتر اِیست هاکارده بینه</verse>
				<verse number="13">وِشون داد بَزونه بااوتِنه: «ای عیسی، ای اِسّا، اِما ره رَحم هاکان.»</verse>
				<verse number="14">وَختی عیسی وِشونِ بَدیئه، بااوته: «بُورین و شه ره کاهِنِ سِراغ هادین.» وِشون راه دَکِتِنه و راه دِله شِفا بَییتِنه.</verse>
				<verse number="15">یِتا از وِشون وَختی بَدیئه شِفا بَییته، هَمون طی که بِلِند بِلِند خِدا ره پرسِش کارده، بَردَگِردِسه</verse>
				<verse number="16">و عیسیِ لینگ دَکِته و وه جِم تِشکر هاکارده. اِسا، اون جِذامی سامری بییه.</verse>
				<verse number="17">عیسی بااوته: «اونایی که شِفا بَییتِنه مگه ده نَفِر نَبینه؟ پَس اون نُه تائه دییه کِجه دَرِنه؟</verse>
				<verse number="18">به جِز این غریبه، کَس دییه بَرنَگِردِسه تا خِدا ره شکر هاکانه؟»</verse>
				<verse number="19">بعد وه ره بااوته: «پِرِس و بور، تِ ایمون تِ ره شِفا هِدا.»</verse>
				<verse number="20">عیسی، عُلِمائه فِرقه فریسیِ جِواب، که بَپِرسی بینه خِدائه پادشاهی کِی اِنه، بااوته: «خِدائه پادشاهی جوری نییه که بَتونی اونِ بَوینی،</verse>
				<verse number="21">و کِسی هم نارنه هارِشین خِدائه پادشاهی اینجه یا اونجه ئه، چوون خِدائه پادشاهی شِمه میون دره.»</verse>
				<verse number="22">عیسی شه شاگِردونِ بااوته: «مووقه ای رِسِنه که آرزو کاندینی اِنسانِ ریکا ره یِتا روز بَوینین، ولی نَویندِنی.</verse>
				<verse number="23">مَردِم شِما ره گانِنه: هارِش”وه اینجه،“ یا ” اونجه دَره.“ وِشونِ دِمبالِ نَشوئین.</verse>
				<verse number="24">چوون هَمون طی که آسِمونِ برق یه لَحظه زَنده و آسمونِ این سَر تا اون سَرِ رووشن کانده، اِنسانِ ریکا هم، شه روزِ مووقه همین طی اِنه.</verse>
				<verse number="25">ولی اَوِّل وِنه خَله رَنج بَکِشه و این نَسل وه ره رَد هاکانِن.</verse>
				<verse number="26">اِنسانِ ریکائه دوره، نوحِ دورهِ واریِ.</verse>
				<verse number="27">مَردِم خاردِنه و نوشینه و زَن وَردِنه و شی کاردِنه تا اون روز که نوح، کَشتیِ دِله بُورده. کِلاک بییَمو و همه ره هِلاک هاکارده.</verse>
				<verse number="28">لوطِ دوره هم این طی بییه. مَردِم بَخُردِن و بَنوشییِن و بَخرییِن و بَروتِن و دَکاشتِن و بِساتِنِ مشغول بینه.</verse>
				<verse number="29">ولی روزی که لوط سُدومِ جِم بیرون بییَمو، تَش و گوگرد، آسِمونِ جِم بِوارِسه و همه ره هِلاک هاکارده.</verse>
				<verse number="30">روزی که اِنسانِ ریکا ظِهور کانده همین طیِ.</verse>
				<verse number="31">اون روزِ دِله، اونی که شه سِرهِ بومِ سَر دَووه و وه اثاث سِره دِله دَووه، وه، اونائه بَییتِنِ وِسه جِر نَییه. و اونی هم که زِمینِ سَر دَره هم سِره نَییه.</verse>
				<verse number="32">لوطِ زِنا ره یاد بیارین!</verse>
				<verse number="33">هر کی بِخوائه شه جانِ حِفظ هاکانه، اونِ از دَس دِنه، ولی هر کی شه جانِ جِم بُگذِره، اونِ نِجات دِنه.</verse>
				<verse number="34">شِما ره گامبه، اون شو دِ نَفِری که یِتا لائه دِله دَرِنه، یِتا ره وَرنه و یِتا دییه موندِنه.</verse>
				<verse number="35">و دتا زِنا که سِره دِله یه جا نیشتِنه و دَره آسیو کاندنه، یِتا ره وَرنه و یِتا دییه موندِنه. [</verse>
				<verse number="36">و دِتا مَردی هم که زِمینِ سَر دَره کار کاندِنه، یِتا ره وَرنه و یِتا دییه موندِنه.]»</verse>
				<verse number="37">شاگِردون عیسی جِم بَپِرسینه: «کجه، اِی خِداوند؟» عیسی بااوته: «هر‌جا لاش دَووه، لاشخورا هم اونجه جَمع بونِنه!»</verse>
			</chapter>
			<chapter number="18">
				<verse number="1">عیسی شه شاگردونِ وسه مَثِلی بیارده تا وِشونِ سِراغ هاده که وِنه هَمِش دِعا هاکانِن و هیچ وَخت دلسرد نَووِن.</verse>
				<verse number="2">عیسی بااوته: «یِتا شَهرِ دِله یِتا قاضی‌ دَییه که نا خِدائه جِم تَرسیه، نا مَردِمِ سَرِ چِش گِته.</verse>
				<verse number="3">هَمون شَهرِ دِله یِتا بیوه‌زنا دَییه که یه سَره وه پَلی اییَمو و گاته "مِ حَقِّ مِ دِشمِنِ جِم بَیر".</verse>
				<verse number="4">قاضی چَن وَختی وه ره اعتنا نَکارده. ولی سَرآخِر شه هِمراه بااوته: ”هر چَن خِدائه جِم نَتِرسِمبه و مَردِمِ سَر چِش نَیرِمبه،</verse>
				<verse number="5">ولی چوون این بیوه‌زنا هَمِش مِ مِزاحِم بونه، وه داد رِسِمبه، نَکِنه هَمِش بِیّه و مِ ره سِتوه بیاره»</verse>
				<verse number="6">بعد عیسیِ خِداوند بااوته: «بِشنُئین این بی‌انصافِ قاضی چی گانه</verse>
				<verse number="7">اِسا، مگه خِدا شه انتخاب بَییه هائه داد که شو و روز وه پیشگاه اِلتماس کاندِنه، نَرِسِنه؟ این کارِ همین طی عَقِب دِم دِنه؟</verse>
				<verse number="8">شِما ره گامبه خَله زود، وِشونِ داد رِسِنه. ولی وَختی اِنسانِ ریکا بِیّه، زِمینِ سَر ایمونی پی دا کانده؟»</verse>
				<verse number="9">اون وَخت عیسی بعضیائه وِسه که شه دِرِسکاریِ جِم مِطمَئن بینه و بَقیه ره کِچیک اِشمارِسِنه، این مَثِلِ بیارده:</verse>
				<verse number="10">«دِ نَفِر عبادتِ وِسه مَعبِد بُوردِنه، یِتا عُلِمائه فریسیِ جِم و یِتا دییه خراجگیر.</verse>
				<verse number="11">فریسی اِیست هاکارده و شه هِمراه این طی دِعا هاکارده: ”خِدایا، تِ ره شکر کامبه که، دییهِ مَردِمِ واری دِز و ظالِم و زِنا کار نیمه، حَتّی این خراجگیرِ واری هم نیمه.</verse>
				<verse number="12">هفتهِ دِله، دِ کَش روزه گِرمه و هر چی به‌دس یارمه، شه اَموالِ ده‌ به یکِ، خِدائه ره هَدیه دِمبه.“</verse>
				<verse number="13">ولی اون خراجگیر دور اِیست هاکارده بییه و نِخواسه حَتّی شه سَرِ آسمونِ سَمت بِلِند هاکانه، بلکه شه سینه سَر کُتِندِسه و گاته: ”خِدایا، مِنِ گِناهکارِ رَحم هاکان.“</verse>
				<verse number="14">شِما ره گامبه این مَردی بَخشیده بَییه و شه سِره بُورده ولی اون فَریسی نا، چوون هر کی شه ره گَت هاکانه، کِچیک بونه و هر کی شه ره فروتَن هاکانه، سَر بِلِند بونه.»</verse>
				<verse number="15">مَردِم حَتّی چِلیکِ وَچونِ عیسی پَلی یاردِنه تا اونائه سَر، دَس بییِلّه و وِشونِ بَرکَت هاده. وَختی شاگِردون اینِ بَدینه، مَردِمِ تَشِر بَزونه.</verse>
				<verse number="16">ولی عیسی شه شاگِردونِ صدا هاکارده و بااوته: «بییِلین وچون، مِ پَلی بِیِّن؛ وِشونِ دَمِ نَیرین، چوون خِدائه پادشاهی این طی کِسائه وِسه هَسه.</verse>
				<verse number="17">حَییقَتاً، شِما ره گامبه، هر کی خِدائه پادشاهی ره وچه ای واری قبول نَکِنه، هیچ وَخت اونِ دِله نَشونه.»</verse>
				<verse number="18">یِتا از رئیسون، عیسی جِم بَپِرسیه: «اِی خوارِ اِسّا، چی هاکانِم تا اَبدی زندگیِ وارث بَووِم؟»</verse>
				<verse number="19">عیسی بااوته: «چه مِ ره خوار خوندِنی؟ هیچ کَس جِز خِدا خوار نییه.</verse>
				<verse number="20">اَحکامِ دوندی: زِنا نَکِن، قَتل نَکِن، دِزّی نَکِن، دِراغی شِهادت نده، شه پییِرمارِ اِحترام بییِل.»</verse>
				<verse number="21">اون مَردی بااوته: «تِمومِ اینا ره از جِوونی به جا بیاردِمه.»</verse>
				<verse number="22">عیسی وَختی اینِ بِشنُسه، بااوته: «هَمتی یه چی کم دارنی؛ تِمومِ اون چی دارنی ره بَروش و فقیرونِ میون رَسِد هاکان، که آسمونِ دِله گنج دارنی. بعد بِرو مِ ره پیروی هاکان.»</verse>
				<verse number="23">اون مَردی وَختی اینِ بِشنُسه، وه ره غُصّه بَییته، چوون خَله پولدار بییه.</verse>
				<verse number="24">عیسی وَختی بَدیئه اون مَردی ره غُصّه بَییته، بااوته: «پولدارون بُوردِن، خِدائه پادشاهیِ دِله چَنده سختِ!</verse>
				<verse number="25">شِتِرِ رَد بَیِّن، دَرزِنِ سولاخِ جِم آسونتِرِ تا یِتا پول دار، خِدائه پادشاهی دِله بُوره.»</verse>
				<verse number="26">اونایی که این گَبِ بِشنُسِنه، بااوتِنه: «پَس کی تونده نِجات بَیره؟»</verse>
				<verse number="27">عیسی بااوته: «اون کاری که آدِم نَتونده هاکانه ره خِدا تونده اِنجام هاده.»</verse>
				<verse number="28">پِطرُس بااوته: «هارِش اِما شه سِره و زندگیِ جِم دَس بَییتیمی و تِ ره پیرَوی هاکاردیمی!»</verse>
				<verse number="29">عیسی وِشونِ بااوته: «حَییقَتاً، شِما ره گامبه، هیچ کی دَنیه که سِره یا زِنا یا بِرارون یا پییِر مار یا وَچونِ جِم، خِدائه پادشاهیِ خاطِری دَس بَیره،</verse>
				<verse number="30">و این دِنیائه دِله چَن بِرابر به‌دس نیاره، و اون دِنیائه دِله هم اَبَدی زندگی وه قِسمِت نَووه.»</verse>
				<verse number="31">بعد عیسی شه دِوازه شاگردِ یِتا گوشه بَکِشیه و وِشونِ بااوته: «اَلان اورشَلیم شومبی. اونجه هر چی پِیغَمبِرون، اِنسانِ ریکائه خَوِری بَنوشتِنه، اِتّفاق کَفِنه.</verse>
				<verse number="32">چوون وه ره غیریَهودیونِ دَس تَسلیم کاندِنه. وِشون وه ره مَسخره و توهین کاندنه و وه دیمِ سَر خِلیک دِم دِنِنه، و وه ره شِلاق زَندنه و کُشِنِنه.</verse>
				<verse number="33">ولی سِوّمین روز زنده بونه.»</verse>
				<verse number="34">شاگِردون وه گَبِ نِفَهمِسِنه. وه گَبِ مَعنی وِشونِ جِم پِنهون بییه و نِفَهمِسِنه چیِ خَوِری گَب زَنده.</verse>
				<verse number="35">وَختی عیسی اَریحائه شَهرِ نَزیکی بَرِسیه، یِتا کورِ مَردی راهِ کِنار نیشته بییه و گِدایی کارده.</verse>
				<verse number="36">وَختی اون جَمیِّتِ صِدا ره که اونجه جِم رَد بونِسِنه ره بِشنُسه، بَپِرسیه: «چه خَوِرِ؟»</verse>
				<verse number="37">وه ره بااوتِنه: «عیسیِ ناصری دَره رَد بونه.»</verse>
				<verse number="38">وه داد بَزو: «ای عیسی، داوودِ ریکا، مِ ره رَحم هاکان!»</verse>
				<verse number="39">اونایی که جَمیِّتِ پیشاپیش شینه، وه ره تَشِر بَزونه و بااوتِنه ساکت بوئه. ولی وه ویشتَر داد زوئه: «ای داوودِ ریکا، مِ ره رَحم هاکان!»</verse>
				<verse number="40">بعد عیسی اِیست هاکارده و دَستور هِدا اون مَردی ره وه پَلی بیارِن. وَختی نَزیک بییَمو، عیسی وه جِم بَپِرسیه:</verse>
				<verse number="41">«چی خوانی تِ وسه هاکانِم؟» اون مَردی بااوته: «ای آقا، خوامبه مِ چِش بَوینه.»</verse>
				<verse number="42">عیسی وه ره بااوته: «تِ چِش بَوینه! تِ ایمون تِ ره شِفا هِدا.»</verse>
				<verse number="43">اون کورِ مَردیِ چِش دَرجا بَدیئه و هَمون طی که خِدا ره شکر کارده، عیسیِ دِمبال بُورده. وَختی تِمومِ مَردِم اینِ بَدینه، خِدا ره شکر هاکاردِنه.</verse>
			</chapter>
			<chapter number="19">
				<verse number="1">عیسی اَریحائه شَهرِ دِله بُورده و شَهرِ جِم دَییه رَد بونِسه.</verse>
				<verse number="2">اونجه یِتا پولدارِ مَردی که وه اسم زََکّا بییه دَییه، وه خراجگیرونِ رئیس بییه.</verse>
				<verse number="3">زَکّا خواسه بَوینه عیسی کیِ، ولی چوون وه قَد کِتاه بییه و جَمیِّت زیاد بییه نَتونسه.</verse>
				<verse number="4">اینِ وِسه، جلو جلو دوو بَیته و یِتا چنارِ دارِ بالا بُورده تا عیسی ره بَوینه، چوون عیسی اونجه جِم رد بُونِسه.</verse>
				<verse number="5">وَختی عیسی اونجه بَرِسیه، دارِ سَرِ هارِشیه و وه ره بااوته: «زََکّا، زود جِر بِرو که وِنه اَمروز تِ سِره بِیِّم.»</verse>
				<verse number="6">زََکّا دَرجا جِر بییَمو و خِشالیِ هِمراه وه ره قَبول هاکارده.</verse>
				<verse number="7">وَختی مَردِم اینِ بَدینه، همه غُرغُر هِمراه گاتِنه: «یِتا گِناهکارِ سِره مِهمونی بُورده.»</verse>
				<verse number="8">ولی زََکّا شه جائه سَر بِلِند بَییه و عیسیِ خِداوندِ بااوته: ای آقا، اِسا نِصفِ شه اموالِ فَقیرونِ دِمبه، و اگه یه نَفِرِ جِم یه چی ناحق بَییته بوئِم، چهار بِرابر وه ره پَس دِمبه.»</verse>
				<verse number="9">عیسی بااوته: «اَمروز نِجات این سِره دِله بییَمو، چوون این مَردی هم ابراهیمِ پیغمبِر وَچه ئه.</verse>
				<verse number="10">چوون اِنسانِ ریکا بییَمو تا گوم بَیّه ره پی دا هاکانه و نِجات هاده.»</verse>
				<verse number="11">هَمون مووقه که وِشون این گَبا ره گوش دانه، عیسی شه گَبِ دِمبال یِتا مَثِل بیارده، چوون اورشَلیمِ نَزیکی دَییه و مَردِم خیال کاردِنه خِدائه پادشاهی هَمون مووقه ظاهر بونه.</verse>
				<verse number="12">پَس بااوته: «یِتا نجیب‌زاده‌ یِتا دور دَسِ مَملکت بُورده تا شه وِسه پادشاهیِ مقام بَیره و بَردَگِرده.</verse>
				<verse number="13">پَس، شه ده تا نوکِرِ صدا هاکارده و هر کِدومِ یِتا طِلا سکّه که سه ماهِ کارگرِ دَسمِزه اِندا بییه، هِدا و بااوته: ”تا مِ بردَگِردِسِنِ مووقه این پولِ هِمراه کار هاکانین.“</verse>
				<verse number="14">ولی اون مَردمی که قِرار بییه وِشونِ سَلطَنِت هاکانه، وه جِم بیزار بینه؛ وِشون وه دِمبالِ سَر یِتا نماینده بَفرِسینه، این پِیغومِ هِمراه که: ”اِما نخوامبی این آدِم اَمه سَر سَلطَنِت هاکانه.“</verse>
				<verse number="15">با این وجود، وَختی این مَردی، پادشاهیِ مقامِ بَییته و بَردَگِردِسه، اون نوکِرونی که وِشونِ سِکّه هِدا بییه ره شه پَلی صدا هاکارده تا بِفَهمه هر‌کِدوم چَنده سود هاکاردِنه.</verse>
				<verse number="16">اَوِّلی بییَمو و بااوته: ”آقا، تِ سِکّه دَه تا سکّهِ دییه سود بیارده.“</verse>
				<verse number="17">وه ره بااوته: ”آفِرین، ای خوارِ نوکِر! چوون کمِ چیِ دِله اَمین بیئی، دَه تا شَهرِ حکومتِ تِ ره دِمبه.“</verse>
				<verse number="18">دِوّمی بییَمو و بااوته: ”آقا، تِ سکِّه، پِنج تا سکّهِ دییه سود بیارده.“</verse>
				<verse number="19">وه ره هم بااوته: ”پِنج تا شَهرِ حکومَت هاکان.“</verse>
				<verse number="20">بعد سوِّمی بییَمو و بااوته: ”آقا، این هم تِ سِکِّه! اونِ یِتا دَسمالِ دِله دَپیتِمه و داشتمه.</verse>
				<verse number="21">چوون تِ جِم تَرسیمه، چوون یِتا سختگیرِ مَردی هَسی. اونچی که نییِشتی ره گِرنی و اونچی که نِکاشتی ره دِرو کاندی.“</verse>
				<verse number="22">ارباب وه ره بااوته: ”ای بَدِ نوکِر، طِبق تِ بااوته تِ ره مَحکوم کامبه. تِ که دونِسی مِن سَختگیرِ مَردیمه، اونچی که نییِشتِمه ره گِرمه و اونچی که نِکاشتِمه ره دِرو کامبه،</verse>
				<verse number="23">چه مِ پولِ صَرّافونِ نِدائی تا وَختی بَرگِردِمبه اونِ وه سودِ هِمراه پَس بَیرِم؟“</verse>
				<verse number="24">پَس اونایی که اونجه دَیینه ره بااوته: ”سکِّه ره وه جِم بَیرین و اونی که ده تا سِکه دارنِنه ره هادین.“</verse>
				<verse number="25">وه ره بااوتِنه: ”آقا، وه که شه ده تا سِکِّه دارنه!“</verse>
				<verse number="26">اون مَردی بااوته: ”شِما ره گامبه هر کی که دارنه، وه ره ویشتر هِدا بونه؛ ولی اونی که نِدارنه، حَتَّی هَمونی که دارنه هم وه جِم بَییته بونه.</verse>
				<verse number="27">اِسا اون دِشمِنونی ره که نِخواسِنه وِشونِ سَلطِنِت هاکانِمِ اینجه بیارین و وِشونِ مِ پَلی بَکوشین»</verse>
				<verse number="28">بعد از این گَبا، عیسی مَردِمِ جِم قبلتر، اورشَلیمِ سَمت راه دَکِته.</verse>
				<verse number="29">وَختی بِیت‌فاجی و بِیت‌عَنْیائه روستائه نَزیکی که زیتونِ کوهِ سَر بییه بَرِسینه، عیسی دِ نَفِر از شه شاگِردونِ بَفرِسیه و بااوته:</verse>
				<verse number="30">«روستایی که شِمه روب رو دَره، بُورین. وَختی دِله بُوردِنی، یِتا خرکِره ره دَوِسه پی دا کاندینی که تا اَلان هیچ کس وه سَر سِوار نَییه. اونِ واز هاکانین و اینجه بیارین.</verse>
				<verse number="31">اگه کِسی شِمه جِم بَپِرسیه: ”چه اونِ واز کاندینی؟“ بارین: ”خِداوند اونِ احتیاج دارنه»</verse>
				<verse number="32">اون دِ نَفِر بُوردِنه و همه چی ره هَمون طی که عیسی وِشونِ بااوته بییه، پی دا هاکاردِنه.</verse>
				<verse number="33">وَختی خرکِره ره واز کاردِنه، وه صاحِبون وِشونِ بااوتِنه: «چه خَرکِره ره واز کاندینی؟»</verse>
				<verse number="34">وِشون بااوتِنه: «خِداوند اونِ احتیاج دارنه.»</verse>
				<verse number="35">وِشون خرکِره ره عیسیِ پَلی بیاردِنه. بعد شه قواها ره اونِ سَر دِم هِدانه و عیسی ره اونِ سَر هِنیشِندینه.</verse>
				<verse number="36">هَمون طی که عیسی دَییه شیه، مَردِم شه قواها ره راهِ سَر پَهن کاردِنه.</verse>
				<verse number="37">وَختی زیتونِ کوهِ سرپایینی بَرِسینه، تِمومِ شاگِردون خِشالیِ هِمراه خِدا ره معجزاتی خاطِری که وه جِم بَدیئه بینه شکر کاردِنه،</verse>
				<verse number="38">و گاتِنه: «مِوارکِ پادشاهی که خِداوندِ اسمِ هِمراه اِنه! صِلح و سِلامتی آسمونِ دِله و جِلال، آسِمونِ عَرشِ دِله!»</verse>
				<verse number="39">عُلِمائه فِرقه فریسیِ جِم بعضیا جَمیِّتِ میون عیسی ره بااوتِنه: «اِسّا، شه شاگردونِ ساکت هاکان!»</verse>
				<verse number="40">عیسی وِشونِ بااوته: «شِما ره گامبه اگه اینا ساکت بَووِن، این سنگائه داد دَر اِنه!»</verse>
				<verse number="41">وَختی عیسی اورشَلیمِ نَزیک بَییه و شَهرِ بَدیئه، بِرمه هاکارده</verse>
				<verse number="42">و بااوته: «کاش که تِ هم اَمروز فَهمِسی چی تِ وسه صِلح و سِلامتی یارنه. ولی حیف که اَلان اینا تِ چِشِ جِم پِنهونه.</verse>
				<verse number="43">روزایی رِسِنه که تِ دشمِنون تِ دورِ گِرنِنه و تِ ره محاصره کاندِنه، و هر طَرِفِ جِم تِ ره فِشار یارنِنه؛</verse>
				<verse number="44">و تِ و تِ وَچونِ، تِ زِمینِ دِله، خاک و خون کَشِنِنه. و سَنگ سَنگِ سَر بَن نَکانده؛ مووقه ای که خِداوند تِ کُمِکِ وِسه بییَمو بییه وه جِم غافل بَمونِسی.»</verse>
				<verse number="45">بعد عیسی مَعبِدِ حیاطِ دِله بُورده و شِروع به بیرون هاکاردِنِ اونایی هاکارده که اونجه خریدِ فِروش کاردِنه،</verse>
				<verse number="46">وِشونِ بااوته: «مِقدَّسِ نوشته هائه دِله بَنوِشته بَییه ”مِ سِره، عبادتِ جائه“؛ ولی شِما اونِ ”دِزدِ کِلی“ هاکاردینی.»</verse>
				<verse number="47">عیسی هر روز مَعبِدِ دِله تَعلیم دائه. مَعبِدِ گَت گَتِ کاهِنون و توراتِ ملّمون و قومِ رئیسون وه بَکوشتِنِ دِمبال دَیینه،</verse>
				<verse number="48">ولی شه کارِ وِسه هیچ راهی نَتونِسِنه پی دا هاکانِن، چوون تِمومِ مَردِم وه گَب بَزوئِنِ عاشق بینه.</verse>
			</chapter>
			<chapter number="20">
				<verse number="1">یِتا روز که عیسی مَعبِدِ دِله مَردِمِ تَعلیم دائه و خَوِرِ خِشِ اِعلام کارده، مَعبِدِ گَت گَتِ کاهِنون و توراتِ مَلِّمون و قومِ مشایخ وه پَلی بییَمونه</verse>
				<verse number="2">و بااوتِنه: «اِما ره بار، به چه اِجازه ای این کارا ره کاندی؟ کی این اِختیارِ تِ ره هِدا؟»</verse>
				<verse number="3">عیسی بااوته: «مِن هم شِمه جِم یِتا سِئال دارمه؛ مِ ره بارین،</verse>
				<verse number="4">یحییِ تَعمید، خِدائه جِم بییه یا آدِمِ جِم؟»</verse>
				<verse number="5">وِشون شه میون مَشورت هاکاردِنه و بااوتِنه: «اگه باریم خِدائه جِم بییه، گانه”پَس چه وه ره ایمون نیاردینی؟“</verse>
				<verse number="6">و اگه باریم آدِمِ جِم بییه، تِمومِ مَردِم اَنده اِما ره سَنگسار کاندنه تا بَمیریم، چوون اعتقاد دارنِنه که یحیی یِتا پِیغَمبِر بییه.»</verse>
				<verse number="7">پَس بااوتِنه: «نَدومبی کِجه جِم هَسه.»</verse>
				<verse number="8">عیسی بااوته: «مِن هم شِما ره نارمه، چه اِختیارِ هِمراه، این کارا ره کامبه.»</verse>
				<verse number="9">اون وَخت عیسی مَردِمِ وِسه این مَثِلِ بیارده: «یِتا مَردی یِتا اَنگورِ باغ دِرِس هاکارده و اونِ چَنتا باغبونِ اِجاره هِدا و یِتا طولانی مِدّتِ وِسه یِتا دییه مملِکت بُورده.</verse>
				<verse number="10">انگور بَچیئِنِ مووقه، یِتا نوکِر، باغبونونِ پَلی بَفرِسیه تا شه مَحصولِ سَهمِ بَیره. ولی باغبونون وه ره بَزونه و دَس خالی وه ره بَردِگاردِنینه.</verse>
				<verse number="11">پَس یِتا دییه نوکِرِ بَفرِسیه، ولی وه ره هم بَزونه و وه هِمراه بی‌ حِرمتی هاکاردِنه و وه ره دَس خالی راهی هاکاردِنه.</verse>
				<verse number="12">پَس سِوّمین کَشِ وِسه یِتا دییه نوکِرِ بَفرِسیه، ولی وه ره هم زَخمِ زیلی هاکاردِنه و بیرون دِم هِدانه.</verse>
				<verse number="13">«صاحاب باغ بااوته: ”چی هاکانِم؟ شه عزیزِ ریکا ره فِرِسِندمبه؛ شایِد وه ره حِرمَت بییِلِّن.“</verse>
				<verse number="14">ولی باغبونون وَختی ریکا ره بَدینه، هَمدییه ره بااوتِنه: ”این وه وارثِ. بِئین وه ره بَکوشیم تا اِرث اَمه وِسه بَووه.“</verse>
				<verse number="15">پَس وه ره اَنگور باغِ جِم بیرون دِم هِدانه و بَکوشتِنه. «اِسا شِمه نَظِر صاحاب باغ، وِشونِ هِمراه چی کانده؟</verse>
				<verse number="16">صاحاب باغ اِنه و باغبونون کُشِنه و اَنگورِ باغِ کسائه دییه دَس دِنه.» وِشون وَختی اینِ بِشنُسِنه، بااوتِنه: «نا این طی نَوونه!»</verse>
				<verse number="17">ولی عیسی وِشونِ چِشِ دِله ره هارِشیه و بااوته: «پَس مِقدَّسِ نوشته هائه منظور چیه که گانه: ”سنگی که بَنّاها اونِ دِم هِدانه، بنائه اصلی ترین سَنگ بَییه“</verse>
				<verse number="18">هر کی اون سَنگِ سَر دَکِفه، تیکه تیکه بونه، و اگه اون سَنگ هر کسِ سَر دَکِفه، وه ره له کانده.»</verse>
				<verse number="19">توراتِ ملّمون و مَعبِدِ گَت گَتِ کاهِنون وَختی بِفَهمِسِنه این مَثِلِ وِشونِ خَوِری گانه، خواسِنه هَمون لَحظه عیسی ره بَیرِن، ولی مَردِمِ جِم تَرسینه.</verse>
				<verse number="20">پَس عیسی ره زیر نَظِر بَییتِنه و جاسوسونی وه پَلی بَفرِسینه که شه ره صادق نِشون دانه. وِشون اینِ دِمبال دَیینه که شه عیسیِ گَبِ جِم یه چی پی دا هاکانِن و وه ره مَقامات و فرموندارِ دَس تحویل هادِن.</verse>
				<verse number="21">پَس جاسوسون وه جِم بَپِرسینه: «اِسّا، دومبی تِ حَییقَتِ گانی و تَعلیم دِنی، و هیچ کَسِ جِم هِوا خوائی نَکاندی، بلکه خِدائه راهِ دِرِسیِ هِمراه تَعلیم دِنی.</verse>
				<verse number="22">رومِ اِمپراطورِ مالیات هِدائِن شرعاً اَمه وِسه دِرِسِ یا نا؟»</verse>
				<verse number="23">عیسی وِشونِ حیله ره بِفَهمِسه و بااوته:</verse>
				<verse number="24">«یِتا سکّه مِ ره سِراغ هادین. این سکّهِ سَرِ نَخشِ نِگار کِنه شِنه؟»</verse>
				<verse number="25">جِواب هِدانه: « امپراطور.» وِشونِ بااوته: «پَس اِمپراطورِ مالِ اِمپراطورِ هادین و خِدائه مالِ خِدا ره!»</verse>
				<verse number="26">این طی بییه که نَتونِسِنه مَردِمِ پَلی وه ره، شه وه گَبِ هِمراه تله دِم هادِن، وه جِوابِ جِم مات و مبهوت بَینه و دییه هیچی نااوتِنه.</verse>
				<verse number="27">بعد عُلِمائه فِرقه صَدوقیِ جِم چَن نَفِر که مِرده هائه زِنده بَیِّنِ قبول نِداشتِنه بییَمونه،</verse>
				<verse number="28">و عیسی جِم یِتا سِئال هاکاردِنه، بااوتِنه: «اِسّا، موسی اَمه وسه بَنوِشته، اگه یِتا مَردیِ بِرار بَمیره و شه جِم یِتا بی وچهِ زِنا بییِلّه، اون مَردی وِنه اون زِنا ره بَوِره تا شه بِرارِ وِسه نسلی به جا بییِلّه.</verse>
				<verse number="29">اِسا، اَت کَش، هَفت تا بِرار بینه. اَوِّلین بِرار زَن بَوِرده و بی وَچه بَمِرده.</verse>
				<verse number="30">بعد دِوّمین</verse>
				<verse number="31">و بعد سِوّمین بِرار هم، وه ره بَوِردِنه و همین طی هر هَفت تا بِرار وه ره بَوِردِنه و بدونِ اینکه وه جِم وچه ای دارِن، بَمِردِنه.</verse>
				<verse number="32">سرآخِر اون زِنا هم بَمِرده.</verse>
				<verse number="33">اِسا قیامِتِ روز، اون زِنا کِدوم‌ یِتائه زِنا بونه؟ چوون هرهفت تا بِرار، وه ره بَوِردِنه.»</verse>
				<verse number="34">عیسی جِواب هِدا: «این دِنیائه مَردِم، زَن وَرنِنه و شی کاندنه.</verse>
				<verse number="35">ولی اونایی که لایق بَرِسییِن به اون دِنیا و مِردِه هائه زنده بَیِّن هَسِنه، نا زَن گِرنِنه و نا شی کاندنه،</verse>
				<verse number="36">و دییه نَمیرنِنه؛ چوون فرشته هائه واری بونِنه. وِشون خِدائه وچونِنه، چوون که قیامِتِ وَچون هم هَسِنه.</verse>
				<verse number="37">ولی این جریان که مِرده ها زنده بونِنه ره حَتَّی موسی هم تَش بَئیته بوتهِ دِله گانه، اونجه که موسی، خِداوندِ، ابراهیمِ خِدا و اِسحاقِ خِدا و یَعقوبِ خِدا گانه.</verse>
				<verse number="38">اِسا، خِدا که مِرده هائه خِدا نییه، بلکه زنده هائه خِدائه؛ چوون وه پَلی همه زِندِنه.»</verse>
				<verse number="39">اون مووقه توراتِ مَلِّمونِ جِم بعضیا بااوتِنه: «اِسّا، چه خوار بااوتی!»</verse>
				<verse number="40">دییه هیچ کَس جِرأت نَکارده وه جِم سِئالی بَپِرسه.</verse>
				<verse number="41">بعد عیسی وِشونِ بااوته: «چی طی گانِنه مَسیحِ موعود داوودِ پادشاهِ ریکائه؟</verse>
				<verse number="42">چوون، شه، داوود، مزامیرِ کتابِ دِله گانه: ”خِداوند مِ خِداوندِ بااوته: مِ راسِ دَس هنیش</verse>
				<verse number="43">تا مووقه ای که تِ دِشمِنونِ تِ لینگِ بِن دِم هادِم.“</verse>
				<verse number="44">اگه داوود وه ره ”خِداوند“ گانه، چی طی وه تونده داوودِ ریکا بوئه؟»</verse>
				<verse number="45">هَمون مووقه که تِمومِ مَردِم وه گَبِ گوش دانه، عیسی شه شاگِردونِ بااوته:</verse>
				<verse number="46">«توراتِ مَلِّمون جِم دوری هاکانین، اونا دوس دارنِنه بِلِندِ قَوائه دِله راه بورِن و مَردِم، کوچه بازارِ دِله وِشونِ سِلام هاکانِن، و عبادتگاه هائه دِله بِهترین جا ره دارِن و مِهمونی هائه دِله بالا بالا هِنیشِن.</verse>
				<verse number="47">اونا یَته وَر بیوه‌زَن هائه سِره ره غارِت کاندنه و یَته وَر دییه، خِدنِماییِ وِسه، شه دِعا ره طول دِنِنه. وِشونِ مِجازات خَله سخت‌تِرِ.»</verse>
			</chapter>
			<chapter number="21">
				<verse number="1">عیسی شه سَرِ بالا بیارده و پولدارونِ بَدیئه که شه هدایا ره مَعبِدِ صَندِقِ دِله دِم دانه.</verse>
				<verse number="2">اونجه یِتا فَقیرِ بیوه‌زنا ره بَدیئه که دِ قِرون صَندِقِ دِله دِم هِدا.</verse>
				<verse number="3">عیسی بااوته: «حَییقَتاً شِما ره گامبه، این فَقیرِ بیوه‌زنا، تِمومِ وِشونِ جِم ویشتر هِدا.</verse>
				<verse number="4">چوون وِشون همه، شه مالِ زیادیِ جِم هِدانه، ولی این فَقیرِ زِنا تِمومِ شه روزی ره هِدا.»</verse>
				<verse number="5">بعضیا گَتِ مَعبِدِ گَبِ زونه و قَشِنگِ سنگا و هدایایی جِم که اونِ هِمراه تزئین بَییه بییه تَعریف کاردِنه، عیسی بااوته:</verse>
				<verse number="6">«روزی رِسِنه تِمومِ این چیایی که ویندِنی، له شونِه و سَنگ، سَنگِ سَر نَموندنه.»</verse>
				<verse number="7">وِشون بَپِرسینه: «اِسّا، این اتّفاقا کِی کَفِنه و وه نَزیک بَیِّنِ نِشونه چیه؟»</verse>
				<verse number="8">عیسی بااوته: «مِواظب بوئین کِسی شِما ره گُمراه نَکِنه؛ چوون خَیلیا مِ اسم هِمراه اِنِنه و ادعا کاندِنه ”مِن مسیحِمه“ و گانِنه ”دِنیا آخِر بَرِسیه“. وِشونِ دِمبال نَشوئین.</verse>
				<verse number="9">«وَختی جَنگ ها و جِدال هائه خَوِرِ اِشنُنِنی، نَتِرسین. لازمِ اَوِّل این چیا اِتفاق دَکِفه، ولی دِنیا دَرجا آخِر نَرِسِنه.»</verse>
				<verse number="10">بعد وِشونِ بااوته: «قومها و مملکت ها هَمدییهِ علیه جَنگ کاندِنه.</verse>
				<verse number="11">گَتِ زِمین لَرزه و قَحطی و طاعون خَله جاها اِنه و آسِمونِ دِله عجیب غَریبِ چیا ظاهر بونه.</verse>
				<verse number="12">«ولی قبل از این اِتّفاق، شِما ره گِرنِنه، اذیّت کاندِنه، و محاکمهِ وِسه عبادتگاه هائه دِله وَرنِنه و زِندون هائه دِله دِم دِنِنه، و مِ اسمِ خاطِری، شِما ره پادشاهون و فرموندارون پَلی وَرنِنه</verse>
				<verse number="13">ولی این فرصتی بونه تا بَتونین شِهادت هادین.</verse>
				<verse number="14">اینِ شه خاطِر دارین که جلوجلو دلواپَس نَبوئین که چی طی شه جِم دِفاع هاکانین.</verse>
				<verse number="15">چوون مِن شِما ره کِلام و حِکمَتی دِمبه که هیچ کِدوم از شِمه دِشمِنون نَتونِن شِمه جِوابِ هادِن و شِمه روب رو اِیست هاکانِن.</verse>
				<verse number="16">حَتّی شِمه پییِرمار و بِرارون و فامیلون و شِمه رَفِقون شِما ره دِشمِنِ تَسلیم کاندنه و شِمه جِم بعضیا ره کُشِنِنه.</verse>
				<verse number="17">تِمومِ مَردِم مِ اسمِ خاطِری شِمه جِم بیزار بونِنه.</verse>
				<verse number="18">ولی یِتا می هم شِمه سَرِ جِم کَم نَوونه.</verse>
				<verse number="19">شه تِحَمُّلِ هِمراه، شه جانِ نِجات دِنِنی.</verse>
				<verse number="20">«وَختی بَدینی اورشَلیمِ، دِشمِنِ لشگر، محاصره هاکارده، بَدونین که وه نابودی نَزیکِ.</verse>
				<verse number="21">اون وَخت اونایی که یَهودیهِ دِله دَرِنه کوهِ سَمت در بورِن و اونایی که شَهرِ دِله دَرِنه، شَهرِ جِم بیرون بورِن، و اونایی که دَشت و صَحرائه دِله دَرِنه شَهرِ دِله نَیِّن.</verse>
				<verse number="22">چوون اون روزا، مکافاتِ روزِ. روزایی که تِمومِ پِیغَمبِرونِ بَنوِشته اِنجام رِسِنه.</verse>
				<verse number="23">وای به حالِ زَن هایی که حاملِنه و مارونی که شه وچه ره اون روزا شیر دِنِنه! چوون گَتِ مُصیبتی این سرزمینِ دِله اِتِّفاق کَفِنه و خِدائه غَضِب این قومِ دامِنگیر بونه.</verse>
				<verse number="24">وِشونِ شَمشیرِ هِمراه کُشِنِنه و اسیر کاندِنه و یِتا دییه مِلکِ دِله تبعید کاندِنه، اورشَلیم هم غیرِ یَهودیونِ دَس کَفِنه و لَگِدمال بونه تا مووقه ای که غیریهودیونِ دوره تِموم بَووه.</verse>
				<verse number="25">«خِرشید و ماه و ستاره هائه دِله نشونه هایی ظاهر بونه. زِمینِ سَرِ مَردِم، دریائه تَلاطِم جِم پریشون بونِنه.</verse>
				<verse number="26">مَردِم اونچیِ تَرسِ جِم که خوانه دِنیائه سَر بِیّه، بی‌هوش بونِنه، چوون آسمونِ قِوَّتا لرزه کَفِنه.</verse>
				<verse number="27">بعد اِنسانِ ریکا ره ویندِنی که قِوَّت و گَتِ جِلالِ هِمراه اَبرِ دِله اِنه.</verse>
				<verse number="28">وَختی این اتِّفاقا کَفِنه، راس اِیست هاکانین و شه سَرِ بالا بَیرین، چوون شِمه آزادی نَزیکِ!»</verse>
				<verse number="29">عیسی این مَثِلِ وِشونِ وِسه بیارده و بااوته: اَنجیلِ دار و تِمومِ دارها ره هارِشین.</verse>
				<verse number="30">وَختی وَرگِ دِنِنه، فَهمِنِنی تاوِسون نَزیکِ.</verse>
				<verse number="31">اینِ وِسه، وَختی ویندِنی این چیا اِتّفاق کَفِنه، فَهمِنِنی خِدائه پادشاهی نَزیکِ.</verse>
				<verse number="32">حَییقَتاً شِما ره گامبه، تا تِمومِ اینا اِتِّفاق نَکِفه، این نَسل از بِین نَشوننه.</verse>
				<verse number="33">آسِمون و زِمین از بین شونِنه، ولی مِ گَب هیچ وَخت از بین نَشونه.</verse>
				<verse number="34">«هوشیار بوئین، نَکِنه عیش و نوش و مَستی و زندگیِ نِگرونی، شِمه دِلِ سَخت هاکانه و اون روز یهویی تَله دَکِفین.</verse>
				<verse number="35">چوون این اِتِّفاق تِمومِ دِنیائه مَردِمِ وِسه کَفِنه.</verse>
				<verse number="36">پَس هَمِش مِواظِب بوئین و دِعا هاکانین تا بَتونین تِمومِ این چیائه وِسه که خَله زود اتِّفاق کَفِنه، در اَمان دَووین و اِنسانِ ریکائه پَلی اِیست هاکانین.»</verse>
				<verse number="37">عیسی هر روز یَهودِ عِبادَتگاهِ دِله تَعلیم دائه و هر شو شَهرِ جِم بیرون شیه و زیتونِ کوهِ سَر شُو ره صِواحی کارده.</verse>
				<verse number="38">صِواحی دَم مَردِم وه گَبِ بِشنُسِنِ وِسه مَعبِدِ دِله جَمع بونِسِنه.</verse>
			</chapter>
			<chapter number="22">
				<verse number="1">فَطیرِ عید که پِسَخِ هم مَعروفِ، نزیک بونِسه،</verse>
				<verse number="2">مَعبِدِ گَت گَتِ کاهِنون و توراتِ مَلِّمون یِتا راهِ دِمبال گِردِسِنه که چی طی عیسی ره بَکوشِن، چوون مَردِمِ جِم تَرسینه.</verse>
				<verse number="3">بعد شیطان یهودائه مَعروف به اَسْخَریوطی دلِ دِله که یِتا از اون دِوازَه شاگرد بییه، بُورده.</verse>
				<verse number="4">یَهودا مَعبِدِ گَت گَتِ کاهِنون و مَعبِدِ نگهوونونِ پَلی بُورده و وِشونِ هِمراه صُحبِت هاکارده که چی طی عیسی ره وِشونِ تَسلیم هاکانه.</verse>
				<verse number="5">وِشون خِشال بَینه و قَبول هاکاردِنه وه ره پول هادِن.</verse>
				<verse number="6">یَهودا هم قَبول هاکارده و یِتا فِرصَتِ دِمبال گِردِسه، دور از مَردِم، عیسی ره وِشونِ تَسلیم هاکانه.</verse>
				<verse number="7">پَس فَطیرِ عیدِ روز که خواسِنه، پِسَخِ وَره ره قِروونی هاکانِن، بَرِسیه.</verse>
				<verse number="8">عیسی، پِطرُس و یوحنا ره بَفرِسیه و بااوته: «بُورین و پِسَخِ عیدِ شومِ اَمه وِسه تَهیّه بَوینین تا بَخُریم.»</verse>
				<verse number="9">وِشون بَپِرسینه: « کجه خوانی تهیّه بَوینیم؟»</verse>
				<verse number="10">عیسی جِواب هِدا: «همین که شَهرِ دِله بُوردِنی یِتا مَردی ره یِتا پیلکا اوهِ هِمراه ویندِنی. هر سِرهِ دِله بُورده وه دِمبال بورین.</verse>
				<verse number="11">اون صاحاب خانه ره بارین: ”اِسّا گانه: «مهمون خانه کِجه ئه تا پِسَخِ شومِ شه شاگِردونِ هِمراه بَخُرِم؟»“</verse>
				<verse number="12">وه هَم بالاخانه ای دِله، یِتا فرش بَییه، گَتِ اطاقی ره شِما ره سِراغ دِنه. اونجه تَهیّه بَوینین.»</verse>
				<verse number="13">وِشون بُوردِنه و همه چی ره هَمون طی که عیسی بااوته بییه پی دا هاکاردِنه، و پِسَخِ عیدِ شومِ تهیّه بَدینه.</verse>
				<verse number="14">شومِ مووقه بَرِسیه و عیسی شه رَسولونِ هِمراه سِفرهِ سَر هِنیشته.</verse>
				<verse number="15">بعد وِشونِ بااوته: «خَله دوس داشتِمه قَبل از اینکه اَذیّت آزار بَوینِم، این پِسَخِ شومِ شِمه هِمراه بَخُرِم.</verse>
				<verse number="16">شِما ره گامبه که دییه این شومِ نَخارمه تا اون مووقه که خِدائه پادشاهی بِیّه.»</verse>
				<verse number="17">پَس یِتا پیاله بَییته، شکر هاکارده و بااوته: «اینِ بَیرین و شه میون رَسِد هاکانین.</verse>
				<verse number="18">چوون شِما ره گامبه تا خِدائه پادشاهی نَییه، دییه اَنگورِ میوهِ جِم نَخارمه.»</verse>
				<verse number="19">بعد نونِ بَییته، شکر هاکارده و اونِ تیکه هاکارده و وِشونِ هِدا و بااوته: «این مِ تَنِ که شِمه وسه فِدا بونه؛ اینِ مِ یاد به‌جا بیارین.»</verse>
				<verse number="20">بَعدِ از شوم پیاله ره بَییته و بااوته: «این پیاله، خِدائه تازه عَهدِ که مِ خونِ هِمراه مُهر بونه، خونی که شِمه نِجاتِ وِسه دَشِندی بونه.</verse>
				<verse number="21">ولی همونی که قَصد دارنه مِ ره تَسلیم هاکانه، وه دَس مِ دَسِ هِمراه سِفره سَر دَره.</verse>
				<verse number="22">دِرِسِ که اِنسانِ ریکا هر چی وه تقدیرِ وه سَر اِنه، ولی وای به حالِ اونی که مِ ره دِشمِنِ تَسلیم کانده.»</verse>
				<verse number="23">بعد رسولون هَمدییهِ جِم سِئال کاردِنه وِشونِ جِم کِدوم‌ یِتا تونده این کارِ هاکانه.</verse>
				<verse number="24">شاگِردون میون بَحث دَکِته وِشونِ دِله کی گَت تِرِ.</verse>
				<verse number="25">عیسی وِشونِ بااوته: «غیرِ یَهودیونِ پادشاهون وِشونِ حِکومت کاندنه؛ و اونایی که وِشونِ سَر قِدرَت دارنِنه ”ارباب“ بااوته بونِنه.</verse>
				<verse number="26">ولی شِما این طی نَبوئین، شِمه میون اونی که گَت تِرینِ جوری رِفتار هاکانه که اِنگاری کِچیکتَرینِ و رَهبر جوری رِفتار هاکانه که انگاری یِتا نوکِرِ.</verse>
				<verse number="27">کِدوم‌ یِتا گَت تِرِ، اونی که سِفرهِ سَر نیشته یا اونی که خِدمتِ کانده؟ مگه اونی که سِفرهِ سَر نیشته گَت تِر نییه؟ ولی مِن شِمه میون یه نَفِرِ واریمه که دَره خِدمِت کانده.</verse>
				<verse number="28">«شِما کِسایی هَسینی که مِ سَختیِ دِله مِ هِمراه دَیینی.</verse>
				<verse number="29">پَس هَمون‌طی که مِ پییِر، پادشاهی‌ ره مِ ره هِدا، مِنِم شِما ره دِمبه.</verse>
				<verse number="30">تا مِ سِفرهِ سَر مِ پادشاهیِ دِله بَخُرین و بَنوشین و تخت هائه سَر هِنیشین و اِسرائیلِ دِوازده قَبیله ره داوِری هاکانین.</verse>
				<verse number="31">«ای شَمعون، ای شَمعون، شیطان اینِ دِمبال دَییه که شِما ره شه وِسه هاکانه و گَندِمِ واری شِما ره غَلبال هاکانه.</verse>
				<verse number="32">ولی مِن تِ وِسه دِعا هاکاردِمه تا تِ ایمون از بین نَشوئه. پَس وَختی که اَی بَردَگِردِسی، شه بِرارونِ قِوَّت هاده.»</verse>
				<verse number="33">پِطرس وه ره جِواب هِدا: «اِی آقا، مِن حاضِرِمه تِ هِمراه، هَم زِندونِ دِله دَکِفِم و هَم بَمیرِم.»</verse>
				<verse number="34">عیسی بااوته: «ای پِطرُس تِ ره گامبه، بَدون اَمروز قبل از اینکه تِلا ونگ هاکانه، سه کَش حاشا کاندی که مِ ره اِشناسِنی.»</verse>
				<verse number="35">عیسی وِشونِ بااوته: «اون وَخت که شِما ره بدونِ پول و کِلوار و کوش راهی هاکاردِمه، هیچ چیِ مِحتاج بَینی؟» جِواب هِدانه: «نا.»</verse>
				<verse number="36">عیسی وِشونِ بااوته: «ولی اَلان هر کی پول یا کِلوار دارنه، بَیره و اگه شمشیر نِدارنه، شه قَوا ره بَروشه و شه وِسه یِتا شَمشیر بَخرینه.</verse>
				<verse number="37">چوون شِما ره گامبه که این مِقدَّسِ بَنوشتهِ پیشگویی مِ خَوِری وِنه اِنجام بَرِسه که گانه: ”وه تَقصیرکارونِ واری مَحکوم بونه.“ اَره، اونچی مِ خَوِری بَنوِشته بَییه، عَمِلی بونه.»</verse>
				<verse number="38">شاگِردون بااوتِنه: «ای آقا، هارِش، اینِم دِتا شمشیر.» وِشونِ بااوته: «وَسه!»</verse>
				<verse number="39">عیسی بیرون بُورده و طِبق شه عادِت، زیتونِ کوهِ سَمت راه دَکِته و شاگِردون هم وه دِمبال بُوردِنه.</verse>
				<verse number="40">وَختی اونجه بَرِسینه، وِشونِ بااوته: «دِعا هاکانین تا آزمودِ دِله نَکِفین.»</verse>
				<verse number="41">بعد یِتا سَنگ دِم هِدائِنِ اِندا، وِشونِ جِم دور بَییه و زانو بَزُو و این طی دِعا هاکارده:</verse>
				<verse number="42">«ای پییِر، اگه تِ خواسه اینِ، این پیاله ره مِ جِم دور هاکان؛ با این وجود مِ خواسه اِنجام نَووه، بلکه تِ خواسه اِنجام بَووه.»</verse>
				<verse number="43">بعد یِتا فرشته‌ آسِمونِ جِم ظاهر بَییه و وه ره تقویت هاکارده.</verse>
				<verse number="44">عیسی اون رَنج و عِذابی که کَشیهِ دِله، صَمیمیتِ ویشترِ هِمراه دِعا کارده، و وه عَرِق، خون چیکهِ واری بِنهِ سَر کَلِسه.</verse>
				<verse number="45">وَختی دِعائه سَر، بِلِند بَییه و شاگردونِ پَلی بَردَگِردِسه، بَدیئه غصّهِ فشارِ جِم خُو بُوردِنه.</verse>
				<verse number="46">وِشونِ بااوته: «چه بَخواتونی؟ پرِسین و دِعا هاکانین تا آزمودِ دِله نَکِفین.»</verse>
				<verse number="47">عیسی هَمتی دَییه گَب زوئه که یه دَسه سَر بَرِسینه. یَهودا، که یِتا از اون دِوازده شاگِرد بییه، وِشونِ بیارده بییه. وه عیسیِ نَزیکی بییَمو تا وه ره خاش هاده،</verse>
				<verse number="48">ولی عیسی وه ره بااوته: «ای یَهودا، اِنسانِ ریکا ره یِتا خاشِ هِمراه تَسلیم کاندی؟»</verse>
				<verse number="49">وَختی اونایی که عیسیِ دورِ وَر دَیینه، بَدینه چه اِتّفاقی دَره کَفِنه، بااوتِنه: «ای آقا، شَمشیرِ هِمراه وِشونِ بَزِنیم؟»</verse>
				<verse number="50">و یِتا از وِشون، کاهِنِ اَعظِمِ نوکرِ، شَمشیرِ هِمراه بَزو و وه راسِ گوشِ بَوریه.</verse>
				<verse number="51">ولی عیسی بااوته: «این کارِ نَکِنین!» اون نوکِرِ گوشِ دَس بَکشیه و شِفا هِدا.</verse>
				<verse number="52">بعد مَعبِدِ گَت گَتِ کاهِنون و مَعبِدِ نِگهوونون و مشایخی که وه بَییتِنِ وِسه بییَمو بینه ره بااوته: «مَگه مِن راهزنِمه که دَسِ چو و شَمشیرِ هِمراه مِ سِراغ بییَمونی؟</verse>
				<verse number="53">مِن هر روز شِمه مَعبِدِ دلِه دَیمه ولی شِما مِ دَسگیریِ وِسه حَتّی شه دَسِ هم دراز نَکاردینی. ولی اَلان، شِمه وَختِ و ظِلِمادِ قِدرَتِ وَختِ.»</verse>
				<verse number="54">بعد عیسی ره بَییتِنه و کاهِنِ اعظِمِ سِره بَوِردِنه. پِطرُس هم دورادور وِشونِ دِمبال شیه.</verse>
				<verse number="55">سِرهِ حیاط دِله تَش رووشن بییه و چَن نَفِر وه دور جَمع بینه. پِطرُس هم وِشونِ میون هِنیشته.</verse>
				<verse number="56">هَمون مووقه، یِتا کُلفِت، پِطرسِ تَشِ رووشِناییِ دِله بَدیئه و وه ره زِل بَزو و بااوته: «این مَردی هم عیسیِ هِمراه دَییه.»</verse>
				<verse number="57">ولی پِطرُس حاشا هاکارده و بااوته: «اِی زَن، مِن وه ره نِشناسِمبه.»</verse>
				<verse number="58">اَت کم دییه، یه نَفِر دییه پطرسِ بَدیئه و بااوته: «تِ هم یِتا از وِشونی.» ولی پِطرُس بااوته: «ای مَرد، نیمِه.»</verse>
				<verse number="59">یه ساعت بُگذِشته و یه نَفِر دییه وه ره بَدیئه و اصرارِ هِمراه بااوته: «یقیناً این مَردی وه هِمراه دَییه، چوون وه هم جَلیلیِ.»</verse>
				<verse number="60">ولی پِطرُس جِواب هِدا: «ای مَرد، ندومبه تِ دَره چی گانی.» هَمتی دَییه گَب زوئه که تِلا وَنگ هاکارده.</verse>
				<verse number="61">بعد عیسیِ خِداوند بَردَگِردِسه و پِطرُسِ هارِشیه، پِطرُس عیسیِ خِداوندِ گَبِ ‌یاد بیارده که چی طی وه ره بااوته بییه: «اَمروز قبل از اینکه تِلا ونگ هاکانه، تِ سه کَش حاشا کاندی که مِ ره اِشناسِنی.»</verse>
				<verse number="62">پِطرُس بیرون بُورده و زار زار بِرمه هاکارده.</verse>
				<verse number="63">اونایی که عیسی ره بَییته بینه، عیسی ره مَسخره کاردِنه و وه ره زونه.</verse>
				<verse number="64">وِشون وه چِشِ دَوِسِنه و وه جِم پِرسینه: «اِسا غیبِ جِم بار کی تِ ره بَزو؟»</verse>
				<verse number="65">و خَله فحشایِ دییه هم وه ره هِدانه و وه ره ناسِزا گاتِنه.</verse>
				<verse number="66">وَختی هِوا رووشِن بَییه، قومِ مشایخِ شورا، یعنی گَت گَتِ کاهِنون و توراتِ مَلِّمون، هَمدییه هِمراه جَلِسه بَییتِنه و عیسی ره شورائه پَلی بیاردِنه.</verse>
				<verse number="67">و عیسی ره بااوتِنه: «اگه تِ مَسیحِ موعودی، اِما ره بار.» عیسی جِواب هِدا: «اگه بارِم، مِ گَبِ باوِر نَکاندینی،</verse>
				<verse number="68">و اگه شِمه جِم سِئال هاکانِم، جِواب نَدِنِنی.</verse>
				<verse number="69">ولی بعد از این، اِنسانِ ریکا خِدائه قِدرتِ راسِ دَس، نیشِنه.»</verse>
				<verse number="70">همه بااوتِنه: «پَس، تِ خِدائه ریکایی؟» عیسی جِواب هِدا: «شِما گانِنی، هَسِمه.»</verse>
				<verse number="71">پَس بااوتِنه: «دییه چه نیازی دارمی کَس دییه بِیّه شِهادت هاده؟ اِما شه وه زِوونِ جِم بِشنُسیمی»</verse>
			</chapter>
			<chapter number="23">
				<verse number="1">بعد تِمومِ شورا بِلِند بَینه و عیسی ره پیلاتُس پَلی بَوِردِنه</verse>
				<verse number="2">و وه جِم شکایِت هاکاردِنه، بااوتِنه: «این مَردی ره پی دا هاکاردیمی که اَمه قومِ گُمراه کانده و اِما ره نییِلنه اِمپراطورِ مالیاتِ هادیم و ادّعا کانده شه مَسیحِ موعودِ، یعنی یِتا پادشاه.»</verse>
				<verse number="3">پیلاتُس وه جِم بَپِرسیه: «تِ یَهودِ پادشاه هَسی؟» عیسی بااوته: «تِ بااوتی که هَسِمه!»</verse>
				<verse number="4">بعد پیلاتُس مَعبِدِ گَت گَتِ کاهِنون و جَمیِّتِ اِعلام هاکارده: «این مَردیِ دِله خَطایی پی دا نَکاردِمه که وه ره مَحکوم هاکانِم.»</verse>
				<verse number="5">ولی وِشون اصرارِ هِمراه بااوتِنه: «وه تِمومِ یَهودیهِ دِله مَردِمِ شه تعلیمِ هِمراه تَحریک کانده. جَلیلِ مَنطقهِ جِم شِروع هاکارده و حَتّی اینجه هم بَرِسیه.»</verse>
				<verse number="6">وَختی پیلاتُس اینِ بِشنُسه، خواسه بَدونه عیسی جلیلیِ.</verse>
				<verse number="7">و وَختی بِفَهمِسه که هیرودیسِ مَنطقه جِم هَسه، عیسی ره وه پَلی بَفرِسیه، چوون هیرودیس شه اون مووقه اورشَلیمِ دِله دَییه.</verse>
				<verse number="8">هیرودیس وَختی عیسی ره بَدیئه، خَله خِشال بَییه، چوون خَله وَخت بییه که خواسه وه ره بَوینه. چوون عیسیِ خَوِری بِشنُسه بییه، اُمید داشته معجزاتی وه جِم بَوینه.</verse>
				<verse number="9">پَس عیسی جِم خَله سِئال بَپِرسیه، ولی عیسی هیچ جِوابی وه ره نِدا.</verse>
				<verse number="10">مَعبِدِ گَت گَتِ کاهِنون و توراتِ مَلِّمون که اونجه دَیینه، بَدجور وه ره تِهمت زونه.</verse>
				<verse number="11">هیرودیس و وه سربازون هم عیسی ره بی‌ حِرمتی و مَسخره کاردنه. بعد یِتا شاهانه قَوا وه تَن دَکاردِنه و پیلاتُسِ پَلی بَردِگاردِنینه.</verse>
				<verse number="12">هَمون روز به بعد، هیرودیس و پیلاتُس هَمدییهِ هِمراه رَفِق بَینه، چوون قَبلاً دِشمِن بینه.</verse>
				<verse number="13">بعد پیلاتُس مَعبدِ گَت گَتِ کاهِنون و قومِ رئیسون و مَردِمِ شه پَلی صدا هاکارده</verse>
				<verse number="14">و وِشونِ بااوته: «این مَردی ره این اتهامِ هِمراه مِ پَلی بیاردینی که مَردِمِ گُمراه کانده. مِن شِمه پَلی وه جِم بازجویی هاکاردِمه، بَوینین هیچ خِطایی پی دا نَکاردِمه تا شِمه تِهمتها ره ثابت هاکانه.</verse>
				<verse number="15">هیرودیسِ نَظِر هم اینِ، چوون وه ره اَمه پَلی پَس بَفرِسیه. هَمون طی که ویندِنی، وه کاری نَکارده که مَرگ مِستَحق بوئه.</verse>
				<verse number="16">پَس وه ره شِلّاق زَمبه و آزاد کامبه.»</verse>
				<verse number="17">هر عیدِ دِله، پیلاتُس وِنه یِتا زندونی ره وِشونِ وِسه آزاد کارده.]</verse>
				<verse number="18">ولی وِشون یَک صِدا داد کَشینه: «این مَردی ره بَکوش، بارْاباسِ اَمه وسه آزاد هاکان!»</verse>
				<verse number="19">بارْاباس یِتا شورشِ خاطِری که شَهرِ دِله اِتّفاق دَکِته بییه، و هم قتلِ خاطِری، زِندونِ دِله دَییه.</verse>
				<verse number="20">پیلاتُس که خواسه عیسی ره آزاد هاکانه، اَت کَش دییه مَردِمِ هِمراه گَب بَزو.</verse>
				<verse number="21">ولی وِشون هَمون طی داد کَشینه: «وه ره مصلوب هاکان! وه ره مصلوب هاکان!»</verse>
				<verse number="22">پیلاتس سِوّمین کَش وِشونِ بااوته: «چه؟ چه بدی ای هاکارده؟ مِن که هیچ خِطایی وه بَکوشتِنِ وِسه پی دا نَکاردِمه. پَس وه ره شِلاق زَمبه و آزاد کامبه.»</verse>
				<verse number="23">ولی مَردِم داد کَشینه و اِصرارِ هِمراه خواسِنه وه مصلوب بَووه. سرآخِر وِشونِ داد بَکِشییِن جِواب هِدا</verse>
				<verse number="24">و پیلاتُس تَصمیم بَییته وِشونِ خواسه ره وِشونِ هاده.</verse>
				<verse number="25">وه یِتا مَردی ره که شورش و قتلِ خاطِری زِندون دِله دَییه و جَمیِّت خواسِنه آزاد‌ بَووه ره وِل هاکارده، ولی عیسی ره وِشونِ تحویل هِدا تا شه دِلبِخواه وه هِمراه رِفتار هاکانِن.</verse>
				<verse number="26">وَختی عیسی ره وَردِنه، یِتا مَردی که وه اِسمِ شَمعون و قیرَوانی بییه و دَییه زِمینِ سَرِ جِم، شَهر اییَمو ره بَییتِنه و صلیبِ وه دوش بییِشتِنه و وه ره زور هاکاردِنه اونِ عیسیِ دِمبالِ سَر بَوِره.</verse>
				<verse number="27">دَسهِ زیادی از مَردِم، از زَن ها که شه دِلِ سَر زونه و مُوری کاردِنه، عیسیِ دِمبال راه دَکِتِنه.</verse>
				<verse number="28">عیسی شه دیمِ دَگاردِنیه و وِشونِ بااوته: «ای اورشَلیمِ کیجائون، مِ وسه بِرمه نَکِنین؛ شه وِسه و شه وَچونِ وِسه بِرمه هاکانین.</verse>
				<verse number="29">چوون مووقه ای رِسِنه که گانِنی: ”خِش به حال زَن هایی که نازانه، خِش به حال اون اِشکِمی که هیچ وَخت نِزا و سینه هایی که هیچ وَخت شیر نِدانه!“</verse>
				<verse number="30">اون مووقه، کوهها ره گانِنه: ”اَمه سَر لِه بورین!“ و تپه‌ها ره گانِنه: ”اِما ره جا هادین!“</verse>
				<verse number="31">چوون اگه شِلِ چوِ هِمراه این طی هاکانِن، اِسا بَوینین خِشک چوِ سَر چی اِنه؟»</verse>
				<verse number="32">دِتا دییه مَردی ره هم که هر دِتا جنایتکار بینه، وَردنه تا عیسیِ هِمراه بَکوشِن.</verse>
				<verse number="33">وَختی مَحلی که وه اسم جُلجُتا یعنی کَلّه کاسه بییه بَرِسینه، عیسی ره اون دِتا جنایِتکارِ هِمراه مَصلوب هاکاردِنه، یِتا ره وه راسِ وَر و یِتا دییه ره وه چپِ وَر.</verse>
				<verse number="34">عیسی بااوته: «ای پییِر، اینا ره بِبَخش، چوون نَدوندِنه چی کاندنه.» بعد سربازون قِرعه دم هِدانه تا وه لِواسِ شه میون رَسِد هاکانِن.</verse>
				<verse number="35">مَردِم اِیست هاکارده بینه و تِماشا کاردِنه و قومِ رئیسون هم نیشخند زوونه و گاتِنه: «بَقیه ره نِجات هِدا! اگه وه خِدائه مَسیحِ یعنی هَمون انتخاب بَییه، شه ره نِجات هاده.»</verse>
				<verse number="36">سربازون هم وه ره مَسخره کاردِنه. وِشون وه ره نزیک بَینه، تِرش بَییه شِراب وه ره دانه</verse>
				<verse number="37">و گاتِنه: «اگه یَهودِ پادشاهی، شه ره نِجات هاده.»</verse>
				<verse number="38">یِتا نوِشته وه سَرِ پَلی بَچِسبِندی بینه که «این یَهودیونِ پادشاهِ.»</verse>
				<verse number="39">اون دِتا جنایتکارِ جِم که صلیبِ سَر دَینه، یِتا، توهینِ هِمراه عیسی ره بااوته: «مَگه تِ مَسیحِ موعود نیئی؟ پَس اِما و شه ره نِجات هاده!»</verse>
				<verse number="40">ولی اون یِتا وه ره تَشِر بَزو و بااوته: تِ خِدائه جِم نَتِرسِنی؟ تِ هم هَمون حِکمِ بِن دَری!</verse>
				<verse number="41">اَمه مِکافات به حَقِّ، چوون اَمه اَعمالِ سزائه. ولی این مَردی هیچ خِطایی نَکارده.»</verse>
				<verse number="42">بعد بااوته: «ای عیسی، وَختی شه پادشاهی بَرِسی ای، مِ ره هم یاد بیار.»</verse>
				<verse number="43">عیسی جِواب هِدا: «حَییقَتاً، تِ ره گامبه، اَمروز مِ هِمراه بهشتِ دِله دَری.»</verse>
				<verse number="44">ساعت حدود دِوازده ظهر بییه که تاریکی تِمومِ اون سرزمینِ بَییته و تا ساعت سه بعد از ظِهر ادامه داشته،</verse>
				<verse number="45">چوون خِرشیدِ نور، دییه نَتابِسه. هَمون مووقه، مَعبِدِ پَرده از میون چاک بَییته و دِتا تیکه بَییه.</verse>
				<verse number="46">بعد عیسی بِلِندِ صِدائه هِمراه داد بَکِشیه: «ای پییِر، شه روحِ تِ دَس اِسپارِمبه.» اینِ بااوته و جان هِدا.</verse>
				<verse number="47">سربازونِ فرمونده وَختی این اتِّفاقِ بَدیئه، خِدا ره شکر هاکارده و بااوته: «حقیقَتاً این مَردی بی‌گِناه بییه.»</verse>
				<verse number="48">تِمومِ مَردِمی که تِماشائه وِسه جَمع بَییه بینه، وَختی اونچی اتِّفاق دَکِته ره بَدینه، هَمون طی که شه دِلِ سَر زونه، اونجهِ جِم بوردِنه.</verse>
				<verse number="49">ولی تِمومِ وه آشنایون، اون زَن هایی که جَلیلِ جِم وه دِمبال بییَمو بینه، دور اِیست هاکارده بینه و این اتِّفاقا ره ویندِسِنه.</verse>
				<verse number="50">اونجه یِتا مَردی دَییه که وه اسم یوسِف بییه، یوسِف رامهِ جِم بییه، یِتا از یَهودیونِ شهرا، وه مَردی خوار و صالح بییه. یوسِف با اینکه شورائه عضو بییه،</verse>
				<verse number="51">ولی شورائه رأی و تَصمیمِ هِمراه موافق نَییه و خِدائه پادشاهیِ اِنتِظارِ کَشییه.</verse>
				<verse number="52">یوسِف پیلاتُسِ پَلی بُورده و عیسیِ جَسِدِ بَخواسه.</verse>
				<verse number="53">بعد عیسیِ جَسِدِ جِر بیارده و اونِ کَتونِ کَفِنِ دِله دَپیته و یِتا مَقبره‌ِ دِله که صخرهِ دِله بَتِراشی بییه، بییِشته که تا اون مووقه هیچ کَسِ اونِ دِله نییِشته بینه.</verse>
				<verse number="54">اون روز، روزی بییه که خواسِنه عیدِ وِسه تَهیِّه بَوینِن، دییه چیزی نَموندِسه که مِقدَّسِ شنبه شِروع بَووه.</verse>
				<verse number="55">زَن هایی که جَلیلِ جِم عیسیِ دِمبال بییَمو بینه، یوسِفِ دِمبال بُوردِنه و مقبرهِ جا و این که چی طی جَسِدِ اونِ دِله بییِشتِنه ره بَدینه.</verse>
				<verse number="56">بعد شه سِره بَردَگِردِسِنه و ادویه و عطریجات آماده هاکاردِنه و شنبه روز، طبقِ شَریعتِ حِکم، اِستراحت هاکاردِنه.</verse>
			</chapter>
			<chapter number="24">
				<verse number="1">یکشنبه روز، صِواحی، زَن ها ادویه جاتیِ که تهیّه هاکارده بینه ره شه هِمراه بَییتِنه و مَقبرهِ سَر بُوردِنه.</verse>
				<verse number="2">ولی بَدینه سنگی که مَقبره جلو دَییه یِتا گوشه غَلت هِدائه هَسه.</verse>
				<verse number="3">وَختی مَقبرهِ دِله بُوردِنه، عیسیِ خِداوندِ جَسِدِ پی دا نکاردِنه.</verse>
				<verse number="4">اینِ وِسه مات و مَبهوت بینه که یهویی دِتا نُورانی مَردی وِشونِ پَلی اِیست هاکاردِنه.</verse>
				<verse number="5">زَن ها تَرسِ جِم، شه سَرِ، جِر دِم هِدانه؛ ولی اون دتا مَردی وِشونِ بااوتِنه: «چه زندهِ دِمبال مِرده هائه میون گِردِنِنی؟</verse>
				<verse number="6">وه اینجه دَنیه، بلکه زنده بَییه! یاد بیارین مووقه ای که جَلیلِ دِله دَییه، شِما ره چی بااوته.</verse>
				<verse number="7">بااوته اِنسانِ ریکا وِنه گِناهکارونِ دَس تَسلیم و مَصلوب بَووه و سِوّمین روز زِنده بَووه.»</verse>
				<verse number="8">اون وَخت زَن ها وه گَبِ ‌یاد بیاردِنه.</verse>
				<verse number="9">وَختی مَقبرهِ جِم بَردَگِردِسِنه، تِمومِ جَریانِ، اون یازده رَسول و بَقیهِ وِسه تَعریف هاکاردِنه.</verse>
				<verse number="10">اون زَن ها که این خَوِرِ رسولونِ هِدانه، مریمِ مَجْدَلیّه، یوآنّا، مریِم یَعقوبِ مار و زَن هایی که وِشونِ هِمراه دَینه، بینه.</verse>
				<verse number="11">ولی رسولون فکر هاکاردِنه زَن ها خیالاتی بَینه و وِشونِ گَبِ باوِر نَکاردِنه.</verse>
				<verse number="12">ولی پِطرُس بِلِند بَییه و مَقبرهِ سَمت دوو بَیته، دِلا بَییه و دِله ره هارِشیه، ولی جِز کَفِن هیچی نَدیئه. پَس اونچیِ جِم که اِتِّفاق دَکِته مات و مَبهوت بَییه و سِره بَردَگِردِسه.</verse>
				<verse number="13">هَمون روز، دِ نَفِر از وِشون یِتا روستا که وه اسم عِمائوس بییه شینه، که اورشَلیمِ جِم حدودِ 10 کیلومتر فاصله داشته.</verse>
				<verse number="14">وِشون تِمومِ این جَریانِ خَوِری که اِتّفاق دَکِته بییه، هَمدییهِ هِمراه گَب زونه.</verse>
				<verse number="15">همین طی که دَینه گَب زونه و بَحث کاردِنه، عیسی، شه، اونائه پَلی بییَمو و وِشونِ هِمراه راه دَکِته.</verse>
				<verse number="16">ولی وه ره نِشناسینه چوون وِشونِ چِش دَوِسه بییه.</verse>
				<verse number="17">عیسی وِشونِ جِم بَپِرسیه: «راه دِله، چیه خَوِری هَمدییهِ هِمراه گَب زَندِنی؟» وِشون نارِحَتِ قیافه هِمراه، ساکت اِیست هاکاردِنه.</verse>
				<verse number="18">بعد یِتا از وِشون که وه اسم کْلِئوپاس بییه، عیسیِ جِواب بااوته: «تِ، تینا غریبه ای هَسی که اورشَلیمِ دِله اون چیائه جِم که این روزا اِتفاق دَکِته بی‌خَوِری؟»</verse>
				<verse number="19">عیسی بَپِرسیه: «چه چیایی؟» بااوتِنه: «اونچی که عیسیِ ناصریِ سَر بییَموئه. وه یِتا پیغَمبِر بییه که خِدائه پَلی و تِمومِ مَردِمِ پَلی، هم عَمِلِ دِله قَوی بییه و هم کِلامِ دِله.</verse>
				<verse number="20">ولی اَمه مَعبدِ گَت گَتِ کاهِنون و رَئیسون وه ره تَسلیم هاکاردِنه تا مَرگِ مَحکوم بَووه و وه ره مَصلوب هاکاردِنه.</verse>
				<verse number="21">ولی اِما امید داشتیمی وه هَمونی بوئه که وِنه اِسرائیلِ نِجات هاده. از این گذشته، در حییقَت اَلان سه روزِ این جَریانِ جِم گُذِرنه.</verse>
				<verse number="22">بَعضی زَن ها هم که اَمه میون دَرِنه، اِما ره مات و مَبهوت هاکاردِنه. وِشون اَمروز صِواحی مَقبرهِ سَر بُوردِنه،</verse>
				<verse number="23">وَختی جَسِدِ پی دا نکاردِنه، بَردَگِردِسِنه و بااوتِنه فرشته ها ره رویایی دِله بَدینه که وِشونِ بااوتِنه وه زنده هَسه.</verse>
				<verse number="24">بَعضی از وِشونی که اونجه اَمه هِمراه دَینه مَقبره بُوردِنه و اوضاع ره هَمون‌طی که زَن ها بااوته بینه، بَدینه، ولی وه ره نَدینه.»</verse>
				<verse number="25">بعد عیسی وِشونِ بااوته: «ای بی عَقلون چه اَنده شِمه وِسه سَختِ تِمومِ اونچیِ که پِیغَمبِرون بااوتِنه ره باور هاکانین!</verse>
				<verse number="26">مَگه نَوِسه مَسیحِ موعود این رنجها ره بَوینه و بعد شه جِلالِ بَرِسه؟»</verse>
				<verse number="27">عیسی، موسی و تِمومِ پِیغَمبِرونِ جِم شِروع هاکارده و اونچیِ که تِمومِ مِقدَّسِ نوِشته هائه دِله وه خَوِری بااوته بَییه ره وِشونِ وِسه توضی هِدا.</verse>
				<verse number="28">وَختی اون روستایی که وِشونِ مَقصِد بییه ره نَزیک بَینه، عیسی وانمود هاکارده که خوانه دورتَر بُوره.</verse>
				<verse number="29">وِشون خَله اصرار هاکاردِنه و بااوتِنه: «اَمه هِمراه بَمون، چوون روز دَره تِموم بونه و نزیکِ شو بَووه.» پَس عیسی دِله بُورده تا وِشونِ پَلی بَمونه.</verse>
				<verse number="30">وَختی وِشونِ هِمراه سِفرهِ سَر نیشته بییه، نونِ بَییته، شکر هاکارده، تیکه هاکارده و وِشونِ هِدا.</verse>
				<verse number="31">هَمون لَحظه، وِشونِ چِش واز بَییه و وه ره بِشناسینه، ولی عیسی وِشونِ چِشِ پَلی غِیب بَییه.</verse>
				<verse number="32">وِشون هَمدییه ره بااوتِنه: «وَختی راه دِله اَمه هِمراه گَب زوئه و مِقدَّسِ نوِشته ها ره اَمه وِسه توضی دائه، مگه اَمه دِل تَپ تَپ نَزو بییه»</verse>
				<verse number="33">وِشون بِلِند بَینه و اورشَلیم بَردَگِردِسِنه. اونجه اون یازده رَسولِ پی دا هاکاردِنه که شه رَفِقونِ هِمراه جَمع بینه</verse>
				<verse number="34">گاتِنه: «حَییقَتاً عیسیِ خِداوند زنده بَییه، و شه ره شَمعونِ سِراغ هِدا.»</verse>
				<verse number="35">اون وَخت، اون دِتا هم بااوتِنه که راه دِله چه اتِّفاقی دَکِته و چی طی عیسی ره وَختی دَییه نونِ تیکه کارده بِشناسینه.</verse>
				<verse number="36">هَمتی دَینه این گَبا ره زونه که عیسی شه، وِشونِ میون اِیست هاکارده و بااوته: «سِلام بر شِما!»</verse>
				<verse number="37">ولی همه حِیرون و پریشون بَینه، خیال هاکاردِنه روح ویندِنه.</verse>
				<verse number="38">عیسی وِشونِ بااوته: «چه اَنده پریشونِنی‌؟ چه شه دلِ دِله شک و تردید راه دِنِنی؟</verse>
				<verse number="39">مِ دَس و لینگِ هارِشین. شه مِنِمه! مِ ره دَس هاکانین و بَوینین؛ روح، گوشت و اِستکا نِدارنه، ولی هَمون طی که ویندِنی مِن دارمه!»</verse>
				<verse number="40">اینِ بااوته و شه دَس و لینگِ وِشونِ سِراغ هِدا.</verse>
				<verse number="41">وِشون خِشالی و بِهتِ جِم نَتونِسِنه باوِر هاکانِن. پَس وِشونِ بااوته: « بَخُردِنه وِسه چی دارنِنی؟»</verse>
				<verse number="42">یِتا تیکه‌ بَپِته مائی وه ره هِدانه.</verse>
				<verse number="43">اونِ بَییته و وِشونِ چِشِ پَلی بَخُرده.</verse>
				<verse number="44">بعد وِشونِ بااوته: «این هَمونِ که وَختی شِمه هِمراه دَیمه، گاتِمه؛ اِسا تِموم اونچی موسیِ تورات و پِیغَمبِرونِ کِتاب و مزامیرِ دِله مِ خَوِری بَنوشت بَییه هَسه، وِنه اِنجام بَرِسه.»</verse>
				<verse number="45">بعد، وِشونِ فِکرِ واز هاکارده تا بَتونِن مِقدَّسِ نوشته ها ره بِفَهمِن.</verse>
				<verse number="46">و وِشونِ بااوته: «بَنوِشته بَییه که مَسیحِ موعود رَنج کَشِنه و سِوّمین روز مِرده ها جِم بِلِند بونه</verse>
				<verse number="47">و این که وه اسمِ هِمراه تووبه و گِناهونِ آمرزش، تِمومِ قومها ره هِدا بونه، که اونِ شِروع اورشَلیمِ جِم هَسه.</verse>
				<verse number="48">شِما این چیائه شاهِدِنی.</verse>
				<verse number="49">اِسا مِن اونچی ره که مِ آسِمونی پییِر شِما ره وَعده هِدا بییه ره شِمه وِسه رِسِندمبه؛ ولی این شَهرِ دِله بَمونین تا مووقه ای که خِدائه قِوَّتِ اَعلیِ جِم، شه تَن دَکُنین.»</verse>
				<verse number="50">بعد عیسی وِشونِ تا بِیت‌عَنْیائه نَزیکی، شَهرِ جِم بیرون بَوِرده و شه دسا ره آسِمونِ سَمت بِلِند هاکارده و وِشونِ بَرکَت هِدا؛</verse>
				<verse number="51">و هَمون طی که وِشونِ بَرکَت دائه، وِشونِ جِم سیوا بَییه و آسمونِ سَمت بَوِرده بَییه.</verse>
				<verse number="52">وِشون وه ره پَرَسِش هاکاردِنه و گَتِ خِشالیِ هِمراه اورشَلیم بَردَگِردِسِنه.</verse>
				<verse number="53">اونجه یه سَرِ مَعبِدِ دِله موندِسِنه و خِدا ره پَرسش کاردِنه.</verse>
			</chapter>
		</book>
		<book number="43">
			<chapter number="1">
				<verse number="1">از اَوِّل کِلام دَییه و کِلام خِدائه هِمرا دَییه و کِلام، خِدا بییه؛</verse>
				<verse number="2">هَمون از اَوِّل خِدائه هِمراه دَییه.</verse>
				<verse number="3">همه چی ره وه بِساته، و هرچیِ جِم که بِساته بَییه، هیچی بِدونِ وه بِساته نَییه.</verse>
				<verse number="4">وه دِله زندگی دَییه و اون زندگی، آدِمونِ نُور بییه.</verse>
				<verse number="5">این نور تاریکی دِله تابِنه و تاریکی نَتونِسه اونِ دَکوشه.</verse>
				<verse number="6">یِتا مَردی بییه که خِدائه طَرِفِ جِم بَفرِسیه بَییه بییه؛ وه اسم یحیی بییه.</verse>
				<verse number="7">وه یِتا شاهدِ واری بییَمو، تا اون نورِ وِسه شِهادت هاده، تا همه، وه طَریقِ جِم ایمون بیارِن.</verse>
				<verse number="8">یحیی اون نُور نَییه، بلکه بییَمو تا اون نورِ وِسه شِهادت هاده.</verse>
				<verse number="9">اون حَییقی نور که هر آدِمی ره رووشِنایی بَخشِنه، دَییه دِنیائه دِله اییَمو.</verse>
				<verse number="10">وه دِنیائه دِله دَییه، و دِنیا وه طَریقِ جِم به وجود بییَمو؛ ولی دِنیا وه ره نِشناسیه.</verse>
				<verse number="11">وه، شه قومِ دِله بییَمو، ولی وه قوم وه ره قبول نَکاردِنه.</verse>
				<verse number="12">ولی همهِ اوناییِ که وه ره قبول هاکاردِنه ره، این حَقِّ هِدا که خِدائه وَچون بَووِن، یعنی هر کی که وه اسمِ ایمون بیارده؛</verse>
				<verse number="13">وِشون که نا خونِ جِم، نا تَنِ خواسهِ جِم و نا یِتا مَردیِ خواسه جِم دِنیا بییَمونه، بلکه خِدائه جِم دِنیا بییَمونه.</verse>
				<verse number="14">و کِلام، آدِم بَییه و اَمه میون مَنزل هاکارده. و اِما وه جِلالِ بَدیمی، جِلالی شایسه اون یِتا ریکا که پییِرِ طَرِفِ جِم بییَمو، که فِیض و حَییقتِ جِم پِرِ.</verse>
				<verse number="15">یحیی وه وِسه شِهادت دائه و جار زوئه و گاته: «این هَمون تائه که وه خَوری بااوتِمه: اون که بَعد از مِن اِنه مِ جِم سَر تِرِ، چوون مِ جِم قبلتِر دَییه“.»</verse>
				<verse number="16">چوون اِما وه پِریِ جِم بَییتیمی، فِیض، فیضِ سَر.</verse>
				<verse number="17">چوون شَریعَت، موسیِ طَریقِ جِم هِدا بَییه، فِیض و حَییقت، عیسی مسیحِ طَریقِ جِم بییَمو.</verse>
				<verse number="18">هیچ کس هیچ وَخت خِدا ره نَدیئه. ولی اون یِتا ریکا که پییِرِ پَلی دَره، وه خِدا ره اِما ره بِشناسِندیه.</verse>
				<verse number="19">اینِ یحییِ تَعمید دَهِنده شِهادت، اون مووقه که یَهودیون، مَعبدِ کاهِنون و مَعبدِ خادِمونِ، اورشَلیمِ شَهرِ جِم وه پَلی بَفرِسینه تا وه جِم بَپِرسِن که «تِ کی هسی؟»</verse>
				<verse number="20">یحیی اِعتراف هاکارده، اِنکار نَکارده، بلکه اِعتراف هاکارده که «مِن مَسیحِ موعود نیمِه.»</verse>
				<verse number="21">اونا وه جِم بَپِرسینه: «پَس کی ای؟ اِیلیائه پِیغَمبِری؟ وه بااوته: «نیمِه.» بَپِرسینه: «تِ اون پیغَمبِری که موسی گاته اِنه؟» جِواب هِدا: «نا!»</verse>
				<verse number="22">اون وَخت وه ره بااوتِنه: «کی هسی؟ اِما وِنه اونایی ره که اِما ره بَفرسینه ره یِتا جِواب هادیم؟ شه خَوِری چی گانی؟»</verse>
				<verse number="23">یحیی بااوته: «مِن اونی صِدامه، که صَحرائه دِله جار زَنده و گانه: ”خِداوندِ راهِ هِموار هاکانین» دِرِس هَمون طی که اِشعیائه پِیغَمبِر پیشگویی هاکارده بییه.</verse>
				<verse number="24">وِشون عُلِمائه فِرقه فریسی طَرِفِ جِم بَفرِسیه بَییه بینه،</verse>
				<verse number="25">وِشون یحییِ جِم بَپِرسینه: «اگه تِ نا مَسیحِ موعودی، نا اِیلیائه پِیغَمبِر، نا اون پیغمبِر، پَس چیِ وِسه غسلِ تَعمید دِنی؟»</verse>
				<verse number="26">یحیی وِشونِ جِواب بااوته: «مِن اوهِ هِمراه تَعمید دِمبه، ولی شِمه میون یه نَفِر اِیست هاکارده که شِما وه ره نِشناسِنِنی،</verse>
				<verse number="27">وه هَمونیِ که بعد از مِن اِنه و مِن حَتَّی لایق نیمه وه کوشِ بَندِ واز هاکانِم.»</verse>
				<verse number="28">این چیا بِیت‌عَنْیائه روستائه دِله، که اُردنِ رودخانهِ اون دَس بییه، اتِّفاق دَکِته، اونجه که یحیی تَعمید دائه.</verse>
				<verse number="29">فِردائه اون روز، یحیی عیسی ره بَدیئه که وه سَمت اِنه، بااوته: «هارِشین» این خِدائه قِروونی وَرهِ که گِناهِ دِنیائه جِم گِرنه و وَرنه!</verse>
				<verse number="30">اینِ هَمونیِ که وه خَوِری بااوتِمه ”بعد از مِن یِتا مَردی اِنه که مِ جِم سَرتِرِ، چوون مِ جِم قبلتر دَییه.“</verse>
				<verse number="31">مِن شه هم وه ره نِشناسیمه، ولی اینِ وِسه بییَمومه و اوهِ هِمراه تَعمید هِدامه که وه، اِسرائیلِ قومِ ظاهر بَووه.»</verse>
				<verse number="32">و یحیی شِهادت هِدا، بااوته: «مِن خِدائه روحِ بَدیمه که کوتری واری آسمونِ جِم جِر بییَمو و وه سَر بَمونِسه.</verse>
				<verse number="33">مِن شه هم وه ره نِشناسیمه، ولی هَمون که مِ ره بَفرِسیه تا اوهِ هِمراه تَعمید هادِم، مِ ره بااوته: ”هر وَخت بَدیئی خِدائه روح یه نَفِرِ سَر جِر بییَمو و بَمونِسه، این همونیِ که روح‌القدسِ هِمراه تَعمید دِنه.“</verse>
				<verse number="34">و مِن بَدیمه و شِهادت دِمبه که خِدائه ریکا اینِ.»</verse>
				<verse number="35">فِردای اون روز، اَت کَش دییه یحیی شه دِتا شاگِردِ هِمراه اِیست هاکارده بییه.</verse>
				<verse number="36">وه عیسی که دَییه رَد بونِسه ره، بَدیئه و بااوته: «هارِشین این خِدائه قِروونی ورهِ!»</verse>
				<verse number="37">وَختی اون دِتا شاگرد این گَبِ بِشنُسِنه، عیسیِ دِمبال راه دَکِتِنه.</verse>
				<verse number="38">عیسی بَردَگِردِسه و بَدیئه که وه دِمبال اِنِنه. وِشونِ بااوته: «چی خوانِنی؟» وِشون بااوتِنه: «رَبّی (یعنی اِی اِسّا)، کِجه موندِنی؟»</verse>
				<verse number="39">عیسی وِشونِ بااوته: «بِئین و بَوینین.» پَس اون دِتا شاگرد بُوردِنه و بَدینه وه کجه موندِنه و اون روزِ وه هِمراه سَر هاکاردِنه، چوون که حدوداً ساعت چهارِ بَعد اَز ظِهر بییه.</verse>
				<verse number="40">یِتا از اون دِتا که یحییِ گَبِ بِشنُسِنِ جِم، عیسیِ دِمبال راه دَکِته، آندریاس، شَمعونِ پِطرُسِ بِرار بییه.</verse>
				<verse number="41">وه اَوِّل، شه بِرار شَمعونِ پی دا هاکارده و وه ره بااوته: «اِما ماشیَحِ پی دا هاکاردیمی، یعنی مَسیحِ موعود.»</verse>
				<verse number="42">وه شَمعونِ پطرسِ عیسیِ پَلی بَوِرده. عیسی وه ره هارِشیه و بااوته: «تِ شَمعونْ یوحنائه ریکایی، ولی ”کَیفا“ بااوته بونی (که وه مَعنی صخره ئه).»</verse>
				<verse number="43">فِردائه اون روز، عیسی تَصمیم بَییته که جَلیلِ مَنطقه بُوره. وه فیلیپُسِ پی دا هاکارده و وه ره بااوته: مِ دِمبال بِرو!»</verse>
				<verse number="44">فیلیپُس اَهلِ بِیت‌صِیْدا، آندریاس و پِطرُسِ هَمشهری بییه.</verse>
				<verse number="45">فیلیپُس، نَتَنائیلِ پی دا هاکارده و وه ره بااوته: «اونی که موسی، تُورات دِله و پیغمبِرونَم وه خَوِری بَنوشتِنه ره پی دا هاکاردیمی! وه عیسی، یوسِفِ ریکا، ناصرهِ شَهرِ جِم هَسه!»</verse>
				<verse number="46">نَتَنائیل وه ره بااوته: «مَگه بونه ناصرهِ جِم هم خوارِ چی بیرون بِیّه؟» فیلیپُس جِواب هِدا: «بِرو و بَوین.»</verse>
				<verse number="47">وَختی عیسی بَدیئه نَتَنائیل وه سَمت اِنه، وه خَوِری بااوته: «هارِشین، این مَردی اسرائیلیِ واقعیِ که وه دِله هیچ فَریبی دَنییه!»</verse>
				<verse number="48">نَتَنائیل وه ره بااوته: «کجه جِم مِ ره اِشناسِنی؟» عیسی جِواب هِدا: «قبل از اون که فیلیپُس تِ ره صدا هاکانه، وَختی که هَمتی اَنجیلِ دارِ بِن دَئی، تِ ره بَدیمه.»</verse>
				<verse number="49">نَتَنائیل جِواب هِدا: «اِسّا، تِ خِدائه ریکایی! تِ اِسرائیلِ پادشاهی!»</verse>
				<verse number="50">عیسی وه جِواب بااوته: « اینِ خاطِری که تِ ره بااوتِمه اون اَنجیل دارِ بِن تِ ره بَدیمه، ایمون بیاردی؟ این چیائه جِم گَت تِر ویندی.»</verse>
				<verse number="51">بعد بااوته: «حَییقَتاً شِما ره گامبه شِما آسمونِ ویندِنی که واز بَییه و خِدائه فِرشتهِ ها ره ویندِنی که انسانِ ریکائه جِم بالا شونِنه و جِر اِنِنه.»</verse>
			</chapter>
			<chapter number="2">
				<verse number="1">سِوّمین روز، قانایِ روستائه دِله، جَلیلِ مَنطقهِ دِله آروسی بییه و عیسیِ مار هم اونجه دَییه.</verse>
				<verse number="2">عیسی و وه شاگِردون هم آروسی دَعوِت بَییه بینه.</verse>
				<verse number="3">وَختی شِراب تِموم بَییه، عیسیِ مار وه ره بااوته: «وِشون دییه شِراب نِدارنِنه!»</verse>
				<verse number="4">عیسی وه ره بااوته: «اِی زِنا، این کار مِ ره چه رَبطی دارنه؟ مِ مووقه هَمتی‌ نَرِسیه.»</verse>
				<verse number="5">وه مار نوکِرونِ بااوته: «هر چی شِما ره گانه، هاکانین.»</verse>
				<verse number="6">اونجه شیش تا سَنگیِ خمره کَت بییه که یَهودیونِ مذهبِ رسمِ دِله و غسل هِدائِن و پاکیِ وِسه استفاده بونِسه، و هر کِدومِ دِله صد و بیست لیترِ اِندا، جا بونِسه.</verse>
				<verse number="7">عیسی نوکِرونِ بااوته: «این خمره ها ره اوهِ جِم پِر هاکانین.» وِشون اونا ره لَب به لَب پِر هاکاردِنه.</verse>
				<verse number="8">بعد عیسی وِشونِ بااوته: «اِسا اَت کم اونِ جِم بَیرین و مَجلِسِ رَئیسِ پَلی بَوِرین.» پَس وِشون بَوِردِنه.</verse>
				<verse number="9">وَختی مَجلسِ رئیس اون اوه ای که شِراب بَییه بییه ره مِزه هاکارده، نَدونِسه کجه جِم بیاردِنه، هر چَن نوکِرونی که اوه بَکِشی بینه، دونِسِنه. پَس، مَجلسِ رئیس دومادِ صدا هاکارده</verse>
				<verse number="10">و وه ره بااوته: «همه اَوِّل خوارِ شِرابِ هِمراه پذیرایی کاندنه و وَختی مهمونون مَست بَینه، بَدِ شِراب یارنِنه؛ ولی تِ خوارِ شِرابِ تا اَلان داشتی!»</verse>
				<verse number="11">این طی عیسی شه اَوِّلین نِشونه و معجِزه ره قانایِ جَلیلِ دِله اِنجام هِدا و شه جِلالِ ظاهر هاکارده و وه شاگِردون وه ره ایمون بیاردِنه.</verse>
				<verse number="12">بعد از اون شه مار و بِرارون و شاگِردونِ هِمراه کَفَرناحومِ شَهر بُورده، و چَن روز اونجه بَمونسِنه.</verse>
				<verse number="13">یَهودیونِ پِسَخِ عید نزیک بییه و عیسی اورشَلیمِ شَهر بُورده.</verse>
				<verse number="14">مَعبِدِ حیاط دِله، چَن نَفِرِ بَدیئه که دَینه گو و گُسفِن و کُوتِر روتِنه، و صَرّافون هم نیشته بینه و دَینه کار کاردِنه.</verse>
				<verse number="15">پَس رَسِنِ جِم یِتا شِلّاق بِساته و همـهِ وِشونِ، گُسفِن ها و گو هائه هِمراه، مَعبِدِ جِم بیرون هاکارده. و صَرّافونِ سکّه‌ها ره بِنه سَر دَشِندیه و وِشونِ میزا ره له هِدا،</verse>
				<verse number="16">و کوتِر روشِنِ بااوته: «اینا ره اینجه جِم بیرون بَوِرین و مِ پییِرِ سِره ره کَسب و کارِ محل نَکِنین!»</verse>
				<verse number="17">اون وَخت وه شاگِردون یاد بیاردِنه که مَزامیرِ کِتابِ دِله بَنوِشته بَییه بییه: «غیرتی که تِ سِرهِ وِسه دارمه مِ ره تش دِنه و کِلین کانده.»</verse>
				<verse number="18">پَس یَهودیون عیسی ره بااوتِنه: «چه نشونه و معجزه ای اِما ره سِراغ دِنی تا بَدونیم این طی کارائه اِجازه ره دارنی؟»</verse>
				<verse number="19">عیسی وِشونِ جِواب هِدا: «این مَعبِدِ لِه هادین و مِن سه روزِ سَر اونِ اَی دِواره سازِمبه.»</verse>
				<verse number="20">پَس یَهودیون بااوتِنه: «چهل و شیش سال طول بَکِشیه تا این مَعبدِ بَسازِن، و اِسا تِ سه روزِ سَر اونِ سازِنی؟»</verse>
				<verse number="21">ولی مَعبِدی که عیسی اونِ جِم گَب زوئه شه وه تَن بییه.</verse>
				<verse number="22">پَس وَختی که مِرده هائه جِم بِلِند بَییه، وه شاگِردون وه این گَبِ یاد بیاردِنه و مِقدَّسِ نوِشته ها و وه گَبِ ایمون بیاردِنه.</verse>
				<verse number="23">مِدّتی که وه پِسَخِ عیدِ وِسه اورشَلیمِ دِله دَییه، خَیلیا وَختی نشونه ها و معجِزهایی ره که وه کارده ره بَدینه، وه اسمِ ایمون بیاردِنه.</verse>
				<verse number="24">ولی عیسی وِشونِ اِعتماد نِداشته، چوون تِمومِ مَردِمِ اِشناسیه</verse>
				<verse number="25">و لازم نَییه هیچ کی، آدِمِ خَوِری شِهادت هاده، چوون وه شه دونِسه آدِمیِ دلِ دِله چی گُذِرنه.</verse>
			</chapter>
			<chapter number="3">
				<verse number="1">یِتا مَردی، عُلِمائه فِرقه فریسیِ جِم دَییه که وه اسم نیقودیموس بییه، وه یِتا از یَهودِ گَت گَتِ بییه.</verse>
				<verse number="2">وه یِتا شُو عیسی پَلی بییَمو و وه ره بااوته: «اِسّا، دومبی تِ مَلِّمی هسی که خِدائه طَرِفِ جِم بییَموئه، چوون هیچ کی نتونده این نِشونِها و معجِزاتی ره که تِ هاکاردی ره هاکانه، مگه این که خِدا وه هِمراه دَووه.»</verse>
				<verse number="3">عیسی وه جِواب بااوته: «حَییقَتاً، تِ ره گامبه، تا یه نَفِر از نُو دِنیا نَییه، نَتونده خِدائه پادشاهی ره بَوینه.»</verse>
				<verse number="4">نیقودیموس وه ره بااوته: «کِسی که پیرِ، چی طی تونده اَی دِنیا بِیّه؟ مگه تونده اَت کَش دییه شه مارِ اِشکِمِ دِله بَردَگِرده و دِنیا بِیّه؟»</verse>
				<verse number="5">عیسی جِواب هِدا: «حَییقَتاً، تِ ره گامبه تا یه نَفِر اوه و روحِ جِم دِنیا نَییه، نَتونده خِدائه پادشاهیِ دِله بُوره.</verse>
				<verse number="6">اون چی بَشر جِم دِنیا بِیّه، بَشریِ؛ ولی اون چی روحِ جِم دِنیا بِیّه، روحانیِ.</verse>
				<verse number="7">تعجِّب نَکِن که تِ ره بااوتِمه وِنه از نو دِنیا بِئی!</verse>
				<verse number="8">وا هر کجه که بِخوائه زَنده؛ وه صِدا ره اِشنُنی، ولی نَدوندی کجه جِم اِنه و کجه شونه. هر کی که خِدائه روحِ جِم دِنیا بِیّه این طی یه.»</verse>
				<verse number="9">نیقودیموس وه ره بااوته: «چی طی این طی چیا مُمکنه؟»</verse>
				<verse number="10">عیسی جِواب هِدا: «تِ اِسرائیلِ قومِ مَلّمی و هَمتی این چیا ره نِفَهمِنی؟</verse>
				<verse number="11">حَییقَتاً، تِ ره گامبه اِما اونچیِ جِم که دومبی گَب زَمبی و اونچی که بَدیمی ره شِهادت دِمبی، ولی شِما اَمه شِهادتِ قبول نَکاندینی.</verse>
				<verse number="12">وَختی زِمینی چیائه خَوِری شِما ره بااوتِمه باور نَکاردینی، اگه آسِمونی چیائه خَوِری شِما ره بارِم چی طی باوِر کاندینی؟</verse>
				<verse number="13">هیچ کی آسمونِ بالا نَشیه، مگه اون که آسِمونِ جِم جِر بییَمو، یعنی اِنسانِ ریکا [که آسِمون دِله دَره].</verse>
				<verse number="14">هَمون‌طی که موسی اون مَفرغی مَرِ صَحرائه دِله چوِ سَر میخکوب هاکارده و بِلِند هاکارده، اِنسانِ ریکا هم وِنه هَمون طی بِلِند بَووه،</verse>
				<verse number="15">تا هر کی وه ره ایمون بیاره، اَبدی زندگی داره.</verse>
				<verse number="16">«چوون خِدا دِنیا ره اَنده مِحَبَّت هاکارده که شه یِتا ریکا ره هِدا تا هر کی وه ره ایمون بیاره هِلاک نَووه، بلکه اَبدی زندگی داره.</verse>
				<verse number="17">چوون خِدا شه ریکا ره دِنیائه دِله نَفرِسیه تا دِنیائه مَردِمِ مَحکوم هاکانه، بلکه بَفرِسیه تا دِنیا وه طَریقِ جِم نِجات بَیره.</verse>
				<verse number="18">هر کی وه ره ایمون دارنه مَحکوم نَوونه، ولی هر کی وه ره ایمون نِدارنه، همین اَلانِم مَحکومِ، چوون خِدائه یِتا ریکائه اسمِ ایمون نیارده.</verse>
				<verse number="19">و مَحکومیت اینِ که نور دِنیائه دِله بییَمو، ولی مَردِم تاریکی ره نُورِ جِم ویشتر دوس داشتِنه، چوون وِشونِ اَعمال بَد بییه.</verse>
				<verse number="20">چوون هر کی بَدی ره به جا یارنه نورِ جِم بیزارِ و نورِ پَلی نِننه، نَکِنه وه کارا بَرمِلا بَووه و رِسوا بَووه.</verse>
				<verse number="21">ولی اونی که حَییقَتِ به‌ جا یارنه نورِ پَلی اِنه تا مَعلوم بَووه که وه کارا، خِدائه کُمِکِ هِمراه اِنجام بَییه.»</verse>
				<verse number="22">بَعدِ از اون، عیسی و وه شاگِردون، یَهودیهِ مَنطقهِ دِهاتِ دورِ اَطرِاف بُوردِنه. وه چَن وَخت وِشونِ هِمراه اونجه دَییه و مَردِمِ تَعمید دائه.</verse>
				<verse number="23">یحیی هم عِیْنونِ روستائه دِله، سالیمِ شَهرِ نَزیکی، تَعمید دائه، چوون اونجه اوه زیاد بییه و مَردِم اییَمونه، تَعمید گِتِنه.</verse>
				<verse number="24">اون مووقه هَمتی یحیی ره زِندونِ دِله دِم نِدا بینه.</verse>
				<verse number="25">اَت کَش یحییِ شاگِردون و یِتا یَهودیِ میون بَحث دَکِته چی طی بونه نجسیِ جِم پاک بَووِن.</verse>
				<verse number="26">وِشون یحییِ پَلی بییَمونه وه ره بااوتِنه: «اِسّا، اونی که تِ هِمراه اُردُنِ رودخانهِ اون دَس دَییه، و تِ وه ره شِهادِت هِدایی، اِسا شه تَعمید دِنه و همهِ مَردِم وه پَلی شونِنه.»</verse>
				<verse number="27">یحیی وه جِواب بااوته: «آدِمی نتونده یه چی به‌دس بیاره، مگه این که خِدائه طَرِفِ جِم وه ره هِدا بَووه.</verse>
				<verse number="28">شِما شه شاهدینی که مِن بااوتِمه مَسیحِ موعود نیمِه، بلکه وه جِم قبلتر بَفرِسیه بَیمه.</verse>
				<verse number="29">آروس، دومادِ وِسه هَسه، دومادِ رَفِق که اِیست هاکارده و وه ره گوش دِنه، دومادِ صِدائه جِم خَله خِشالی کانده. مِ خِشالی هم همین طی کامل بَییه.</verse>
				<verse number="30">وه وِنه گَت بَووه و مِن وِنه کِچیک بَووِم.</verse>
				<verse number="31">«وه که آسِمونِ جِم اِنه، همهِ جِم سَرتِرِ، ولی اونی که زمینِ جِم هَسه، زِمینیِ و زمینی چیائه جِم گَب زَنده. وه که آسِمونِ جِم اِنه، همهِ جِم سَرتِرِ.</verse>
				<verse number="32">وه اونچیِ بَدیئه و بِشنُسه ره شِهادِت دِنه، ولی هیچ کی وه شِهادتِ قبول نَکانده.</verse>
				<verse number="33">اونی که وه شِهادتِ قبول هاکانه، تأیید کانده که خِدا حَییقتِ.</verse>
				<verse number="34">چوون اونی که خِدا وه ره بَفرِسیه، خِدائه کِلامِ گانه، چوون خِدا شه روحِ بی حَدّ و اِندازه دِنه.</verse>
				<verse number="35">پییِر، ریکا ره مِحَبَّت کانده و همه چی ره وه ‌دَس بِسپارِسه.</verse>
				<verse number="36">اونی که ریکا ره ایمون دارنه، اَبدی زِندِگی دارنه؛ ولی اونی که ریکائه جِم اِطاعت نَکانده، زِندِگی ره نَوینده، بلکه خِدائه خَشم وه سَر موندگارِ.»</verse>
			</chapter>
			<chapter number="4">
				<verse number="1">وَختی عیسی بِفَهمسه که عُلِمائه فِرقه فریسی بِشنُسِنه وه یحییِ جِم ویشتر دِمبالِ رو دارنه و وِشونِ غسلِ تَعمید دِنه</verse>
				<verse number="2">هر چَن- عیسیِ شاگِردون تَعمید دانه نا شه -</verse>
				<verse number="3">یَهودیهِ مَنطقه ره ترک هاکارده و اَت کَش دییه جَلیلِ مَنطقه بُورده.</verse>
				<verse number="4">و لازم بییه سامرهِ مَنطقهِ جِم رَد بَووه</verse>
				<verse number="5">پَس سامِرهِ یِتا شَهرِ دِله که وه اسم سوخار بییه بَرسیه، اونجه یِتا قَواره زِمینِ نَزیکی بییه که یَعقوب، شه ریکا یوسِفِ هِدا بییه.</verse>
				<verse number="6">یَعقوبِ چاه اونجه بییه و عیسی سَفِرِ جِم خَسّه بَییه و چاهِ پَلی هِنیشته. ساعت حُدوداً دِوازده ظِهر بییه.</verse>
				<verse number="7">یِتا سامری زِنا بییَمو تا چاهِ جِم اوه بَکِشه. عیسی وه ره بااوته: «اَت کم مِ ره اوه هاده،»</verse>
				<verse number="8">چوون وه شاگِردون غِذا بَخریِنِ وِسه شَهر بُورده بینه.</verse>
				<verse number="9">سامری زِنا وه ره بااوته: «چی طی تِ که یَهودی ای، مِ جِم که سامری زِنا‌مه اوه خوانی؟» چوون یَهودیون سامریون هِمراه معاشرت نَکاندِنه.</verse>
				<verse number="10">عیسی وه جِواب بااوته: «اگه خِدائه هَدیه ره فَهمِسی و دونِسی کیِ که تِ ره گانه؛ اَت کم مِ ره اوه هاده، تِ شه وه جِم خواسی و وه تِ ره اوه ای دائه که تِ ره زندگی هاده.»</verse>
				<verse number="11">زِنا وه ره بااوته: «آقا، هیچی نِدارنی وه هِمراه اوه بَکِشی و چاه هم خَله گودِ، پَس اون اوه ای که زندگی دِنه ره کجه جِم یارنی؟</verse>
				<verse number="12">مگه تِ اَمه جَد یَعقوبِ جِم گَت تِری؟ وه این چاهِ اِما ره هِدا، و شه و وه ریکائون و وه گلّه ها اون چاهِ جِم بَخُردِنه؟»</verse>
				<verse number="13">عیسی بااوته: «هر ‌کی این اوهِ جِم خارنه، اَی هم تِشنا بونه.</verse>
				<verse number="14">ولی هر کی اون اوهِ جِم که مِن وه ره دِمبه بَخُره، هیچ وَخت اَی تِشنا نَوونه، اوه ای که مِن وه ره دِمبه وه وجودِ دِله یِتا چشمهِ‌ واری بونه که تا اَبدی زندگی جوشِنه و سَرمشت بونه.»</verse>
				<verse number="15">زِنا بااوته: «آقا، این اوهِ جِم مِ ره هاده، تا دییه تِشنا نَووِم و اوه بَییتِنِ وِسه اینجه نَیِّم.»</verse>
				<verse number="16">عیسی بااوته: «بور، شه مَردی ره صدا هاکان و بَردَگِرد.»</verse>
				<verse number="17">زِنا جِواب هِدا: «شی نِدارمه.» عیسی بااوته: «راس گانی که شی نِدارنی،</verse>
				<verse number="18">چوون پَنج تا شی داشتی و اونی که اَلان دارنی، تِ شی نییه. اونچی بااوتی راسِ!»</verse>
				<verse number="19">زِنا بااوته: «آقا، ویمبه تِ یِتا پِیغَمبِری.</verse>
				<verse number="20">اَمه اجداد این کوهِ دِله پَرَسِش کاردِنه، ولی شِما گانِنی جایی که مَردِم وِنه اونِ دِله پَرَسِش هاکانِن اورشَلیمِ شَهرِ.»</verse>
				<verse number="21">عیسی بااوته: «ای زَن، باوِر هاکان، مووقه ای رِسِنه که آسِمونی پییِرِ نا این کوهِ دِله پَرَسِش کاندینی، نا اورشَلیم دِله.</verse>
				<verse number="22">شِما اونچیِ نِشناسِنی ره پَرَسِش کاندینی، ولی اِما اونچی ره اِشناسِمبی ره پَرِسش کامبی، چوون نِجات یَهودِ قومِ طَریقِ جِم اِنه.</verse>
				<verse number="23">ولی مووقه ای رِسِنه، و اَلان هم بَرِسیه، که حَییقی پَرَسَندِه ها، آسِمونی پییِرِ، روح و حییقتِ دِله پَرَسِش کاندنه، چوون آسِمونی پییِر این طی آدِمونِ دِمبال دَره تا وه ره پَرسش هاکانِن.</verse>
				<verse number="24">خِدا روحِ، و وه پرسَندِه ها وِنه خِدا ره روح و حَقیقَتِ دِله پَرَسِش هاکانِن.»</verse>
				<verse number="25">زِنا بااوته: «دومبه که ماشیَح (هَمون مَسیحِ موعود) اِنه؛ وَختی وه بِیّه، همه چی ره اَمه وِسه گانه.»</verse>
				<verse number="26">عیسی وه ره بااوته: «مِن که تِ هِمراه گَب زَمبه، هَمون تامه.»</verse>
				<verse number="27">هَمون مووقه، عیسیِ شاگِردون، بَردَگِردِسِنه. وِشون تَعجِّب هاکاردِنه که عیسی یِتا زِنائه هِمراه دَره گَب زَنده. ولی هیچ کِدوم نَپِرسیه «چی خوانی؟» یا «چه وه هِمراه گَب زَندی؟»</verse>
				<verse number="28">اون وَخت زِنا، شه پیلکا ره بنه بییِشته و شَهرِ دِله بُورده و مَردِمِ بااوته:</verse>
				<verse number="29">«بِئین یِتا مَردی ره بَوینین که هر اون چی تا اَلان هاکارده بیمه ره، مِ ره بااوته. مُمکن نییه وه مَسیحِ موعود بوئه؟»</verse>
				<verse number="30">پَس وِشون شَهرِ جِم بیرون بییَمونه و عیسی پَلی بُوردِنه.</verse>
				<verse number="31">این میون، شاگِردون وه جِم خواهش هاکاردِنه، بااوتِنه: «اِسّا، یه چی بَخُر.»</verse>
				<verse number="32">ولی عیسی وِشونِ بااوته: «مِن غِذایی دارمه که شِما اونِ جِم خَوِر نِدارنِنی</verse>
				<verse number="33">شاگِردون هَمدییه ره بااوتِنه: «مَگه کِسی وه وِسه غِذا بیارده؟»</verse>
				<verse number="34">عیسی وِشونِ بااوته: «مِ غِذا اینِ که شه بَفرِسیهِ اِراده ره به‌جا بیارِم و وه کارِ اِنجام هادِم.</verse>
				<verse number="35">این گَبِ نِشنُسِنی که ”هَمتی چهار ماه تا دِروِ مووقه بَمونِسه؟“ هارِشین شِما ره گامبه، شه چشِ واز هاکانین و بَوینین که زِمین دِروئه آمادِئه.</verse>
				<verse number="36">اَلان، دروگر شه دَسمِزِ گِرنه و اَبدی زندگیِ وِسه مَحصول جَمع کانده، تا اونی که کارِنه و اونی که درو کانده با هم خِشال بَووِن.</verse>
				<verse number="37">این مَثِل جا اینجه ئه که ”یتا کارِنه و یِتا دییه دِرو کانده“.</verse>
				<verse number="38">مِن شِما ره بَفرِسیمه تا مَحصولی ره درو هاکانین که شِمه دَسرنجِ نییه. بَقیه زَحمِت بَکِشینه و شِما وِشونِ دَسرَنجِ بَرداشت کاندینی.»</verse>
				<verse number="39">اون زِنائه شِهادتِ خاطری که بااوته بییه «هر اون چی تا‌ اَلان هاکارده بیمه ره مِ ره بااوته» یَته خَله سامریون که اون شَهرِ دِله زندگی کاردِنه عیسی ره ایمون بیاردِنه.</verse>
				<verse number="40">وَختی اون سامریون عیسیِ پَلی بییَمونه، وه جِم بَخواسِنه وِشونِ پَلی بَمونه. پَس عیسی دِ روز اونجه بَمونِسه.</verse>
				<verse number="41">و خَیلیائه دییه، وه گَبِ خاطِری ایمون بیاردِنه.</verse>
				<verse number="42">وِشون اون زِنا ره گاتِنه: «دییه فِقَط تِ گَبِ خاطِری نییه که وه ره ایمون یارمی، چوون شه اِما وه گَبِ بِشنُسیمی و دومبی که این مَردی حَییقَتاً دِنیائه نِجات‌دَهِنده ئه.»</verse>
				<verse number="43">دِ روز بعد، عیسی اونجه جِم، جَلیلِ مَنطقه بُورده،</verse>
				<verse number="44">چوون عیسی شه بااوته بییه که «پِیغَمبِر شه زادگاه دِله حِرمت نِدارنه.»</verse>
				<verse number="45">پَس وَختی جلیل بَرِسیه، جَلیلیون خِشالیِ هِمراه وه جِم اِستقبال هاکاردِنه، چوون وِشون هم عیدِ وِسه اورشَلیم بُوردِنه و تِمومِ اونچی عیسی اونجه هاکارده بییه ره بَدیئه بینه.</verse>
				<verse number="46">بعد اَت کَش دییه عیسی قانایِ جَلیلِ دِله بُورده، همونجه که اوه ره شِراب هاکارده بییه. اونجه یِتا از درباریون دَییه که یِتا مریضِ ریکا، کَفَرناحومِ شَهرِ دِله داشته.</verse>
				<verse number="47">وَختی اون مَردی بِشنُسه عیسی یَهودیهِ جِم، جلیل بییَمو، وه پَلی بورده و وه جِم خواهش هاکارده بِیّه و وه ریکا ره شِفا هاده، چوون وه ریکا دَییه مِرده.</verse>
				<verse number="48">عیسی وه ره بااوته: «تا نشونه و معجِزات نَوینین، ایمون نیارنِنی.»</verse>
				<verse number="49">اون درباری مَردی بااوته: «آقا، قبل از اون که مِ وچه بَمیره، بِرو.»</verse>
				<verse number="50">عیسی وه ره بااوته: «بور؛ تِ ریکا زنده موندِنه.» اون مَردی عیسیِ گَبِ باوِر هاکارده و راه دَکِته.</verse>
				<verse number="51">هَمتی راهِ دِله دَییه که وه نوکِرون وه پیشواز بییَمونه و وه ره بااوتِنه: «تِ ریکا دَره خوار بونه.»</verse>
				<verse number="52">وِشونِ جِم بَپِرسیه: «از چه ساعتی وه حال دَره خوار بونه؟» بااوتِنه: «دیروز، ساعت یک بعد از ظِهر وه توو قَطع بَییه»</verse>
				<verse number="53">اون وَخت پییِر بِفَهمِسه که این هَمون ساعتی بییه که عیسی وه ره بااوته بییه: «تِ ریکا زنده موندنه.» پَس شه و وه تِمومِ خانِواده ایمون بیاردِنه.</verse>
				<verse number="54">این دِوّمین نِشونه و معجزه ای بییه که عیسی، مووقه ای که یَهودیهِ جِم، جلیل بییَمو، اِنجام بَرِسانیه.</verse>
			</chapter>
			<chapter number="5">
				<verse number="1">چَن وَخت دییه، یَهودِ یِتا از عیدا بییه، عیسی اورشَلیمِ شَهر بُورده.</verse>
				<verse number="2">اورشَلیمِ دِله، «دروازه گُسفِنِ» پَلی یِتا حوض دَره که آرامیِ زِوون، اونِ «بِیت‌حِسْدا» گانِنه و پِنج تا رفاق دارنه و هر کِدوم، سایِبون دارنه.</verse>
				<verse number="3">اونجه یِتا گَتِ دَسه، عَلیلون بَخواته بینه، یعنی کورون، شَلون و چِلِخون. و اِنتِظار کَشینه اوه تکون بَخُره.</verse>
				<verse number="4">چوون اونا خیال کاردِنه هر چَن وَخت یِتا فرشته خِداوندِ طَرِفِ جِم اییَمو و اوه ره تکون دائه؛ اَوِّلین نَفِر بعد از اینکه اوه تِکون خارده حوضِ دِله شیه، هر مَرِضی جِم که داشته شِفا گِته.</verse>
				<verse number="5">اونجه، یِتا مَردی دَییه که سی و هشت سال عَلیل بییه.</verse>
				<verse number="6">وَختی عیسی وه ره اونجه بَخواته بَدیئه و بِفَهمسه که خَله وَختِ این حالِ دِچارِ، وه ره بااوته: «خوانی شِفا بَیری؟»</verse>
				<verse number="7">عَلیلِ مَردی جِواب هِدا: «آقا، هیچکی ره نِدارمه وَختی اوه تِکون خارنه، مِ ره حوضِ دِله بییِلّه، و تا شه ره اونجه بَرِسونِم، یه نَفِر دییه مِ جِم جلوتر دِله شونه.»</verse>
				<verse number="8">عیسی وه ره بااوته: «پِرِس، شه لا ره جَمع هاکان و راه دَکِف.»</verse>
				<verse number="9">اون مَردی دَرجا شِفا بَییته و شه لا ره جَمع هاکارده و راه دَکِته. اون روز، یَهودیونِ مِقدَّسِ شنبه بییه.</verse>
				<verse number="10">پَس یَهودیون اون مَردی که شِفا بَییته بییه ره بااوتِنه: «اَمروز شنبه هَسه و تِ شَرعاً اِجازه نِدارنی که شه لا ره بَیری و یِتا جائه جِم، دییه جا بَوِری.»</verse>
				<verse number="11">وه جِواب هِدا: « اونی که مِ ره شِفا هِدا مِ ره بااوته شه لا ره جَمع هاکان و راه دَکِف“.»</verse>
				<verse number="12">وه جِم بَپِرسینه: «اونی که تِ ره بااوته شه لا ره جَمع هاکان و راه دَکِف، کیِ؟»</verse>
				<verse number="13">ولی اون مَردی که شِفا بَییته بییه نَدونِسه وه کیِ، چوون عیسی جَمیِّتِ دِله غِیب بَییه بییه.</verse>
				<verse number="14">اَت کم بعد، عیسی وه ره مَعبدِ دِله پی دا هاکارده و وه ره بااوته: «هارِش دییه خوار بَئی! دییه گِناه نَکِن تا یه چی بَدتِر تِ سَر نَییه.»</verse>
				<verse number="15">اون مَردی بُورده و یَهودیونِ بااوته: «اونی که مِ ره شِفا هِدا، عیسی ئه.»</verse>
				<verse number="16">اینِ وِسه بییه که یَهودیون عیسی ره اَذیِّت کاردِنه، چوون مِقدَّسِ شنبه دِله این طی کارا ره کارده.</verse>
				<verse number="17">ولی عیسی وِشونِ جِواب هِدا «مِ پییِر هَمتی دَره کار کانده، مِن هم کار کامبه.»</verse>
				<verse number="18">اینِ وِسه، یَهودیون قَبلِ جِم ویشتر خواسِنه وه ره بَکوشِن، چوون نا فِقَط مِقدَّسِ شنبهِ قانونِ اِشکِسه، بلکه حَتَّی خِدا ره شه پییِر گاته و شه ره خِدائه هِمراه بِرابر دونِسه.</verse>
				<verse number="19">پَس عیسی وِشونِ بااوته: «حَییقَتاً، شِما ره گامبه که ریکا شه جِم نتونده کاری هاکانه مگه کارایی که وینده وه پییِر کانده؛ چوون هر‌ چی پییِر کانده، ریکا هم هَمون کارِ کانده.</verse>
				<verse number="20">چوون پییِر، ریکا ره دوس دارنه و هر چی شه کانده ره وه ره سِراغ دِنه و این کارائه جِم گَتتِر هم وه ره سِراغ دِنه تا شِما بِهت هاکانین.</verse>
				<verse number="21">چوون همون‌طی که پییِر مِرده ها ره زنده کانده و وِشونِ زندگی دِنه، هَمون طی هم ریکا هر کی که بِخوائه ره زندگی دِنه.</verse>
				<verse number="22">چوون پییِر هیچ کسِ داوِری نَکانده، بلکه تِمومِ داوِری ره ریکا ره بِسپارِسه.</verse>
				<verse number="23">تا تِمومِ مَردِم ریکا ره حِرمت بییِلِّن، هَمون‌طی که پییِرِ حِرمت اییِلنِنه. کِسی که ریکا ره حِرمت نییِلنه، پییِری که وه ره بَفرِسیه ره هم حِرمَت نییِشته.</verse>
				<verse number="24">حَییقَتاً، شِما ره گامبه، هر کی مِ کِلامِ بِشنُئه و اونیِ که مِ ره بَفرِسیه ره ایمون بیاره، اَبدی زندگی دارنه و داوِری نَوونه، بلکه مَرگِ جِم زندگی ره منتقل بَییه.</verse>
				<verse number="25">حَییقَتاً، شِما ره گامبه، مووقه ای رِسِنه، بلکه همین اَلانِ که مِرده ها خِدائه ریکائه صِدا ره اِشنُنِنه و اونایی که اِشنُنِنه، زنده بونِنه.</verse>
				<verse number="26">چوون همون‌طی که پییِر شه دِله زندگی دارنه، هَمون طیَم ریکا ره هم عَطا هاکارده تا شه دِله زندگی داره،</verse>
				<verse number="27">و وه ره این اِختیارِ هِدا تا داوِری هم هاکانه، چوون که وه اِنسانِ ریکائه.</verse>
				<verse number="28">این گبائه جِم تعجِّب نَکِنین، چوون مووقه ای رِسِنه که تِمومِ اونایی که قبرِ دِله دَرِنه، وه صِدائه اِشنُنِنه.</verse>
				<verse number="29">و بیرون اِنِنه و اونایی که خواری هاکاردِنه، زنده بونِنه که تا اَبد زندگی هاکانِن، و اونایی که بَدی هاکاردِنه، زنده بونِنه تا داوِری بَووِن.</verse>
				<verse number="30">مِن شه جِم کاری نَتومبه هاکانِم، بلکه طِبق اونچی که اِشنُمبه داوِری کامبه و مِ داوِری عادلانه ئه، چوون شه خواسهِ دِمبال دَنیمِه، بلکه اونِ خواسهِ دِمبال دَرِمبه که مِ ره بَفرِسیه.</verse>
				<verse number="31">«اگه مِن شه خَوِری شِهادت هادِم، مِ شِهادت اعتبار نِدارنه.</verse>
				<verse number="32">یه نَفِر دییه دَره که مِ خَوِری شِهادت دِنه و مِن دومبه شِهادتی که مِ خَوِری دِنه اعتبار دارنه.</verse>
				<verse number="33">شِما کِسایی ره یحییِ پَلی بَفرِسینی و وه حَییقَتِ شِهادت هِدا.</verse>
				<verse number="34">نا اینکه مِن آدِمِ شِهادتِ قبول دارِم، بلکه اینِ وِسه این گبا ره زَمبه تا شِما نِجات بَیرین.</verse>
				<verse number="35">یحیی یِتا لَمپائه واری سُوته و نور دائه، و شِما خواسینی یه لَحظه وه نورِ دِله خِش بووئین.</verse>
				<verse number="36">ولی مِن شِهادتی یحییِ شِهادتِ جِم گَت تِر دارمه، چوون کارایی که پییِر مِ ره بِسپارِسه تا اِنجام هادِم، یعنی همین کارایی که کامبه، مِ خَوِری شِهادت دِنه که پییِر مِ ره بَفرِسیه.</verse>
				<verse number="37">و هَمون پییِری که مِ ره بَفرِسیه، شه مِ خَوِری شِهادت هِدا. شِما هیچ وَخت وه صِدائه نِشنُسینی و هیچ وَخت وه ره نَدینی</verse>
				<verse number="38">و وه کِلام شِمه دلِ دِله دَنیه، چوون اونی که وه ره بَفرِسیه ره ایمون نِدارنِنی.</verse>
				<verse number="39">شِما مِقدَّسِ بَنوِشته ها ره دِقّتِ هِمراه خوندِنِنی، چوون خیال کاندینی اونِ طَریقِ جِم اَبدی زندگی دارنِنی و اِسا اون که اینا هم مِ خَوِری شِهادت دِنِنه.</verse>
				<verse number="40">ولی هَمتی هم نِخوانِنی مِ پَلی بِئین تا زِندِگی دارین.</verse>
				<verse number="41">«آدِمون جِم جِلال قبول نَکامبه،</verse>
				<verse number="42">ولی دومبه که شِما خِدائه مِحَبَّتِ شه دلِ دِله نِدارنِنی.</verse>
				<verse number="43">مِن شه پییِرِ اسمِ هِمراه بییَمومه، ولی شِما مِ ره قبول نَکاردینی. اگه یه نَفِرِ دییه شه اسمِ هِمراه بِیّه، وه ره قَبول کاندینی.</verse>
				<verse number="44">چی طی توندینی ایمون بیارین در حالی که جِلال، هَمدییهِ جِم قَبول کاندینی، و اون جِلالِ دِمبال، که خِدائه یکتائه طَرِفِ جِم بوئه، دَنینی؟</verse>
				<verse number="45">خیال نَکِنین مِنِمه که پییِرِ پَلی شِما ره مِتّهم کامبه؛ شِمه مِتّهم کُنِنده موسیِ پِیغَمبِرِ، هَمونی که وه ره امید دَوِسینی.</verse>
				<verse number="46">چوون اگه موسی ره ایمون یاردینی، مِ ره هم ایمون یاردینی چوون که وه مِ خَوِری بَنوِشته.</verse>
				<verse number="47">ولی اگه وه نوشته ها ره باوِر نِدارنِنی، چی طی مِ گَبا ره باور کاندینی؟»</verse>
			</chapter>
			<chapter number="6">
				<verse number="1">چَن وَختِ دییه، عیسی جَلیلِ دریائه اون دَس که هَمون تیبِریهِ دریا بییه، بُورده.</verse>
				<verse number="2">یته خَله جَمیِّت وه دِمبال راه دَکِتِنه چوون نشونه و معجِزایی ره که مریضونِ شِفا هِدائِنِ مووقه اِنجام دائه ره بَدیئه بینه.</verse>
				<verse number="3">پَس عیسی یِتا تَپهِ سَر بُورده و شه شاگِردونِ هِمراه اونجه هِنیشته.</verse>
				<verse number="4">یَهودیونِ پِسَخِ عید نزیک بییه.</verse>
				<verse number="5">وَختی عیسی هارِشیه و بَدیئه یَته خَله جَمیِّت وه سَمت اِنِنه، فیلیپُسِ بااوته: «کجه جِم نون بَخرینیم تا این مَردِم بَخُرِن؟»</verse>
				<verse number="6">اینِ بااوته تا وه ره آزمود هاکانه، چوون شه دونِسه چی وِنه هاکانه.</verse>
				<verse number="7">فیلیپُس جِواب هِدا: «اَگه شیش ماه کارگرِ دَسمِزِ اِندا هم نون بَخرینیم وِشونِ کَفافِ نَدِنه، حَتَّی اگه هر کِدوم فِقَط یه تیکه بَخُرِن.»</verse>
				<verse number="8">یِتا از وه شاگِردون که وه اسم آندریاس و شَمعونِ پِطرُسِ بِرار بییه، بااوته:</verse>
				<verse number="9">«یِتا ریکا وچه اینجه دَره که پَنج تا نونِ جُو و دِتا مائی دارنه، ولی این چی طی این جَمیِّتِ کَفافِ دِنه؟»</verse>
				<verse number="10">عیسی بااوته: «مَردِمِ هِنیشونین.» اونجه خَله واش دَییه. پَس مَردا که حدوداً پَنج‌هزار نَفِر بینه، هِنیشتِنه.</verse>
				<verse number="11">اون وَخت عیسی نونا ره بَییته، و بعد از شِکر هاکاردِن، اونائه میون که نیشته بینه رَسِد هاکارده، و مائی ها ره هم، هَمون اِندا که خواسِنه وِشونِ هِدا.</verse>
				<verse number="12">وَختی سیر بَینه، عیسی شه شاگِردونِ بااوته: «اضافه تیکه نونا ره جَمع هاکانین تا چیزی هَدِر نَشوئه.»</verse>
				<verse number="13">پَس اونا ره جَمع هاکاردِنه و اون پِنج تا نونِ جُوِ تیکه هائه جِم که جَمیِّت بَخُرده بینه، دِوازده زَمبیل پِر بَییه.</verse>
				<verse number="14">وَختی مَردِم این نشونه و معجِزه که عیسی هاکارده بییه ره بَدینه، بااوتِنه: «حَییقَتاً وه هَمون پِیغمبِریِ که وِنه دِنیائه دِله بِیِّه.»</verse>
				<verse number="15">عیسی وَختی بِفَهمِسه که مَردِم خوانِنه، بِیِّن و وه ره زور زوری بَیرِن و پادشاه هاکانن، اونجه ره تَرک هاکارده و اَت کَش دییه تیناری کوهِ سَر بُورده.</verse>
				<verse number="16">نِماشونِ مووقه، عیسیِ شاگِردون، دریائه سَمت بُوردِنه</verse>
				<verse number="17">و لَتکا سِوار بَینه، دریائه اون دَس، کَفَرناحومِ شَهرِ سَمت راه دَکِتِنه. هِوا تاریک بَییه بییه، ولی عیسی هَمتی وِشونِ پَلی نییَمو بییه.</verse>
				<verse number="18">هَمون مووقه، دریا ره کِلاک بَییته، چوون تِندِ وا زوئه.</verse>
				<verse number="19">وَختی یه فَرسخِ اِندا پارو بَزو بینه، عیسی ره بَدینه که دریائه سَر راه شونه و لَتکا ره نزیک بونه. پَس وَحشِت هاکاردِنه.</verse>
				<verse number="20">ولی عیسی وِشونِ بااوته: «مِن هَسِمه؛ نَتِرسین.»</verse>
				<verse number="21">بعد خواسِنه وه ره لَتکا سِوار هاکانِن، که لَتکا هَمون مووقه اون جایی که خواسِنه بورِن، بَرِسیه.</verse>
				<verse number="22">فِردائه اون روز، جَمیِّتی که دریائه اون دَس بَمونِسه بینه، بِفَهمِسِنه که به جِز یِتا لَتکا، لَتکائه دییه ای اونجه دَنی بییه، و هَم دونِسِنه که عیسی شه شاگِردونِ هِمراه لتکا سِوار نَییه، بلکه شاگِردون تیناری بُورده بینه.</verse>
				<verse number="23">بعد چَن تا لَتکائه دییه تیبِریهِ جِم بییَمونِنه و نزیک جایی بَرِسینه که وِشون بعد از اینکه عیسی، شکر هاکارده بییه، نون بَخُرده بینه.</verse>
				<verse number="24">پَس وَختی جَمیِّت بِفَهمِسِنه که نا عیسی اونجه دره و نا وه شاگِردون، وِشون لَتکاها ره سِوار بَینه و عیسیِ پی دا هاکاردِنِ وِسه کَفَرناحوم بُوردِنه.</verse>
				<verse number="25">وَختی عیسی ره دریائه اون دَس پی دا هاکاردِنه، وه ره بااوتِنه: «اِسّا، کِی اینجه بییَموئی؟»</verse>
				<verse number="26">عیسی جِواب هِدا: «حَییقَتاً، شِما ره گامبه، مِ دِمبال گِردِنِنی نا نشونه و معجزایی خاطِری که بَدینی، بلکه اون نونی خاطِری که بَخوردینی و سیر بَینی.</verse>
				<verse number="27">کار هاکانین، ولی نا خِراکی وِسه که از بین شونه، بلکه خِراکی وِسه که تا اَبدی زندگی به جا موندنه، خِراکی که اِنسانِ ریکا شِما ره دِنه. چوون خِدائه پییِر وه سَر مُهرِ تایید بَزو.»</verse>
				<verse number="28">اون وَخت وه جِم بَپِرسینه: «وِنه چی هاکانیم تا خِدائه کارا ره اِنجام هِدا بوئیم؟»</verse>
				<verse number="29">عیسی جِواب هِدا: «خِدائه کار اینِ که اونی که وه بَفرِسیه ره ایمون بیارین.»</verse>
				<verse number="30">وِشون عیسی ره بااوتِنه: «پَس چه نِشونه و معجزه ای اَمه وِسه کاندی تا بَوینیم و تِ ره ایمون بیاریم؟ چه نشونه ای اِما ره سِراغ دِنی؟</verse>
				<verse number="31">اَمه اجداد صَحرائه دِله مَنّا؛ اون نونی که آسِمون جِم وارِسه ره بَخُردِنه، هَمون طی که مِقدَّسِ نوشته هائه دِله بَنوِشته بَییه: ”موسی آسِمونِ جِم وِشونِ نون هِدا تا بَخُرِن.“</verse>
				<verse number="32">عیسی جِواب هِدا: «حَییقَتاً، شِما ره گامبه، موسی نَییه که اون نونِ آسِمونِ جِم شِما ره هِدا، بلکه مِ پییِرِ که حَییقی نونِ آسِمونِ جِم شِما ره دِنه.</verse>
				<verse number="33">چوون خِدائه نون، اونیِ که آسِمونِ جِم اِنه و دِنیا ره زندگی بَخشِنه.»</verse>
				<verse number="34">پَس بااوتِنه: «آقا؛ هَمِش این نونِ اِما ره هاده.»</verse>
				<verse number="35">عیسی وِشونِ بااوته: «اون نونی که زندگی بَخشِنه مِن هَسِمه. هر کی مِ پَلی بِیّه، وِشنا نَوونه، و هر کی مِ ره ایمون بیاره هیچ وَخت تِشنا نَوونه.</verse>
				<verse number="36">ولی هَمون طی که شِما ره بااوتِمه، هر چَن مِ ره بَدینی، ولی هَمتی ایمون نیارنِنی.</verse>
				<verse number="37">تِمومِ کِسایی که پییِر مِ ره دِنه، مِ پَلی اِنِنه؛ و هر کی که مِ پَلی اِنه، وه ره هیچ وَخت شه وَرِ جِم بیرون نَکامبه.</verse>
				<verse number="38">چوون آسِمونِ جِم جِر نییَمومه تا شه خواسه ره اِنجام هادِم، بلکه بییَمومه تا شه بَفرِسیهِ خواسه ره اِنجام بَرِسونِم.</verse>
				<verse number="39">و مِ بَفرِسیهِ خواسه اینِ که از اون کَسایی که وه مِ ره هِدا، هیچ‌ کِدومِ از دَس نَدِم، بلکه وِشونِ قیامتِ روزِ دِله زنده هاکانِم.</verse>
				<verse number="40">چوون مِ پییِرِ خواسه اینِ که هر کی که ریکا ره امید دَوِنده و وه ره ایمون بیاره، اَبدی زندگی ره داره، و مِن قیامِتِ روز وه ره زِنده کامبه.»</verse>
				<verse number="41">اون وَخت یَهودیون وه خَوِری غرغر هاکاردِنه، چوون که بااوته بییه: «مِن اون نونی هَسِمه که آسِمونِ جِم بییَمو.»</verse>
				<verse number="42">وِشون بااوتِنه: «مَگه این مَردی، عیسی، یوسِفِ ریکا نییه که اِما وه پییِرمارِ اِشناسِمبی؟ پَس چی طیِ که اَلان گانه، ”آسمونِ جِم بییَمومه“؟»</verse>
				<verse number="43">عیسی وِشونِ جِواب هِدا: «شه دِله اَنده غرغر نَکِنین.</verse>
				<verse number="44">هیچ کس نَتونده مِ پَلی بِیّه به جِز این که پییِری که مِ ره بَفرِسیه وه ره مِ سَمت بَکِشونه، و مِن قیامِتِ روز، وه ره زنده کامبه.</verse>
				<verse number="45">پیغمبِرونِ بَنوِشته هائه دِله بییَمو که همه خِدائه جِم تَعلیم گِرنِنه.“ پَس هر کی خِدائه جِم بِشنُسه بوئه و وه جِم تَعلیم بَییته بوئه، مِ پَلی اِنه.</verse>
				<verse number="46">هیچ کی آسِمونی پییِرِ نَدیئه، به جِز اونی که خِدائه جِم هَسه؛ وه پییِرِ بَدیئه.</verse>
				<verse number="47">حَییقَتاً، شِما ره گامبه، هر کی ایمون داره، اَبدی زندگی ره دارنه.</verse>
				<verse number="48">مِن اون نونی هَسِمه که زندگی بَخشِمبه.</verse>
				<verse number="49">شِمه اجداد، مَنّا ره صَحرائه دِله بَخُردِنه، با این‌حال بَمِردِنه.</verse>
				<verse number="50">نونیِ که آسِمونِ جِم اِنه جوریِ که هر کی وه جِم بَخُره، دییه نَمیرنه.</verse>
				<verse number="51">مِن اون نونی هَسِمه که زندگی بَخشِنه و آسِمونِ جِم اِنه. هر کی این نونِ جِم بَخُره، تا اَبِد زنده موندِنه. مِ تَن اون نونیِ که دِمبه تا دِنیائه مَردِم زندگی دارِن.»</verse>
				<verse number="52">پَس یَهودیونِ میون بحث دَکِته و گاتِنه «چی طی این مَردی تونده شه تَنِ اِما ره هاده تا بَخُریم؟»</verse>
				<verse number="53">عیسی وِشونِ بااوته: «حَییقَتاً، شِما ره گامبه، تا اِنسانِ ریکائه تَنِ نَخُرین و وه خونِ نَنوشین، شه دِله زندگی نِدارنِنی.</verse>
				<verse number="54">هر کی مِ تَنِ بَخُرِه و مِ خونِ بَنوشه، اَبدی زندگی دارنه، و مِن قیامِتِ روز وه ره زِنده کامبه.</verse>
				<verse number="55">چوون مِ تَن حَقیقی بَخُردَنی و مِ خون حَییقی نوشیدنی هَسه.</verse>
				<verse number="56">کِسی که مِ تَنِ خارنه و مِ خونِ نوشِنه، مِ دِله موندِنه و مِن وه دِله موندِمبه.</verse>
				<verse number="57">هَمون طی اون پییِری که زندگی دِنه مِ ره بَفرِسیه و مِن هَمون پییِرِ خاطری زِندِمه، هَمون طی هم اونی که مِ ره بَخُره مِ خاطری زِنده موندِنه.</verse>
				<verse number="58">این اون نونیِ که آسِمونِ جِم بییَمو؛ نا اون نونِ واری که شِمه اجداد بَخُردِنه، و با این حال بَمِردِنه؛ بلکه هر کی که این نونِ جِم بَخُره، تا اَبِد زنده موندِنه.»</verse>
				<verse number="59">عیسی این گبا ره وَختی بَزو که کَفرناحومِ یِتا عِبادَتگاهِ دِله دَییه تَعلیم دائه.</verse>
				<verse number="60">خَله از عیسیِ شاگِردون وَختی این گَبِ بِشنُسِنه بااوتِنه: «این گَب سنگینِ، کی تونده اونِ قبول هاکانه؟»</verse>
				<verse number="61">ولی عیسی که دونِسه وه شاگِردون این جَریانِ وِسه غرغر کاندنه، وِشونِ بااوته: « این جریان شِما ره نارِحت کانده؟</verse>
				<verse number="62">پَس اگه اِنسانِ ریکا ره بَوینین به جایی که اَوِّل دَییه بالا شونه، چی کاندینی؟</verse>
				<verse number="63">خِدائه روحِ که زنده کانده؛ تَن فایده‌ای نِدارنه. گَب هایی که مِن شِما ره بَزومه، روح و زندگیه.</verse>
				<verse number="64">ولی شِمه جِم بعضیا دَرِنه که ایمون نیارنِنه.» چوون عیسی از اَوِّل دونِسه چه کِسایی ایمون نیارنِنه و اون کیِ که وه ره دِشمنِ تَسلیم کانده.</verse>
				<verse number="65">و بااوته: «اینِ وِسه شِما ره بااوتِمه هیچ کی نَتونده مِ پَلی بِیّه، به جِز این که آسِمونی پییِرِ طَرِفِ جِم وه ره هِدا بَووه بوئه.»</verse>
				<verse number="66">بعد، خَله از وه شاگِردون، بَردَگِردِسنه و دییه وه ره همراهی نَکاردِنه.</verse>
				<verse number="67">پَس عیسی اون دِوازه شاگردِ بااوته: « شِما هم خوانِنی بُورین؟»</verse>
				<verse number="68">شَمعونِ پِطرُس جِواب هِدا: «آقا، کِنه پَلی بُوریم؟ اَبدی زندگیِ کِلام، تِ پَلی دَره.</verse>
				<verse number="69">و اِما ایمون بیاردیمی و دومبی که تِ اون قُدّوسِ خِدا هَسی.»</verse>
				<verse number="70">عیسی وِشونِ جِواب هِدا: «مَگه شِما دِوازدِه نَفِرِ مِن اِنتخاب نَکاردِمه؟ با این وجود، یه نَفِر از شِما یِتا ابلیسِ.»</verse>
				<verse number="71">عیسی، یَهودا، شَمعونِ اَسْخَریوطی ریکا ره اشاره کارده، چوون وه که یِتا از اون دِوازه نَفِر بییه، خواسه عیسی ره دِشمِنِ تَسلیم هاکانه.</verse>
			</chapter>
			<chapter number="7">
				<verse number="1">بعد از اون، یه چَن وَخت، عیسی جَلیلِ مَنطقهِ دِله گِردِسه، چوون نِخواسه یهودیه مَنطقهِ دِله دَووه، چوون یَهودیون خواسِنه وه ره بَکوشِن.</verse>
				<verse number="2">خیمه‌هائه عید که یِتا از یَهودیون عید بییه، نَزیک بَییه،</verse>
				<verse number="3">پَس عیسیِ بِرارون وه ره بااوتِنه: «اینجه ره ترک هاکان و یهودیه بور تا تِ شاگِردون هم کاراییِ که کاندی ره بَوینِن،</verse>
				<verse number="4">چوون هر کی بِخوائه مَعروف بَووه، پنهونی کار نَکانده. تِ که این کارا ره کاندی، شه ره دِنیا ره سِراغ هاده.»</verse>
				<verse number="5">چوون حَتّی وه بِرارون هم وه ره ایمون نیارده بینه.</verse>
				<verse number="6">عیسی وِشونِ بااوته: «هَمتی مِ وَخت نَرِسیه، ولی شِمه وسه هر وَختی مناسِبِ.</verse>
				<verse number="7">دِنیا نَتونده شِمه جِم بیزار بوئه ولی مِ جِم بیزارِ، چوون مِن شِهادِت دِمبه که وه کارا بَدِ.</verse>
				<verse number="8">شِما، عیدِ وِسه بُورین، مِن این عیدِ وِسه نِمبه، چوون هَمتی مِ وَخت ‌نَرسیه.»</verse>
				<verse number="9">عیسی اینِ بااوته و جَلیلِ دِله بَمونِسه.</verse>
				<verse number="10">ولی بَعدِ از اون که وه بِرارون عیدِ وسه بُوردِنه، شه هم بُورده، ولی نا دیار بلکه پنهونی.</verse>
				<verse number="11">یَهودیون، عیدِ مووقه وه دِمبال گِردِسِنه، گاتِنه: «اون مَردی کِجه دَره؟»</verse>
				<verse number="12">مَردِمِ میون عیسی خَوِری خَله پِچ پِچ بییه. بعضیا گاتِنه: «خوارِ مَردیِ.» ولی بَعضی دییه گاتِنه: «نا! مَردِمِ از راه به دَر کانده.»</verse>
				<verse number="13">ولی چوون یَهودیونِ جِم تَرسینه، وه خَوِری هیچ کی عَلِنی گَب نَزوئِه.</verse>
				<verse number="14">یه هفتهِ عید، نصف بَییه بییه، که عیسی یَهودیونِ مَعبِدِ دِله بییَمو و تَعلیم هِدائِنِ شِروع هاکارده.</verse>
				<verse number="15">یَهودیون بِهت هاکاردِنه، بااوتِنه: «این مَردی که اَصلاً دینِ دَرسِ نَخوندِسه، چی طی تونده این طی علمی داره؟»</verse>
				<verse number="16">پَس عیسی وِشونِ جِواب بااوته: «مِ تعالیم مِ جِم نییه، بلکه اونِ طَرِفِ جِم هَسه که مِ ره بَفرِسیه.</verse>
				<verse number="17">اگه کِسی بِخوائه خِدائه خواسه ره اِنجام هاده، فَهمِنه که این تعالیم خِدائه جِم هَسه یا مِن شه جِم گامبه.</verse>
				<verse number="18">اونی که شه جِم گانه، شه جِلالِ دِمبال دَره، ولی اونی که شه فرسندهِ جِلالِ خوانه، راس گانه و وه دِله هیچ دِرویی دَنیه.</verse>
				<verse number="19">مگه موسیِ پیغمبِر، شَریعتِ شِما ره نِدا؟ ولی هَمتی هَم شِمه جِم هیچ‌ کِدوم، اونِ عَمِل نَکانده. چه مِ بَکوشتِنِ دِمبال دَرِنی؟»</verse>
				<verse number="20">جَمیِّت جِواب هِدانه: «تِ دِوو دارنی! کی تِ بَکوشتِنِ دِمبال دَره؟»</verse>
				<verse number="21">عیسی وِشونِ جِواب بااوته: «مِن یِتا کار هاکاردِمه و شِما همه وه جِم بِهت هاکاردینی.</verse>
				<verse number="22">موسی، خَتِنه هاکاردِنِ حِکمِ شِما ره هِدا - البته این نا موسیِ جِم بلکه قومِ اجداد جِم بییه - اینِ وِسه، مِقدَّسِ شنبهِ دِله ریکائونِ خَتنه کاندینی.</verse>
				<verse number="23">اگه یِتا آدِم مِقدَّسِ شنبهِ دِله خَتِنِه بونه تا موسیِ شَریعَت نِشکِنه، پَس چه، وَختی یِتا آدِمِ مِقدَّسِ شنبهِ دِله کاملِ سِلامتی دِمبه، مِ جِم عَصِبانینی؟</verse>
				<verse number="24">ظاهرِ جِم داوِری نَکِنین، بلکه به حَق داوِری هاکانین.»</verse>
				<verse number="25">پَس، اورشَلیمِ مَردِمِ جِم بعضیا بااوتِنه: «مگه این همونتا نییه که وه بَکوشِتِنِ دِمبال دَرِنه؟</verse>
				<verse number="26">وه اینجه دَره و دَره عَلِنی گَب زَنده و وِشون وه ره هیچی نارِنه! ممکنه قُومِ گَت گَتِ راس راسی بِفَهمِسه بوئِن که وه هَمون مَسیحِ موعودِ؟</verse>
				<verse number="27">اِما دومبی این مَردی کجه جِم بییَمو، ولی وَختی مَسیحِ موعود ظِهور هاکانه، هیچ کی نَدونه وه کجه جِم اِنه.»</verse>
				<verse number="28">اون وَخت عیسی تَعلیم هدائِنِ مووقه، مَعبِدِ دِله، بِلِندِ صِدائه هِمراه بااوته: «مِ ره اِشناسِنِنی و دوندِنی کِجه جِم اِمبه. ولی مِن شه نییَمومه. اونی که مِ ره بَفرِسیه، حقِّ و شِما وه ره نِشناسِنِنی.</verse>
				<verse number="29">ولی مِن وه ره اِشناسِمبه، چوون مِن وه طَرِفِ جِم بییَمومه و وه مِ ره بَفرِسیه.»</verse>
				<verse number="30">پَس وِشون اینِ دِمبال دَینه وه ره دستگیر هاکانِن، ولی هیچ کی وه سَمت دَس بِلِند نَکارده، چوون هَمتی وه وَخت نَرِسی بییه.</verse>
				<verse number="31">با این وجود، خَله از مَردِم وه ره ایمون بیاردِنه. وِشون گاتِنه: «مگه وَختی مَسیحِ موعود بِیّه، این مَردیِ جِم ویشتَر معجِزه کانده؟»</verse>
				<verse number="32">فریسیونِ گوش بَرِسیه که جَمیِّت عیسی خَوِری این طی گَب هایی زَندِنه. پَس مَعبِدِ گَت گَتِ کاهِنون و عُلِمائه فِرقه فریسی، مَعبِدِ نگهوونونِ بَفرِسینه تا وه ره دَسگیر هاکانِن.</verse>
				<verse number="33">اون وَخت عیسی بااوته: «یه چَن وَخت دییه شِمه هِمراه دَرِمبه، و بعد شه بَفرِسیهِ پَلی شومبه.</verse>
				<verse number="34">مِ دِمبال گِردِنِنی، ولی مِ ره پی دا نَکاندینی؛ اونجه که مِن دَرِمبه، شِما نَتوندِنی بِئین.»</verse>
				<verse number="35">پَس یَهودیون هَمدییه ره گاتِنه: «این مَردی کَجه خوانه بُوره که اِما نَتومبی وه ره پی دا هاکانیم؟ خوانه یَهودیونِ پَلی که یونانِ دِله پخشِ پِلانه بوره و یونانیونِ تَعلیم هاده؟</verse>
				<verse number="36">وه منظور چی بییه که بااوته "مِ دِمبال گِردِنِنی، ولی مِ ره پی دا نَکاندینی؛ و اونجه که مِن دَرِمبه، شِما نَتوندِنی بِئین“؟</verse>
				<verse number="37">عیدِ هفتهِ آخِرین روز که عیدِ گتتِرین روز بییه، عیسی بِلِند بَییه و بِلِندِ صِدائه هِمراه بااوته: «هر‌ کی تِشنائه، مِ پَلی بِیِّه و بَنوشه.</verse>
				<verse number="38">هر کی مِ ره ایمون دارنه، همون‌طی که مِقدَّسِ بَنِوِشته گانه، وه دلِ جِم کیلهِ اوه ای راه کَفِنه که زندگی بَخشِنه.»</verse>
				<verse number="39">عیسی اینِ گَبِ روحِ القُدسِ خَوِری بَزو، که اونایی که وه ره ایمون بیارِن اونِ پی دا کاندِنه چوون روح القُدس هَمتی هِدا نَییه بییه، اینِ وِسه که عیسی هَمتی جِلال نَییته بییه.</verse>
				<verse number="40">مَردِمِ جِم بَعضیا، وَختی این گَبا ره بِشنُسِنه بااوتِنه: «راس راسی که این مَردی هَمون پیغَمبِریِ که موسی پیشگویی هاکارده بییه.»</verse>
				<verse number="41">بَقیه گاتِنه: «مَسیحِ موعودِ.» ولی یه دَسه دییه پِرسینه: «مَگه مَسیح، جَلیلِ جِم وِنه بیِّه؟</verse>
				<verse number="42">مگه مِقدَّسِ کتاب هائه دِله نااوته که مَسیح، داوودِ نَسلِ جِم هَسه و بِیت لِحِمِ جِم، روستایی که داوود اونِ دِله زندگی کارده، اِنه؟»</verse>
				<verse number="43">پَس مَردِمِ دِله، عیسی خَوِری اختلاف دَکِته.</verse>
				<verse number="44">بعضیا خواسِنه وه ره دَسگیر هاکانِن، ولی هیچ کی وه سَمت دَس بِلِند نَکارده.</verse>
				<verse number="45">پَس مَعبدِ نگهوونون، مَعبِدِ گَت گَتِ کاهِنون و عُلِمائه فِرقه فریسیِ پَلی بَردَگِردِسِنه. وِشون نگهبونونِ جِم بَپِرسینه: «چه عیسی ره نیاردینی؟»</verse>
				<verse number="46">نگهوونون جِواب هِدانه: «تا‌ اَلان، هیچ کی این مَردیِ واری گَب نَزوئه!»</verse>
				<verse number="47">فریسیون وِشونِ جواب بااوتِنه: «مَگه شِما هم گول بَخوردینی؟</verse>
				<verse number="48">قومِ گَت گَتِ یا فریسیون جِم هیچ کی دَره که وه ره ایمون بیارده بوئه؟</verse>
				<verse number="49">ولی این مَردم که شَریعتِ جِم هیچی نَدوندِنه، ملعونِنه.»</verse>
				<verse number="50">نیقودیموس، که قبلتر عیسی پَلی بُورده بییه و یِتا از فریسیون بییه، وِشونِ بااوته:</verse>
				<verse number="51">«مگه اَمه شَریعَت، کِسی ره بدونِ اینکه اَوِّل وه گَبِ بِشنُئه و بِفَهمه چی هاکارده، مَحکوم کانده؟»</verse>
				<verse number="52">وِشون جِواب هِدانه: «مَگه تِ هم جَلیلی هَسی؟ تحقیق هاکان و بَوین که هیچ پیغَمبِری جَلیلِ جِم نِنّه.»</verse>
				<verse number="53">بعد هر کِدوم شه سِره بُوردِنه.</verse>
			</chapter>
			<chapter number="8">
				<verse number="1">عیسی زیتونِ کوه بُورده.</verse>
				<verse number="2">زودِ صِواحی، عیسی اَی دِواره مَعبِدِ دِله بُورده. تِمومِ مَردِم وه پَلی بییَمونه؛ وه هِنیشته و وِشونِ تَعلیم هِدا.</verse>
				<verse number="3">هَمون مووقه، توراتِ مَلّمون و عُلِمائه فِرقه فریسی، یِتا زِنا ره که زِنائه مووقه بَییته بینه ره مَردِمِ میون بیاردِنه،</verse>
				<verse number="4">عیسی ره بااوتِنه: «اِسّا، این زِنا ره زِنائه مووقه بَییتِنه.</verse>
				<verse number="5">موسی، شَریعتِ دِله اِما ره حِکم هاکارده که این طی زَن ها وِنه سَنگسار بَووِن. اِسا، تِ چی گانی؟»</verse>
				<verse number="6">اینِ بااوتِنه تا وه ره آزمود هاکانِن و یه چی وه مِتهم هاکاردِنِ وِسه پی دا هاکانِن. ولی عیسی، خم بَییه و شه انگوسِ هِمراه بنه سَر نِوشته.</verse>
				<verse number="7">ولی چوون وِشون همین طی وه جِم سِئال کاردِنه، عیسی راس بَییه و وِشونِ بااوته: «شِمه میون، هر کی که گِناهی نَکارده، اَوِّلین سَنگِ وه ره بَزِنه.»</verse>
				<verse number="8">و اَی دِواره خَم بَییه و بِنهِ سَر نِوِشته.</verse>
				<verse number="9">ولی وَختی اونا این گَبِ بِشنُسِنه، تَک تَک، از گَت تا کِچیک اونجه جِم بُوردِنه و عیسی اون زِنائه هِمراه که وه روب رو اِیست هاکارده بییه تینا بَمونِسه.</verse>
				<verse number="10">عیسی راست بَییه و وه ره بااوته: «ای زِنا، وِشون کِجه دَرِنه؟ هیچ کی تِ ره مَحکوم نَکارده؟»</verse>
				<verse number="11">زِنا بااوته: «هیچ کی، آقا.» عیسی وه ره بااوته: «مِن هم تِ ره مَحکوم نَکامبه. بور و دییه گِناه نَکِن.»</verse>
				<verse number="12">عیسی اَت کَش دییه مَردِمِ هِمراه گَب بَزو، بااوته: «مِن دِنیائه نور هَسِمه. هر کی مِ دِمبال بِیّه ، تاریکیِ دِله راه نَشونه، بلکه زندگیِ نورِ دارنه.»</verse>
				<verse number="13">پَس عُلِمائه فِرقه فریسی وه ره بااوتِنه: «تِ شه، شه وِسه شِهادِت دِنی، پَس تِ شِهادت اعتباری نِدارنه.»</verse>
				<verse number="14">عیسی وِشونِ جِواب بااوته: «حَتّی اگه مِن شه، شه وِسه شِهادت هادِم، مِ شِهادت راسِ، چوون دومبه کجه جِم بییَمومه و کجه شومبه. ولی شِما نَدوندِنی مِن کجه جِم بییَمومه و کجه شُومبه.</verse>
				<verse number="15">شِما آدِمیزادِ فِکرِ هِمراه داوِری کاندینی، ولی مِن هیچ کسِ داوِری نَکامبه.</verse>
				<verse number="16">ولی حَتّی اگه داوِری هم هاکانِم، مِ داوِری دِرِسِ، چوون مِن تینا داوِری نَکامبه، بلکه پییِری که مِ ره بَفرِسیه هم مِ هِمراه دَره.</verse>
				<verse number="17">شِمه شَریعتِ دِله بَنوِشته بَییه، دِتا شاهدِ شِهادِت اعتبار دارنه.</verse>
				<verse number="18">مِن شه، شه وِسه شِهادت دِمبه، و پییِری هم که مِ ره بَفرِسیه، مِ وِسه شِهادت دِنه.»</verse>
				<verse number="19">اون وَخت وه ره بااوتِنه: تِ پییِر کِجه دَره؟» عیسی جِواب هِدا: «نا مِ ره اِشناسِنِنی و نا مِ پییِرِ. اگه مِ ره اِشناسینی مِ پییِرِ هم اِشناسی بینی.»</verse>
				<verse number="20">عیسی این گَبِ وَختی بَزو، که مَعبِدِ خَزانهِ دِله تَعلیم دائه، ولی هیچ کس وه ره دسگیر نَکارده، چوون وه وَخت هَمتی نَرِسی بییه.</verse>
				<verse number="21">بعد اَت کَش دییه وِشونِ بااوته: «مِن شومبه و شِما مِ دِمبال گِردِنِنی، ولی شه گِناهِ دِله مییِرنِنی. اونجه که مِن شومبه، شِما نَتوندِنی بِئین.»</verse>
				<verse number="22">پَس یَهودیون بااوتِنه: «مَگه خوانه شه ره بَکوشه که گانه ”اونجه که مِن شومبه، شِما نَتوندِنی بِئین“؟»</verse>
				<verse number="23">عیسی وِشونِ بااوته: «شِما زِمینینی، مِن آسِمونیمه. شِما این دِنیائه جِم هَسینی، ولی مِن این دِنیائه جِم نیمه.</verse>
				<verse number="24">شِما ره بااوتِمه که شه گِناهونِ دِله مییِرنِنی، چوون اگه ایمون نیارین که مِن وه هَسِمه، شه گِناهونِ دِله مییِرنِنی.»</verse>
				<verse number="25">عیسی ره بااوتِنه: «تِ کی هسی؟» عیسی جِواب هِدا: «همونی که از اَوِّل شِما ره بااوتِمه.</verse>
				<verse number="26">خَله چیا دارمه که شِمه خَوِری بارِم و شِما ره مَحکوم هاکانِم. ولی اونی که مِ ره بَفرِسیه، حَقِّ و مِن اونچی که وه جِم بُشنِسِمه ره دِنیا ره اِعلام کامبه.»</verse>
				<verse number="27">وِشون نِفَهمِسِنه که عیسی آسِمونی پییِرِ خَوِری، وِشونِ هِمراه گَب زَنده.</verse>
				<verse number="28">پَس عیسی وِشونِ بااوته: «وَختی که اِنسانِ ریکا ره بِلِند هاکاردینی، اون مووقه فَهمِنِنی که مِن وه هَسِمه و شه جِم کاری نَکامبه، بلکه فِقَط اونی ره گامبه که پییِر مِ ره یاد هِدا.</verse>
				<verse number="29">و وه که مِ ره بَفرِسیه، مِ هِمراه دَره. وه مِ ره تینا نییِشته، چوون مِن هَمِش اونچی که وه ره خِشال کانده ره به جا یارمه.»</verse>
				<verse number="30">وَختی که دَییه این گبا ره زوئه، خَیلیا وه ره ایمون بیاردِنه.</verse>
				<verse number="31">بعد عیسی یَهودیونی که وه ره ایمون بیارده بینه ره بااوته: «اگه مِ کِلامِ دِله بَمونین، حَییقَتاً مِ شاگردِنی.</verse>
				<verse number="32">و حَییقَتِ اِشناسِنِنی، و حَییقَت شِما ره آزاد کانده.»</verse>
				<verse number="33">وِشون جِواب هِدانه: «اِما ابراهیمِ پِیغَمبِرِ وچونِمی و هیچ وَخت هیچ کسِ نوکِر نَبیمی. پَس چی طیِ که گانی آزاد بومبی؟»</verse>
				<verse number="34">عیسی جِواب هِدا: «حَییقَتاً، شِما ره گامبه، کِسی که گِناه کانده، گِناهِ نوکِرِ.</verse>
				<verse number="35">نوکِر هَمش سِره دِله نَموندِنه، ولی ریکا هَمِش سِره دِله موندِنه.</verse>
				<verse number="36">پَس اگه ریکا شِما ره آزاد هاکانه، حَییقَتاً آزاد بونِنی.</verse>
				<verse number="37">«دومبه که ابراهیمِ پیغمبِرِ‌ وچونِنی، با این وجود اَی هم مِ بَکوشتِنِ دِمبال دَرِنی، چوون مِ کِلام شِمه دلِ دِله جایی نِدارنه.</verse>
				<verse number="38">مِن اون چیِ جِم که شه پییِرِ پَلی بَدیمه گامبه و شِما اون چیِ که شه پییِرِ جِم بِشنُسِنی ره اِنجام دِنِنی.»</verse>
				<verse number="39">وِشون جِواب هِدانه: «اَمه پییر ابراهیمِ پِیغَمبِرِ.» عیسی بااوته: «اگه ابراهیمِ وَچون بینی، کارایی که اِبراهیم کارده ره کاردینی.</verse>
				<verse number="40">ولی شِما مِ بَکوشتِنِ دِمبال دَرِنی؛ و مِن اونیمه که حَییقتیِ که خِدائه جِم بِشنُسِمه ره شِما ره بااوتِمه. اِبراهیم این طی کاری نَکارده.</verse>
				<verse number="41">ولی شِما شه پییِرِ کارا ره اِنجام دِنِنی.» وِشون وه ره بااوتِنه: «اِما حرومزاده نیمی! یِتا پییِر دارمی که اون خدائه.»</verse>
				<verse number="42">عیسی وِشونِ بااوته: «اگه خِدا شِمه پییِر بییه، مِ ره دوس داشتینی، چوون مِن خِدائه طَرِفِ جِم بییَمومه و اَلان اینجه دَرِمبه. مِن سَر خِد نییَمومه، بلکه وه مِ ره بَفرِسیه.</verse>
				<verse number="43">دوندِنی چه وِسه مِ گَبِ نِفَهمِنِنی؟ اینِ وسه که شما نَتوندِنی اونچی که گامبه ره تِحَمُّل هاکانین.</verse>
				<verse number="44">شِما شه پییِر اِبلیسِ وَچونِنی و خوانِنی شه پییِرِ خواسه ها ره به جا بیارین. وه از اَوِّل قاتل بییه و حَییقَتِ هِمراه کاری نِدارنه، چوون هیچ حَییقَتی وه دِله دَنیه. هر وَخت دِراغ زَنده، شه ذاتِ جِم گانه؛ چوون دِراغ زَن و دراغ زَن هائه پییِرِ.</verse>
				<verse number="45">ولی چوون حَییقَتِ شِما ره گامبه مِ گَبِ باوِر نَکاندینی.</verse>
				<verse number="46">کِدوم‌ یِتا از شِما تونده مِ ره گِناهیِ مَحکوم هاکانه؟ پَس اگه حَییقَتِ شِما ره گامبه، چه مِ گَبِ باوِر نَکاندینی؟</verse>
				<verse number="47">کِسی که خِدائه جِم هَسه، خِدائه کِلامِ گوش دِنه؛ دلیلِ اینکه شِما خِدائه کِلامِ گوش نَدِنِنی، اینِ که خِدائه جِم نینی.»</verse>
				<verse number="48">یَهودیون وه جِواب بااوتِنه: «مگه دِرِس نااوتیمی که سامری هسی و دِو دارنی؟»</verse>
				<verse number="49">عیسی جِواب هِدا: «مِن دِو نِدارمه، بلکه شه پییِرِ حِرمت اییِلمه، ولی شِما مِ ره بی‌ حِرمَتی کاندینی.</verse>
				<verse number="50">با این وجود مِن شه، جِلالِ دِمبال دَنیمه. یِتا دییه اونِ دِمبال دَره، هَمون هم داوِرِ.</verse>
				<verse number="51">حَییقَتاً، شِما ره گامبه، اگه کِسی مِ کِلامِ عَمِل هاکانه، هیچ وَخت مَرگِ نَوینده.»</verse>
				<verse number="52">یَهودیون وه ره بااوتِنه: «اَلان دییه باوِر هاکاردیمی که دِوو دارنی! اِبراهیم و پیغمبِرون بَمِردِنه، و اِسا تِ گانی، ”اگه کِسی مِ کِلامِ عَمِل هاکانه، هیچ وَخت مَرگِ نَوینده!“</verse>
				<verse number="53">مگه تِ اَمه پییِر ابراهیمِ جِم سَرتِری؟ وه بَمِرده، و پِیغمبِرون هم بَمِردِنه. شه ره کی دوندی؟»</verse>
				<verse number="54">عیسی جِواب هِدا: «اگه مِن شه ره جِلال هادِم، مِ جِلال اَرزشی نِدارنه. اونی که مِ ره جِلال دِنه، مِ پییِرِ، هَمونتائه که شِما گانِنی، اَمه خِدائه.</verse>
				<verse number="55">شِما وه ره نِشناسِنِنی، ولی مِن وه ره اِشناسِمبه. اگه بارِم وه ره نِشناسِمبه، شِمه واری دِراغ زَنِمه. ولی مِن وه ره اِشناسِمبه و وه کِلامِ عَمِل کامبه.</verse>
				<verse number="56">شِمه پییِر اِبراهیم، خِشالی کارده که مِ روزِ بَوینه؛ اونِ بَدیئه و خِشال بَییه.»</verse>
				<verse number="57">یَهودیون وه ره بااوتِنه: «همتی پِنجاه سال نِدارنی و ابراهیمِ بَدیئی؟»</verse>
				<verse number="58">عیسی وِشونِ بااوته: «حَییقَتاً، شِما ره گامبه، قبل از اون که اِبراهیم دَووه، مِن هَسِمه!»</verse>
				<verse number="59">پَس وِشون سَنگ بَییتِنه تا وه ره سَنگسار هاکانِن، ولی عیسی شه ره قایِم هاکارده و مَعبِدِ جِم بیرون بُورده.</verse>
			</chapter>
			<chapter number="9">
				<verse number="1">وَختی عیسی راه دِله شییه، یِتا کورِ مادرزادِ بَدیئه.</verse>
				<verse number="2">وه شاگِردون وه جِم بَپِرسینه: «اِسّا، کی گِناه هاکارده که این مَردی کور دِنیا بییَمو؟ وه گِناه هاکارده یا وه پییِرمار؟»</verse>
				<verse number="3">عیسی جِواب هِدا: «نا وه، و نا وه پییِرمار؛ بلکه این طی بَییه تا خِدائه کارا وه دِله ظاهر بَووه.</verse>
				<verse number="4">تا روزِ وِنه بَفرِسیهِ کارا ره اِنجام هادیم؛ دَره شو بونه، که اونِ دِله کِسی نَتونده کار هاکانه.</verse>
				<verse number="5">تا وَختی که دِنیا دِله دَرِمبه، دِنیائه نور هَسِمه.»</verse>
				<verse number="6">اینا ره بااوته و بِنهِ سَر خِلیک دِم هِدا، تیل بِساته و اونِ اون مردیِ چِشائه سَر بَمالسه</verse>
				<verse number="7">و وه ره بااوته: «بور و سْیلوآمِ حوضِ دِله شه چِشا ره بَشور.(سیلوآم مَعنی ”بَفرِسیه“ هَسه)» پَس اون کور بُورده و بَشُسه، وه چِشا سو دَکِته و بَردَگِردِسه.</verse>
				<verse number="8">هِمساده ها و اونایی که وه ره قبلتر گداییِ مووقه بَدیئه بینه، گاتِنه: «مَگه این هَمون مَردی نیه که نیشته بییه و گدایی کارده؟»</verse>
				<verse number="9">بعضیا بااوتِنه: «هَمونِ.» بَعضی دییه بااوتِنه: «نا؛ وه ره موندِنه.» ولی شه هِی گاته: «مِن هَمون مَردیمه.»</verse>
				<verse number="10">پَس، وه ره بااوتِنه: «چی طی تِ چِشا سو دَکِته؟»</verse>
				<verse number="11">وه جِواب هِدا: «یِتا مَردی که وه اِسم عیسی بییه، تیل بِساته و اونِ مه چِشائه سَر بِمالسه و بااوته ”سْیلوآمِ حوض بور و شه چِشا ره بَشور.“ پَس بُوردمه، بَشُسِمه و مِ چِشا سُو دَکِته.»</verse>
				<verse number="12">وه ره بااوتِنه: «وه کِجه دَره؟» جِواب هِدا: «نَدومبه.»</verse>
				<verse number="13">پَس اون مَردی که قَبلِاً کور بییه ره عُلِمائه فِرقه فریسیِ پَلی بیاردِنه.</verse>
				<verse number="14">اون روزی که عیسی تیل بِساته و وه چِشا ره واز هاکارده، مِقَدَّسِ شنبه بییه.</verse>
				<verse number="15">پَس فَریسیون اَی دِواره وه جِم سِئال هاکاردِنه که چی طی وه چِشا سُو دَکِته. وه وِشونِ جِواب بااوته: مِ چِشائه سَر تیل بِمالسه، بَشُسِمه و اِسا ویمبه.»</verse>
				<verse number="16">فَریسیونِ جِم بعضیا بااوتِنه: «اون مَردی خِدائه طَرِفِ جِم نییه، چوون یَهودیونِ مِقَدَّسِ شنبهِ قانونِ به جا نیارنه.» ولی بَعضی دییه بااوتِنه: «کِسی که گِناهکارِ چی طی تونده این طی نِشونه و معجزایی هاکانه؟» و وِشونِ میون اختلاف دَکِته.</verse>
				<verse number="17">پَس اَت کَش دییه اون کورِ مَردی ره بااوتِنه: «تِ وه خُوِری چی گانی؟ چوون وه تِ چشا ره واز هاکارده.» وه بااوته: «وه یِتا پیغَمبِرِ.»</verse>
				<verse number="18">ولی یَهودیون هَمتی باور نِداشتنه که وه کور بییه و وه چِشا سو دَکِته، تا اینکه اون مَردیِ پییِرمار که وه چِشا سو دَکِته بییه ره بِخواسنه</verse>
				<verse number="19">و وِشونِ جِم بَپِرسینه: « این شِمه ریکائه، هَمونی که گانِنی کور دِنیا بییَمو؟ پَس چی طی اَلان وینده؟»</verse>
				<verse number="20">اون مَردیِ پییِرمار جِواب هِدانه: «دومبی که اَمه ریکائه و دومبی هم که کور دِنیا بییَمو.</verse>
				<verse number="21">ولی اَلان چی طی وینده، و یا کی وه چِشا ره واز هاکارده ره اِما نَدومبی. وه جِم بَپِرسین. وه شه گَتِ و شه، شه خَوِری گَب زَنده.»</verse>
				<verse number="22">اون مَردیِ پییِرمار یَهودیونِ تَرسِ جِم این چیا ره بااوتِنه. چوون یَهودیون قَبلِاً هَمَدَس بَییه بینه هر کی اِقرار هاکانه که عیسی هَمون مَسیحِ موعود، وه ره عِبادَتگاهِ جِم بیرون هاکانِن.</verse>
				<verse number="23">اینِ وِسه بییه که وه پییِرمار بااوتِنه، «وه شه گَتِ؛ وه جِم بَپِرسین.»</verse>
				<verse number="24">پَس اَت کَش دییه اون مَردی که قَبلِاً کور بییه ره بِخواسِنه، وه ره بااوتِنه: «جِلالِ خِدا ره هاده! اِما دومبی که این مَردی یِتا گِناهکارِ.»</verse>
				<verse number="25">اون مَردی جِواب هِدا: «نَدومبه وه گِناهکارِ یا نا. فِقَط یه چی دومبه، و اون اینکه کور بیمه، و اَلان ویمبه.»</verse>
				<verse number="26">فَریسیون وه ره بااوتِنه: «تِ هِمراه چی هاکارده؟ چی طی تِ چِشا ره واز هاکارده؟»</verse>
				<verse number="27">اون مَردی جِواب هِدا: «مِن که شِما ره بااوتِمه، ولی شِما گوش نَدِنِنی؛ چه خوانِنی دِواره بشنُئین؟ مَگه شِما هم خوانِنی وه شاگرد بَووین؟»</verse>
				<verse number="28">وِشون وه ره فحش هِدانه، بااوتِنه: «تِ شه وه شاگردی! اِما موسیِ پِیغمبِرِ شاگردیمی.</verse>
				<verse number="29">اِما دومبی خِدا موسیِ هِمراه گَب بَزو. ولی نَدومبی این مَردی کِجه جِم بییَمو.»</verse>
				<verse number="30">اون مَردی وِشونِ جِواب بااوته: «این دییه خَله عَجیبِ! با اینکه مِ چِشا ره واز هاکارده، هَمتی هم نَدوندِنی کِجه جِم بییَمو.</verse>
				<verse number="31">اِما دومبی خِدا گِناهکارونِ دِعا ره گوش نَدِنه، ولی اگه کِسی خِداپَرِس بوئه و وه خواسه ره اِنجام هاده، خِدا وه دِعا ره گوش دِنه.</verse>
				<verse number="32">از اَوِّل دِنیا تا اَلان هیچ وَخت بِشنُسه نَییه هیچ کس کورِ مادرزادِ چِشا ره واز هاکانه.</verse>
				<verse number="33">اگه این مَردی خِدائه طَرِفِ جِم نَییه، نَتونِسه کاری هاکانه.»</verse>
				<verse number="34">وِشون وه جِواب بااوتِنه: «تِ که تِموماً گِناه دِله دِنیا بییَموئی. اِسا، اِما ره هَم دَرس دِنی؟» پَس وه ره بیرون هاکاردِنه.</verse>
				<verse number="35">وَختی عیسی بِشنُسه اون مَردی ره بیرون هاکاردِنه، وه ره پی دا هاکارده و وه جِم بَپِرسیه: «اِنسانِ ریکا ره ایمون دارنی؟»</verse>
				<verse number="36">جِواب هِدا: «آقا، بار کیِ تا وه ره ایمون بیارِم.»</verse>
				<verse number="37">عیسی وه ره بااوته: «تِ وه ره بَدیئی! وه هَمونیِ که اَلان دَره تِ هِمراه گَب زَنده.»</verse>
				<verse number="38">مَردی بااوته: «آقا، ایمون دارمه.» وه روب رو زانو بَزو و وه ره پَرَسِش هاکارده.</verse>
				<verse number="39">عیسی بااوته: «مِن داوِریِ وِسه این دِنیائه دِله بییَمومه، تا اونایی که کورِنه بَوینِن و اونایی که ویندِنه کور بَووِن.»</verse>
				<verse number="40">عُلِمائه فِرقه فریسیِ جِم بعضیا که وه پَلی دَینه، این چیا ره بِشنُسِنه، بَپِرسینه: «اِما هم کُوریمی؟»</verse>
				<verse number="41">عیسی وِشونِ بااوته: «اگه کور بینی تقصیری نِداشتینی؛ ولی اِسا که گانِنی ویندِنی، تقصیرکار مُوندِننِی.</verse>
			</chapter>
			<chapter number="10">
				<verse number="1">«حَییقَتاً، شِما ره گامبه، اونی که گُسفِنائه کِلومِ دَرِ جِم دِله نَشوئه، بلکه یِتا دییه راهِ جِم بالا بُوره، دِزد و راهزِنِ.</verse>
				<verse number="2">ولی اونی که درِ جِم دِله بِیّه، گُسفِنائه چپونِ.</verse>
				<verse number="3">دَربون، درِ وه وِسه واز کانده و گُسفِنا وه صِدا ره گوش دِنِنه؛ وه شه گُسفِنا ره به اسم صدا کانده و اونا ره بیرون وَرنه.</verse>
				<verse number="4">وَختی تِمومِ شه گُسفِنا ره بیرون بَوِرده، اونائه جلو، راه شونه و گُسفِنا هم وه دِمبال شونِنه، چوون وه صدا ره اِشناسِنِنه.</verse>
				<verse number="5">هیچ وَخت غریبهِ دِمبال نَشونِنه، بلکه وه جِم فِرار کاندنه، چوون غریبه هائه صِدا ره نِشناسِنِنه.»</verse>
				<verse number="6">عیسی این مَثِلِ وِشونِ وِسه بااوته، ولی وِشون نِفَهمِسِنه دَره وِشونِ چی گانه.</verse>
				<verse number="7">پَس اَت کَش دییه وِشونِ بااوته: «حییقتاً، شِما ره گامبه، گُسفِنائه وِسه مِن، ”دَر“ هَسِمه؛</verse>
				<verse number="8">تِمومِ اونایی که مِ جِم قبلتر بییَمونه، دِزد و راهزنِنه، ولی گُسفِنا وِشونِ گَبِ گوش نِدانه.</verse>
				<verse number="9">مِن ”دَر“ هَسِمه؛ هر کی که مِ راهِ جِم دِله بُوره نِجات گِرنه، و دِله بیرون کانده و واشگاه پی دا کانده.</verse>
				<verse number="10">دِزد نِنه به جِز اینِ وِسه که بَدِزّه و بَکوشه و نابود هاکانه؛ مِن بییَمومه تا وِشون، زندگی دارِن و اونِ فراوونیِ هِمراه دارِن.</verse>
				<verse number="11">«مِن خِوارِ چپونِمه. خِوارِ چپون شه جانِ گُسفِنائه وِسه اییِلنه.</verse>
				<verse number="12">کِسی که دَسمِز گِرنه، چوون چپون نییه و گُسفِنا وه وِسه نینه، هر وَخت بَوینه وِرگ اِنه، گُسفِنا ره اییِلنه، فِرار کانده، وِرگ گُسفِنِ تَب زَنده و گِرنه و پخشِ پِلا کانده.</verse>
				<verse number="13">کِسی که دَسمِز گِرنه فِرار کانده، چوون دَسمِزِ وِسه کار کانده و گُسفِنائه فِکر نییه.</verse>
				<verse number="14">مِن خِوارِ چپونِمه. مِن شه گُسفِنا ره اِشناسِمبه و مِ گُسفِنا مِ ره اِشناسِنِنه،</verse>
				<verse number="15">همون‌طی که پییِر مِ ره اِشناسِنه و مِنِم پییِرِ اِشناسِمبه. مِن شه جانِ گُسفِنائه وِسه اییِلمه.</verse>
				<verse number="16">گُسفِنائه دییه هم دارمه که این گلهِ جِم نینه. اونا ره هم وِنه بیارِم و اونا هم مِ صدائه گوش دِنِنه. اون وَخت یِتا گلّه بونِنه، یِتا چپونِ هِمراه.</verse>
				<verse number="17">پییِر، اینِ وِسه مِ ره دوس دارنه که مِن شه جانِ اییِلمه تا اونِ اَت کَش دییه پَس بَیرِم.</verse>
				<verse number="18">هیچ کی اونِ مِ جِم نَینه، بلکه مِن شه میلِ هِمراه اونِ دِمبه. اختیار دارمه اونِ هادِم و اختیار دارمه اونِ اَی دِواره پَس بَیرِم. این حِکمِ شه پییِرِ جِم بَییتِمه.»</verse>
				<verse number="19">این گبائه خاطِری، اَت کَش دییه یَهودیونِ دِله اِختلاف دَکِته.</verse>
				<verse number="20">وِشونِ جِم خَیلیا بااوتِنه: «وه دِوو بَزو و خِلِ؛ چه وه گَبِ گوش دِنِنی؟»</verse>
				<verse number="21">ولی بَقیه بااوتِنه: «اینا یِتا دِو بَزوئه گَب نییه. مگه دِوو تونده کورِ چِشِ واز هاکانه؟»</verse>
				<verse number="22">عیدِ وَقفِ مووقه، مَعبِدِ اورشَلیمِ دِله بَرِسیه. زِمسون بییه</verse>
				<verse number="23">و عیسی مَعبِدِ دِله، سِلیمونِ رفاق سَر راه شییه.</verse>
				<verse number="24">پَس یَهودیون وه دور جَمع بَینه و بااوتِنه: «تا کِی خوانی اِما ره شَکِ دِله داری؟ اگه مَسیحِ موعود هَسی، اِما ره عَلِنی بار.»</verse>
				<verse number="25">عیسی جِواب هِدا: «شِما ره بااوتِمه، ولی باوِر نَکاندینی. کارایی که مِن شه پییِرِ اسمِ هِمراه کامبه، مِ وِسه شِهادِت دِنِنه.</verse>
				<verse number="26">ولی شِما ایمون نیارنِنی، چوون مِ گُسفِنائه جِم نینی.</verse>
				<verse number="27">مِ گُسفِنا مِ صِدا ره گوش دِنِنه؛ مِن اونا ره اِشناسِمبه و اونا مِ دِمبال اِنِنه.</verse>
				<verse number="28">مِن اونا ره اَبدی زندگی بَخشِمبه، اونا هیچ وَخت هِلاک نَوونِنه. کِسی اونا ره مِ دَسِ جِم تَپ نَزِنده و نَینه.</verse>
				<verse number="29">مِ پییِر که اونا ره مِ ره هِدا همه جِم گَت تِرِ، هیچ کی نَتونده اونا ره پییِرِ دَسِ جِم تَپ بَزنه و بَیره.</verse>
				<verse number="30">مِن و پییِر یِتا هَسیمی.»</verse>
				<verse number="31">اون وَخت اَت کَش دییه یَهودیون سَنگ بَییتِنه تا وه ره سَنگسار هاکانِن.</verse>
				<verse number="32">عیسی وِشونِ بااوته: «پییِرِ طَرِفِ جِم خَله خوارِ کارا شِما ره سِراغ هِدامه. کِدوم یِتائه وِسه خوانِنی مِ ره سَنگسار هاکانین؟»</verse>
				<verse number="33">یَهودیون جِواب هِدانه: «خوارِ کار وِسه تِ ره سَنگسار نَکامبی، بلکه اینِ وِسه که کُفر گانی، چوون آدِمی و گانی خِدایی.»</verse>
				<verse number="34">عیسی وِشونِ جواب بااوته: «مَگه شِمه شَریعتِ دِله بَنوِشته نَییه که ” مِن بااوتِمه، شِما خِدایونِنی“</verse>
				<verse number="35">اَگه خِدا کساییِ که وه کِلام، وِشونِ بَرسیه ره ”خِدایون“ بااوته - و مقدّسِ بنوِشته باطِل نَوونه-</verse>
				<verse number="36">چی طی توندِنی کسیِ که پییِر وَقف هاکارده و دِنیائه دِله بَفرِسیه ره بارین ”کفر گانی،“ فِقَط اینِ وِسه که بااوتِمه خِدائه ریکامه؟</verse>
				<verse number="37">اگه شه پییِرِ کارا ره اِنجام نَدِمبه، پَس مِ ره ایمون نیارین.</verse>
				<verse number="38">ولی اگه اِنجام دِمبه، حَتَّی اگه مِ ره ایمون نیارنِنی، لااقل اون کارا ره ایمون بیارین، تا بَدونین و بِفَهمین که پییِر مِ دِله دَره و مِن پییِرِ دِله.»</verse>
				<verse number="39">اون وَخت اَت کَش دییه خواسِنه وه ره دسگیر هاکانِن، ولی عیسی وِشونِ دَسِ جِم دَر بُورده.</verse>
				<verse number="40">عیسی اَی دِواره اُوردُنِ رودخانهِ اون دَس بُورده، اونجه ای که یحیی قَبلِاً تَعمید دائه، و اونجه بَمونِسه.</verse>
				<verse number="41">خَیلیا وه پَلی بییَمونه. وِشون گاتِنه: «یحیی هیچ نشونه و معجِزه ای نَکارده، ولی هر چی این مَردیِ خَوِری بااوته، راس بییه.»</verse>
				<verse number="42">پَس خَیلیا، اونجه، وه ره ایمون بیاردِنه.</verse>
			</chapter>
			<chapter number="11">
				<verse number="1">یِتا مَردی که وه اسم ایلعازَر بییه مریض بییه. وه اَهل بِیت‌عَنْیا بییه، هَمون دِه ای که مریِم و وه خواخِر مارتا اونِ دِله زندگی کاردِنه.</verse>
				<verse number="2">مَریِم هَمون زِنایی بییه که خِداوندِ عَطرِ هِمراه عَطرهاشی هاکارده و شه گیسِ هِمراه وه لینگا ره خِشک هاکارده. اِسا وه بِرار ایلعازَر مریض بییه.</verse>
				<verse number="3">پَس ایلعازَرِ خواخِرون عیسیِ وسه پیغوم بَفرِسینه، بااوتِنه: «آقا، تِ عزیزِ رَفِق مَریضِ.»</verse>
				<verse number="4">عیسی وَختی این خَوِرِ بِشنُسه، بااوته: «این مریضی، مَرگِ خَتم نَوونه بلکه خدائه جِلالِ وِسه هَسه، تا خِدائه ریکا اونِ طَریقِ جِم جِلال بَیره.»</verse>
				<verse number="5">عیسی، مارتا و وه خواخِر و ایلعازَرِ دوس داشته.</verse>
				<verse number="6">پَس وَختی بِشنُسه ایلعازَر مریضِ، دِ روز دییه هم جایی که دَییه، بَمونِسه.</verse>
				<verse number="7">بعد شه شاگِردونِ بااوته: «بِئین اَی یَهودیهِ مَنطقه بوریم.»</verse>
				<verse number="8">شاگِردون وه ره بااوتِنه: «اِسّا، خَله وَخت نَگذِرنه که یَهودیون خواسِنه تِ ره سَنگسار هاکانِن، تِ اَی دِواره اونجه خوانی بُوری؟»</verse>
				<verse number="9">عیسی جِواب هِدا: «مَگه روز، دِوازده ساعت نیه؟ اگه کِسی روزِ دِله راه بوره، وه لینگ جایی نَینه و بنه نَخارنه، چوون این دِنیائه نُورِ وینده.</verse>
				<verse number="10">ولی اگه کِسی شوِ دِله راه بوره، وه لینگ یه جا گِرنه و بِنه خارنه، چوون شه دلِ دِله نُورِ نِدارنه.»</verse>
				<verse number="11">بَعدِ از این گَب ها عیسی، شاگردونِ بااوته: «اَمه رَفِق ایلعازَر بَخواته، ولی شومبه تا وه ره بیدار هاکانِم.»</verse>
				<verse number="12">شاگِردون وه ره بااوتِنه: «آقا، اگه بَخواته، خوار بونه.»</verse>
				<verse number="13">عیسی وه بَمِردِنِ جِم گَب زوئه، ولی وه شاگِردون خیال کاردِنه عیسیِ منظور این که ایلعازَر بَخواته تا اِستراحت هاکانه.</verse>
				<verse number="14">بعد عیسی عَلِنی وِشونِ بااوته: «ایلعازَر بَمِرده.</verse>
				<verse number="15">و شِمه خاطِری خِشالِمه که اونجه دَنی بیمه، تا ایمون بیارین. ولی اَلان بِئین وه پَلی بُوریم.»</verse>
				<verse number="16">پَس توما، که وه ره دِ قِلو گاتِنه، دییه شاگِردونِ بااوته: «بِئین اِما هم بُوریم تا وه هِمراه بَمیریم.»</verse>
				<verse number="17">وَختی عیسی اونجه بَرِسیه، بِفَهمِسه چهار روزِ که ایلعازَرِ، قَبرِ دِله بییِشتِنه.</verse>
				<verse number="18">بِیت‌عَنْیا، اورشَلیمِ نَزیکی بییه و سه کیلومترِ اِندا اورشَلیمِ جِم فاصله داشته.</verse>
				<verse number="19">خَله از یَهودیون مَریِم و مارتائه پَلی بییَمو بینه تا وِشونِ وه بِرارِ مَرگِ وِسه تَسِلی هادِن.</verse>
				<verse number="20">پَس وَختی مارتا بِشنُسه عیسی اونجه اِنه وه پیشواز بُورده، ولی مَریِم، سِره دِله نیشته بییه.</verse>
				<verse number="21">مارتا عیسی ره بااوته: «آقا، اگه اینجه دَئی مِ بِرار نَمِرده.</verse>
				<verse number="22">ولی دومبه که اَلان هم هر چی خِدائه جِم بِخوائی، خِدا تِ ره دِنه.»</verse>
				<verse number="23">عیسی وه ره بااوته: «تِ بِرار اَی دِواره زنده بونه.»</verse>
				<verse number="24">مارتا وه ره بااوته: «دومبه که اَی دِواره قیامِتِ روز زنده بونه.»</verse>
				<verse number="25">عیسی وه ره بااوته: «قیامِت و زندگی مِن هَسِمه. کِسی که مِ ره ایمون بیاره، حَتَّی اگه بَمیره، اَی دِواره زِنده بونه.</verse>
				<verse number="26">و هر کی زندهِ و مِ ره ایمون دارنه، هیچ وَخت نَمیرنه؛ اینِ باوِر کاندی؟»</verse>
				<verse number="27">مارتا بااوته: «اره، آقا، مِن ایمون دارمه که تِ مَسیحِ موعود، خِدائه ریکائی، همونتا که وِنه این دِنیائه دِله بِیّه.»</verse>
				<verse number="28">مارتا اینِ بااوته و بُورده و شه خواخِر مریِمِ صدا هاکارده و خلوتِ جایی دِله وه ره بااوته: «اِسّا اینجه دَره و تِ ره صدا کانده.»</verse>
				<verse number="29">مریِم وَختی اینِ بِشنُسه، دَرجا بِلِند بَییه و عیسیِ پَلی بُورده.</verse>
				<verse number="30">عیسی هَمتی دهِ دِله نَشی بییه، بلکه همونجه ای دَییه که مارتا وه بَدیئِنِ وِسه بُورده بییه.</verse>
				<verse number="31">یَهودیونی که مریِمِ هِمراه، سِره دِله دَینه و وه ره تَسِلی دانه، وَختی بَدینه مریِم عجلهِ هِمراه بِلِند بَییه و بیرون بورده، وه دِمبال راه دَکِتِنه. گِمون کاردِنه قبرِ سَر شونه تا اونجه بِرمه هاکانه.</verse>
				<verse number="32">وَختی مریِم اونجه ای که عیسی دَییه بَرِسیه و وه ره بَدیئه، وه لینگ دَکِته و بااوته: «آقا، اگه اینجه دَئی مِ بِرار نَمِرده.»</verse>
				<verse number="33">وَختی عیسی مَریِمِ بِرمه و یَهودیونی که وه هِمراه دَینهِ بِرمه ره بَدیئه، روح دِله خَله نارِحَت و پریشون بَییه.</verse>
				<verse number="34">عیسی بَپِرسیه: «ایلعازَرِ کِجه بییِشتینی؟» وِشون وه ره بااوتِنه: «آقا، بِرو و بَوین.»</verse>
				<verse number="35">عیسی بِرمه هاکارده.</verse>
				<verse number="36">پَس یَهودیون بااوتِنه: «هارِشین چَنده وه ره دوس داشته!»</verse>
				<verse number="37">ولی وِشونِ جِم بعضیا بااوتِنه: «کِسی که اون کورِ مَردیِ چِشا ره واز هاکارده، نَتونسه ایلعازَرِ بَمِردِنِ دَمِ بَیره؟»</verse>
				<verse number="38">بعد عیسی، اَت کَش دییه نارِحَت بَییه و مقَبرهِ سَر بییَمو. مَقَبره، یِتا غار بییه که وه دِهونه دَم یِتا سَنگ بییِشته بینه.</verse>
				<verse number="39">عیسی بااوته: «سَنگِ بَیرین.» مارتا، اون بَمِرده مَردیِ خواخِر بااوته: «آقا، اَلان دییه بَدِ بو کانده، چوون چهار روز بونه که بَمِرده.»</verse>
				<verse number="40">عیسی وه ره بااوته: «مَگه تِ ره نااوتِمه که اگه ایمون داری، خِدائه جِلالِ ویندی؟»</verse>
				<verse number="41">پَس سَنگِ بَییتِنه. بعد عیسی آسِمونِ هارِشیه و بااوته: «پییِر، تِ ره شکر کامبه که مِ دِعا ره بِشنُسی.</verse>
				<verse number="42">مِن دونِسِمه که هَمِش مِ دِعا ره اِشنُنی. ولی اینِ، وِشونی وِسه بااوتِمه که اینجه اِسّانه، تا ایمون بیارِن که تِ مِ ره بَفرِسی ای.»</verse>
				<verse number="43">اینا ره بااوته و بعد بِلِندِ صِدائه هِمراه داد بَزو: «ایلعازَر، بیرون بِرو!»</verse>
				<verse number="44">پَس اون مِردِه که وه دَس و لینگِ کَفِنِ دِله دَوِسه و یِتا دَسمال وه دیمِ دور دَپیته بییه، بیرون بییَمو. عیسی وِشونِ بااوته: «وه ره واز هاکانین و بییِلین بُوره.»</verse>
				<verse number="45">پَس خَله از یَهودیون که مریِمِ هِمراه بییَمو بینه و عیسیِ کارِ بَدیئه بینه، وه ره ایمون بیاردِنه.</verse>
				<verse number="46">ولی وِشونِ جِم بعضیا، عُلِمائه فِرقه فریسیِ پَلی بُوردِنه و وِشونِ بااوتِنه که عیسی چی کار هاکارده.</verse>
				<verse number="47">پَس مَعبِدِ گَت گَتِ کاهِنون و عُلِمائه فِرقه فریسی جَلِسه بَییتِنه، بااوتِنه: «چی هاکانیم؟ این مَردی دَره خَله نشونه و معجزه کانده.</verse>
				<verse number="48">اگه بییِلیم همین طی پیش بُوره، همه وه ره ایمون یارنِنه، و رومیون اِنِنه، اَمه مَعبِدِ و اَمه قومِ اَمه دَسِ جِم گِرنِنه.»</verse>
				<verse number="49">ولی وِشونِ جِم یه نَفِر، که وه اسم قیافا و اون سال کاهِنِ اَعظِم بییه، بَقیه ره بااوته: «شِما هیچی نَدوندِنی</verse>
				<verse number="50">و فِکر نَکاندینی که شِمه صِلاح اینِ که یه نَفِر مَردِم وِسه بَمیره، تا این که تِمومِ قوم نابود بَووِن.»</verse>
				<verse number="51">ولی این، وه دِهونِ گَب نَییه، بلکه چوون اون سال کاهِنِ اَعظِم بییه، این طی پیشگویی هاکارده که عیسی، قومِ وِسه مییِرنه،</verse>
				<verse number="52">و نا فِقَط قومِ وِسه، بلکه خِدائه وَچونِ که تِمومِ دِنیائه دِله پخشِ پلانه ره یه جا جَمع هاکانه.</verse>
				<verse number="53">پَس، هَمون روزِ جِم نَخشه بَکِشینه عیسی ره بَکوشِن.</verse>
				<verse number="54">اینِ وِسه عیسی دییه عَلِنی یَهودیونِ دِله رَفتِ آمِد نَکارده، بلکه اونجه جِم یِتا شَهر که وه اسم اِفرایِم که صَحرائه نَزیکی بییه بُورده و شه شاگِردونِ هِمراه اونجه بَمونِسه.</verse>
				<verse number="55">یَهودیونِ پِسَخِ عید نزیک بییه، قبل از عید، خَیلیا از دُورِ اَطراف اورشَلیم بُوردِنه تا قبل از اینکه عید بَرِسه شه رَسمِ رُسومِ پاکی ره به جا بیارِن.</verse>
				<verse number="56">وِشون عیسیِ دِمبال گِردِسِنه و هَمون طی که مَعبِدِ دِله اِیست هاکارده بینه، هَمدییه ره گاتِنه: «چی گمون کاندینی؟ یعنی اَصلاً عیدِ وِسه نِنّه؟»</verse>
				<verse number="57">ولی مَعبدِ گَت گَتِ کاهِنون و عُلِمائه فِرقهِ فریسی دَستور هِدا بینه هر کی که دونده عیسی کجه دَره، خَوِر هاده تا وه ره دَسگیر هاکانِن.</verse>
			</chapter>
			<chapter number="12">
				<verse number="1">شیش روز بعد از پِسَخِ عید، عیسی بِیت‌عَنْیائه روستائه دِله، هَمون جه که ایلعازَر زندگی کارده بییَمو، ایلعازَر هَمونتائه که عیسی وه ره مِرده ها جِم زِنده هاکارده بییه.</verse>
				<verse number="2">اونجه وه وِسه شوم هِدانه. مارتا پذیرایی کارده و ایلعازَرِم یِتا از وِشونی بییه که عیسیِ هِمراه سِفرهِ سَر نیشته بییه.</verse>
				<verse number="3">هَمون مووقه، مریِم یِتا شیشه سنبلِ عطرِ گرون قیمتِ خالص که نیم لیترِ اِندا بییه ره بَییته و عیسیِ لینگِ اونِ هِمراه عطرهاشی هاکارده و شه گیسِ هِمراه خِشک هاکارده، سِره، عطرِ بوِ جِم پِر بَییه.</verse>
				<verse number="4">ولی یَهودا اَسْخَریوطی، یِتا از عیسیِ شاگِردون، که بعدها وه ره دِشمِنِ تَسلیم هاکارده، بااوته:</verse>
				<verse number="5">«چه این عطرِ که وه قیمت سیصد روزِ کارگرِ دَسمِزِ اِندا بونه ره نَروتینی، تا وه پولِ فَقیرونِ هادین؟»</verse>
				<verse number="6">وه اینِ وِسه، اینِ نااوته که فَقیرونِ فکر دَییه، بلکه چوون دِزد بییه اینِ بااوته؛ عیسی و شاگِردونِ خَرج و بَرجِ پول کیسه وه دَس دَییه و یَهودا اون پولِ جِم دِزِسّه.</verse>
				<verse number="7">پَس عیسی بااوته: «وه ره کار نِدارین! چوون این عَطرِ مِ دَفنِ روزِ وِسه داشته.</verse>
				<verse number="8">فَقیرونِ هَمِش شه هِمراه دارِنِنی، ولی مِ ره هَمِش نِدارنِنی.»</verse>
				<verse number="9">یَته خَله جَمیِّت از یَهودیون، وَختی بِشنُسِنه عیسی اونجه دَره، بییَمونه تا نا فِقَط عیسی، بلکه ایلعازَرِ که زنده هاکارده بییه ره هم بَوینِن.</verse>
				<verse number="10">پَس، مَعبِدِ گَت گَتِ کاهِنون نَخشه بَکِشینه ایلعازَرِ هم بَکوشِن،</verse>
				<verse number="11">چوون باعث بَییه بییه خَله از یَهودیون بورِن و عیسی ره ایمون بیارِن.</verse>
				<verse number="12">فِردائه اون روز، یَته خَله جَمیِّت که عیدِ وِسه بییَمو بینه، وَختی بِشنُسِنه عیسی اورشَلیم اِنه،</verse>
				<verse number="13">نَخلِ چِله ها ره شه دَسِ دِله بَییته و وه پیشواز بُوردِنه. وِشون دادِ هِمراه گاتِنه: «نِجات هاده! مِوارکِ اونی که خِداوندِ اسمِ هِمراه اِنه، مِوارکِ اِسرائیلِ پادشاه!»</verse>
				<verse number="14">بعد عیسی یِتا خَرکِرّه پی دا هاکارده و اونِ سَر سِوار بَییه؛ هَمون طی که مِقدَّسِ نوشته هائه دِله بَنِوِشته بَییه:</verse>
				<verse number="15">«نَتِرس! ای صَهیونِ کوهِ کیجا، هارِش تِ پادشاه اِنه، تِ پادشاه خَرکِرّه سَر سِوارِ و دَره اِنه!»</verse>
				<verse number="16">وه شاگِردون اَوِّل این چیا ره نِفَهمِسِنه، ولی وَختی عیسی بَعد از بَمِردِن اَی دِواره زِنده بَییه، شه یاد بیاردِنه که اینا همه مِقَدَّسِ بَنوِشته هائه دِله وه خَوِری بَنوِشته بَییه بییه و هَمون‌طی هم بَییه.</verse>
				<verse number="17">اون جَمیِّتی که ایلعازَرِ صدا هاکاردِن مووقه، مَقبره جِم و وه زنده هاکاردِن، مَرگِ جِم عیسیِ هِمراه دَینه، همین طی هم این اتِفاقِ شِهادت دانه.</verse>
				<verse number="18">اینِ وِسه جَمیِّت وه پیشواز بُوردِنه، چوون بِشنُسه بینه این نشونه و معجزه ره هاکارده.</verse>
				<verse number="19">پَس عُلِمائه فِرقه فریسی هَمدییه ره بااوتِنه: «ویندِنی دییه اَمه دَس کاری بَر نِنّه؛ هارِشین تِمومِ دِنیا وه دِمبال بُوردِنه.»</verse>
				<verse number="20">اونائه دِله که عیدِ عبادتِ وِسه، اورشَلیم بییَمو بینه، بَعضی یونانی بینه.</verse>
				<verse number="21">وِشون فیلیپُس پَلی، که اَهل بِیت‌صِیْدا، جَلیلِ مَنطقه بییه، بُوردِنه و وه ره بااوتِنه: «آقا، خوامبی عیسی ره بَوینیم.»</verse>
				<verse number="22">فیلیپُس بُورده و آندریاسِ بااوته، و وِشون هر دِتا بُوردِنه عیسی ره بااوتِنه.</verse>
				<verse number="23">عیسی وِشونِ بااوته: «انسانِ ریکائه بَمِردِن و زنده بَیِّنِ مووقه بَرِسیه.</verse>
				<verse number="24">حَییقَتاً، شِما ره گامبه، اگه گَندِمِ تیم، گِلِ بِن نَشوئه و نَمیره، تینا مُوندِنه؛ ولی اگه بَمیره خَله بار یارنه.</verse>
				<verse number="25">کِسی که شه جانِ دوس داره، اونِ از دَس دِنه. ولی کِسی که این دِنیائه دِله شه جانِ جِم بِگذره، اونِ اَبدی زندگیِ وِسه حِفظ کانده.</verse>
				<verse number="26">اگه کِسی خوانه مِ ره خِدمتِ هاکانه، وِنه مِ دِمبال بِیّه؛ و جایی که مِن دَرِمبه، مِ خادِم هم اونجه دَره. کِسی که مِ ره خِدمتِ هاکانه، پییِر وه ره عزّت دِنه.</verse>
				<verse number="27">«اَلان مِ جان پریشونِ. چی بارِم؟ یعنی بارِم، ”پییِر! اون چیِ جِم که خوانه مِ سَر بِیّه مِ ره نِجات هاده“؟ ولی مِن این کارِ وِسه، این دِنیائه دِله بییَمومه.</verse>
				<verse number="28">پییِر، شه اسمِ جِلال هاده!» بعد یِتا وَنگ آسِمونِ جِم بییَمو که: «جِلال هِدامه و اَی هَم جِلال دِمبه.»</verse>
				<verse number="29">پَس مَردِمی که اونجه دَینه و اینِ بِشنُسِنه، بااوتِنه: «آسِمونِ رَعد بییه.» بَقیه بااوتِنه: «یِتا فرشته‌ وه هِمراه گَب بَزو.»</verse>
				<verse number="30">عیسی بااوته: «این صدا شِمه وِسه بییه، نا مِ وِسه.</verse>
				<verse number="31">اِسا این دِنیائه داوِریِ مووقه ئه؛ اِسا این دِنیائه رئیس، شیطان، بیرون دِم هِدا بونه.</verse>
				<verse number="32">وَختی مِن صَلیب بَکِشی بَووِم و زِمینِ جِم بِلِند بَووِم، تِمومِ مَردِمِ شه سَمت کَشِمبه.»</verse>
				<verse number="33">عیسی اینِ بااوته تا نِشون هاده قِرارِ چی طی بَمیره.</verse>
				<verse number="34">پَس جَمیِّت وه ره بااوتِنه: «طِبق اونچی توراتِ جِم بِشنُسِمی، مَسیح موعود تا اَبد زنده موندِنه، پَس چی طیِ که گانی اِنسانِ ریکا وِنه مَصلوب بَووه؟ این اِنسانِ ریکا کیِ؟»</verse>
				<verse number="35">عیسی وِشونِ بااوته: «نور اَت کم دییه شِمه هِمراه دَره. پَس تا وَختی که هَمتی نورِ دارنِنی، راه بُورین، نَکِنه تاریکی شِمه دُورِ بَیره. اونی که تاریکیِ دِله راه شونه، نَدونده کجه شونه.</verse>
				<verse number="36">تا وَختی که نُورِ دارنِنی، نُورِ ایمون بیارین تا نُورِ وَچون بَووین.» عیسی وَختی این گبا ره بَزو، اونجه جِم بُورده و شه ره وِشونِ جِم قایم هاکارده.</verse>
				<verse number="37">با اینکه عیسی خَله نشونه و معجزه وِشونِ چِشِ پَلی هاکارده بییه، هَمتی وه ره ایمون نیاردِنه.</verse>
				<verse number="38">این طی بییه که اِشَعیائه پیغمبِرِ گَب اِنجام بَرِسیه که بااوته بییه: «ای خِداوند، کی اَمه پیغومِ باوِر هاکارده، خِداوندِ قِدرَت کِنه وِسه دیار بَییه؟»</verse>
				<verse number="39">هَمون‌طی که اِشَعیائه پِیغمبِر، یه جا دییه بااوته، وِشون نَتونِسِنه ایمون بیارِن، چوون:</verse>
				<verse number="40">«خِدا وِشونِ چِشِ کور، و وِشون دلِ سَخت هاکارده، تا نَکِنه شه چِشِ هِمراه بَوینِن، و شه دلِ هِمراه بِفَهمِن، و مِ سَمت بَردَگِردِن تا مِن وِشونِ شِفا هادِم.»</verse>
				<verse number="41">اِشَعیا اینِ وِسه اینِ بااوته که عیسیِ جِلالِ بَدیئه و وه خَوِری گَب بَزو.</verse>
				<verse number="42">با این وجود، حَتَّی قومِ گَت گَتِ جِم خَیلیا عیسی ره ایمون بیاردِنه، ولی فریسیون تَرسِ جِم، شه ایمونِ مِقِر نییَمونه، تا نِکِنه وِشونِ، عبادتگاه جِم بیرون هاکانِن.</verse>
				<verse number="43">چوون مَردِمِ تَعریف و تَمجیدِ، خِدائه تَعریف و تَمجیدِ جِم ویشتر دوس داشتنه.</verse>
				<verse number="44">اون وَخت عیسی بِلِندِ صِدائه هِمراه بااوته: «هر‌ کی مِ ره ایمون بیاره، نا مِ ره، بلکه اونی که مِ ره بَفرِسیه ره ایمون بیارده.</verse>
				<verse number="45">هر کی مِ ره وینده، اونی که مِ ره بَفرِسیه ره وینده.</verse>
				<verse number="46">مِن نُورِ واری این دِنیائه دِله بییَمومه تا هر کی مِ ره ایمون بیاره، تاریکیِ دِله نَمونه.</verse>
				<verse number="47">اگه کِسی مِ گَب ها ره بِشنُئه، ولی اونا ره به جا نیاره، مِن وه ره داوِری نَکامبه؛ چوون نییَمومه تا این دِنیائه مَردِمِ داوِری هاکانِم، بلکه بییَمومه تا وِشونِ نِجات هادِم.</verse>
				<verse number="48">اونیِ وِسه که مِ ره رد هاکانه و مِ گَب ها ره قَبول نَکِنه، یِتا دییه داوِر دَره؛ هَمون گَب هایی که بَزومه قیامِتِ روز وه ره داوِری کانده.</verse>
				<verse number="49">چوون مِن شه جِم گَب نَزومه، بلکه پییِری که مِ ره بَفرِسیه شه مِ ره دَستور هِدا که چی بارِم و چیِ جِم گَب بَزِنِم.</verse>
				<verse number="50">و مِن دومبه که وه دَستور، اَبدی زندگیِ. پَس اونچی که مِن گامبه دِرِس هَمون چیِ که پییِر مِ ره بااوته.»</verse>
			</chapter>
			<chapter number="13">
				<verse number="1">قبل از پِسَخِ عید، عیسی دونِسه وه ساعت بَرِسیه تا این دِنیائه جِم پییِرِ پَلی بُوره، شه شاگِردونِ که این دِنیائه دِله دوس داشته ره کاملاً مِحَبَّت هاکارده.</verse>
				<verse number="2">شومِ مووقه بییه. اِبلیس قبلتَر یهودائه اِسْخَریوطی، شَمعونِ ریکائه دلِ دِله، بییِشته بییه که عیسی ره دِشمِنِ تَسلیم هاکانه.</verse>
				<verse number="3">عیسی که دونِسه پییِر همه چی ره وه دَس بِسپارِسه و خِدائه طَرِفِ جِم بییَمو و خِدائه پَلی شونه،</verse>
				<verse number="4">شومِ سَر بِلِند بَییه و شه قَوا ره شه تَنِ جِم در بیارده و یِتا حُوله‌ بَییته، شه کمِر دَوِسه.</verse>
				<verse number="5">بعد لَگِنِ دِله اوه دَشِندیه و شه شاگِردونِ لینگِ بَشُسه و اون حولهِ هِمراه که شه کَمِر دَوِسه بییه، وِشونِ لینگا ره خِشک هاکارده.</verse>
				<verse number="6">وَختی شَمعونِ پِطرُسِ بَرِسیه، وه عیسی ره بااوته: «آقا، تِ خوانی مِ لینگِ بَشوری؟»</verse>
				<verse number="7">عیسی بااوته: «تِ اَلان نِفَهمِنی مِن دَره چی کامبه، ولی بعد فَهمِنی.»</verse>
				<verse number="8">پِطرُس وه ره بااوته: «اَصلاً نییِلمه مِ لینگِ بَشوری! عیسی وه ره بااوته: «اگه تِ ره نَشورِم اَمه رابطه قَطع بونه.»</verse>
				<verse number="9">شَمعونِ پِطرُس بااوته: «آقا، نا فِقَط مِ لینگ، بلکه مِ دَس و کَلِّه ره هم بَشور!»</verse>
				<verse number="10">عیسی بااوته: «اونی که حَموم هاکارده، دییه بَشُسِن نیاز نِدارنه به جز وه لینگ، چوون کُلاً پاکِ. شِما پاکِنی، ولی نا شِما همه.»</verse>
				<verse number="11">چوون دونِسه کی وه ره دِشمِنِ تَسلیم کانده، اینِ وِسه بااوته: «تِمومِ شِما پاک نینی.»</verse>
				<verse number="12">بعد از اون که عیسی وِشونِ لینگِ بَشُسه، شه قَوا ره دَپوشیه و اَی دِواره شومِ سِفرهِ سَر هِنیشته، بعد وِشونِ بااوته: «بِفَهمِسِنی شِمه هِمراه چی هاکاردِمه؟</verse>
				<verse number="13">شِما مِ ره اِسّا و شه آقا صِدا کاندینی و دِرِس هم گانِنی، چوون هَسِمه.</verse>
				<verse number="14">پَس اگه مِن که شِمه آقا و اِسّامه شِمه لینگِ بَشُسِمه، شِما هم وِنه هَمدییهِ لینگِ بَشورین.</verse>
				<verse number="15">چوون مِن این کارِ هِمراه، شِما ره سَرمشخی هِدامه تا شِما هم هَمون طی هاکانین که مِن شِمه هِمراه هاکاردِمه.</verse>
				<verse number="16">حَییقَتاً، شِما ره گامبه، نا نوکِر شه اربابِ جِم گَت تِرِ، نا قاصد شه بَفرِسیه جِم.</verse>
				<verse number="17">اِسا که اینا ره دوندِنی، خِش به حالِ شِما اگه اینا ره اِنجام هادین.</verse>
				<verse number="18">«اونچی گامبه شِما همهِ خَوِری نییه. مِن، اوناییِ که اِنتخاب هاکاردِمه ره اِشناسِمبه. ولی مِقَدّس نوِشته هائه این گَب وِنه حَییقت بَرِسه که گانه ”اونی که مِ نونِ بَخُرده مِ هِمراه دِشمِنی هاکارده.“</verse>
				<verse number="19">اِسا قبل از این که این اِتفاق دَکِفه، شِما ره گامبه تا مووقه ای که اِتفاق دَکِته، ایمون بیارین که مِن وه هَسِمه.</verse>
				<verse number="20">حییقَتاً، شِما ره گامبه، هر کی مِ بَفرِسیه ره قَبول هاکانه، مِ ره قَبول هاکارده، و هر کی مِ ره قَبول هاکانه، مِ بَفرِسیه ره قَبول هاکارده.»</verse>
				<verse number="21">عیسی بعد از اون که این گَبِ بَزو، روحِ دِله پَریشون بَییه و شِهادت هِدا و بااوته: «حَییقَتاً، شِما ره گامبه، یِتا از شِما مِ ره دِشمِنِ تَسلیم کانده.»</verse>
				<verse number="22">شاگِردون هَمدییه ره هارِشینه و مطمئِن نَبینه کِنه گَبِ زَنده.</verse>
				<verse number="23">یِتا از شاگِردون، که عیسی وه ره دوس داشته، وه پَلیهِ نَزیکی لَم هِدا بییه.</verse>
				<verse number="24">پَس شَمعونِ پِطرُس اِشارهِ هِمراه وه جِم بَخواسه تا عیسیِ جِم بَپِرسه کِنه گَبِ دَره زَنده.</verse>
				<verse number="25">اون شاگِرد هَمون طی که لَم هِدا بییه شه ره ویشتر عیسی ره نَزیک هاکارده و بَپِرسیه: «آقا، وه کیِ؟»</verse>
				<verse number="26">عیسی جِواب هِدا: «هَمونتا که این تیکه نونِ بَعدِ از اینکه پیالهِ دِله زَمبه وه ره دِمبه.» بعد یِتا تیکه‌ نون پیالهِ دِله بَزو و اونِ یَهودا، شَمعونِ اِسْخَریوطیِ ریکا ره هِدا.</verse>
				<verse number="27">یَهودا وَختی لُقمه ره بَییته، شیطان وه دِلِ دِله بُورده. بَعد عیسی وه ره بااوته: «اونچی که خوانی اِنجام هادی ره، زودتِر اِنجام هاده.»</verse>
				<verse number="28">ولی هیچ‌ کِدوم از اونایی که سِفره سَر نیشته بینه، نِفَهمِسِنه که چه عیسی این گَبِ یَهودا ره بَزو.</verse>
				<verse number="29">بَعضی گمون هاکاردِنه که چوون یَهودا خَرجِ و بَرجِ پول کیسه ره دارنه، عیسی وه ره گانه اونچی عیدِ وِسه لازمه، بَخرین، یا اون که یَهودا وِنه یه چی فَقیرونِ هاده.</verse>
				<verse number="30">بعد از اینکه یَهودا لُقمه ره بَییته، دَرجا بیرون بُورده و شُو بییه.</verse>
				<verse number="31">بعد از اون که یَهودا بیرون بُورده، عیسی بااوته: «اَلان اِنسانِ ریکا جِلال بَییته و خِدا وه دِله جِلال بَییته.</verse>
				<verse number="32">اگه خِدا وه دِله جِلال بَییته، پَس خِدا هم وه ره شه دِله جِلال دِنه و وه ره دَرجا جِلال دِنه.</verse>
				<verse number="33">کِچیکِ وچون، اَت کم دییه شِمه هِمراه دَرِمبه. مِ دِمبال گِردِنِنی، هَمون‌طی که یَهودیونِ بااوتِمه، اَلان شِما ره هم گامبه، اونجه که مِن شومبه، شِما نَتوندِنی بِئین.</verse>
				<verse number="34">یِتا تازه حِکم، شِما ره دِمبه، و اون اینِ که هَمدییه ره مِحَبَّت هاکانین. هَمون طی که مِن شِما ره مِحَبَّت هاکاردِمه، شِما هم وِنه هَمدییه ره مِحَبَّت هاکانین.</verse>
				<verse number="35">اَگه هَمدییه ره مِحَبَّت هاکانین، تِمومِ مَردِم اینِ جِم فَهمِنِنه که شِما مِ شاگردِنی.»</verse>
				<verse number="36">شَمعونِ پِطرُس بااوته: «آقا، کجه شونی؟» عیسی بااوته: «تِ اَلان نَتوندی اونجه ای که مِن شومبه مِ دِمبال بِئی؛ ولی بَعد مِ دِمبال اِنی.»</verse>
				<verse number="37">پِطرُس بااوته: «آقا، چه اَلان نَتومبه تِ دِمبال بِیِّم؟ مِن شه جانِ تِ وِسه دِمبه.»</verse>
				<verse number="38">عیسی بااوته: «تِ شه جانِ مِ وِسه دِنی؟ حَییقَتاً، تِ ره گامبه، قبل از اون که تِلا وَنگ هاکانه، تِ سه کَش مِ ره حاشا کاندی.»</verse>
			</chapter>
			<chapter number="14">
				<verse number="1">«شِمه دِل پریشون نَبوئه. خِدا ره ایمون دارین؛ مِ ره هم ایمون دارین.</verse>
				<verse number="2">مِ پییِرِ سِره، خَله جا دَره، اگه این طی نَییه، شِما ره گاتِمه شومبه تا یِتا جا شِمه وِسه حاضر هاکانِم؟</verse>
				<verse number="3">اَگه بُورِم و یِتا جا شِمه وِسه حاضر هاکانِم، اون مووقه اَی دِواره اِمبه و شِما ره شه پَلی وَرمه، تا اونجه که مِن دَرِمبه شِما هم دَووین.</verse>
				<verse number="4">جایی که مِن شومبه، شِما وه راهِ دوندِنی.»</verse>
				<verse number="5">توما وه ره بااوته: «آقا اِما نَدومبی کِجه شونی، پَس چی طی بَدونیم راه کِجه ئه؟»</verse>
				<verse number="6">عیسی وه ره بااوته: «مِن راه و راستی و زِندِگی هَسِمه؛ هیچ کی جِز مِ طَریقِ جِم، آسِمونی پییِرِ پَلی نِنّه.</verse>
				<verse number="7">اگه مِ ره اِشناسی بینی، مِ پییِرِ هم اِشناسینی؛ از این بعد وه ره اِشناسِنِنی و وه ره بَدینی.»</verse>
				<verse number="8">فیلیپُس وه ره بااوته: «آقا، آسِمونی پییِرِ اِما ره سِراغ هاده، که هَمین اَمه وِسه وَسه.»</verse>
				<verse number="9">عیسی وه ره بااوته: «فیلیپُس، خَله وَختِ شِمه هِمراه دَرِمبه و هَمتی مِ ره نِشناسی ای؟ کِسی که مِ ره بَدیئه، آسِمونی پییِرِ بَدیئه؛ پَس چی طیِ که گانی ”آسِمونی پییِرِ اِما ره سِراغ هاده“؟</verse>
				<verse number="10">مگه باوِر نِداری که مِن پییِرِ دِله و پییِر مِ دِله دَره؟ گَبایی که مِن شِما ره زَمبه مِ جِم نییه، بلکه پییِری که مِ دِله دَره، وه هَسه که شه کارا ره اِنجام دِنه.</verse>
				<verse number="11">مِ این گَبِ باوِر هاکانین که مِن پییِرِ دِله دَرِمبه و پییِر مِ دِله؛ وگِرنه اون کارائه خاطِری اینِ باور هاکانین.</verse>
				<verse number="12">«حَییقَتاً، شِما ره گامبه، اونی که مِ ره ایمون داره، وه هم کاراییِ که مِن کامبه ره کانده، و حَتَّی گَت تِر از اون کارا هم کانده، چوون که مِن پییِرِ پَلی شُومبه.</verse>
				<verse number="13">هر چی، مِ اسمِ هِمراه دَرخواس هاکانین، مِن اونِ اِنجام دِمبه، تا پییِر، ریکائه دِله جِلال بَیره.</verse>
				<verse number="14">اگه مِ اسمِ هِمراه یه چی مِ جِم بَخوائین، اونِ اِنجام دِمبه.</verse>
				<verse number="15">«اگِه مِ ره دوس دارنِنی، مِ اَحکامِ به جا بیارین.</verse>
				<verse number="16">مِن، پییِرِ جِم خوامبه و وه یِتا دییه پِشتیبون شِما ره دِنه که هَمِش شِمه هِمراه دَووه،</verse>
				<verse number="17">یعنی روحِ راستی که دِنیا نتونده وه ره قبول هاکانه، چوون نا وه ره وینده و نا اِشناسِنه؛ ولی شِما وه ره اِشناسِنِنی، چوون وه شِمه هِمراه یه جا دَره و شِمه دِله مِوندِنه.</verse>
				<verse number="18">«شِما ره یتیم نییِلمه؛ شِمه پَلی اِمبه.</verse>
				<verse number="19">بَعدِ از مدتی دییه دِنیا مِ ره نَوینده، ولی شِما ویندِنی، چوون مِن زِندِمه، شِما هم زِندِگی کاندینی.</verse>
				<verse number="20">اون روز فَهمِنِنی که مِن پییِرِ دِله دَرِمبه و شِما مِ دِله دَرِنی و مِن شِمه دِله دَرِمبه.</verse>
				<verse number="21">اونی که مِ اَحکامِ دارنه و اونا ره به جا یارنه، وه هَمون تائه که مِ ره دوس دارنه؛ و اونی که مِ ره دوس دارنه، مِ پییِر وه ره دوس دارنه و مِنِم وه ره دوس دارمه و شه ره وه ره سِراغ دِمبه.»</verse>
				<verse number="22">یَهودا، نا یهودائه اَسْخَریوطی، عیسی ره بااوته: «آقا، چی طیِ که شه ره اِما ره سِراغ دِنی، ولی این دِنیا ره نا؟»</verse>
				<verse number="23">عیسی بااوته: «اگه کِسی مِ ره دوس داره، مِ کِلامِ به جا یارنه و مِ پییِر وه ره دوس دارنه، و اِما وه پَلی اِمبی و وه هِمراه زندگی کامبی.</verse>
				<verse number="24">اونی که مِ ره دوس نِدارنه، مِ کِلامِ به جا نیارنه؛ و این کِلامِ که اِشنُنِنی، مِ جِم نییه، بلکه پییِری جِم هَسه که مِ ره بَفرِسیه.</verse>
				<verse number="25">«اینا ره وَختی شِما ره بااوتِمه که هَمتی شِمه هِمراه دَرِمبه.</verse>
				<verse number="26">ولی اون پِشتیبون، یعنی روح‌القُدُس، که پییِر وه ره مِ اسمِ هِمراه رِسِندِنه، وه همه چی ره شِما ره یاد دِنه و هر چیِ که مِن شِما ره بااوتِمه ره شِمه یاد یارنه.</verse>
				<verse number="27">شِمه وِسه آرامش و سِلامتی به‌جا اییِلمه؛ شه آرامش و سِلامتی ره شِما ره دِمبه. اونچی مِن شِما ره دِمبه، نا اون طیِ که دِنیا شِما ره دِنه. شِمه دِل پَریشون نَبوئه و نییِلین شِمه دِل تَرس دَکِفه.</verse>
				<verse number="28">بِشنُسِنی که شِما ره بااوتِمه، ”مِن شُومبه، ولی اَی هم شِمه پَلی اِمبه.“ اگه مِ ره دوس داشتینی، مِ هِمراه خِشالی کاردینی، اینِ وِسه که پییِرِ پَلی شومبه، چوون پییِر مِ جِم گَت تِرِ.</verse>
				<verse number="29">اِسا اینِ قبل از این که اِتفاق دَکِفه شِما ره بااوتِمه، تا وَختی اِتفاق دَکِته ایمون بیارین.</verse>
				<verse number="30">دییه وَختِ زیادی نَموندِسه که شِمه هِمراه گَب بَزِنِم، چوون این دِنیائه رئیس که شیطانِ دَره اِنه. وه مِ سَر هیچ ادعایی نِدارنه؛</verse>
				<verse number="31">ولی مِن کاری ره کامبه که پییِر مِ ره دَستور هِدا، تا دِنیا بَدونه که پییِرِ دوس دارمه. پِرِسین اینجه جِم بُوریم.</verse>
			</chapter>
			<chapter number="15">
				<verse number="1">«مِن حَییقی اَنگور دار هَسِمه و مِ پییِر باغبونه.</verse>
				<verse number="2">هر اَنگور رَزی که میوه نیاره، مِ پییِر اونِ وِرینه، و هر اَنگور رَزی که میوه بیاره، اونِ هَرَس کانده تا وِیشتر میوه بیاره.</verse>
				<verse number="3">شِما اَلانِم کِلامی خاطِری که شِما ره بااوتِمه، تَمیزِنی.</verse>
				<verse number="4">شِما مِ دِله بَمونین، و مِن هم شِمه دِله. هَمون طی اَگه چِله، دارِ کَش وَصل نَبوئه نَتونده شه جِم میوه بیاره، شِما هم نَتوندِنی میوه بیارین اگه مِ دِله نَمونین.</verse>
				<verse number="5">«مِن اَنگور دارِمه و شِما مِ رَزِنی. کِسی که مِ دِله موندِنه و مِن وه دِله، وه اونیِ که خَله میوه یارنه؛ چوون مِ جِم سیوا، هیچ کاری نَتوندِنی هاکانین.</verse>
				<verse number="6">اگه کِسی مِ دِله نَمونه، یِتا رَزِ واریِ که وه ره دِم دِنِنه و خِشک بونه. خِشکِ رَزا ره جَمع کاندِنه و تَشِ دِله دِم دِنِنه و سوزِندِنه.</verse>
				<verse number="7">اگه مِ دِله بَمونین و مِ کِلام شِمه دِله بَمونه، هر چی خوانِنی، درخواس هاکنین که برآورده بونه.</verse>
				<verse number="8">مِ پییِرِ جِلال این طی دیار بونه که شِما خَله میوه بیارین؛ و این طی ثابت کاندینی مِ شاگردِنی.</verse>
				<verse number="9">«هَمون طی که پییِر مِ ره دوس دارنه، مِنِم شِما ره دوس دارمه؛ مِ مِحبَّتِ دِله بَمونین.</verse>
				<verse number="10">اگه مِ اَحکامِ به جا بیارین، مِ مِحبّتِ دِله موندِنِنی؛ هَمون طی که مِن شه پییِرِ اَحکامِ به جا یارمه و وه مِحَبَّتِ دِله موندِمبه.</verse>
				<verse number="11">این چیا ره شِما ره بااوتِمه تا مِ خِشالی، شِمه دِله دَووه و شِمه خِشالی کامل بَووه.</verse>
				<verse number="12">«مِ حِکم اینِ که هَمدییه ره مِحَبَّت هاکانین، هَمون طی که مِن شِما ره مِحَبَّت هاکاردِمه.</verse>
				<verse number="13">این مِحَبَّتِ جِم گَت تِر دَنیه که یه نَفِر شه جانِ شه رَفِقون وِسه هاده.</verse>
				<verse number="14">اگه اونچی شِما ره حِکم کامبه ره اِنجام هادین، مِ رَفِقونِنی.</verse>
				<verse number="15">دییه شِما ره غِلام صدا نَکامبه، چوون غِلام شه اَربابِ کارائه جِم خَوِر نِدارنه. بلکه شِما ره رَفِق صِدا کامبه، چوون تِمومِ چیایی که شه پییِرِ جِم بُشنِسِمه ره شِما ره اونِ جِم باخَوِر هاکاردِمه.</verse>
				<verse number="16">شِما مِ ره انتخاب نَکاردینی، بلکه مِن شِما ره اِنتخاب هاکاردِمه و بَفرِسیمه تا بُورین و میوه بیارین و شِمه میوه بَمونه، تا هر چی پییِرِ جِم مِ اسمِ هِمراه بَخواین شِما ره هاده.</verse>
				<verse number="17">مِن این چیا ره شِما ره حِکم کامبه که هَمدییه ره مِحَبَّت هاکانین.</verse>
				<verse number="18">«اگه دِنیا شِمه جِم بیزارِ، بَدونین که قبل از شِما مِ جِم بیزار بییه.</verse>
				<verse number="19">اگه شِما دِنیائه وِسه بینی، دِنیا شِما ره شه آدِمون واری دوس داشته. ولی چوون دِنیائه وِسه نینی، بلکه مِن شِما ره دِنیائه جِم اِنتخاب هاکاردِمه، دِنیا شِمه جِم بیزارِ.</verse>
				<verse number="20">کِلامی که شِما ره بااوتِمه ره شه یاد دارین: ”غِلام شه اربابِ جِم گَت تِر نییه.“ اگه مِ ره آزار اَذیِّت هاکاردِنه، شِما ره هم آزار اَذیِّت کاندِنه؛ و اگه مِ کلامِ عَمِل هاکاردِنه، شِمه کِلامِ هَم عَمِل کاندِنه.</verse>
				<verse number="21">ولی مِ اسمِ خاطریِ که تِمومِ این کارا ره شِمه هِمراه کاندِنه، چوون اونی که مِ ره بَفرِسیه ره نِشناسِنِنه.</verse>
				<verse number="22">اگه نییَمو بیمه و وِشونِ هِمراه گَب نَزو بیمه، گِناه نِداشتِنه؛ ولی اَلان دییه شه گِناهونِ وِسه عذر و بهونه ای نِدارنِنه.</verse>
				<verse number="23">کِسی که مِ جِم بیزار بوئه، مِ پییِرِ جِم هم بیزارِ.</verse>
				<verse number="24">اگه وِشونِ دِله، کارایی نَکارده بیمه که جِز مِن هیچ کس نَکارده، گِناه نِداشتِنه؛ ولی، با اینکه اون کارا ره بَدینه، هم مِ جِم و هم مِ پییِرِ جِم بیزارِنه.</verse>
				<verse number="25">ولی کِلامی که وِشونِ توراتِ دِله بییَمو وِنه حییقِت بَرِسه که گانه: ” وِشون بی‌ دلیل مِ جِم بیزار بینه.“</verse>
				<verse number="26">«ولی وَختی اون پِشتیبون که اونِ پییِرِ طَرِفِ جِم شِمه وِسه رِسِندِمبه، بِیّه، یعنی حَییقِتِ روح که پییِرِ جِم اِنه، وه مِ خَوِری شِهادت دِنه.</verse>
				<verse number="27">و شِما هم شِهادت دِنِنی، چوون از اَوِّل مِ هِمراه دَینی.</verse>
			</chapter>
			<chapter number="16">
				<verse number="1">«همۀ این چیا ره شِما ره بااوتِمه تا شه ایمونِ جِم نَکِفین.</verse>
				<verse number="2">شِما ره عبادتگاه هائه جِم بیرون کاندِنه و حَتَّی مووقه ای رِسِنه که هر کی شِما ره بَکوشه، خیال کانده خِدا ره خِدمِتِ هاکارده.</verse>
				<verse number="3">این کارا ره کاندِنه، چوون نا آسِمونی پییِرِ بِشناسینه، نا مِ ره.</verse>
				<verse number="4">ولی اینا ره شِما ره بااوتِمه تا وَختی وه مووقه بَرِسیه، شه یاد بیارین که شِما ره بااوته بیمه. این چیا ره اَوِّل شِما ره نااوتِمه، چوون شه، شِمه هِمراه دَیمه.</verse>
				<verse number="5">«اِسا اونی پَلی شومبه که مِ ره بَفرِسیه، و هیچ‌ کِدوم نَپِرسِنِنی، ”کِجه شُونی؟“</verse>
				<verse number="6">ولی چوون این چیا ره شِما ره بااوتِمه، شِمه دِل غَمِ جِم پِر بَییه.</verse>
				<verse number="7">با این وجود حَییقَتِ شِما ره گامبه، شِمه نَفعِ که مِن بُورِم. چوون اگه نَشوئِم، اون پِشتیبون شِمه پَلی نِننه؛ ولی اگه بُورِم وه ره شِمه پَلی رِسِندِمبه.</verse>
				<verse number="8">وَختی اون پِشتیبون بِیّه، دِنیائه مَردِمِ گِناه و صالح بییَن و داوِریِ وِسه مَحکوم کانده.</verse>
				<verse number="9">گِناهِ وِسه، چوون مِ ره ایمون نیارنِنه.</verse>
				<verse number="10">صالح بییَنِ وِسه، چوون پییِرِ پَلی شومبه و دییه مِ ره نَویندِنی.</verse>
				<verse number="11">و داوِریِ وِسه، چوون این دِنیائه رئیس، که شیطانِ مَحکوم بَییه.</verse>
				<verse number="12">«هَمتی خَله چیا دارمه که شِما ره بارِم، ولی اَلان وه بِشنُسِنِ طاقتِ نِدارنِنی.</verse>
				<verse number="13">ولی وَختی حَییقِتِ روح بِیّه، شِما ره، به تِمومِ حَییقِت رهبری کانده؛ چوون وه شه جِم گَب نَزِنده، بلکه اونچی اِشنُنه ره گانه و شِما ره آینده جِم با خَوِر کانده.</verse>
				<verse number="14">وه مِ ره جِلال دِنه، چوون اونچی که مِ شِنه ره گِرنه، شِما ره خَوِر دِنه.</verse>
				<verse number="15">هر چی پییِر دارنه، مِ شِنه. اینِ وِسه بااوتِمه اونچی که مِ شِنه ره گِرنه، شِما ره خَوِر دِنه.</verse>
				<verse number="16">«اَت کم دییه، مِ ره نَویندِنی، ولی اَت کم دییه اَی هم مِ ره ویندِنی.»</verse>
				<verse number="17">اون وَخت وه شاگِردونِ جِم بعضیا هَمدییه ره بااوتِنه: «وه منظور چیه که گانه”اَت کم دییه، دییه مِ ره نَویندِنی، و اَت کم دییه، اَی دِواره مِ ره ویندِنی“؟ یا اینکه گانه”چوون پییِرِ پَلی شومبه“؟»</verse>
				<verse number="18">پَس وِشون هَمدییه ره گاتِنه: « ”وه مَنظور اینکه گانه: ’اَت کم دییه‘ چِیه؟ نِفَهمِبمی چیِ خَوِری گَب زَنده؟»</verse>
				<verse number="19">عیسی دونِسه که خوانِنه وه جِم سِئال هاکانِن؛ پَس وِشونِ بااوته: « اینِ وِسه هَمدییهِ هِمراه بَحث کاندینی که بااوتِمه، ”اَت کم دییه، دییه مِ ره نَویندِنی، ولی اَت کم دییه، اَی دِواره مِ ره ویندِنی“؟</verse>
				<verse number="20">حَییقَتاً، شِما ره گامبه، شِما برمه زاری کاندینی، ولی دِنیا خِشال بونه؛ شِما ره غَم و غُصّه گِرنه، ولی شِمه غم و غُصه خِشالی ره تبدیل بونه.</verse>
				<verse number="21">یِتا زِنا بِزائِنِ مووقه دَرد کَشِنه، چوون که وه مووقه بَرِسیه؛ ولی وَختی وه وَچه دِنیا بییَمو، دییه شه دَردِ ‌یاد نیارنه، چوون یِتا آدِم دِنیا بییَمو، خِشالِ.</verse>
				<verse number="22">همین طی هم، شِما هم اَلان غم و غُصه دارنِنی؛ ولی اَی دِواره شِما ره ویمبه و شِمه دِل خِشال بونه و هیچ کی شِمه خِشالی ره شِمه جِم نَینه.</verse>
				<verse number="23">اون روز، دییه هیچی مِ جِم نِخوانِنی. حَییقَتاً، شِما ره گامبه، هر چی آسِمونی پییِرِ جِم مِ اسمِ هِمراه بِخوائین، اونِ شِما ره دِنه.</verse>
				<verse number="24">تا اَلان مِ اسمِ هِمراه هیچی نِخواسینی؛ بِخوائین تا پی دا هاکانین که شِمه خِشالی کامل بَووه.</verse>
				<verse number="25">«اینا ره مَثِلِ هِمراه شِما ره بااوتِمه؛ ولی مووقه ای رِسِنه که دییه این طی شِمه هِمراه گَب نَزِمبه، بلکه پییِرِ خَوِری عَلِنی شِما ره گامبه.</verse>
				<verse number="26">اون روز، مِ اسم هِمراه دَرخواس کاندینی. و شِما ره نارمه که مِن شِمه طَرِفِ جِم دَرخواس کامبه،</verse>
				<verse number="27">چوون پییِر شه، شِما ره دوس دارنه، چوون شِما مِ ره دوس داشتینی و باوِر هاکاردینی که خِدائه طَرِفِ جِم بییَمومه.</verse>
				<verse number="28">مِن پییِرِ طَرِفِ جِم این دِنیائه دِله بییَمومه؛ و اَلان این دِنیا ره تَرک کامبه و پییِرِ پَلی شومبه.»</verse>
				<verse number="29">اون وَخت وه شاگِردون بااوتِنه: «اَلان دییه عَلِنی گَب زَندی، نا مَثِلِ هِمراه.</verse>
				<verse number="30">اِسا دییه دُومبی همه چیِ جِم خَوِر دارنی و نیاز نِدارنی کِسی تِ جِم سِئالی بَپِرسه. اینِ وِسه، باوِر دارمی که خِدائه طَرِفِ جِم بییَموئی.»</verse>
				<verse number="31">عیسی وِشونِ بااوته: «اَلان، باوِر دارنِنی؟</verse>
				<verse number="32">مووقه ای رِسنه، که حَییقَتاً هم همین اَلان هم بَرِسیه، که شِما همه پَخشِ پِلا بونِنی و هر کِدوم شه سِره شونِنی و مِ ره تینا اییِلنِنی؛ ولی مِن تینا نیمِه، چوون آسِمونی پییِر مِ هِمراه دَره.</verse>
				<verse number="33">اینا ره شِما ره بااوتِمه تا مِ دِله آرامش دارین. دِنیائه دِله زَحمِت و عِذاب، شِمه وِسه دَره؛ ولی شِمه دِل قِرص بوئه، چوون مِن دِنیا ره پیروز بَیمه.»</verse>
			</chapter>
			<chapter number="17">
				<verse number="1">وَختی عیسی شه گَبِ تِموم هاکارده، آسمونِ هارِشیه و بااوته: «پییِر، وه مووقه بَرِسیه. شه ریکا ره جِلال هاده تا ریکا هم تِ ره جِلال هاده.</verse>
				<verse number="2">چوون تِمومِ آدِمونِ اِختیارِ وه ره هِدایی، تا تِمومِ اونایی که تِ وه ره هِدایی ره اَبدی زندگی هاده.</verse>
				<verse number="3">و اَبدی زندگی اینِ که تِ ره، تینا حَییقی خِدا، و عیسی مَسیح که تِ بَفرِسیِ ره بِشناسِن.</verse>
				<verse number="4">مِن کاریِ که تِ مِ ره بِسپارِسی ره اِنجام هِدامه، و این طی زِمینِ سَر تِ ره جِلال هِدامه.</verse>
				<verse number="5">پَس ای پییِر، اِسا شه پَلی مِ ره جِلال هاده، هَمون جِلالی که قبل از اون که دِنیا به وجود بِیّه تِ پَلی داشتمه.</verse>
				<verse number="6">«مِن تِ اسمِ، اونایی ره که تِ این دِنیائه دِله مِ ره هِدایی، دیار هاکاردِمه. اونا تِ وِسه بینه و تِ وِشونِ مِ ره هِدایی، و وِشون تِ کلامِ به جا بیاردِنه.</verse>
				<verse number="7">اِسا بِفَهمِسِنه اون چی مِ ره هِدایی، تِ طَرِفِ جِم بییه</verse>
				<verse number="8">چوون کِلامی ره که مِ ره هِدایی، وِشونِ هِدامه، و وِشون اونِ قَبول هاکاردِنه و حَییقَتاً بِفَهمِسِنه که تِ طَرِفِ جِم بییَمومه، و باور هاکاردِنه که تِ مِ ره بَفرِسی ای.</verse>
				<verse number="9">مِن اونائه وِسه دِعا کامبه؛ مِن این دِنیائه وِسه دِعا نَکامبه بلکه اونایی که تِ مِ ره هِداییِ وِسه دِعا کامبه، چوون وِشون تِ وِسه هَسِنه.</verse>
				<verse number="10">هر چی مِن دارمه، تِ وِسه هَسه و هر چی تِ دارنی، مِ وِسه هَسه؛ و مِن وِشونِ دِله جِلال بَییتِمه.</verse>
				<verse number="11">ویشتر از این دییه دِنیائه دِله نَموندِمبه، ولی وِشون دِنیائه دِله دَرِنه؛ مِن تِ پَلی اِمبه. ای قدّوسِ پییِر، اونایی که مِ ره هِدایی ره شه اسمِ هِمراه حِفظ هاکان، تا یِتا بَووِن، هَمون طی که اِما یِتا هَسیمی.</verse>
				<verse number="12">مِن تا وَختی که وِشونِ هِمراه دَیمه اونایی که تِ مِ ره هِدایی ره تِ اسمِ هِمراه حِفظ هاکاردِمه، مِن وِشونِ جِم حِفاظَت هاکاردِمه، وِشونِ جِم هیچ کِدوم هِلاک نَینه، جِز اون هِلاکتِ ریکا، تا اونچی مِقدَّسِ نوِشتهِ دِله بَنِوِشته بَییه حَییقت بَرِسه.</verse>
				<verse number="13">ولی اِسا تِ پَلی اِمبه و این گبا ره مووقه ای زَمبه که هَمتی این دِنیائه دِله دَرِمبه، تا مِ خِشالی ره شه دلِ دِله کامل دارِن.</verse>
				<verse number="14">مِن تِ کِلامِ وِشونِ هِدامه، ولی دِنیا وِشونِ جِم بیزار بییه، چوون این دِنیائه جِم نینه، هَمون طی که مِن این دِنیائه جِم نیمه.</verse>
				<verse number="15">مِن نِخوامبه وِشونِ این دِنیائه جِم بَوِری، بلکه خوامبه وِشونِ اون شَریرِ جِم حفظ هاکانی.</verse>
				<verse number="16">وِشون این دِنیائه جِم نینه، هَمون طی که مِن این دِنیائه جِم نیمه.</verse>
				<verse number="17">حَییقَتِ وِشونِ یاد هاده تا مِقَدَّس بَووِن، تِ کِلام حَییقَتِ.</verse>
				<verse number="18">همون‌طی که تِ مِ ره دِنیائه دِله بَفرِسی ای، مِن هم وِشونِ دِنیائه دِله بَفرِسیمه.</verse>
				<verse number="19">مِن شه ره وِشونِ وَقف کامبه، تا وِشون هم شه ره حَییقَتِ وَقف هاکانِن.</verse>
				<verse number="20">«مِن فِقَط وِشونِ وسه دَرخواس نَکامبه، بلکه اونایی وِسه هم که وِشونِ پِیغومِ طریق، مِ ره ایمون یارنِنه،</verse>
				<verse number="21">تا همه یِتا بَووِن، هَمون طی که تِ ای پییِر مِ دِله دَری و مِن تِ دِله. جوری هاکان که وِشون هم اَمه دِله دَووِن، تا دِنیا باوِر هاکانه که تِ مِ ره بَفرِسی ای.</verse>
				<verse number="22">مِن جِلالیِ که مِ ره هِدایی ره، وِشونِ هِدامه تا یِتا بَووِن، هَمون طی که اِما یِتا هَسیمی؛</verse>
				<verse number="23">مِن وِشونِ دِله و تِ مِ دِله دَری. جوری هاکان تا وِشون هم کامِلاً یِتا بَووِن تا دِنیا بَدونه که تِ مِ ره بَفرِسی ای، و وِشونِ هَمون‌طی دوس داشتی که مِ ره دوس داشتی.</verse>
				<verse number="24">ای پییِر، خوامبه اونایی که مِ ره هِدایی مِ هِمراه دَووِن، هَمون‌جه که مِن دَرِمبه، تا مِ جِلالِ بَوینِن، جِلالی که تِ مِ ره هِدایی؛ چوون قَبل اَز اینکه دِنیا شِروع بَووه مِ ره دوس داشتی.</verse>
				<verse number="25">«ای صالحِ پییِر، هر چَن دِنیا تِ ره نِشناسِنه، ولی مِن تِ ره اِشناسِمبه، و اینا دوندِنه که تِ مِ ره بَفرِسی ای.</verse>
				<verse number="26">مِن تِ اسمِ وِشونِ بِشناسِندیمه و اَی دِواره اِشناسِندمبه، تا مِحبَّتی که تِ مِ ره داشتی، وِشونِ دِله هم دَووه و مِنِم وِشونِ دِله دَووِم.»</verse>
			</chapter>
			<chapter number="18">
				<verse number="1">عیسی بعد از اینکه شه گَبِ بَزو، شه شاگِردونِ هِمراه قِدْرونِ دَرّهِ اون دَس بُورده. اونجه یِتا باغ دَییه، عیسی و وه شاگِردون باغِ دِله بُوردِنه.</verse>
				<verse number="2">یَهودا، کِسی که عیسی ره خیانت هاکارده هم اونجهِ جِم خَوِر داشته، چوون عیسی و وه شاگِردون معمولاً اونجه جَمع بونِسِنه.</verse>
				<verse number="3">پَس یَهودا یه دَسه از سربازون و مَعبِدِ گَت گَتِ کاهِنون و عُلِمائه فِرقه فریسیِ مامورونِ بَییته، اونجه بییَمو. وِشون فانوس و مَشعل و سِلاحِ هِمراه اونجه بَرِسینه.</verse>
				<verse number="4">عیسی، با اون که دونِسه چی وه سَر اِنه، جلو بُورده و وِشونِ بااوته: «کِنه دِمبال گِردِنِنی؟»</verse>
				<verse number="5">وِشون بااوتِنه: «عیسیِ ناصری.» بااوته: «مِنِ وه هَسِمه.» یَهودا، کِسی که وه ره خیانت هاکارده بییه هم وِشونِ هِمراه اِیست هاکارده بییه.</verse>
				<verse number="6">وَختی عیسی بااوته: «مِن وه هَسِمه،» وِشون عَقِب عَقِب بُوردِنه و بِنهِ سَر دَکِتِنه.</verse>
				<verse number="7">عیسی اَت کَش دییه وِشونِ جِم بَپِرسیه: «کِنه دِمبال گِردِنِنی؟» وِشون بااوتِنه: «عیسیِ ناصری.»</verse>
				<verse number="8">عیسی بااوته:«شِما ره بااوتِمه که مِن وه هَسِمه. پَس اگه مِ دِمبال گِردِنِنی، بییِلین اینا بورِن.»</verse>
				<verse number="9">اینِ بااوته تا اونچی که قبلتر بااوته بییه حَییقِت بَرِسه که: «هیچ کِدوم از وِشونی که مِ ره هِدائی ره از دَس نِدامه.»</verse>
				<verse number="10">اون وخت شَمعونِ پِطرُس، شمشیری که شه هِمراه داشته ره بَکِشیه و کاهِنِ اَعظِمِ نوکِرِ راسِ گوشِ بَزو و بَوریه. اون نوکِرِ اِسم مالخوس بییه.</verse>
				<verse number="11">عیسی پِطرُسِ بااوته: «شه شَمشیرِ غَلاف هاکان! نَوِسه پیاله ای ره که پییِر مِ ره هِدا ره بَنوشِم؟»</verse>
				<verse number="12">بعد سربازون، شه فرمونده و یَهودیونِ مأمورونِ هِمراه عیسی ره بییتِنه و وه ره دَوِسِنه</verse>
				<verse number="13">و اَوِّل وه ره حَنّائه پَلی بَوِردِنه. چوون حَنّا قیافائه زَن پییِر بییه. و قیافا اون سال، قومِ کاهِنِ اَعظِم بییه.</verse>
				<verse number="14">قیافا هَمونی بییه که یَهودیونِ بااوته: بِهتَرِ یه نَفِر قومِ وِسه بَمیره.</verse>
				<verse number="15">شَمعونِ پِطرُس و یِتا دییه شاگِرد، عیسیِ دِمبال بُوردِنه. چوون اون شاگرد کاهِنِ اَعظِمِ آشنا بییه. پَس عیسیِ هِمراه، کاهِنِ اعظمِ سِره حیاط دِله بُورده.</verse>
				<verse number="16">ولی پِطرُس درِ پِشت اِیست هاکارده. پَس اون یِتا دییه شاگرد که کاهِنِ اَعظِمِ آشنا بییه، بیرون بُورده و یِتا زِنائه هِمراه که دَربون بییه، گَب بَزو و پِطرُسِ دِله بَوِرده.</verse>
				<verse number="17">اون وَخت اون زِنا که دَربون بییه، پِطرُسِ جِم بَپِرسیه: «مگه تِ هم یِتا از وه شاگِردون نیئی؟» پِطرُس جِواب هِدا: «نا، نیمِه.»</verse>
				<verse number="18">هِوا سَرد بییه. نوکِرون و مامورون زِغالِ هِمراه تَش رووشِن هاکارده بینه و وه دور اِیست هاکارده بینه و شه ره گرم کاردِنه. پِطرُس هم وِشونِ هِمراه اِیست هاکارده بییه و شه ره گرم کارده.</verse>
				<verse number="19">اون وَخت کاهِنِ اَعظِم عیسیِ جِم، وه شاگِردون و تعالیمِ خَوِری بَپِرسیه.</verse>
				<verse number="20">عیسی جِواب هِدا: «مِن دِنیائه هِمراه عَلِنی گَب بَزومه و هَمِش عبادتگاه و مَعبِدِ دِله که تِمومِ یَهودیون جَمع بونِنه، تَعلیم هِدامه و خَلوتِ دِله هیچی نااوتِمه.</verse>
				<verse number="21">چه مِ جِم سِئال کاندی؟ اونایی که مِ گَبِ بِشنُسِنهِ جِم بَپِرس! وِشون دوندِنه چی بااوتِمه.»</verse>
				<verse number="22">وَختی عیسی اینِ بااوته، یِتا از مامورون که اونجه اِیست هاکارده بییه، وه دیمِ چَک بَزو و بااوته: «کاهِنِ اَعظِمِ جِوابِ این طی دِنی؟»</verse>
				<verse number="23">عیسی بااوته: «اگه اِشتباه بااوتِمه، اونِ ثابت هاکان؛ ولی اگه راس بااوتِمه، چه مِ ره زَندی؟»</verse>
				<verse number="24">بعد حَنّا وه ره دَس دَوِسه قیافائه پَلی، که کاهِنِ اَعظِم بییه، بَفرِسیه.</verse>
				<verse number="25">هَمون مووقه ای که شَمعونِ پِطرُس تشِ پَلی اِیست هاکارده بییه و شه ره گرم کارده، بعضیا وه جِم بَپِرسینه: «مگه تِ هم یِتا از وه شاگِردون نیئی؟» وه حاشا هاکارده و بااوته: «نا! نیمه.»</verse>
				<verse number="26">کاهِن اَعظِم یِتا از نوکِرون، هَمون کَسِ فامیل که پِطرُس وه گوشِ بَوری بییه، بااوته: «مگه مِن شه تِ ره اون باغِ دِله وه هِمراه نَدیمه؟»</verse>
				<verse number="27">پِطرُس اَی دِواره حاشا هاکارده. هَمون لَحظه تِلا ونگ هاکارده.</verse>
				<verse number="28">بعد زود صِواحی، عیسی ره قیافائه وَرِ جِم، فرموندارِ کاخِ دِله بَوِردِنه. وِشون شه، فرموندارِ کاخِ دِله نَشینه تا نَجس نَووِن و بَتونِن پِسَخِ عیدِ شومِ بَخُرِن.</verse>
				<verse number="29">پَس پیلاتُس وِشونِ پَلی بیرون بییَمو و بَپِرسیه: «این مَردی ره به چه جرمی متهم کاندینی؟»</verse>
				<verse number="30">وِشون جِواب هِدانه: «اگه این مَردی گِناهکار نَییه، وه ره تِ تحویل نِدامی.»</verse>
				<verse number="31">پیلاتُس وِشونِ بااوته: «شِما شه وه ره بَوِرین و طِبق شه شَریعَت وه ره محاکمه هاکانین.» یَهودیون بااوتِنه: «اِما اِجازه نِدارمی هیچ کَسِ بَمِردَنِ وِسه مَحکوم هاکانیم.»</verse>
				<verse number="32">این طی عیسیِ گَب اینِ خَوِری که بااوته بییه چی طی مییِرنه، حَییقت بَرِسیه.</verse>
				<verse number="33">اَی دِواره پیلاتُس کاخِ دِله بَردَگِردِسه و دَستور هِدا عیسی ره، وه پَلی بیارِن و وه ره بااوته: «تِ یَهودیونِ پادشاهی؟»</verse>
				<verse number="34">عیسی بااوته: «تِ شه، شه جِم اینِ گانی؟ یا بَقیه مِ خَوِری تِ ره بااوتِنه؟»</verse>
				<verse number="35">پیلاتُس بااوته: «مَگه مِن یهودیمه؟ تِ قوم و مَعبِدِ گَت گَتِ کاهِنون، تِ ره مِ تحویل هِدانه؛ چی هاکاردی؟»</verse>
				<verse number="36">عیسی بااوته: «مِ پادشاهی این دِنیائه جِم نییه. اگه مِ پادشاهی این دِنیائه جِم بییه، مِ نوکِرون جَنگ کاردِنه تا یَهودیونِ دَس گرفتار نَووِم، ولی مِ پادشاهی این دِنیائه جِم نییه.»</verse>
				<verse number="37">بعد پیلاتُس عیسی ره بااوته: «پَس تِ یِتا پادشاهی؟» عیسی بااوته: «تِ شه گانی که مِن یِتا پادشاهِمه. چوون که مِن اینِ وِسه مارِ جِم بِزائه بَیمه و این وِسه این دِنیائه دِله بییَمومه تا حَییقتِ وِسه شِهادت هادِم. پَس هر کی که حَییقت جِم هَسه، مِ گَبِ گوش دنه.»</verse>
				<verse number="38">پیلاتُس بَپِرسیه: «حَییقت چیه؟» وَختی اینِ بااوته، اَی دِواره بیرون یَهودیونِ پَلی بُورده و وِشونِ بااوته: «مِن هیچ دلیلی وه مَحکوم هاکاردِنِ وِسه پی دا نَکاردِمه.</verse>
				<verse number="39">ولی شِمه رَسم اینِ که پِسَخِ عیدِ دِله وِنه یِتا زِندونی ره شِمه وِسه آزاد هاکانِم؛ خوانِنی یَهودیونِ پادشاه ره شِمه وِسه آزاد هاکانِم؟»</verse>
				<verse number="40">وِشون اَی دِواره داد بَزونه بااوتِنه: «این مَردی ره نا، بارْاباسِ آزاد هاکان!» و بارْاباس یِتا راهزِن بییه.</verse>
			</chapter>
			<chapter number="19">
				<verse number="1">اون وَخت پیلاتُس دَستور هِدا عیسی ره بَیرِن و شِلّاق بَزِنِن.</verse>
				<verse number="2">سربازون طَلیِ جِم یِتا تاج بِبافتِنه، وه کَله سَر بییِشتِنه و یِتا اَرغِوونی قَوا وه تَن دَکاردِنه،</verse>
				<verse number="3">و وه پَلی اییَمونه، گاتِنه: «سِلام بر یَهودیونِ پادشاه!» و وه ره چَک زونه.</verse>
				<verse number="4">پیلاتُس اَت کَش دییه بیرون بُورده و وِشونِ بااوته: «هارِشین؛ اَلان وه ره شِمه پَلی بیرون یارمه تا بَدونین که مِن هیچ جرمی وه مَحکوم هاکاردِنِ وِسه پی دا نَکاردِمه.»</verse>
				<verse number="5">پَس عیسی، یِتا تاج طَلیِ جِم وه کَلهِ سَر و اَرغِوونی قَوا وه تَن، بیرون بییَمو. پیلاتُس وِشونِ بااوته: «هارِشین، این هم، هَمون مَردی!»</verse>
				<verse number="6">وَختی مَعبدِ گَت گَتِ کاهِنون و مَعبِدِ مامورون وه ره بَدینه، داد بَکِشینه، بااوتِنه: «وه ره مَصلوب هاکان! وه ره مَصلوب هاکان!» پیلاتُس وِشونِ بااوته: «شه شِما وه ره بَوِرین و مَصلوب هاکانین، چوون مِن هیچ جرمی وه مَحکوم هاکاردِنِ وِسه پی دا نَکاردِمه.»</verse>
				<verse number="7">یَهودیون جِواب هِدانه: «اِما شریعتی دارمی که طِبق اَمه شَریعَت وه وِنه بَمیره، چوون اِدعا کانده خدائه ریکائه.»</verse>
				<verse number="8">وَختی پیلاتُس اینِ بِشنُسه، ویشتر بَتِرسیه،</verse>
				<verse number="9">اَی دِواره کاخِ دِله بَردَگِردِسه و عیسیِ جِم بَپِرسیه: «تِ کجایی هَسی؟» ولی عیسی هیچی جِواب نِدا.</verse>
				<verse number="10">پیلاتُس وه ره بااوته: «مِ هِمراه گَب نَزِندی؟ مگه نَدوندی مِن این اِختیارِ دارمه تِ ره آزاد هاکانِم یا تِ ره مَصلوب هاکانِم؟»</verse>
				<verse number="11">عیسی بااوته: «اگه خِدا، این اِختیارِ تِ ره نِدا بییه تِ هیچ اِختیاری مِ سَر نِداشتی؛ اینِ وِسه، اونی که مِ ره تِ تَحویل هِدا، وه گِناه ویشتَرِ.»</verse>
				<verse number="12">بعد از اون پیلاتُس اینِ دِمبال دَییه که وه ره آزاد هاکانه، ولی یَهودیون داد زونه و گاتِنه: «اگِه این مَردی ره آزاد هاکانی، قیصرِ رَفِق نیئی. هر کی پادشاهیِ ادعا ره هاکانه، قیصرِ هِمراه مخالِفَت کانده.»</verse>
				<verse number="13">وَختی پیلاتُس این گَبِ بِشنُسه، عیسی ره بیرون بیارده و شه داوِریِ تَختِ سَر هِنیشته، جایی که به «سنگفرش» مَعروف بییه و آرامیِ زِوون اونِ «جَبّاتا» گاتِنه.</verse>
				<verse number="14">اون روز، یِتا روز قبل از پِسَخِ عید بییه، که یَهودیون شه ره پِسَخِ عیدِ وِسه حاضر کاردِنه، نَزیکِ ظِهر بییه. پیلاتُس یَهودیونِ بااوته: «هارِشین این هم شِمه پادشاه!»</verse>
				<verse number="15">وِشون داد بَکِشینه: «وه ره بَکوش! وه ره بَکوش و وه ره مَصلوب هاکان!» پیلاتُس وِشونِ بااوته: «خوانِنی شِمه پادشاه ره مَصلوب هاکانِم؟» مَعبِدِ گَت گَتِ کاهِنون جِواب هِدانه: «اِما به جِز قیصر پادشاهِ دییه ای نِدارمی.»</verse>
				<verse number="16">سَرآخِر پیلاتُس عیسی ره وِشونِ تَحویل هِدا تا وه ره مَصلوب هاکانِن، پَس وِشون عیسی ره بَییتِنه و بَوِردِنه.</verse>
				<verse number="17">عیسی شه صَلیبِ دوش بَکِشیه، مَحَلی که وه اسمِ کَلّهِ کاسه و آرامیِ زِوون جُلجُتا گاتِنه، بورده.</verse>
				<verse number="18">اونجه وه ره مَصلوب هاکاردِنه. وه هِمرا، دِ نَفِر دییه هم مَصلوب بَینه، و اون دِتا عیسیِ دِ طَرِف دَینه و عیسی وِشونِ میون دَییه.</verse>
				<verse number="19">پیلاتُسِ دستورِ هِمراه یِتا کَتیبه‌ بَنوِشتِنه و اونِ صَلیبِ سَر بَزونه. اونِ سَر بَنوِشته بَییه بییه: عیسیِ ناصری، یَهودیونِ پادشاه.</verse>
				<verse number="20">یَته خَله یَهودیون اون کَتیبه ره بَخوندِسِنه، چوون جایی که عیسی ره مَصلوب هاکاردِنه شَهرِ نَزیکی بییه و اون کتیبه، آرامی و لاتینی و یونانیِ زِوون بَنوِشته بَییه بییه.</verse>
				<verse number="21">پَس یَهودیونِ گَت گَتِ کاهِنون، پیلاتُسِ بااوتِنه: «نَنویس ”یَهودیونِ پادشاه“، بلکه بَنویس این مَردی، گاته که مِن یَهودیونِ پادِشاهِمه.»</verse>
				<verse number="22">پیلاتُس بااوته: «هر چی بَنِوشتمه، دییه بَنِوشتِمه.»</verse>
				<verse number="23">وَختی سَربازون عیسی ره مَصلوب هاکاردِنه، وه جِمه ره بَییتنه، چهار قِسمت رَسِد هاکاردِنه و هر کِدوم یِتا قِسمِتِ بَییتِنه. وَختی وه قَوا ره بَرِسینه، بَدینه یِسَره هَسه و دَرز نِدارنه.</verse>
				<verse number="24">پَس هَمدییه ره بااوتِنه: «اینِ تیکه نَکِنیم، بلکه قِرعه دم هادیم بَوینیم کِنه وِسه بونه.» این طی مزامیرِ نوِشته حَییقِت بَرِسیه که: «مِ جِمه‌ ره شه میون رَسِد هاکاردِنه و مِ قَوائه سَر قِرعه دِم هِدانه.» پَس سربازون این طی هاکاردِنه.</verse>
				<verse number="25">عیسیِ صَلیبِ نَزیکی، وه مار، وه خاله، و مریِم، کْلوپاسِ زِنا و مریِمِ مَجْدَلیّه اِیست هاکارده بینه.</verse>
				<verse number="26">وَختی عیسی شه مار و اون شاگِردی که وه ره دوس داشته ره بَدیئه وه پَلی اِیست هاکارده، شه مارِ بااوته: «ای زَن هارِش، این تِ ریکا».</verse>
				<verse number="27">بعد اون شاگردِ بااوته: «هارِش این تِ مار.» از اون ساعت، اون شاگرد، عیسیِ مارِ شه سِره بَوِرده.</verse>
				<verse number="28">بَعد از اون عیسی که دونِسه دییه همه چی تِموم بَییه، اونِ وِسه که مِقدَّسِ نوِشته اِنجام بَرِسه، بااوته: «مِ ره تِشنائه.»</verse>
				<verse number="29">اونجه یِتا ظَرف دَییه که ترشِ بَییه شِرابِ جِم پِر بییه. پَس یِتا اَبر که تِرش بَییه شِرابِ دِله بَزو بینه ره یِتا زوفا دارِ چلهِ سَر بییِشتنه، و عیسیِ دِهونِ پَلی بَوِردِنه.</verse>
				<verse number="30">وَختی عیسی تِرش بَییه شِرابِ بَچِشیه، بااوته: «تِموم بَییه.» بعد شه سَرِ جِر بیارده و شه روحِ تَسلیم هاکارده.</verse>
				<verse number="31">چوون اون روز، پِسَخِ عیدِ آماده بَیِّنِ روز بییه، و روز بَعد، یَهودیونِ گَتِ مِقدَّسِ شنبه بییه. یَهودیونِ گَت گَتِ نِخواسِنه جَسِدا تا فِردا صَلیبِ سَر بَمونه، پیلاتُسِ جِم بَخواسِنه تا اون سه نَفِرِ لینگِ ساقِ بِشکِنِن، تا بَتونِن وِشونِ جَسِدِ صلیبِ جِم جِر بیارِن.</verse>
				<verse number="32">پَس سَربازون بییَمونه و اون دِ نَفِرِ لینگِ ساقِ که عیسیِ هِمراه مَصلوب بَییه بینه ره بِشکِسِنه.</verse>
				<verse number="33">ولی وَختی عیسی ره بَرِسینه و بَدینه بَمِرده، وه ساقا ره نِشکِسِنه.</verse>
				<verse number="34">ولی یِتا از سَربازون وه پَلیهِ دِله نیزه بَزو و دَرجا وه پلیهِ جِم خون و اوه بیرون بییَمو.</verse>
				<verse number="35">کِسی که اینِ بَدیئه، شِهادت دِنه تا شِما هم ایمون بیارین. وه شِهادِت راسِ و وه دونده که دَره حییقِتِ گانه.</verse>
				<verse number="36">اینا اِتفاق دَکِته تا مِقدَّسِ نوشته حَییقِت بَرِسه که: «وه اِستکاهائه جِم هیچکِدوم نِشکِنه،»</verse>
				<verse number="37">و همین طی هم مِقَدَّسِ نوِشتهِ یِتا دییه قسمِت گانه: «اونیِ که نیزه بَزونه ره، اِشِنِنه.»</verse>
				<verse number="38">بعد از این اتفاقا، یوسِف، که اَهلِ رامه بییه، پیلاتُسِ جِم اِجازه بَخواسه تا عیسیِ جَسِدِ بَیره. یوسِف عیسیِ شاگرد بییه، ولی یِواشکی، چوون یَهودیونِ جِم تَرسیه. پیلاتُس وه ره اِجازه هِدا. پَس بییَمو، عیسیِ جَسِدِ بَییته.</verse>
				<verse number="39">نیقودیموس هم که قبلتر شبونه عیسی پَلی بُورده بییه، بییَمو و شه هِمراه سی کیلو مُر و عود بیارده.</verse>
				<verse number="40">پَس وِشون عیسیِ جَسِدِ بَییتِنه، اونِ طبقِ یَهودِ رَسم عَطریجاتِ هِمراه کَفِنِ دِله دَپیتِنه.</verse>
				<verse number="41">اونجه که عیسی مَصلوب بَییه، یِتا باغ دَییه و اون باغِ دِله یِتا تازه مَقبره دَییه که هَمتی مِرده‌ای ره اونِ دِله نییِشته بینه.</verse>
				<verse number="42">پَس چوون یَهودیون آماده بَیِّن روز، پِسَخِ عیدِ وِسه بییه و اون مقبره هم هَمون نَزیکی بییه، عیسیِ جَسِدِ وه دِله بییِشتِنه.</verse>
			</chapter>
			<chapter number="20">
				<verse number="1">هفتهِ اَوِّلین روز، زودِ صِواحی، مووقه ای که هَمتی هِوا تاریک بییه، مَریِمِ مَجْدَلیّه مَقبرهِ سَر بییَمو و بَدیئه که سَنگ، مَقبره دَرِ وَر کِنار بُورده.</verse>
				<verse number="2">پَس دووِ هِمراه شَمعونِ پِطرُس و اون شاگِردی که عیسی وه ره دوس داشتهِ پَلی، بُورده و وِشونِ بااوته: اَمه سَرورِ مقبره جِم بَوِردِنه و نَدومبی کجه بییِشتِنه.»</verse>
				<verse number="3">پَس پِطرُس و اون یِتا شاگرد بیرون بییَمونه، مَقبرهِ سَمت راه دَکِتِنه.</verse>
				<verse number="4">و هر دِتا با هم دوو گِتِنه؛ ولی اون یِتا شاگرد، پِطرُسِ پیش دَکِته و اَوِّل مَقبره ره بَرِسیه.</verse>
				<verse number="5">دِلّا بَییه، مَقبره دِله ره هارِشیه بَدیئه که کَفِنِ پارچه اونجه دَره، ولی دِله نَشیه.</verse>
				<verse number="6">بعد شَمعونِ پِطرُس هم وه دِمبال بییَمو و مَقبرهِ دِله بُورده، بَدیئه که کَفِنِ پارچه اونجه دَره،</verse>
				<verse number="7">ولی دَسمالی که عیسیِ کَلّهِ دورِ دَوِسه بینه کَفِنِ پَلی دَنی بییه بلکه سیوا تا هاکارده یه جا دییه دَییه.</verse>
				<verse number="8">پَس اون یِتا شاگرد که اَوِّل مقبره ره بَرِسی بییه هم، دِله بُورده، بَدیئه و ایمون بیارده.</verse>
				<verse number="9">چوون هَمتی شاگِردون مِقدَّسِ نوِشته ره نِفَهمِسه بینه که وه وِنه مِرده ها جِم زِنده بَووه.</verse>
				<verse number="10">بعد، اون دِتا شاگرد شه سِره بَردَگِردِسِنه.</verse>
				<verse number="11">ولی مَریِم، مقبره بیرون اِیست هاکارده بییه و بِرمه کارده. وه هَمون طی که بِرمه کارده دِلّا بَییه تا مَقبرهِ دِله ره هارِشه.</verse>
				<verse number="12">هَمون مووقه دِتا فرشته ره اِسبه لِواسِ هِمراه، اونجه ای که عیسیِ جَسِدِ بییِشته بینه، بَدیئه، یِتا وه کَلّه جائه سَر و یِتا دییه وه لینگِ جائه سَر نیشته بینه.</verse>
				<verse number="13">وِشون وه ره بااوتِنه: «ای زِنا، چه بِرمه کاندی؟» مریِم جِواب هِدا: «مِ سرورِ بَوِردِنه و ندومبه و وه ره کجه بییِشتِنه.»</verse>
				<verse number="14">وَختی اینِ بااوته، بَردَگردِسه و بَدیئه عیسی اونجه اِیست هاکارده، ولی نِفَهمِسه که وه عیسی ئه.</verse>
				<verse number="15">عیسی وه ره بااوته: «ای زِنا چه بِرمه کاندی؟ کِنه دِمبال گِردِنی؟» مریِم خیال هاکارده باغبونِ، بااوته: «آقا، اگه تِ وه ره بَییتی، مِ ره بار کجه بییِشتی تا بُورِم و وه ره بَیرِم.»</verse>
				<verse number="16">عیسی وه ره بااوته: «مَریِم!» مَریِم بَردَگِردِسه و آرامیِ زوونِ هِمراه بااوته: «رَبّونی!» (یعنی اِسّا).</verse>
				<verse number="17">عیسی وه ره بااوته: «مِ کَش نَخُر، چوون هَمتی پییِرِ پَلی بالا نَشیمه. ولی مِ بِرارونِ پَلی بور و وِشونِ بار که مِن شه پییِر و شِمه پییِر و شه خِدا و شِمه خِدائه پَلی شومبه.»</verse>
				<verse number="18">مریِم مَجْدَلیّه بُورده و شاگِردونِ خَوِر هِدا که «خِداوندِ بَدیمه!» و اون چیایی که عیسی وه ره بااوته بییه ره وِشونِ بااوته.</verse>
				<verse number="19">هَمون روز نِماشون، که هفته اَوِّلین روز بییه، شاگِردون دور هم جَمع بینه و یَهودیونِ تَرسِ جِم درا ره قفل هاکارده بینه، عیسی بییَمو و وِشونِ میون، اِیست هاکارده و بااوته: «سِلام بر شِما!»</verse>
				<verse number="20">وَختی اینِ بااوته، شه دَس و پَلی ره وِشونِ سِراغ هِدا. شاگِردون وَختی خِداوندِ بَدینه خِشال بَینه.</verse>
				<verse number="21">عیسی اَی دِواره وِشونِ بااوته: «سِلام بر شِما! هَمون‌طی که پییِر مِ ره بَفرِسیه، مِنِم شِما ره فرِسِندِمبه.»</verse>
				<verse number="22">وَختی اینِ بااوته، فوت هاکارده و بااوته: «روح‌القُدُسِ بَیرین.</verse>
				<verse number="23">اگه یه نَفرِ گِناهونِ بِبَخشین، وِشون بخشیده بونه؛ و اگِه یه نَفرِ گناهونِ نِبَخشین، بخشیده نَبونه.»</verse>
				<verse number="24">مووقه ای که عیسی بییَمو، توما، یِتا از دِوازدِه شاگرد، که وه ره دِقِلو گاتِنه، وِشونِ هِمراه دَنی بییه.</verse>
				<verse number="25">پَس بقیهِ شاگِردون وه ره بااوتِنه: «خِداوندِ بَدیمی!» ولی توما وِشونِ بااوته: «تا شه، میخائه جائه، وه دَسائه دِله نَوینِم و شه انگوسِ وه میخائه جائه سَر نییِلِّم و شه دَسِ وه پَلیِ سولاخِ دِله نییِلِّم، باوِر نَکامبه.»</verse>
				<verse number="26">هشت روزِ دییه عیسیِ شاگِردون اَی دِواره سِره دِله دَینه و توما وِشونِ هِمراه دَییه. با وجودِ اینکه درا قفل بینه، عیسی بییَمو و وِشونِ میون اِیست هاکارده و بااوته: «سِلام بر شِما!»</verse>
				<verse number="27">اون وَخت توما ره بااوته: «شه انگوسِ اینجه بییِل و مِ دسا ره بَوین، و شه دسِ جلو بیار و مِ پَلیِ سولاخِ دِله بییِل و بی‌ایمون نَواش، بلکه ایمون دار.»</verse>
				<verse number="28">توما وه ره بااوته: «مِ خِداوند و مِ خِدا!»</verse>
				<verse number="29">عیسی بااوته: «چوون مِ ره بَدیئی ایمون بیاردی؟ خِش به حال اونایی که نَدیئه ایمون بیارِدِنه.»</verse>
				<verse number="30">عیسی خله نشونه ها و معجِزاتِ دییه هم شاگِردون پَلی هاکارده که این کتابِ دِله بَنوِشته نَییه.</verse>
				<verse number="31">ولی اینا بَنوِشته بَییه تا باوِر هاکانین که عیسی، هَمون مَسیحِ موعود، خدائه ریکائه، تا این ایمونِ هِمراه، وه اسمِ دِله زندگی دارین.</verse>
			</chapter>
			<chapter number="21">
				<verse number="1">بَعدِ از این اتّفاقا، عیسی اَت کَش دییه تیبِریهِ دریائه پَلی که هَمون جَلیلِ دریا بییه، شه ره شاگِردونِ وِسه دیار هاکارده. وه این طی شه ره دیار هاکارده:</verse>
				<verse number="2">یِتا روز شَمعونِ پِطرُس، توما که وه ره دِقِلو گاتِنه، نَتَنائیل اَهل قانای جلیل، زِبدیِ ریکائون و دِتا شاگردِ دییه با هم دَینه.</verse>
				<verse number="3">شَمعونِ پِطرُس وِشونِ بااوته: «مِن شومبه مائی بَیرِم.» وِشون بااوتِنه: «اِما هم تِ هِمراه اِمبی.» پَس بیرون بُوردِنه، لَتکا سِوار بَینه. ولی اون شو هیچی مائی نَییتِنه.</verse>
				<verse number="4">زودِ صِواحی، عیسی دریالو اِیست هاکارده بییه؛ ولی شاگِردون نِفَهمِسِنه وه عیسی ئه.</verse>
				<verse number="5">عیسی وِشونِ بااوته: «وَچون، هیچ مائی بَییتینی؟» جِواب هِدانه: «نا!»</verse>
				<verse number="6">عیسی بااوته: «تورِ لَتکائه راسِ طَرِف دِم هادین که گِرنِنی.» وِشون این طی هاکاردِنه و اَنده مائی زیاد بییه که دییه نَتونِسِنه تورِ لَتکائه دِله بَکِشِن.</verse>
				<verse number="7">اون شاگِردی که عیسی وه ره دوس داشته، پِطرُسِ بااوته: «خِداوندِ!» شَمعونِ پِطرُس وَختی بِشنُسه خِداوندِ، شه جِمه ره دَپوشیه - چوون جِمه ره کارِ وِسه شه تَن جِم دَر بیارده بییه - و شه ره دریائه دِله دِم هِدا بییه.</verse>
				<verse number="8">دییه شاگِردون هَمون طی که تورِ پِر از مائی ره شه دِمبال کَشینه لَتکائه هِمراه بییَمونه، چوون وِشون دریالوِ جِم دور نَبینه و حدودِ صد متر فاصله داشتِنه.</verse>
				<verse number="9">وَختی دریالو بَرِسینه، بَدینه یِتا تَش، زغالِ هِمراه رووشِنِ و وه سَر مائی دَره، و نونِم دَره.</verse>
				<verse number="10">عیسی وِشونِ بااوته: « اون مائی هائه جِم که اَلان بَییتِنی، بیارین.»</verse>
				<verse number="11">شَمعونِ پِطرُس لَتکا دِله بُورده و تورِ دریالو بَکِشیه. تور گَت گَتِ ماهیِ جِم پِر بییه، صد و پِنجاه و سه تا مائی تور دِله دَییه، با اینکه تور دِله خَله مائی دَییه ولی تور پاره نَییه.</verse>
				<verse number="12">عیسی وِشونِ بااوته: «بِئین صِبونه بَخُرین.» شاگِردونِ جِم هیچ کِدوم جِرأت نَکاردِنه وه جِم بَپِرسِن، «تِ کی هسی؟» چوون دونِسِنه خِداوندِ.</verse>
				<verse number="13">عیسی جلو بییَمو، نون و مائی ره بَییته و وِشونِ هِدا.</verse>
				<verse number="14">این سِوّمین کَشی بییه که عیسی بعد از زنده بَییِن، شه ره شاگِردونِ دیار کارده.</verse>
				<verse number="15">بعد از صِبونه، عیسی شَمعونِ پِطرُسِ جِم بَپِرسیه: «ای شَمعون، یوحَنائه ریکا، مِ ره اینائه جِم ویشتر دوس دارنی؟» وه جِواب هِدا: «اَره آقا؛ تِ که دوندی تِ ره دوس دارمه.» عیسی وه ره بااوته: «مِ وَره ها ره خِراک هاده.»</verse>
				<verse number="16">دِوّمین کَش عیسی وه جِم بَپِرسیه: «ای شَمعون، یوحنائه ریکا، مِ ره دوس دارنی؟» شمعونِ پِطرُس جِواب هِدا: «اَره آقا؛ دوندی که تِ ره دوس دارمه.» عیسی بااوته: مِ گُسفِنا ره چَپونی هاکان.»</verse>
				<verse number="17">سِوّمین کَش عیسی وه ره بااوته: «ای شَمعون، یوحنائه ریکا، مِ ره دوس دارنی؟» پِطرُس از اینکه عیسی سه کَش وه جِم بَپِرسیه، «مِ ره دوس دارنی؟» نارِحَت بَییه و بااوته: «آقا، تِ همه چیِ جِم خَوِر داری؛ تِ که دوندی تِ ره دوس دارمه.» عیسی بااوته: «مِ گُسفِنا ره خِراک هاده.»</verse>
				<verse number="18">حییقَتاً، تِ ره گامبه، وَختی که جِوون تَر بیئی شه کَمِر وَسّی و هر جا خواسی شیئی؛ ولی وَختی پیر بَووی شه دسا ره واز کاندی و یه نَفِر دییه تِ کَمِرِ وَندِنه و تِ ره جایی که نِخوانی بُوری وَرنه.»</verse>
				<verse number="19">عیسی اینِ بااوته تا پِطرُس بَدونه، چی طی مییِرنه و خِدا ره جِلال دِنه. بعد عیسی وه ره بااوته: «مِ دِمبال بِرو.»</verse>
				<verse number="20">اون وَخت پِطرُس بَردَگردِسه و بَدیئه اون شاگِردی که عیسی وه ره دوس داشته وِشونِ دِمبال اِنه. وه هَمونتا بییه که شُومِ سَر، عیسیِ پلیه وَر تَکیه هِدا بییه و وه جِم بَپِرسی بییه، «آقا، کی تِ ره دِشمِنِ تَسلیم کانده؟»</verse>
				<verse number="21">وَختی پِطرُس وه ره بَدیئه، عیسی جِم بَپِرسیه: «آقا، پَس وه سَر چی اِنه؟»</verse>
				<verse number="22">عیسی پِطرُسِ بااوته: «اگه بِخوائم تا مِ بَردَگِردِسِنِ مووقه وه زِنده بَمونه، تِ ره چیه؟ تِ مِ دِمبال بِرو!»</verse>
				<verse number="23">پَس این گَب، بِرارونِ دِله دَپیته که اون شاگرد نَمیرنه، در صورتی که عیسی پِطرُسِ نااوته که وه نَمیرنه، بلکه بااوته «اگه بِخوائم تا مِ بَردَگِردِسِنِ مووقه زِنده بَمونه، تِ ره چیه؟»</verse>
				<verse number="24">این هَمون شاگردِ که این چیا ره شِهادت دِنه و اینا ره بَنوِشته. اِما دومبی که وه شِهادت راسِ.</verse>
				<verse number="25">عیسی خَله کارائه دییه هم هاکارده که اگه یِتا یِتا بَنوِشته بونِسه، گِمون نَکامبه حَتَّی تِمومِ دِنیائه کتابا هم تونِسنه اون نوشته ها ره شه دِله جا هادِن.</verse>
			</chapter>
		</book>
		<book number="44">
			<chapter number="1">
				<verse number="1">ای تِئوفیلوس، مِن شه اَوِّلین کتابِ، تِمومِ کارائه خَوِری بَنوِشتِمه که عیسی اونِ اِنجام هِدائِن و تعلیمِ شِروع هاکارده</verse>
				<verse number="2">تا روزی که روح‌القُدُسِ طریق شه انتخاب بَییه رسولونِ دَستورایی هِدا و بعد وه ره آسِمونِ بالا بَوِردِنه.</verse>
				<verse number="3">عیسی بعد از اینکه زَجر بَکِشیه، شه ره رسولونِ سِراغ هِدا و خَله کارائه هِمراه ثابت هاکارده که زِنده بَییه. پَس چهل روزِ اِندا شه ره وِشونِ ظاهر کارده و خِدائه پادشاهیِ خَوِری وِشونِ هِمراه گَب زوئه.</verse>
				<verse number="4">عیسی وَختی رَسولونِ هِمراه دَییه وِشونِ دَستور هِدا که: «اورشَلیمِ شَهرِ جِم نَشوئِن، بلکه آسِمونی پییِرِ اون وعدهِ اِنتِظارِ بَکِشِن. و بااوته هَمون طی که مِ جِم بِشنُسِنی:</verse>
				<verse number="5">یحیی اوهِ هِمراه غسلِ تَعمید دائه، ولی شِما چَن روز دییه روح‌القُدسِ هِمراه غسلِ تَعمید گِرنِنی.»</verse>
				<verse number="6">وَختی رَسولون دورِ هم جَمع بَییه بینه، عیسی جِم بَپِرسینه: «خِداوندا، وه مووقه اَلانِ که تِ اِسرائیلِ پادشاهی ره وه ره بَردِگاردِنی؟»</verse>
				<verse number="7">عیسی جِواب هِدا: «لازم نییه روزا و وختایی ره که پییِر شه قِدرَتِ هِمراه معیَّن هاکارده ره بَدونین؛</verse>
				<verse number="8">ولی وَختی روح‌القُدُس شِمه سَر نازل بَووه، قِوَّت گِرنِنی و اورشَلیمِ شَهرِ دِله و تِمومِ یهودیه و سامِرهِ مَنطقه و دِنیائه دورتِرین نخطهِ جِم، مِ شاهِدون بونِنی.»</verse>
				<verse number="9">عیسی بعد از اینکه این گَب ها ره بَزو، هَمون طی که رسولون اِشینه، وه ره آسِمونِ بالا بَوِردِنه و وِشونِ چِشِ پَلی یِتا اَبر وه ره دور هاکارده و دییه وِشون عیسی ره نَدینه.</verse>
				<verse number="10">وَختی که عیسی دَییه شیه و رَسولون آسمونِ زِل بَزو بینه، یهویی دِتا مَردی که اِسبه قَوا داشتِنه وِشونِ پَلی اِیست هاکاردِنه</verse>
				<verse number="11">و بااوتِنه: «ای جلیلی مَردا، چه اِیست هاکاردینی و آسمونِ اِشِنِنی؟ همین عیسی که شِمه میونِ جِم آسِمونِ بالا بَوردِنه، اَی هم بَرگِردِنه، همین طی که بَدینی وه ره آسِمونِ بالا بَوردِنه.»</verse>
				<verse number="12">بعد رَسولون زیتونِ کوهِ جِم که حدودِ یَک کیلومتر اورشَلیمِ شَهرِ جِم فاصله داشته و فِقَط یَهودیون مِقدَّسِ شنبه روز تونِسِنه اون اِندا شَهرِ جِم دور بَووِن، اورشَلیم بَردَگِردِسِنه.</verse>
				<verse number="13">وَختی اورشَلیم بَرِسینه، یِتا بالاخانه‌ که وِشونِ منزلگاه بییه، بُوردِنه. اونایی که اونجه دَینه اینا بینه: پِطرُس و یوحنا، یَعقوب و آندریاس، فیلیپُس و توما، بَرتولْما و مَتّی، یَعقوب حَلْفایِ ریکا و وَطن پرستِ شَمعون و یَعقوبِ ریکا، یَهودا.</verse>
				<verse number="14">وِشون همه، زَن هائه هِمراه و مَریِم عیسیِ مار و وه بِرارونِ هِمراه، یَک دِل تِمومِ شه وَختِ دِعائه وِسه اییِشتِنه.</verse>
				<verse number="15">یِتا از اون روزا، پِطرُس، بِرارونِ میون که حدود صد و بیست نَفِر بینه، اِیست هاکارده</verse>
				<verse number="16">و بااوته: «ای بِرارون، مِقَدَّسِ نوشته هائه پیشگویی وِنه حَییقَت بَرِسه، اون نوشته هایی که روح القُدُس خَله وَخت پیشا داوودِ پادشاهِ زِوونِ جِم یهودائه خوری بااوته، اونی خَوِری که عیسیِ دستگیر هاکاردِنِ راهنِما بییه.</verse>
				<verse number="17">چوون وه یِتا از اِما بییه و این خِدمِتِ دِله سَهمی داشته.»</verse>
				<verse number="18">یَهودا شه شِرارتِ مزِّ هِمراه که شه خیانتِ وِسه بَییته بییه، یِتا زِمین بَخریه و هَمونجه دَمِر دَکِته و بَتِرکِسه و وه دِل و روده بیرون دَشِندیه.</verse>
				<verse number="19">تِمومِ اورشَلیم مَردِم این جَریانِ جِم خَوِر دار بَینه و شه زِوون، اون محلِ اِسمِ «حَقِلْ‌دَما»، یعنی خونِ زِمین بییِشتنه.</verse>
				<verse number="20">«مَزامیرِ کِتابِ دِله بَنوِشته: « وه سِره خِرابه بَووه و دییه هیچ کس اونجه زندگی نَکِنه،“ و «وه مقام و مَنصبِ، یه نَفِر دییه گِرنه.“</verse>
				<verse number="21">پَس لازمِ یه نَفِر که هَمِش اون مووقه ای که عیسیِ خِداوند اَمه هِمراه دَییه، اَمه جَمعِ دِله بِییه،</verse>
				<verse number="22">یعنی یحییِ تعمیدِ مووقه تا روزی که عیسی ره اَمه وَرِ جِم بالا بَوِردِنه، یِتا از این آدِمون وِنه اَمه هِمراه، عیسیِ زنده بَیِّنِ شاهد بَووه.»</verse>
				<verse number="23">وِشون دِ نَفِرِ مَرِفی هاکاردِنه: یوسِف، که وه ره بَرسابا گاتِنه و وه ره یوستوسِ اسمِ هِمراه هم اِشناسینه، و مَتیاسِ.</verse>
				<verse number="24">بعد این طی دِعا هاکاردِنه و بااوتِنه: «اِی خِداوند، تِ تِمومِ آدِمونِ دلِ جِم خَوِر دارنی. تِ شه اِما ره سِراغ هاده این دِتائه جِم کِدوم یِتا ره انتخاب هاکاردی</verse>
				<verse number="25">تا این خِدمِت و رسول بییِنِ بَیره، خِدمِتی که یَهودا اونِ پَس بَزو و جایی که وه دِل دَییه بُورده.»</verse>
				<verse number="26">بعد قِرعه دم هِدانه و مَتّیاسِ اسم دَکِته. این طی وه یازده تا رَسول دییه ره مِلحقِ بَییه.</verse>
			</chapter>
			<chapter number="2">
				<verse number="1">وَختی پِنتیکاستِ روز بَرِسیه، همه یَک دِل یه جا جَمع بینه</verse>
				<verse number="2">که یِهویی یِتا صِدا، تندِ وائه صِدائه واری آسِمونِ جِم بییَمو و تِمومِ سِره ایِ که اونِ دِله نیشته بینه ره، پِر هاکارده.</verse>
				<verse number="3">بعد یه چی، تَشِ اَلوک واری بَدینه که رَسِد بَییه و هر کِدومِ سَر هِنیشته.</verse>
				<verse number="4">بعد همه روح‌القُدُسِ جِم پِر بَینه و هَمون طی که روح، وِشونِ گَب بَزوئِنِ قِوَّتِ دائه، دییه زِوون هائه هِمراه گَب بَزوئِنِ شِروع هاکاردِنه.</verse>
				<verse number="5">اون روزا، دیندارِ یَهودیون، آسِمونِ بِنِ تِمومِ مملکت هائه جِم، اورشَلیمِ شَهرِ دِله دَیینه.</verse>
				<verse number="6">وَختی این صِدا بِلِند بَییه، جَمیِّت جَمع بَینه. وِشون بِهت بَزو بینه، چوون وِشونِ جِم هر کِدوم اِشنُسنه که اونا، وِشونِ زِوون گَب زَندِنه.</verse>
				<verse number="7">پَس بِهت و حیرتِ هِمراه گاتِنه: «مَگه اینا که گَب زَندِنه همه جَلیلی نینه؟</verse>
				<verse number="8">پَس چی طیِ که اِشنُمبی که هر کِدوم اَمه مار وَری زِوونِ واری گَب زَندِنه؟</verse>
				<verse number="9">پارتها و مادها و عیلامیون، بین‌النهرینِ مَردِم و یهودیه و کاپادوکیه و پونتوس و آسیائه مَنطقهِ امپراطوری</verse>
				<verse number="10">فْریجیه و پامفیلیه و مِصر و لیبیِ اون قسمت ها که قیرَوانِ وِسه بییه و رومی زائِرون</verse>
				<verse number="11">هم یَهودی و هم اونایی که یَهودِ دینِ قبول هاکاردِنه؛ و همین طی کْرت و عربِستانِ مَردِم - همه اِشنُمبی که اینا اَمه زِوون، خِدائه قِوَّت و عجیبِ کارائه جِم گَب زَندِنه.»</verse>
				<verse number="12">پَس همه حیرون و سَرگردون هَمدییه ره گاتِنه: «این اتّفاقِ مَعنی چیه؟»</verse>
				<verse number="13">ولی بَعضیا مَسخره کاردِنه گاتِنه: «اینا تازه شِرابِ جِم مَست بَینه!»</verse>
				<verse number="14">بعد پِطرُس اون یازده رَسولِ هِمراه بِلِند بَییه و شه صِدا ره بِلِند هاکارده، وِشونِ بااوته: «ای یَهودیون و ای اورشَلیمِ مَردِم، اینِ بِفَهمین و اونچی گامبه ره دِقَّتِ هِمراه گوش هادین!</verse>
				<verse number="15">این مَردا، اون طی که شِما گَمون کاندینی مَست نینه، چوون اَلان ساعت نه صِواحیِ!</verse>
				<verse number="16">بلکه این همونِ که یوئیلِ پِیغَمبِر وه خَوِری این طی پیشگویی هاکارده بییه:</verse>
				<verse number="17">«‌”خدا گانه: آخِرین روزائه دِله، شه روحِ، تِمومِ مَردِمِ وِسه شَندِمبه. شِمه ریکائون و کیجائون نَبِوّت کاندنه، شِمه جِوونون رؤیا و شِمه پیرون خو ویندِنه.</verse>
				<verse number="18">اون روزا، حَتَّی شه نوکِرون و کُلفِتونِ وِسه، شه روحِ جِم شَندِمبه و وِشون، نبِوّت کاندنه.</verse>
				<verse number="19">بالا، آسمونِ دِله، عجیبِ چیا، و جِر، زِمینِ سَر، نِشونه ها ظاهر کامبه. خون و تَش و دی.</verse>
				<verse number="20">قبل از اون که خِداوندِ روز بَرِسه، اون پِرشِکوه و گَتِ روز خِرشید تاریک بونه و ماه خونِ رنگ بونه.</verse>
				<verse number="21">و این طی بونه که هر کی خِداوندِ اِسمِ بَخونه، نِجات گِرنه.“</verse>
				<verse number="22">«ای یَهودیون، اینِ بشنُئین: عیسیِ ناصری، اون که خِدا، معجزات و عجیبِ چیا و نِشونه هایی که وه دَسِ هِمراه شِمه میون ظاهر هاکارده، وه حَییقَتِ گِواهی هِدا، هَمون طی که شه دوندِنی.</verse>
				<verse number="23">این عیسی طِبق خِدائه اِراده و نَخشه، شِمه تَسلیم بَییه و شِما کافِرونِ دَس وه ره صلیب بَکِشینی و بَکوشتینی.</verse>
				<verse number="24">ولی خِدا وه ره مَرگِ دردائه جِم آزاد هاکارده و زِنده هاکارده، چوون مَحال بییه مَرگ بَتونه وه ره شه چَنگِ دِله داره.</verse>
				<verse number="25">هَمون طی که داوود، عیسیِ خَوِری گانه: «‌”خداوندِ هَمِش شه چِشِ پَلی بَدیمه، چوون وه مِ راسِ دَسِ وَر دَره تا لرزه نَکِفِم.</verse>
				<verse number="26">اینِ وِسه مِ دِل شادی کانده و مِ زِوون خِشالی کانده، مِ تَن امیدِ دِله موندِنه.</verse>
				<verse number="27">چوون مِ جانِ مِرده هائه دِنیائه دِله وِل نَکاندی و نییِلنی تِ انتخاب بَییهِ تَن بَپیسه.</verse>
				<verse number="28">تِ زندگیِ راهها ره مِ ره یاد هِدایی، تِ شه حِضور هِمراه مِ ره شادیِ جِم پِر کاندی.“</verse>
				<verse number="29">«ای بِرارون، تومبه یَقینِ هِمراه شِما ره بارِم که اَمه جَد داوود بَمِرده و دَفن بَییه و وه مَقبره هم تا اَمروز اَمه وَر دَره</verse>
				<verse number="30">ولی داوود یِتا پِیغَمبِر بییه و دونِسه خِدا وه وِسه قَسِم بَخُرده که وه نَسلِ جِم یه نَفِرِ وه سَلطَنِتِ تَختِ سَر نیشِندِنه.</verse>
				<verse number="31">داوود قبلتر آینده ره بَدیئه، وه مَسیحِ زنده بَیِّنِ خَوِری بااوته که وه جان، مِرده هائه دِنیائه دِله نَموندِنه و وه تَن نَپیسِنه.</verse>
				<verse number="32">خِدا همین عیسی ره زنده هاکارده و اِما همه هم شاهِدیمی.</verse>
				<verse number="33">عیسی خِدائه راسِ دَسِ وَر بالا بُورده و آسِمونی پییِرِ جِم، روح‌القُدُسِ موعودِ بَییته و دَشِندیه، اینِ که اَلان ویندینی و اِشنُنِنی ره.</verse>
				<verse number="34">داوود آسمونِ بالا نَشیه ولی شه گانه: «‌”خداوند مِ خِداوندِ بااوته: «مِ راسِ دَسِ وَر هِنیش</verse>
				<verse number="35">تا تِ دشمِنونِ تِ لینگِ بِن دِم هادِم.»“</verse>
				<verse number="36">«پَس اِی یَهودِ قوم همه یقینِ هِمراه بَدونِن که خِدا این عیسی ره که شِما وه ره صلیب بَکِشینی، هم خِداوند و هم مَسیحِ موعود هاکارده.»</verse>
				<verse number="37">وَختی وِشون این گبا ره بِشنُسِنه، جوری بَینه که انگار وِشونِ دِل خَنجِر بَخُرده بوئه، پِطرُسِ و دییه رَسولونِ بااوتِنه: «ای بِرارون، چی هاکانیم؟»</verse>
				<verse number="38">پِطرُس وِشونِ بااوته: «توبه هاکانین و هر کِدوم از شِما، عیسیِ مَسیحِ اسمِ هِمراه، شه گناهونِ آمِرزِشِ وسه غسلِ تَعمید بَیرین و روح‌القُدُسِ عطا ره گِرنِنی.</verse>
				<verse number="39">چوون این وَعده شِما و شِمه وَچونِ وِسه و تِمومِ اونایی وِسه هَسه که دور راه دَرِنه، یعنی هر کی خِداوندْ، اَمه خِدا وه ره شه پَلی دعوت هاکارده.»</verse>
				<verse number="40">پِطرُس خَله دییه گَبائه هِمراه شِهادت هِدا و وِشونِ تَشویق هاکارده بااوته: «شه ره این منحرفِ نَسلِ جِم آزاد هاکانین!»</verse>
				<verse number="41">پَس اونایی که پطرسِ پِیغومِ قبول هاکاردِنه، تَعمید بَییتِنه. هَمون روز حدود سه هزار نَفِر، وِشونِ مِلحَق بَینه.</verse>
				<verse number="42">وِشون شه ره وَقف تَعلیم بَییتِن، رَسولونِ جِم و دییه ایموندارونِ هِمراه، مشارکت و نون تیکه هاکاردِن و دِعا، هاکاردِنه.</verse>
				<verse number="43">هر کِدوم از وِشونِ تَرس بَییته، و خَله عَجیبِ چیا و نِشون ها رَسولونِ دَس اِنجام بونِسه.</verse>
				<verse number="44">تِمومِ ایموندارون هَمدییهِ هِمراه دَینه و همه چیِ دِله شَریک بینه.</verse>
				<verse number="45">شه مال و مِنالِ روتِنه و وه پولِ، هر کَسِ احتیاجِ اِندا، همهِ میون رَسِد کاردِنه.</verse>
				<verse number="46">وِشون هر روز، مَعبِدِ دِله جَمع بونِسِنه و هَمدییه هِمراه شه سِره دِله نونِ تیکه کاردِنه و خِشی و ساده دِلِ هِمراه غِذا خاردِنه</verse>
				<verse number="47">وِشون خِدا ره حَمد و ثناء کاردِنه. همه مَردِم وِشونِ اِحترام اییِشتِنه؛ و خِداوند هر روز اونایی که نجات‌ گِتِنه ره، وِشونِ جَمعِ دِله اضافه کارده.</verse>
			</chapter>
			<chapter number="3">
				<verse number="1">یِتا روز ساعت سه بعد از ظِهر که دِعائه مووقه بییه، پِطرس و یوحنا مَعبِد شینه.</verse>
				<verse number="2">اون مووقه، چَن نَفِر، یِتا مَردی که مادرزادی چِلخ بییه ره، یاردِنه. وِشون وه ره هر روز اون مَعبِدِ دروازهِ پَلی که وه اسم ’قَشنگِ دروازه‘ بییه اییِشتِنه تا مَردِمِ که مَعبِدِ دِله شینهِ جِم، صَدِقه بَیره.</verse>
				<verse number="3">وَختی اون مَردی پِطرُس و یوحنا ره بَدیئه که خواننه معبِد دِله بورِن، وِشونِ جِم صَدِقه بَخواسه.</verse>
				<verse number="4">پِطرُس و یوحنا وه ره زِل بَزونه؛ پِطرُس بااوته: «اِما ره هارِش!»</verse>
				<verse number="5">اون مَردی وِشونِ هارِشیه و اِنتِظار داشته یه چی وه ره هادِن.</verse>
				<verse number="6">ولی پِطرُس وه ره بااوته: «مِن نا نِقره دارمه نا طِلا، ولی اونچی دارمه ره تِ ره دِمبه! به اسم عیسی مَسیحِ ناصری پِرِس و راه بور!»</verse>
				<verse number="7">بعد پِطرُس اون مَردیِ راسِ دَسِ بَییته و وه ره بِلِند هاکارده. هَمون مووقه وه لینگ و زانو قِوَّت بَییته</verse>
				<verse number="8">شه جائه سَر بِلِند بَییه و شه لینگِ سَر اِیست هاکارده، راه دَکِته. بعد هَمون طی که پَرِسِّه وِشونِ هِمراه مَعبِدِ دِله بُورده و خِدا ره شُکر کارده.</verse>
				<verse number="9">تِمومِ مَردِم وه ره هَمون طی که راه شیه و خِدا ره شُکر کارده بَدینه</verse>
				<verse number="10">و بِفَهمِسِنه که وه همونیِ که قبلِاً صَدِقه بَییتِنِ وِسه ’قَشنگِ دروازهِ‘ پَلی نیشته؛ پَس، اونچیِ جِم وه وِسه اِتّفاق دَکِته بییه، خَله تَعجِّب هاکاردِنه.</verse>
				<verse number="11">هَمون مووقه که اون مَردی، پِطرُس و یوحنائه هِمراه شیه و وِشونِ جِم سیوا نَوونِسه، تِموم جَمیِّت حیرتِ هِمراه ’سِلیمونِ رِفاقِ‘ سمت وِشونِ پَلی دوو بَییتِنه.</verse>
				<verse number="12">وَختی پِطرُس اینِ بَدیئه، جَمیِّتِ بااوته: «ای یَهودِ مَردا، چه اَنده تعجِّب هاکاردینی؟ چه وَق بَزونی اِما ره اِشِنِنی؟ اِنگار که اِما شه قِوَّت و شَریعتِ ایمونِ هِمراه، این مَردی ره بااوتیمی راه بور؟</verse>
				<verse number="13">ابراهیمِ خِدا و اِسحاقِ خِدا و یَعقوبِ خِدا، اَمه پییِرونِ خِدا، شه خادِم عیسی ره جِلال هِدا، همونی که شِما وه ره تَسلیم هاکاردینی و پیلاتُسِ فرموندارِ پَلی وه ره اِنکار هاکاردینی، هرچَن پیلاتُسِ نَظِر این بییه که وه ره آزاد هاکانه.</verse>
				<verse number="14">ولی شِما اون قُدُّوس و صالح ره رَد هاکاردینی و بَخواسینی وه عَوِض یِتا قاتل آزاد بَووه.</verse>
				<verse number="15">شِما زندگیِ سرچشمه ره بَکوشتینی، ولی خِدا وه ره مِرده هائه جِم زِنده هاکارده و اِما اینِ شاهِدیمی.</verse>
				<verse number="16">عیسیِ اسمِ ایمونِ خاطِری، وه اسم، این مَردی ره قِوَّت هِدا، کِسی که ویندینی و اِشناسِنِنی ره. و اون ایمونِ که وه تِوَسُطِ، این مَردی ره شِما همهِ پَلی کاملاً شِفا هِدا.</verse>
				<verse number="17">«و اِسا اِی بِرارون، دومبه که شِما و شِمه قومِ گَت گَتِ رفتار، نادونیِ جِم بییه.</verse>
				<verse number="18">ولی خِدا این راهِ جِم اونچی که تِمومِ پِیغَمبِرونِ زِوونِ جِم پیشگویی هاکارده بییه که: وه مَسیح، زجر کَشِنه ره، اِنجام هِدا.</verse>
				<verse number="19">پَس توبه هاکانین و خِدائه سَمت بَردَگِردین تا شِمه گِناهون پاک بَووه و خِداوندِ حِضور جِم شِمه وِسه وختایی بِیّه که شِما ره تازگی هاده،</verse>
				<verse number="20">و تا خِدا، عیسی، یعنی هَمون مَسیحِ موعود که قبلتر شِمه وسه اِنتخاب بَییه بییه ره بَفرِسه،</verse>
				<verse number="21">که آسِمون وِنه وه ره قَبول هاکانه تا روزایی که همه چی طبقِ اونچی که خِدا از قدیم، تِمومِ شه مِقدَّسِ پِیغَمبِرونِ زِوونِ جِم بااوته، بَووه.</verse>
				<verse number="22">موسیِ پِیغَمبِر بااوته: ”خِداوندْ، شِمه خِدا، شِمه بِرارونِ میون، یِتا پیغَمبِر مِ واری شِمه وِسه رِسِندِنه؛ وِنه اونچی وه شِما ره گانه ره گوش هادین.</verse>
				<verse number="23">هر کی اون پیغمبِرِ گوش نَده، قومِ جِم نابود بونه.“</verse>
				<verse number="24">«تِمومِ پیغمبِرون هم، سَموئیلِ جِم به بعد، همه یَک صدا این روزائه خَوِری پیشگویی هاکاردِنه.</verse>
				<verse number="25">و شِما پیغمبِرونِ وَچونِنی. اون عَهدِ وچونِنی که خِدا شِمه پییِرونِ هِمراه دَوِسه. خِدا ابراهیمِ بااوته: ” تِ نَسلِ جِم تِمومِ زِمینِ طایفه ها بَرکَت گِرنِنه.“</verse>
				<verse number="26">وَختی که خِدا شه خادم عیسی ره انتخاب هاکارده، اَوِّل وه ره شِمه پَلی بَفرِسیه تا هر کِدوم از شِما ره شِمه گِناهونِ راه هائه جِم بَردِگاردِنه و شِما ره بَرکَت هاده.»</verse>
			</chapter>
			<chapter number="4">
				<verse number="1">پِطرُس و یوحنا هَمتی دَینه مَردِمِ هِمراه گَب زونه که مَعبِدِ کاهِنون و مَعبِدِ نگهوونونِ فَرمونده و عُلِمائه فِرقه صَدوقی سَر بَرِسینه.</verse>
				<verse number="2">وِشون از اینکه رَسولون مَردِمِ تَعلیم دانه و عیسیِ زنده بَیِّنِ خَوِری گَب زونه، خَله وِشونِ حال بَییته بَییه.</verse>
				<verse number="3">پَس وِشونِ بییتِنه و چوون نِماشون بییه، تا فِردا وِشونِ زِندونِ دِله داشتِنه.</verse>
				<verse number="4">ولی یَته خَله از وِشون که پیغومِ بِشنُسه بینه، ایمون بیاردِنه و مَردا حدود پِنج هزار نَفِر بَینه.</verse>
				<verse number="5">فِردائه اون روز، یَهودیونِ گَت گَتِ و مَشایخ و توراتِ مَلِّمون، اورشَلیمِ شَهرِ دِله جَمع بَییه بینه.</verse>
				<verse number="6">این مجلسِ دِله، کاهِن اَعظم حَنّا و قیافا و یوحنا و اِسکندر و تِمومِ کاهِنِ اعظمِ خانواده دَینه.</verse>
				<verse number="7">وِشون پِطرس و یوحنا ره شه پَلی بیاردِنه، وِشونِ جِم سِئال هاکاردِنه: «شِما کِنه قِدرَت و کِنه اسمِ هِمراه این کارِ هاکاردینی؟»</verse>
				<verse number="8">اون وَخت پِطرُس روح‌القدسِ جِم پِر بَییه، وِشونِ جِواب هِدا: «ای قومِ گَت گَتِ و مَشایخ،</verse>
				<verse number="9">اگه اَمروز این خوارِ کارِ خاطِری که چِلِخِ مَردیِ وِسه هاکاردیمی، اَمه جِم بازخواس بونه و سِئال کاندینی وه چی طی شِفا بَییته،</verse>
				<verse number="10">پَس شِما همه و تِمومِ یَهودِ مَردِم بَدونین که عیسیِ مَسیحِ ناصریِ اسمِ هِمراهِ که این مَردی شِمهِ پَلی سالِم اِیست هاکارده، هَمونِ اسمِ هِمراه که شِما وه ره صلیبِ بَکِشینی، ولی خِدا وه ره مِرده هائه جِم زنده هاکارده.</verse>
				<verse number="11">«‌”این عیسی هَمون سَنگیِ که شِما بَنّاها اونِ دِم هِدانی و اِسا بنائه اصلی ترین سَنگ بَییه.“</verse>
				<verse number="12">به جِز وه هیچ کَسِ دِله نِجات دَنیه، چوون آسمونِ بِن دییه اسمی آدِمونِ هِدا نَییه تا اونِ جِم نِجات بَیریم.»</verse>
				<verse number="13">وَختی وِشون پِطرُس و یوحنائه جِرأتِ بَدینه و بِفَهمِسِنه که وِشون بی سِواد و عادی هَسِنه، تَعجِب هاکاردِنه و بِفَهمِسِنه عیسیِ هِمراه دَینه.</verse>
				<verse number="14">ولی چوون اون مَردی که شِفا بَییته بییه پِطرُس و یوحنائه پَلی اِیست هاکارده بییه، نَتونِسِنه هیچی بارِن.</verse>
				<verse number="15">پَس دَستور هِدانه که مَجلسِ جِم بیرون بورِن و شه هَمدییهِ هِمراه مَشورت هاکاردِنه.</verse>
				<verse number="16">هَمدییه ره بااوتِنه: «این دِتائه هِمراه چی هاکانیم؟ چوون تِمومِ اورشَلیم دوندِنه وِشون معجزه هاکاردِنه و اِما نَتومبی اونِ انکار هاکانیم.</verse>
				<verse number="17">ولی اینِ وِسه که این جریان ویشترِ از این قومِ دِله نَپیچه، وِنه این آدِمونِ قدغن هاکانیم که دییه هیچ کسِ هِمراه این اسمِ جِم گَب نَزِنِن.»</verse>
				<verse number="18">بعد اَی وِشونِ شه پَلی صدا هاکاردِنه و حِکم هاکاردِنه که هیچ وَخت عیسیِ اسمِ نیارِن و تَعلیم نَدِن.</verse>
				<verse number="19">ولی پِطرُس و یوحنا جِواب هِدانه: «شِما شه داوِری هاکانین، خِدائه نَظِر کِدوم دِرِسِ، شِمه جِم اِطاعت هاکاردِن یا خِدائه جِم اطاعِت هاکاردِن؟</verse>
				<verse number="20">چوون اِما نَتومبی اونچی بَدیمی و بِشنُسیمی ره ناریم.»</verse>
				<verse number="21">شورائه آدِمون بعد از این که پِطرُس و یوحنا ره خَله تهدید هاکاردِنه، وِشونِ وِل هاکاردِنه چوون راهی پی دا نَکاردِنه تا وِشونِ مِجازات هاکانِن، چوون تِمومِ مَردِم اونچیِ وِسه که اتِّفاق دَکِته بییه، خِدا ره حمد و ثناء کاردِنه.</verse>
				<verse number="22">چوون اون مَردی ای که معجزه‌ِ هِمراه شِفا بَییته بییه، چهل سال ویشتر داشته.</verse>
				<verse number="23">پِطرُس و یوحنا بعد از اینکه آزاد بَینه شه رَفِقون پَلی بَردَگِردِسِنه و اونچی که گَت گَتِ کاهِنون و مَشایخ وِشونِ بااوته بینه ره خَوِر هِدانه.</verse>
				<verse number="24">وَختی اینِ بِشنُسِنه، یَک صِدا خِدائه حِضور دِعا هاکاردِنه و بااوتِنه: «ای خداوندی که همه چیِ حاکمی، اِی خِدایی که آسِمون و زِمین و دریا و اونچی اونائه دِله دَره ره خَلق هاکاردی،</verse>
				<verse number="25">تِ شه روح‌القدسِ هِمراه، اَمه پییِر زُوونِ جِم، شه خادم داوودِ پادشاه ره بااوتی: «چه قومها شورش هاکاردِنه و مَردِم، بی دلیل توطئه هاکاردِنه؟</verse>
				<verse number="26">دِنیائه دلهِ پادشاهون هَمدَس بَینه و حاکِمون جَمع بَینه، خِداوندِ علیه و وه مَسیحِ علیه.“</verse>
				<verse number="27">راس راسی که این شَهرِ دِله، هیرودیسِ حاکم و پُنتیوس پیلاتُس، غیرِ یَهودیون و یَهودِ مَردِمِ هِمراه تِ مِقدَّسِ خادم عیسیِ علیه که وه ره مَسح هاکاردی، هَمدَس بَینه،</verse>
				<verse number="28">تا اونچی که تِ دَس و اِراده قبلتر معین هاکارده بییه ره به جا بیارِن.</verse>
				<verse number="29">اِسا، ای خِداوند، وِشونِ تهدیدها ره هارِش و خادِمونِ لِطف هاکان تا تِمومِ شه جِرأتِ هِمراه تِ کِلامِ بارِن،</verse>
				<verse number="30">و شه دَسِ هم، شِفا هِدائِنِ وِسه دراز هاکان و شه مِقَدَّسِ خادم عیسیِ اسمِ هِمراه نِشونه ها و معجزات هاکان.»</verse>
				<verse number="31">بعد از وِشونِ دِعا، جایی که اونجه جَمع بینه ‌لَرزه دَکِته و همه روح‌القُدُسِ جِم پِر بَینه، و خِدائه کِلامِ جِرأتِ هِمراه گاتِنه.</verse>
				<verse number="32">تِمومِ ایموندارونِ یَک دِل و یَک جان بییه و هیچ کَس شه امَوالِ شه وِسه نَدونِسه، بلکه همه چیِ دِله هَمدییهِ هِمراه شَریک بینه.</verse>
				<verse number="33">رَسولون عیسیِ خِداوندِ زِنده بَیِّن خَوِری قِوَّتِ هِمراه شِهادت دانه و خِدائه گَتِ فِیض، تِمومِ وِشونِ سَر دَییه.</verse>
				<verse number="34">وِشونِ دِله هیچ کی مِحتاج نَییه، چوون هر کی که یِتا زِمین یا سِره ای که داشته ره روته و وه پولِ</verse>
				<verse number="35">رَسولونِ پلی اییِشته تا هر کَسِ احتیاج اِندا وِشونِ میون رَسِد بَووه.</verse>
				<verse number="36">یوسِف هم که لاویِ قَبیلهِ جِم و قپرسی بییه و رَسولون وه ره برنابا یعنی ’تشویقِ ریکا‘ لَقب هِدا بینه،</verse>
				<verse number="37">زِمینیِ که داشته ره بَروته و وه پولِ بیارده، رَسولونِ پلی بییِشته.</verse>
			</chapter>
			<chapter number="5">
				<verse number="1">ولی یه نَفِر که وه اسم حَنانیا بییه شه زِنا سَفیرهِ هِمراه یِتا تیکه زِمینِ بَروته،</verse>
				<verse number="2">حَنانیا یه ذِره اونِ پولِ جِم که وه زِنا خَوِر داشته ره جا هِدا و بَقیه ره بیارده، رَسولونِ پَلی بییِشته.</verse>
				<verse number="3">پِطرُس وه ره بااوته: «ای حَنانیا، چه بییِشتی شیطان تِ دلِ این طی پِر هاکانه که روح‌القدسِ دِراغ باری و یه ذِره، شه زِمینِ بَروته پولِ، شه پَلی داری؟</verse>
				<verse number="4">مَگه قبل از این که بَروشی تِ وِسه نَییه؟ مگه بعد از اینکه بَروتی هم اون پولِ اختیار تِ دَس دَنی بییه؟ چی باعث بَییه شه دِلِ دِله این کارِ هاکانی؟ تِ نا آدِمی ره، بلکه خِدا ره هم دِراغ بااوتی!»</verse>
				<verse number="5">وَختی حَنانیا این گَب ها ره بِشنُسه، بِنهِ سَر دَکِته و دَرجا جان هِدا! تِمومِ اونایی که اینِ بِشنُسِنه خَله بَتِرسینه.</verse>
				<verse number="6">بعد جِوونون بییَمونه و وه ره کَفِنِ دِله دَپیتِنه و بیرون بَوِردِنه، دَفن هاکاردِنه.</verse>
				<verse number="7">بعد از سه ساعت، وه زِنا که جَریانِ جِم خَوِر نِداشته بییَمو.</verse>
				<verse number="8">پِطرُس وه جِم بَپِرسیه: «مِ ره بار زِمینِ این قیمت بَروتِنی؟» سَفیره جِواب هِدا: «اره، هَمین قیمت.»</verse>
				<verse number="9">پِطرُس وه ره بااوته: «چه هَمدییهِ هِمراه هَمدَس بَینی تا خِداوندِ روحِ آزمود هاکانین؟ اونایی که تِ مَردی ره دَفن هاکاردِنه، اَلان دَرِ پَلی دَرِنه و تِ ره هم بیرون وَرنِنه.»</verse>
				<verse number="10">دَرجا، سَفیره هم پِطرُسِ لینگِ پَلی دَکِته و جان هِدا. وَختی جِوونون دِله بَییَمونه، بَدینه وه هم بَمِرده. پَس وه ره بیرون بَوِردِنه و وه مَردیِ پَلی دَفن هاکاردِنه.</verse>
				<verse number="11">بعد یِتا گَتِ تَرس، تِمومِ کلیسا و اونایی که اینِ بِشنُسِنه ره بَییته.</verse>
				<verse number="12">رَسولون هَمش قومِ دِله خَله نشونه ها و معجزات کاردِنه و تِمومِ ایموندارون یَک دِل سِلیمونِ رِفاق سَر جَمع بونِسِنه.</verse>
				<verse number="13">ولی بَقیه جِرأت نَکاردِنه وِشونِ مِلحق بَووِن، هر‌چَن تِمومِ مَردِم وِشونِ خَله اِحترام اییِشتِنه.</verse>
				<verse number="14">خَله از مَردا و زَن ها ایمون یاردِنه و خِداوندِ مِلحَق بونِسِنه،</verse>
				<verse number="15">تا جایی که حَتَّی مَریضونِ شَهرِ میدونهائه سَر یاردِنه و وِشونِ تَخت و دوشِکِ سَر اییِشتِنه تا وَختی پِطرُس اونجه جِم رَد بونه، لااقل وه سایه بَعضیائه سَر دَکِفه و شِفا هاده.</verse>
				<verse number="16">مَردِم هم دَسه‌دَسه اورشَلیمِ شَهرِ دُورِ اَطرافِ جِم اییَمونه و مریضون و کِسایی که پلیدِ اِرواحِ گِرفتار بینه ره یاردِنه و همه شِفا گِتِنه.</verse>
				<verse number="17">ولی کاهِنِ اَعظِم و تِمومِ اونایی که وه هِمراه دَینه یعنی صَدّوقیونِ فِرقه بِلِند بَینه و حَسودیِ جِم دَس به‌کار بَینه</verse>
				<verse number="18">و رَسولونِ بَییتِنه و زِندونِ دِله که همه جورِ آدِم وه دِله دَییه، دِم هِدانه.</verse>
				<verse number="19">ولی شو، خِداوندِ یِتا فرشته زِندونِ دَرا ره واز هاکارده و وِشونِ بیرون بیارده</verse>
				<verse number="20">و بااوته: «بُورین و مَعبِدِ دِله اِیست هاکانین و تِمومِ این زندگیِ پِیغومِ مَردِمِ بارین.»</verse>
				<verse number="21">پَس صِواحی طِبق اونچی که وِشونِ بااوته بَییه بییه مَعبِد بُوردِنه و مَردِمِ تَعلیم هِدانه. وَختی کاهِنِ اَعظِم و اونایی که وه هِمراه دَینه، بییَمونه، تِمومِ شورا و تِمومِ یَهودِ قومِ مشایخِ شه پَلی صدا هاکاردِنه و کِسایی ره بَفرِسینه تا رَسولونِ زِندونِ جِم بیارِن.</verse>
				<verse number="22">ولی وَختی مأمورون زِندونِ دِله بُوردِنه، رَسولونِ پی دا نکاردِنه. پَس بَردَگِردِسنه و خَوِر هِدانه که</verse>
				<verse number="23">«اِما بَدیمی زِندونِ درها قایم دَوِسه بییه و نگهوونون هم دَرائه پِشت اِیست هاکارده بینه. ولی وَختی درها ره واز هاکاردیمی، هیچ کی ره زِندونِ دِله پی دا نَکاردیمی.»</verse>
				<verse number="24">وَختی مَعبدِ نگهوونونِ فَرمونده و گَت گَتِ کاهِنون این خَوِرِ بِشنُسِنه هاج و واج بَمونِسنه، فِکرِ دِله بُوردِنه که «این کارِ عاقبت چی بونه؟»</verse>
				<verse number="25">هَمون مووقه، یه نَفِر بییَمو و وِشونِ خَوِر هِدا، بااوته: «اونایی که شِما وِشونِ زِندونی هاکارده بینی، اَلان مَعبِدِ دِله اِیست هاکاردِنه و دَره مَردِمِ تَعلیم دِنِنه.»</verse>
				<verse number="26">پَس مَعبِدِ نگهوونونِ فَرمونده، مأمورونِ هِمراه بُوردِنه و رسولونِ بیاردِنه، ولی نا زور زوری، چوون تَرسینه مَردِم وِشونِ سَنگسار هاکانِن.</verse>
				<verse number="27">وَختی رَسولونِ بیاردِنه، وِشونِ شورائه پَلی هِرِسانینه. بعد کاهِنِ اَعظِم وِشونِ جِم بَپِرسیه:</verse>
				<verse number="28">«اِما شِما ره سَخت قَدِغَن هاکاردیمی که دییه این اِسمِ هِمراه تَعلیم نَدین؟ با این حال شِما اورشَلیمِ شَهرِ شه تعلیمِ جِم پِر هاکاردینی و خوانِنی این مَردیِ خونِ اَمه گَردِن دِم هادین.»</verse>
				<verse number="29">ولی پِطرُس و دییه رَسولون جِواب هِدانه: «اِما وِنه خِدائه جِم اِطاعت هاکانیم نا آدِمیِ جِم.</verse>
				<verse number="30">اَمه پییِرونِ خِدا، هَمون عیسی که شِما صلیبِ بَکِشینی و بَکوشتینی ره مِرده هائه جِم زنده هاکارده</verse>
				<verse number="31">و وه ره شه راسِ دَسِ وَر بالا بَوِرده، رَهبِر و نجات‌دَهِنده هاکارده تا یَهودِ مَردِم توبه هاکانِن و وِشونِ گِناهون بیامرزی بَووه.</verse>
				<verse number="32">و اِما این جَریانِ شاهِدیمی، هَمون طی که روح‌القدس هم شاهِدِ، هَمون روحی که خِدا وه ره شه مُطیعون بِبَخشیه.»</verse>
				<verse number="33">وَختی این گَب ها ره بِشنُسِنه اَنده عَصِبانی بَینه که خواسِنه وِشونِ بَکوشِن.</verse>
				<verse number="34">ولی عُلِمائه فِرقه فَریسیِ جِم، یه نَفِر که وه اسم گامالائیل و شَریعتِ مَلّم بییه و همه وه ره احترامِ اییِشتِنه، مجلسِ دِله بِلِند بَییه و دَستور هِدا چَن لَحظه رَسولونِ بیرون بَوِرِن.</verse>
				<verse number="35">بعد اونایی که اونجه دَینه ره بااوته: «ای یَهودِ مَردِم، شِمه حِواس دَووه این آدِمونِ هِمراه چی خوانه هاکانین.</verse>
				<verse number="36">چَن وَخت پیش، یِتا مَردی که وه اسم تِئوداس بییه، بِلِند بَییه که اِدعا کارده شه وِسه کَسیه و حدود چهارصد نَفِرِ شه دور جَمع هاکارده. ولی وه ره بَکوشتِنه و تِمومِ وه دِمبالِروا هم پَخش و پِلا بَینه.</verse>
				<verse number="37">بعد از وه، یهودائه جلیلی سَرشِماریِ مووقه شورش هاکارده و یه دسه ره شه دِنبال بَکِشیه. ولی وه هم هِلاک بَییه و تِمومِ وه دِمبالِروا پَخش و پِلا بَینه.</verse>
				<verse number="38">پَس این جَریانِ خَوِری هم شِما ره گامبه که این آدِمونِ هِمراه کار نِدارین و وِشونِ شه حال بییِلین. چوون اگه وِشونِ قَصد و نیّت آدِمیِ جِم بوئه، به جایی نَرِسِنِنه.</verse>
				<verse number="39">ولی اگه خِدائه جِم بوئه، نَتوندِنی وِشونِ دَمِ بَیرین، چوون اون مووقه خِدائه هِمرا جنگِنِنی!»</verse>
				<verse number="40">وِشون وه نَصیحتِ گوش هِدانه و رَسولونِ شه پَلی صِدا هاکاردِنه، شِلّاق بَزونه و بااوتِنه عیسیِ خَوِری هیچ کیِ هِمراه گَب نَزِنِن، بعد وِشونِ وِل هاکاردِنه که بورِن.</verse>
				<verse number="41">پَس رَسولون شورائه وَرِ جِم بیرون بوردِنه و از اینکه اَنده لایق بِشمارِسه بَینه که عیسیِ اسمِ خاطِری بی حِرمتی بَوینِن، خِشال بینه.</verse>
				<verse number="42">و هیچ روزی، چه مَعبِدِ دِله و چه سِره هائه دِله، تَعلیم و خَوِر خِش جِم دَس نَکِشینه که عیسی هَمون مَسیحِ موعودِ.</verse>
			</chapter>
			<chapter number="6">
				<verse number="1">اون روزا که شاگِردون ویشتر بونِسنه، یَهودیونِ یونانی زِوون،‌ یَهودیونِ عِبرانی زِوونِ جِم شکایت داشتِنه که وِشونِ بیوه‌زَن ها ره سَر چِش نَینه و وِشونِ هر روزه غذائه سَهمِ دِرِس نَدِنِنه.</verse>
				<verse number="2">پَس اون دِوازَه رَسول، تِمومِ شاگردونِ شه پَلی صدا هاکاردِنه و بااوتِنه: «دِرِس نییه که اِما مَردِمِ غِذا هِدائِن وِسه، خِدائه کِلامِ تَعلیم هِدائِنِ وِل هاکانیم.</verse>
				<verse number="3">ای بِرارون، اینِ وِسه، شه میون هَفت نَفِر که خِش نومِنه و خِدائه روح و حِکمتِ جِم پِرِنه ره انتخاب هاکانین تا وِشونِ این کارِ سَر بییِلیم</verse>
				<verse number="4">ولی اِما شه ره دِعا هاکاردِن و خِدائه کِلامِ خِدمِت وِسه وَقف کامبی.»</verse>
				<verse number="5">اونچی که رسولون بااوتِنه همه نَظِر خوار بییَمو و این آدِمونِ انتخاب هاکاردِنه: اِستیفان، مَردی که روح‌القُدُس و ایمونِ جِم پِر بییه، فیلیپُس، پْروخُروس، نیکانُر، تیمُن، پارمِناس و نیکُلائوس که اَنطاکیهِ دِله یَهودی بَییه بییه.</verse>
				<verse number="6">این مَردا ره رسولونِ پَلی بیاردِنه و رسولون وِشونِ وِسه دِعا هاکاردِنه و وِشونِ سَر دَس بییِشتِنه و اونا ره این خِدمتِ سَر بییِشتِنه.</verse>
				<verse number="7">پَس خِدائه کِلام همه جا اِعلام بونِسه و اورشَلیمِ دلهِ شاگِردون، یَته خَله بونِسنه و یَهودِ کاهِنونِ جِم یِتا گَتِ جَمیَّت، ایمون بیاردِنه.</verse>
				<verse number="8">استیفان، فِیض و قِوَّتِ جِم پِر بییه و قومِ دِله خَله عجیبِ کارا و معجزات کارده.</verse>
				<verse number="9">اون مووقه چَن نَفِر، یِتا عبادتگاه جِم، که اونِ اسم «آزاد بَییه هائه عبادتگاه» بییه، که قیرَوانِ یَهودیونِ جِم و اسکندریه و کیلیکیه و آسیائه مَنطقهِ جِم هم بینه، استیفانِ هِمراه بَحث هاکاردِنه.</verse>
				<verse number="10">ولی استیفان اون حِکمَت و خِدائه روحِ هِمراه که گَب زوئه، هیچ کَس نَتونِسه وه روب رو اِیست هاکانه.</verse>
				<verse number="11">پَس وِشون یِواشکی چَن نَفِرِ خلوتِ جا بَوِردِنه و وِشونِ تحریک هاکاردِنه تا بارِن: «اِما بِشنُسیمی که استیفان موسیِ پِیغَمبِر و خِدا ره کُفر گاته.»</verse>
				<verse number="12">وِشون مَردِم و مشایخ و توراتِ مَلّمونِ، استیفانِ علیه پِر هاکاردِنه و اونا استیفانِ سَر دَکِتِنه، وه ره بییتِنه و شورائه پَلی بَوِردِنه.</verse>
				<verse number="13">وِشون چَن تا دِراغی شاهد هم بیاردِنه که گاتِنه: «این آدِم این کارِ جِم دَس نَکِشِنه و هَمِش مِقَدَّسِ مَعبِد و شَریعتِ، بد گانه.</verse>
				<verse number="14">چوون اِما شه بِشنُسیمی که گاته این عیسیِ ناصری این مَعبِدِ له دِنه و رَسم و رَسومی ره که موسی اِما ره هِدا ره عَوِض کانده.»</verse>
				<verse number="15">هَمون مووقه، تِمومِ اونایی که شورائه دِله نیشته بینه اِستیفانِ زِل بَزو بینه و بَدینه که استیفانِ دیم یِتا فِرشتهِ دیمِ واری بَییه.</verse>
			</chapter>
			<chapter number="7">
				<verse number="1">کاهِن اَعظِم استیفان جِم بَپِرسیه: «اینا دِرِس گانِنه؟»</verse>
				<verse number="2">استیفان بااوته: «ای بِرارون و ای پییرون، مِ ره گوش هادین! پِرجلالِ خِدا، وَختی اَمه پییر ابراهیمِ پِیغَمبِر بین‌النهرینِ مَنطقهِ دِله دَییه و هَمتی حَران نَشی بییه، وه ره ظاهر بَییه</verse>
				<verse number="3">و بااوته: ”شه مِلک و شه فامیلونِ وِل هاکان و مِلکی که تِ ره سِراغ دِمبه بور.“</verse>
				<verse number="4">«پَس، اِبراهیم کَلدانیونِ مِلکِ جِم بیرون بورده و حَرانِ دِله منزل هاکارده. بعد از اینکه وه پییِر بَمِرده، خِدا وه ره این مِلکِ دِله که اَمروز اونِ دِله دَرِنی، کوچ هِدا.</verse>
				<verse number="5">با این وجود خِدا این مِلکِ دِله حَتّی یه وَجِب زِمینِ اِندا هم وه ره اِرث نِدا؛ ولی وَعده هِدا که این مِلکِ وه ره و بعد از وه، وه نَسلِ هاده، هر چَن اِبراهیم اون مووقه هَمتی وچه نِداشته</verse>
				<verse number="6">خِدا ابراهیمِ بااوته: ”تِ نَسل، غربتِ مِلکِ دِله غریبه ای واری زندگی کاندِنه و چهارصد سال وِشونِ اسیری گِرنِنه و وِشونِ ظِلم کاندنه.“</verse>
				<verse number="7">خِدا اَی هم بااوته: ”مِن اون قومِ که وِشون، وه اسیرِنه ره مِجازات کامبه، و بَعدِ از اون، مِ قوم اون مِلکِ جِم شونِنه و مِ ره اینجه پَرَسِش کاندنه.“</verse>
				<verse number="8">و خِدا، خَتِنِه هاکاردِنِ عَهدِ ابراهیمِ هِدا. پَس اِبراهیم، اِسحاقِ پییِر بَییه و اِسحاقِ هَشتمین روزِ دِله خَتنه هاکارده. و اِسحاق هم یَعقوبِ پییِر بَییه، و یَعقوب هم دِوازده تا پاتریارخِ پییِر یعنی اَمه دوازده تائه گَتِ جَد بَییه.</verse>
				<verse number="9">«ولی پاتریارخا حَسودیِ سَر، یوسِفِ مِصریونِ بَروتِنه. ولی خِدا یوسِفِ هِمراه دَییه</verse>
				<verse number="10">و وه ره تِمومِ وه عذاب هائه جِم آزاد هاکارده، و فِرعونِ نَظِر عزیز هاکارده و وه ره حِکمت هِدا، جوری که یوسِفِ مصرِ فَرمونروا و شه دربارِ رئیس هاکارده.</verse>
				<verse number="11">«بعد تِموم مِصر و کَنعانِ دِله گَتِ قَحطی و مصیبتی بییَمو و اَمه پییِرون هیچی بَخُردِنِ وِسه پی دا نکاردِنه.</verse>
				<verse number="12">اَمه جَد یَعقوب وَختی بِشنُسه مصرِ دِله غَلّه پی دا بونه، اَوِّلین کَش اَمه پییرونِ اونجه بَفرِسیه.</verse>
				<verse number="13">دِوّمین کَش، یوسِف شه ره شه بِرارونِ سِراغ هِدا و فرعون، یوسِفِ خانِوادهِ هِمراه آشنا بَییه.</verse>
				<verse number="14">پَس یوسِف شه پییِر یَعقوب و تِمومِ شه خانِواده ره که سَرجمع هِفتاد و پِنج نَفِر بینهِ دِمبال بَفرِسیه و خَوِر هِدا مِصر بِیِّن.</verse>
				<verse number="15">یَعقوب مِصر بورده و اونجه بَمِرده، هَم وه و هم اَمه پییِرون؛</verse>
				<verse number="16">ولی وِشونِ جنازه ره شِکیم مَنطقه بَوِردِنه و مَقبره ای دِله که اِبراهیم اونِ حَمورِ ریکائونِ جِم اَت کم نِقرهِ هِمراه بَخری بییه، بییِشتِنه.</verse>
				<verse number="17">«هَمون طی که خِدائه وَعده که خواسه ابراهیمِ وِسه اِنجام هاده نزیک بونِسه، اَمه قوم هم مصرِ دِله زیاد بونِسه،</verse>
				<verse number="18">تا اینکه یِتا دییه پادشاه بییَمو که یوسِفِ نِشناسیه.</verse>
				<verse number="19">اون پادشاه اَمه قومِ هِمراه حیلهِ هِمراه رِفتار هاکارده و اَمه پییِرونِ خَله ظِلم هاکارده و وِشونِ مَجبور هاکارده که شه چِلیکِ وَچونِ بیرون وِل هاکانِن تا زنده نَمونِن.</verse>
				<verse number="20">«این طی روزگارِ دِله بییه که موسیِ پِیغَمبِر دِنیا بِییَمو. وه خِدائه نَظِر قَشِنگِ وَچه ای بییه. موسی سه ماه شه پییِرِ سِره دِله زندگی هاکارده.</verse>
				<verse number="21">وَختی وه ره بیرون وِل هاکاردِنه، فِرعونِ کیجا وه ره قبول هاکارده و شه ریکائه واری اونِ گَت هاکارده.</verse>
				<verse number="22">این طی موسی تِموم مِصرِ حِکمتِ یاد بَییته و گفتار و اَعمالِ دِله قِوَّت بَییته.</verse>
				<verse number="23">«وَختی موسی چهل ساله بَییه، وه دِل دَکِته که شه بِرارون، یَعقوبِ نَسلِ سَمت بوره و وِشونِ اوضاع ره بَوینه.</verse>
				<verse number="24">وَختی بَدیئه یِتا مصری مَردی یِتا از وِشونِ ظِلم کانده، وه پِشتی در بییَمو و اون مصریِ بَکوشتِنِ هِمراه، اون مَظلومِ حَقِّ بَییته.</verse>
				<verse number="25">موسی گَمون کارده وه بِرارون فَهمِنِنه که خِدا خوانه وه دَسِ هِمراه وِشونِ نِجات هاده، ولی وِشون نِفَهمِسِنه.</verse>
				<verse number="26">فردائه اون روز، دِ نَفِرِ بَدیئه که هَمدییهِ هِمراه دَعوا کاردِنه، این نیَّتِ هِمراه که وِشونِ آشتی‌ هاده، بااوته: ”ای مَردا، شِما بِرارِنی، چه هَمدییه ره بَدی کاندینی؟“</verse>
				<verse number="27">«ولی اون مَردی که دَییه شه هَمساده ره بَدی کارده، موسی ره یِتا کنار هُل هِدا و بااوته: ”کی تِ ره اَمه رئیس و داوِر هاکارده؟</verse>
				<verse number="28">خوانی مِ ره هم بَکوشی، هَمون طی که دیروز اون مصری ره بَکوشتی؟“</verse>
				<verse number="29">وَختی موسی اینِ بِشنُسه، فِرار هاکارده و مِدیانِ مِلک دِله غَریب بَییه و اونجه دِتا ریکائه صاحِب بَییه.</verse>
				<verse number="30">«چهل سال بُگذِشته. یِتا روز صَحرائه دِله، سینائه کوهِ نَزیکی، یِتا فرشته‌ یِتا تَش بَییته بوتهِ دِله، موسی ره ظاهر بَییه.</verse>
				<verse number="31">وَختی موسی اینِ بَدیئه اون منظرهِ جِم خَله تَعجِّب هاکارده و هَمون طی که نزیک بونِسه تا بَوینه، خِداوندِ صدا وه وِسه بییَمو که:</verse>
				<verse number="32">”مِن تِ پییِرونِ خِدامه، اِبراهیم و اِسحاق و یَعقوبِ خِدا.“ موسی بَتِرسیه و جِرأت نَکارده هارِشه.</verse>
				<verse number="33">«خِداوند وه ره بااوته: ”شه لینگِ کوشِ در بیار، چوون زِمینی که اونِ سَر اِیست هاکاردی مِقَدَّسِ.</verse>
				<verse number="34">یقیناً مِن شه قومِ مصیبتِ مصرِ دِله بَدیمه و وِشونِ ناله ره بُشنُسِمه، و بییَمومه تا وِشونِ بیرون بیارِم. وِشونِ نِجاتِ وِسه بییَمومه. اِسا بِرو تا تِ ره مِصر بَفرِسِم.“</verse>
				<verse number="35">«همین موسی که اَمه قوم وه ره رَد هاکاردِنه و بااوتِنه: ”کی تِ ره اَمه رئیس و داوِر هاکارده؟“ خِدا این مَردی ره بَفرِسیه تا شِمه وِسه نِجات دَهِنده و رئیس بوئه. اون فرشته طریق که بوتهِ دِله وه ره ظاهر بَییه.</verse>
				<verse number="36">همین موسی بییه که مصرِ دِله و سِرخ دریائه پَلی و صَحرائه دِله چهل سال نشونه ها و معجزات وِشون وِسه بیارده و اَمه قومِ مصرِ جِم بیرون بیارده.</verse>
				<verse number="37">«همین موسی، یَعقوبِ نَسلِ بااوته: ”خِدا شِمه بِرارونِ دِله، یِتا پیغَمبِر مِ واری شِمه وسه فِرِسِندِنه.“</verse>
				<verse number="38">این هَمون موسی بییه که صَحرائه دِله جَمیِّتِ هِمراه دَییه و اون فِرشتهِ هِمراه‌ که سینائه کوهِ دِله وه هِمراه گَب بَزو، و هم اَمه پییِرونِ هِمراه؛ موسی زنده کِلامِ به دَس بیارده تا اِما ره بَرِسونه.</verse>
				<verse number="39">«ولی اَمه پییِرون وه جِم اِطاعت نَکاردِنه، وه ره رَد هاکاردِنه و شه دلِ دِله مصرِ سَمت بَردَگِردِسِنه</verse>
				<verse number="40">وِشون هارونِ بااوتِنه: ”اَمه وِسه خِدایون بَساز تا اَمه پِیشاپیش بورِن، چوون نَدومبی این موسیِ سَر که اِما ره مِصرِ جِم بیرون بیارده، چی بییَمو!“</verse>
				<verse number="41">اون روزائه دِله بییه که یِتا بِت، گوگزائه واری بِساتِنه و وه وِسه، قِروونی هاکاردِنه و اونچی بِساته بینهِ وِسه جَشن بَییتِنه.</verse>
				<verse number="42">ولی خِدا شه دیمِ وِشونِ جِم بَردِگاردِنیه و وِشونِ شه ‌حال بییِشته تا آسِمونِ اِفتاب و ماه و سِتاره ها ره پَرَسِش هاکانِن؛ هَمون طی که پیغمبِرونِ کتابِ دِله بَنوِشته بَییه: «‌”ای یَعقوبِ تِوار، مگه اون چهل سالی که صَحرائه دِله دَئینی مِ وسه سَر بَوریه حیوونون و قِروونی ها بیاردینی؟</verse>
				<verse number="43">شِما مُلوکِ بِتِ خیمه ره بَییتینی و شه بِت، رِفانِ ستاره ره. و این بِت ها ره که شِما پرسشِ وِسه بِساتینی. پَس شِما ره بابِل تبعید کامبه.“</verse>
				<verse number="44">«اَمه پییِرون صَحرائه دِله، شِهادتِ خیمه ره هم شه هِمراه داشتِنه، اون خیمه‌ای که موسی، خِدائه دَستورِ هِمراه طبقِ نمونه‌ای که بَدیئه بییه، بِساته.</verse>
				<verse number="45">اَمه پییِرون وَختی یوشَع رَهبِر بییه، شِهادتِ خیمه ره شه هِمراه کَنعانِ مِلک بیاردِنه اون مووقه که وِشون اون قوم هائه مِلکِ که خِدا اَمه پییِرونِ چِشِ وَرِ جِم بیرون هاکارده، بَییتِنه و اون خیمه تا داوودِ پادشاه مووقه اونجه بَمونِسه.</verse>
				<verse number="46">خِدا داوودِ لِطف هاکارده و داوود خواهش هاکارده تا یَعقوبِ خِدائه وِسه یِتا سِره بَسازه.</verse>
				<verse number="47">ولی سِلیمون پادشاه بییه که خِدائه وسه سِره بِساته.</verse>
				<verse number="48">«با این وجود خِدائه مِتَعال، اون سِره هایی که آدِمی دَسِ جِم بِساته بَییه بوئه، منزل نَکانده، هَمون طی که اِشعیائه پِیغَمبِر بااوته:</verse>
				<verse number="49">«‌” خِداوند گانه: آسِمون مِ پادشاهیِ تخت و زِمین مِ لینگ بِنیِ! مِ وسه چی طی سِره ای سازِنِنی؟ و مِ آسایش جا کِجه ئه؟</verse>
				<verse number="50">مَگه مِ دَس تِمومِ اینا ره نِساته؟»“</verse>
				<verse number="51">«ای سَرکِشِ قوم، ای کِسایی که شِمه دِل و گوش خَتنه نَییه! شِما هَم شه پییِرونِ واری هَمتی روح‌القُدُسِ روب رو مقاومت کاندینی.</verse>
				<verse number="52">کِدوم یِتا از پِیغَمبرونِ که شِمه پییِرونِ دَسِ جِم آزار نَدیئه بوئه؟ وِشون پِیغَمبِرونی ره که اون صالحِ ظِهورِ پیشگویی هاکارده بینه ره بَکوشتِنه؛ و اَلان شِما شه وه ره تَسلیم هاکاردینی و وه ره بَکوشتینی،</verse>
				<verse number="53">شِمایی که شَریعتِ که فرشته هائه طریق شِما ره بَرِسیه ره قبول هاکاردینی، ولی اونِ جِم اِطاعت نَکاردینی.»</verse>
				<verse number="54">شورائه آدِمون وَختی این گَب ها ره بِشنُسِنه، عصبانیتِ جِم تَش بَییتِنه و شه دَندونا ره جِق دانه.</verse>
				<verse number="55">ولی استیفان روح‌القُدُس جِم پِر، آسمونِ زِل بَزو، خِدائه جِلالِ بَدیئه و عیسی ره که خِدائه راسِ دَسِ وَر اِیست هاکارده بییه.</verse>
				<verse number="56">استیفان بااوته: «اَلان آسمونِ ویمبه که واز بَییه و اِنسانِ ریکا ره ویمبه که خِدائه راسِ دَس اِیست هاکارده.»</verse>
				<verse number="57">ولی وِشون بِلِندِ صِدائه هِمراه داد بَکِشینه و گوش نِدانه و همدییه هِمراه وه سَمت هجوم بَوِردِنه</verse>
				<verse number="58">وه ره سَرکَش هاکاردِنه و شَهرِ جِم بیرون بَوِردنه و سَنگسار هاکاردِنه. شاهدون شه لِواسا ره بَکِندینه و یِتا جوونِ لینگِ پَلی که وه اسم سولُس بییه بییِشتِنه.</verse>
				<verse number="59">وَختی استیفانِ سَنگسار کاردِنه، وه بِلِندِ صِدائه هِمراه بااوته: «ای عیسیِ خِداوند، مِ روحِ قبول هاکان!»</verse>
				<verse number="60">بعد زانو بَزو و بِلِندِ صِدائه هِمراه بااوته «خِداوندا، این گِناه ره وِشونِ حِساب نیار.» اینِ بااوته و جان هِدا.</verse>
			</chapter>
			<chapter number="8">
				<verse number="1">سولُس اِستیفانِ بَکوشتِنِ هِمراه موافق بییه. از اون روز به بعد، یِتا گَتِ آزار اذیّت اورشَلیمِ کلیسائه علیه شِروع بَییه، جوری که به جِز رَسولون، همه، یهودیه و سامِرهِ مَنطقهِ سَمت پَخش و پِلا بَینه.</verse>
				<verse number="2">ولی چَن تا خِداشِناسِ مَردی استیفانِ جنازه ره دَفن هاکاردِنه و وه وسه گَتِ عزاداری بَییتِنه.</verse>
				<verse number="3">ولی سولُس تِمومِ شه غیظِ هِمراه کلیسا ره حمله کارده و سِره سِره گِردِسه، زَن ها و مَردا ره بیرون کَشییه و زِندونِ دِله دِم دائه.</verse>
				<verse number="4">ولی اون ایموندارونی که آزار اذیّتِ خاطِری پَخش و پِلا بَییه بینه، هر جا که شینه، خِدائه کِلامِ خَوِرِ خِشِ دانه.</verse>
				<verse number="5">فیلیپُس هم، سامرهِ یِتا شَهرِ دِله بُورده و اونجه مَسیحِ پیغومِ، مَردِمِ تَعلیم دائه.</verse>
				<verse number="6">مَردِمِ جَمیَّت هَمدِل فیلیپُسِ گَب ها ره بِشنُسِنه و معجزاتی که وه کارده ره بَدینه، همه دِقَّتِ هِمراه اونچی که گاته ره گوش دانه؛</verse>
				<verse number="7">چوون پلید اِرواح بِلِندِ صدا و نعرهِ هِمراه خَیلیائه جِم که اونائه گرفتار بینه، بیرون اییَمونه و خَله از چِلِخون و شَلون شِفا گِتِنه.</verse>
				<verse number="8">اینِ وِسه اون شَهر، خِشالیِ جِم پِر بَییه.</verse>
				<verse number="9">اون شَهرِ دِله یِتا مَردی که وه اِسم شَمعون بییه زِندِگی کارده، وه سامرهِ مَردِمِ، قبلتر شه جادوگریِ هِمراه مُتعجب هاکارده بییه و اِدّعا کارده گَتِ آدِمِ.</verse>
				<verse number="10">از گَت تا کِچیک همه، وه گَبِ گوش دانه و گاتِنه: «این مَردی هَمون خِدایِ قِدرَتِ، که وه ره گَتِ قِدرت گانِنه.»</verse>
				<verse number="11">مَردِم وه گَبِ گوش دانه، چوون خَله وَخت بییه شه جادوگریِ هِمراه، وِشونِ مُتعجب هاکارده بییه.</verse>
				<verse number="12">ولی وَختی مَردِم فیلیپُسِ پیغومِ هِمراه، که خِدائه پادشاهیِ خَوِرِ خِش و عیسی مَسیحِ اِسمِ خَوِری بییه ره ایمون بیاردِنه، همه، چه مَردی و چه زِنا، غسل تَعمید بَییتِنه.</verse>
				<verse number="13">حَتَّی شَمعون هم ایمون بیارده و بعد از اینکه تَعمید بَییته هَمِش فیلیپُسِ هِمراه دَییه و گَتِ معجزات و نشونه هائه بَدیئِنِ جِم که اِنجام بونِسه، مات و مبهوت بییه.</verse>
				<verse number="14">وَختی رَسولون اورشَلیمِ دِله خَوِردار بَینه که سامِریون خِدائه کِلامِ قبول هاکاردِنه، پِطرُس و یوحنا ره وِشونِ پَلی بَفرِسینه.</verse>
				<verse number="15">اون دِ نَفِر سامِره بَرِسینه، مَردِمِ وسه دِعا هاکاردِنه تا روح القدسِ بَیرِن،</verse>
				<verse number="16">چوون روح القدس هَمتی هیچ کِدومِ وِسه نییَمو بییه، بلکه فِقَط به اسم عیسیِ خِداوند تَعمید بَییته بینه و بَس.</verse>
				<verse number="17">پَس پِطرُس و یوحنا شه دَسا ره وِشونِ سَر بییِشتِنه و وِشون روح القدوسِ بَییتِنه.</verse>
				<verse number="18">وَختی شَمعون بَدیئه رَسولون شه دسِ مَردِمِ سَر اییِلنِنه و مَردِم خِدائه روحِ گِرنِنه، اَت کَم پول بیارده و</verse>
				<verse number="19">رسولونِ بااوته: «این قِدرَتِ مِ ره هم هادین تا هر کَسِ سَر دَس بییِلِّم، روحِ القدسِ بَیره.»</verse>
				<verse number="20">ولی پِطرُس بااوته: «تِ نِقره، تِ هِمراه نابود بَووه! چوون خیال هاکاردی خِدائه هَدیه ره بونه پولِ هِمراه بَخریِن!</verse>
				<verse number="21">تِ این خِدمتِ دِله هیچ سَهم و نخشی نِدارنی، چوون تِ دِل خِدائه هِمراه راست نییه.</verse>
				<verse number="22">پَس شه این شِرارتِ جِم توبه هاکان و خِداوندِ جِم بِخواه تا شاید تِ دلِ این فکر، بیامِرزی بَووه؛</verse>
				<verse number="23">چوون ویمبه حسودی و گِناه، تِ دلِ سیو هاکارده»</verse>
				<verse number="24">شَمعون بااوته: «شِما خِداوندِ پَلی مِ وسه دِعا هاکانین تا اونچی بااوتینی مِ سَرِ نَییه.»</verse>
				<verse number="25">پِطرُس و یوحنا بعد از اینکه شِهادِت هِدانه و خِداوندِ کِلامِ اِعلام هاکاردِنه، اورشَلیم بَردَگِردِسِنه و سامرهِ خَله روستاهائه دِله، اِنجیل خَوِرِ خِشِ هِدانه.</verse>
				<verse number="26">اون وَخت خِداوندِ یِتا فرشته فیلیپُسِ بااوته: «پِرِس و جِنوبِ سَمت بور، اون راهی که اورشَلیمِ جِم به غزه شونه.» این راه بیابونِ دِله بییه.</verse>
				<verse number="27">پَس فیلیپُس بِلِند بَییه و راه دَکِته، اونجه یِتا خواجه‌ مَردی دَییه که حَبشهِ جِم بییه. وه یِتا از حَبشهِ مَلکهِ درباریون بییه که وه اسم «کَنداکِه» بییه و مَلکهِ خَزونه‌داری وه دَس دَییه. وه اورشَلیم بییَمو بییه تا خِدا ره پَرسش هاکانه.</verse>
				<verse number="28">اَلان دَییه گِردِسه و شه اَرابهِ دِله نیشته بییه و اِشعیائه پِیغَمبِرِ کتابِ خوندِسه.</verse>
				<verse number="29">اون وَخت خِدائه روح فیلیپُسِ بااوته: «نَزیک بور و اون ارابه ره بَرِس.»</verse>
				<verse number="30">فیلیپُس وه سَمت دوو بَییته و بِشنُسه که دربارِ خواجه اِشعیائه پِیغَمبِرِ کِتابِ دَره خوندِنه. دربارِ خواجه ره بااوته: «اونچی خوندِنی ره فَهمِنی؟»</verse>
				<verse number="31">بااوته: «اگه کِسی مِ ره رانِمایی نَکِنه، چی طی تومبه بَفِهمِم؟» پَس فیلیپُسِ جِم خواهش هاکارده سِوار بَووه و وه پَلی هِنیشه.</verse>
				<verse number="32">خواجه دَییه مِقدَّسِ نوِشتهِ اون قِسمِتِ خوندِسه که گاته: «دِرِس گُسفِنِ واری که وه ره کشتارِ وِسه وَرنِنه، و وَره واری که شه پَشم‌چینونِ پَلی آروومِ، وه هَمون طی هم شه دِهونِ واز نَکانده.</verse>
				<verse number="33">وه کِچیک بَیِّنِ مووقه، هر جور بی عدالتی ای وه حَق هاکاردِنه، کی تونده باره وه کِنه نَسلِ جِم هَسه؟ چوون وه زندگی، زِمینِ جِم بَییته بَییه.»</verse>
				<verse number="34">خواجه،‌ فیلیپُسِ بااوته: «خواهش کامبه مِ ره باری پِیغَمبِر اینجه کِنه خَوِری گَب زَنده، شه جِم یا یه نَفِر دییهِ جِم؟»</verse>
				<verse number="35">پَس فیلیپُس گَب بَزوئِنِ شِروع هاکارده و مِقَدَّسِ نوشتهِ هَمون قِسمِتِ جِم شِروع هاکارده و عیسی خَوِری، خَوِرِ خِش هِدا.</verse>
				<verse number="36">هَمون طی که راهِ دِله شینه، یه جا که اوه دَییه بَرِسینه. خواجه‌ بااوته: «هارِش، اینجه اوه دَره! اَلان چی مِ تَعمید بَییتِنِ دَمِ گِرنه؟»</verse>
				<verse number="37">[فیلیپُس بااوته: «اگه تِمومِ شه دلِ هِمراه ایمون بیاردی، هیچی تِ دَمِ نَینه.» خواجه‌ بااوته: «ایمون دارمه که عیسی مَسیح، خدائه ریکائه.»]</verse>
				<verse number="38">پَس خواجه دَستور هِدا ارابه ره دارِن، و فیلیپُس و خواجه‌، هر دِتا اوه دِله بُوردِنه و فیلیپُس وه ره تَعمید هِدا.</verse>
				<verse number="39">وَختی اوه جِم بیرون بییَمونه، یهویی خِدائه روح فیلیپُسِ بَییته و بَوِرده و خواجه‌ دییه وه ره نَدیئه، و خِشالیِ هِمراه شه راه ره بورده.</verse>
				<verse number="40">ولی فیلیپُس شه ره اَشدودِ مَنطقهِ دِله پی دا هاکارده. وه تِمومِ اون مَنطقهِ شهرهائه دِله گِردِسه و انجیل خَوِرِ خِشِ دائه، تا قیصریهِ شَهر بَرِسیه.</verse>
			</chapter>
			<chapter number="9">
				<verse number="1">ولی سولُس که خِداوندِ شاگِردونِ تَهدید کارده و وِشونِ بَکوشتِنِ ادامه دائه، کاهِن اعظمِ پَلی بُورده</verse>
				<verse number="2">و وه جِم دَمشقِ عبادتگاه هائه وِسه نامه بَخواسه تا اونایی ره که عیسیِ دِمبالِرو هَسِنه و وِشونِ اَهل طریقت گاتِنه ره چه زِنا و چه مَردی، دَسگیر هاکانه و اورشَلیم بیاره.</verse>
				<verse number="3">راه دِله وَختی سولُس دَمشقِ نَزیکی رِسیه، یهویی یِتا نور آسِمونِ جِم بییَمو و وه دورِ بَییته</verse>
				<verse number="4">وه بنهِ سَر دَکته، یِتا صدا بِشنُسه که وه ره گاته: «شائول، شائول، چه مِ ره آزار دِنی؟»</verse>
				<verse number="5">سولُس بااوته: «خِداوندا، تِ کی هَسی؟» جِواب هِدا: «مِن عیسی مه، هَمون که تِ وه ره آزار دِنی.</verse>
				<verse number="6">اِسا، پِرِس و شَهر بور. اونجه تِ ره گانِنه چی وِنه هاکانی.»</verse>
				<verse number="7">سولُسِ هَمسَفِرون زِوون، قفل بَئی بییه و اِیست هاکارده بینه؛ وِشون صِدا ره اِشنُسِنه، ولی هیچ کَسِ نَدینه.</verse>
				<verse number="8">سولُس بنه جِم بِلِند بَییه، هر چَن وه چِشا واز بییه ولی هیچی نَوینِسه؛ پَس وه دَسِ بییتِنه و وه ره دَمشق بَوِردِنه.</verse>
				<verse number="9">وه سه روز کور بییه و هیچی نَخارده و نَنوشیه.</verse>
				<verse number="10">دمشقِ دِله عیسیِ شاگِرد که وه اسم حَنانیا بییه زندگی کارده. خِداوند یِتا رویائه دِله وه ره بااوته: «حَنانیا!» جِواب هِدا: «بَفِرمی ای خِداوند.»</verse>
				<verse number="11">خِداوند وه ره بااوته: «پِرِس و یِتا کوچه که وه اسم ”راسِ“ بور و یهودائه سِره دِله سولُسِ تارسوسیِ سِراغِ بَیر. وه دَره دِعا کانده</verse>
				<verse number="12">و رویا دِله یِتا مَردی که وه اسم حَنانیا هَسه ره بَدیئه، که اِنه و وه سَر دَس اییِلنه تا دِواره بَوینه.»</verse>
				<verse number="13">ولی حَنانیا جِواب هِدا: «خِداوندا، خَیلیائه جِم، این مَردیِ خَوِری بِشنُسِمه که تِ مِقدَّسِ آدِمونِ اورشَلیمِ دِله آزار اَذیّت بَرِسِندیه.</verse>
				<verse number="14">و اینجه هم، گَت گَتِ کاهنونِ جِم این اِختیارِ دارنه تا هر کی که تِ اسمِ ایمون دارنه ره دَسگیر هاکانه.»</verse>
				<verse number="15">ولی خِداوند، حَنانیا ره بااوته: «بور، چوون این مَردی وسیله ایِ که مِن انتخاب هاکاردِمه، تا مِ اسمِ غیریهودیون و پادشاهون و یَهودِ مَردِمِ بَرِسونه.</verse>
				<verse number="16">چوون مِن وه ره سِراغ دِمبه که مِ اسمِ خاطِری چَنده وِنه عِذاب بَکِشه.»</verse>
				<verse number="17">پَس حَنانیا راه دَکِته و اون سِره دِله بُورده. شه دَسا ره سولُسِ سَر بییِشته، بااوته: «شائول بِرار، خِداوند عیسی که وَختی اینجه اییَموئی راه دِله تِ وِسه ظاهر بَییه، مِ ره بَفرِسیه تا شه بینایی ره دِواره به دَس بیاری و روح‌ القدسِ جِم پِر بَووی.»</verse>
				<verse number="18">هَمون مووقه یه چی پولَکِ واری شائولِ چِشائه جِم جِر دَکَته و اَی بَتونِسه بَوینه. بعد بِلِند بَییه و غُسلِ تَعمید بَییته.</verse>
				<verse number="19">غِذا بَخُرده و اَی شه قِوِّتِ به دَس بیارده. شائول چَن روز شاگردونِ هِمراه دَمشقِ دِله دَییه.</verse>
				<verse number="20">وه دَرجا یَهودیونِ عبادتگاه هائه دِله بُورده و این پیغومِ که عیسی، خدائه ریکا هَسه ره شروع هاکارده.</verse>
				<verse number="21">هر کی وه پِیغومِ اِشنُسه مات و مبهوت بونِسه و گاته: «مگه این هَمون نییه که اورشَلیمِ دِله اونایی میون که عیسیِ اسمِ شه زِوون یاردنه، آشوب کارده. مگه اینِ وِسه اینجه نییَمو تا وِشونِ دَستگیر هاکانه و گَت گَتِ کاهنونِ پَلی بَوِره؟»</verse>
				<verse number="22">ولی شائول روز به روز ویشتر قِوَّت گِته و دَمشقِ یَهودیونِ وِسه دلیلِ هِمراه ثابت کارده که عیسی، هَمون مَسیحِ موعود هَسه.</verse>
				<verse number="23">وَختی که خَله روزا بُگذِشته، یَهودیون نخشه بَکِشینه تا شائولِ بَکوشِن.</verse>
				<verse number="24">ولی شائول وِشونِ نَخشهِ جِم خَوِردار بَییه. وِشون، شو و روز شَهرِ دروازههائه پَلی کشیک کَشینه تا وه ره بَکوشِن.</verse>
				<verse number="25">ولی شائولِ شاگِردون، وه ره شَبونه یِتا زمبیلِ دِله بییِشتِنه و شَهرِ دیفار شِکافِ جِم وه ره جِر بَفرِسینه.</verse>
				<verse number="26">وَختی شائول اورشَلیم بَرِسیه، خواسه شاگردونِ مِلحق بَووه، ولی همه وه جِم تَرسینه، چوون باوِر نَکاردِنه وه واقعاً عیسیِ شاگرد بَییه بوئه.</verse>
				<verse number="27">ولی بَرنابا شائولِ بَییته و رَسولونِ پَلی بیارده، بااوته که چی طی دمشقِ راه دِله خِداوندِ بَدیئه و چی طی خِداوند وه هِمراه گَب بَزو و وه چی طی دمشقِ دِله شِجاعَتِ هِمراه، به اسم عیسی تَعلیم دائه.</verse>
				<verse number="28">پَس شائول وِشونِ پَلی بییَمو و عَلِنی اورشَلیمِ دِله رفت و آمِد کارده و شِهامَتِ هِمراه، به اسم خِداوند تَعلیم دائه.</verse>
				<verse number="29">وه یَهودیونِ یونانی‌زِوونِ هِمراه گَب زوئه و بَحث کارده، ولی وِشونِ نیّت این بییه که وه ره بَکوشِن.</verse>
				<verse number="30">وَختی بِرارون این جَریانِ جِم خَوِردار بَینه، شائولِ قیصریه شَهر بَوِردِنه و اونجه جِم، تارسوسِ شَهر، راهی هاکاردِنه.</verse>
				<verse number="31">این طی کلیسا تِمومِ یهودیه و جلیل و سامِره دِله آرامش بَییته و قِوَّت گِته. وِشون خِداوندِ تَرسِ دِله زندگی کاردِنه و روح‌القُدُسِ تشویقِ هِمراه وِشونِ تعداد ویشتر بونِسه.</verse>
				<verse number="32">ولی پِطرُس که تِمومِ مَنطقهِ دِله گِردِسه، لُدَّهِ مِقدِّسونِ بَدیئِنِ وِسه بُورده.</verse>
				<verse number="33">اونجه یه نَفِر که وه اسم اینیاس بییه و هشت سال چِلِّخ و زِمینگیر بییه ره بَدیئه.</verse>
				<verse number="34">پِطرُس وه ره بااوته: «اینیاس، عیسی مَسیح تِ ره شِفا دِنه. پِرِس و شه لا ره جَمع هاکان!» وه دَرجا بِلِند بَییه،</verse>
				<verse number="35">تِمومِ لُدَّه و شارونِ مَردِم وه ره بَدینه و خِداوندِ ایمون بیاردِنه.</verse>
				<verse number="36">یافائه شَهرِ دِله یِتا شاگِرد که وه اسم طابیتا بییه زِندِگی کارده. یونانیونِ زِوون طابیتا ره دورکاس گاتِنه که وه مَعنی شوکا هَسه. این زنا شه ره خوارِ کارِ وَقف هاکارده بییه و فقیرونِ دَسِ گته.</verse>
				<verse number="37">اون روزا طابیتا مَریض بَییه و بَمِرده. پَس وه جِنازه ره بَشُسِنه و یِتا بالاخانهِ دله‌ بییِشتِنه.</verse>
				<verse number="38">چوون لُدَّه، یافائه نَزیکی بییه، وَختی شاگِردون بِفَهمِسِنه پِطرُس لُدَّه دِله دَره، دِ نَفِرِ وه پَلی بَفرِسینه و بااوتِنه: خواهش کامبی «دَرجا اَمه پَلی بِرو.»</verse>
				<verse number="39">پِطرُس بِلِند بَییه وِشونِ هِمراه بُورده و وَختی اونجه بَرِسیه، وه ره بالاخانه بَوِردِنه. بیوه‌زن ها همه وه دور جَمع بَییه بینه، بِرمهِ هِمراه لِواسایی ‌ره که وَختی دورکاس زنده بییه، وِشونِ وِسه بَدوته بییه ره وه ره سِراغ دانه.</verse>
				<verse number="40">ولی پِطرُس همه ره اتاقِ جِم بیرون هاکارده و زانو بَزو و دِعا هاکارده. بعد جنازه ره هارِشیه و بااوته: «طابیتا، پِرِس!» طابیتا شه چشا ره واز هاکارده و وَختی پِطرُسِ بَدیئه هِنیشته.</verse>
				<verse number="41">پِطرُس طابیتائه دَسِ بَییته و وه ره بِلِند هاکارده. بعد بیوه‌زن ها و اونایی ره که عیسی ره ایمون داشتِنه ره صدا هاکارده و وه ره زنده وِشونِ تَحویل هِدا.</verse>
				<verse number="42">این خَوِر تِمومِ یافائه دِله دَپیته و خَیلیا خِداوندِ ایمون بیاردِنه.</verse>
				<verse number="43">پِطرُس هم خَله روزا یافائه دِله یِتا دَبّاغِ پَلی که وه اسم شمعون بییه بَمونِسه.</verse>
			</chapter>
			<chapter number="10">
				<verse number="1">قیصریهِ شَهرِ دِله یِتا رومی اَفسر که وه اسم کُرنِلیوس بییه، زندگی کارده وه رومِ گُردان فَرمونده، معروف به «ایتالیایی گُردان» بییه.</verse>
				<verse number="2">کُرنِلیوس یِتا دیندارِ مَردی بییه و تِمومِ وه خانِواده خِدائه جِم تَرسینه. کُرنِلیوس دست و دِلوازیِ هِمراه فَقیرونِ صَدَقه دائه و هَمِش خِدائه پلی دِعا کارده.</verse>
				<verse number="3">یِتا روز حدود ساعت سه بعد از ظِهر، رویا دِله واضح بَدیئه که خِدائه یِتا فرشته وه پَلی بییَمو و بااوته: «کُرنِلیوس!»</verse>
				<verse number="4">کُرنِلیوس تَرسِ هِمراه وه ره هارِشیه و بااوته: «چی خوانی باری آقا؟» فرشته بااوته: «تِ دعاها و صدقه‌ها، یِتا ذِکرِ هدیهِ واری خِدائه پَلی بَرِسیه.</verse>
				<verse number="5">اَلان چَن نَفِرِ یافائه شَهر بَفرِس و شَمعونِ مَعروف به پِطرُسِ اینجه بیار.</verse>
				<verse number="6">وه یِتا دَبّاغِ پَلی که وه اسم شَمعونِ و وه سِره دریالو هَسه، مهمونه.»</verse>
				<verse number="7">وَختی فرشته‌ای که وه هِمراه گَب زوئه وه وَرِ جِم بورده، کُرنِلیوس دِتا از شه خادِمون و یِتا از شه سپاهیونِ سربازِ که وِفادارِ مَردی بییه ره شه پَلی صدا هاکارده</verse>
				<verse number="8">کُرنِلیوس تِموم جَریانِ وِشونِ بااوته و وِشونِ یافا بَفرِسیه.</verse>
				<verse number="9">فِردائه اون روز، ظِهرِ مووقه، وَختی راه دِله دَینه و شَهرِ نزیک بونِسِنه، پِطرُس سِرهِ بومِ سَر بُورده تا دِعا هاکانه.</verse>
				<verse number="10">پِطرُس اونجه وِشنا بَییه و خواسه یه چی بَخُره. ولی وَختی دَینه غِذا ره آماده کاردِنه، خَلسه دِله بورده.</verse>
				<verse number="11">هَمون حالِ دِله بَدیئه که آسِمون واز بَییه و یه چی، یِتا گَتِ سِفرهِ واری که وه چهار گوش آویزون بییه، زِمینِ سَمت اِنه</verse>
				<verse number="12">اون سِفرهِ سَر همه جور حیوونون و خَزِنده ها و پَرِنده ها پِرِنه.</verse>
				<verse number="13">بعد یِتا صدا وه گوش بَرِسیه که: «پِطرُس، پِرِس، سَر بَورین و بَخُر!»</verse>
				<verse number="14">پِطرُس بااوته: «اَصلاً، خِداوندا، چوون مِن حَروم و نَجسِ چی ره هیچ وَخت تِک نَزومه.»</verse>
				<verse number="15">اَی دِواره اون صدا دِوّمین کَش وِسه بییَمو که «اونچی خِدا پاک هاکارده ره تِ نَجِس نِشمار!»</verse>
				<verse number="16">این رویا سه کَش تِکرار بَییه و بعد دَرجا سِفره آسمونِ سَمت بالا بُورده.</verse>
				<verse number="17">پِطرُس هَمون حال که تَعجِّبِ هِمراه، رویائه مَعنی ره فکر کارده، اونایی که کُرنِلیوس بَفرِسیه بییه، شَمعونِ سِره ره پی دا هاکاردِنه و سِرهِ دَرِ پَلی اِیست هاکاردِنه.</verse>
				<verse number="18">وِشون بِلِندِ صِدائه هِمراه گاتِنه: «اون شَمعونِ مَعروف به پِطرُس اینجه موندِنه؟»</verse>
				<verse number="19">هَمون طی که پِطرُس دَییه رویائه خَوِری فکر کارده خِدائه روح وه ره بااوته: «هارِش، سه نَفِر تِ دِمبال گِردِنِنه.</verse>
				<verse number="20">پِرِس جِر بور، شَک نَکِن و وِشونِ هِمراه بور، چوون مِن وِشونِ بَفرِسیمه.»</verse>
				<verse number="21">پِطرُس جِر بُورده و وِشونِ بااوته: «مِن همونِتامه که وه دِمبال گِردِنِنی. چی وِسه بییَمونی؟»</verse>
				<verse number="22">وِشون بااوتِنه: «اِما ره رومِ فَرمونده کُرنِلیوس بَفرِسیه. وه دِرِسکار و خِداترسِ آدِمِ و تِمومِ یَهودِ قوم وه خواری ره گانِنه.‌ وه یِتا مِقَدَّسِ فِرشتهِ جِم دَستور بَییته که تِ دِمبال بَفرِسه و تِ ره شه سِره دَعوِت هاکانه و تِ گَبِ بِشنُئه.»</verse>
				<verse number="23">پَس پِطرُس وِشونِ سِرهِ دِله بَوِرده تا وه مِهمون بوئِن. فِردائه اون روز پِطرُس بِلِند بَییه و وِشونِ هِمراه راه دَکِته. چَن تا یافائه شَهرِ بِرارون هم وه هِمراه بُوردِنه.</verse>
				<verse number="24">فِردا، قیصریهِ شَهر بَرِسینه. کُرنِلیوس شه فامیلون و نزیکِ رَفِقونِ جَمع ‌هاکارده بییه و وِشونِ چِش به راه بییه تا بِیِّن.</verse>
				<verse number="25">وَختی پِطرُس سِره دِله بییَمو، کُرنِلیوس وه پیشواز بورده و وه لینگ دَکِته، وه ره پَرَسِش هاکارده.</verse>
				<verse number="26">ولی پِطرُس وه ره بِلِند هاکارده و بااوته: «پِرِس؛ مِن هم یِتا آدِمِمه.»</verse>
				<verse number="27">بعد هَمون طی که وه هِمراه گَب زوئه سِره دِله بییَمو و بَدیئه که یَته خَله آدِم اونجه جَمع بَینه.</verse>
				<verse number="28">پِطرُس وِشونِ بااوته: «شِما شه دوندِنی که یَهودیونِ وِسه جایز نییه که یِتا دییه قومِ هِمراه معاشرت هاکانِن یا وِشونِ سِره بورِن. ولی خِدا مِ ره سِراغ هِدا که نَوِسه هیچ کسِ نَجس یا ناپاک بارِم.</verse>
				<verse number="29">پَس وَختی مِ دِمبال بَفرِسینی، بدون اینکه مخالفتی هاکانِم بییَمومه. اِسا بارین، چی وِسه مِ دِمبال بَفرِسینی؟»</verse>
				<verse number="30">کُرنِلیوس جِواب هِدا: «چهار روز قبل هَمین مووقه، ساعت سه بَعد از ظِهر شه سِره دِله دَیمه دِعا کاردِمه که یِدَفه یِتا مَردی که یِتا نورانی جِمه داشته مِ پَلی ظاهر بَییه</verse>
				<verse number="31">و بااوته: ”کُرنِلیوس، تِ دِعا مِستِجاب بَییه و صَدِقه هایی که دائی ره خِدا شه یاد بیارده.</verse>
				<verse number="32">اِسا چَن نَفِرِ یافا بَفرِس و شَمعونِ مَعروف به پِطرُسِ اینجه بیار. وه شَمعونِ دَبّاغِ پَلی که وه سِره دریالو هَسه مهمونه.“</verse>
				<verse number="33">پَس دَرجا تِ دِمبال بَفرِسیمه و تِ هم لِطف هاکاردی و بییَموئی. اِسا اِما همه خِدائه پَلی حاضِریمی تا هر چی خِداوند تِ ره دستور هِدا، بِشنُئیم.»</verse>
				<verse number="34">بعد پِطرُس شه گَبِ این طی شِروع هاکارده: «اِسا بِفَهمِسِمه که واقعا خِدا مَردِمِ میون هیچ فَرقی نییِشته؛</verse>
				<verse number="35">بلکه هر قومِ جِم، هر کی که خِدائه جِم بَتِرسه و اونچی که دِرِسِ ره انجام هاده، خِدا وه ره قبول کانده.</verse>
				<verse number="36">خِدا طبقِ شه کِلام که یَهودِ قومِ وِسه بَفرِسیه، صِلح و سِلامتیِ خَوِرِ خِشِ، عیسی مَسیحِ طریق که همهِ خِداوندِ، اِعلام هاکارده.</verse>
				<verse number="37">شِما شه دوندِنی که چی طی این کار بَعد از تَعمیدی که یَحیی اونِ موعظه کارده، جلیلِ دِله شِروع بَییه و تِمومِ یَهودیهِ دِله پَخش بَییه،</verse>
				<verse number="38">و خِدا چی طی عیسایِ ناصری ره روح القدُس و قِدرَتِ هِمراه مَسح هاکارده، جوری که همه جا گِردِسه و خوارِ کار کارده و تِمومِ اونایی که اِبلیسِ ظِلمِ بِن دَینه ره شِفا دائه، اینِ وِسه که خِدا وه هِمراه دَییه.</verse>
				<verse number="39">«و اِما تِمومِ اون کارایی که وه یَهودِ مِلک و اورشَلیمِ شَهرِ دِله هاکارده ئه شاهِدیمی. وِشون وه ره صلیب بَکِشینه، بَکوشتِنه.</verse>
				<verse number="40">ولی خِدا وه ره سِوّمین روز زنده هاکارده و ظاهر هاکارده،</verse>
				<verse number="41">ولی نا هَمهِ مَردِمِ وِسه، بلکه اَمه وِسه که خِدائه طَرِفِ جِم انتخاب بَییه بیمی که شاهِدون بوئیم، اِمایی که بعد از اینکه مِرده هائه جِم زنده بَییه، وه هِمراه بَخُردیمی و بَنوشیمی.</verse>
				<verse number="42">وه اِما ره دَستور هِدا تا حَییقَتِ قومِ وِسه اِعلام هاکانیم و شِهادَت هادیم که خِدا وه ره انتخاب هاکارده تا زِنده ها و مِرده هائه داوِر بوئه.</verse>
				<verse number="43">تِمومِ پیغمبِرون عیسیِ خَوِری شِهادت دِنِنه که هر کی وه ره ایمون بیاره، وه اسمِ طریق، وه گِناهون آمِرزیده بونه.»</verse>
				<verse number="44">هَمتی پِطرُسِ گَب تِموم نَییه بییه که روح القدُس تِمومِ اونایی وِسه که این پِیغومِ اِشنُسِنه، بییَمو.</verse>
				<verse number="45">اون ایموندارونی که اَهلِ خَتنه جِم بینه یعنی اونایی که اِصالتاً یَهودی بینه‌ و پِطرُسِ هِمراه بییَمو بینه، وَختی بَدینه روح القدس حَتّی غیریهودیونِ وِسه هم بییَمو، مات و مَبهوت بَمونِسِنه.</verse>
				<verse number="46">چوون اِشنُسِنه که وِشون دییه زِوون هائه هِمراه گَب زَندِنه و خِدا ره جِلال دانه. اون وَخت پِطرُس بااوته:</verse>
				<verse number="47">«اِسا که اینا اَمه واری روحِ القدسِ بَییتِنه، کی تونده مِ دَمِ بَیره که چه وِشونِ غُسلِ تَعمید دِمبه»</verse>
				<verse number="48">پَس دَستور هِدا وِشونِ به اسم عیسی مَسیح تَعمید هادِن. بعد پِطرُسِ جِم بَخواسِنه چَن روزی وِشونِ پَلی بَمونه.</verse>
			</chapter>
			<chapter number="11">
				<verse number="1">رَسولون و بِرارون تِمومِ یَهودیهِ مَنطقهِ دِله بِشنُسِنه که غیریهودیون هم خِدائه کِلامِ قبول هاکاردِنه.</verse>
				<verse number="2">پَس وَختی پِطرُس اورشَلیمِ شَهر بَردَگِردِسه، اون گروهی که خَتنه بَیِّنِ طَرِفدار بینه، ایراد بَییتِنه و بااوتِنه:</verse>
				<verse number="3">«تِ ختنه‌نَییه هائه سِره دِله بوردی و وِشونِ هِمراه غِذا بَخُردی»</verse>
				<verse number="4">پِطرُس تِمومِ جَریانِ از اَوِّل تا آخِر وِشونِ وِسه تَعریف هاکارده، بااوته:</verse>
				<verse number="5">«مِن یافائه شَهرِ دِله دَیمه دِعا کاردِمه که خلسه دِله یِتا رویا بَدیمه یه چی گَتِ سِفرهِ واری که چهار‌ گوشِ جِم آویزون بییه، مِ وِسه آسِمونِ جِم جِر بییَمو.</verse>
				<verse number="6">وَختی خوار هارِشیمه، حیوونون و وَحشیِ جاندارون و خزِنده ها و پَرِنده ها ره اونِ سَر بَدیمه.</verse>
				<verse number="7">بعد یِتا صدا مِ گوش بَرِسیه که گاته: ”پِطرُس، پِرِس، سَر بَورین و بَخُر.“</verse>
				<verse number="8">«ولی مِن جِواب هِدامه: ” اصلِاً، خِداوندا، چوون مِن هیچ وَخت حروم و نجسِ چی ره تِک نَزومه.“</verse>
				<verse number="9">«دِوّمین کَش آسِمونِ جِم صدا بییَمو که ”اونچیِ خِدا پاک هاکارده ره تِ نَجس نِشمار.“</verse>
				<verse number="10">و این دستور سه کَش تکرار بَییه؛ بعد تِمومِ اون چیا آسمونِ سَمت بالا بُورده.</verse>
				<verse number="11">«هَمون مووقه، سه نَفِر که قیصریهِ شَهرِ جِم مِ پَلی بَفرِسی بَییه بینه، اون سرهِ دِله که دَیمه بَرِسینه.</verse>
				<verse number="12">خِدائه روح مِ ره بااوته وِشون هِمراه بورِم و فرق نییِلِّم. این شیش تا بِرار هَم مِ هِمراه بییَمونه، و اِما اون مَردیِ سِره بُوردیمی.</verse>
				<verse number="13">وه اَمه وسه تَعریف هاکارده که چی طی شه سِره دِله یِتا فرشته‌ بَدیئه که وه ره بااوته: ”چَن نَفِرِ یافا بَفرِس و شَمعونِ مَعروف به پِطرُسِ اینجه بیار.</verse>
				<verse number="14">وه تِ وِسه یِتا پِیغوم یارنه که اونِ خاطِری تِ و تِ خانِواده نِجات گِرنِنی.“</verse>
				<verse number="15">«وَختی گَب بَزوئِنِ شِروع هاکاردِمه، روح القُدُس وِشونِ وِسه بییَمو، دِرِس همون‌طی که اَوِّل اَمه وِسه بییَمو بییه.</verse>
				<verse number="16">بعد خِداوندِ گَبِ شه یاد بیاردِمه که بااوته بییه: ”یحیی اوهِ هِمراه غسلِ تَعمید دائه ولی شِما روح القدُسِ هِمراه تَعمید گِرنِنی.“</verse>
				<verse number="17">پَس اگه خِدا وِشونَم هَمون هَدیه ای ره هِدا که اِما ره هِدا اون مووقه ای که اِما عیسیِ مَسیحِ خِداوندِ ایمون بیاردیمی، مِن کی بیمه که بَتونِم خِدائه کارِ دَمِ بَیرِم؟»</verse>
				<verse number="18">وَختی وِشون این گَب ها ره بِشنُسِنه، ساکت بَینه و خِدا ره جِلال هِدانه و بااوتِنه: «پَس خِدا غیر یَهودیونِ هم فِرصت هِدا تا وِشون هَم شه گِناهونِ جِم تووبه هاکانِن و اَبَدی زندگی ره به دَس بیارِن!»</verse>
				<verse number="19">اون ایموندارونی که بعد از استیفانِ آزار اذیت پخش و پِلا بَییه بینه، تا فینیقیه و قبرس و اَنطاکیهِ سَمت سَفِر هاکاردِنه. وِشون فِقَط خِدائه کِلامِ یَهودیونِ اِعلام کاردِنه و بَس.</verse>
				<verse number="20">ولی وِشونِ میون چَن نَفِر قبرس و قیرَوانِ آدِمونِ جِم دَینه، وِشون وَختی اَنطاکیه بَرِسینه، یونانیونِ هِمراه هم گَب بَزونه و عیسیِ خِداوندِ، خَوَرِ خِشِ وِشونِ هِدانه.</verse>
				<verse number="21">خِداوندِ دَس هم وِشونِ هِمراه دَییه و خَیلیا ایمون بیاردِنه و خِداوندِ مِلحَق بَینه.</verse>
				<verse number="22">وَختی این خَوِر اورشَلیمِ کلیسا بَرِسیه، برنابا ره اَنطاکیه بَفرِسینه.</verse>
				<verse number="23">وَختی برنابا اونجه بَرِسیه و خِدائه فیضِ بَدیئه، خِشال بَییه و همه ره تَشویق هاکارده تا تِموم دلِ هِمراه خِداوندِ وِفادار بوئِن،</verse>
				<verse number="24">چوون برنابا خوارِ مَردی ای بییه، وه ایمون و روح القدس جِم پِر بییه. اینِ وِسه یِتا گَتِ جَمیَّت خِداوندِ ایمون بیاردِنه.</verse>
				<verse number="25">پَس بَرنابا تارسوسِ شَهر بُورده تا شائولِ پی دا هاکانه.</verse>
				<verse number="26">و وَختی وه ره پی دا هاکارده، وه ره اَنطاکیه بیارده. وِشون اونجه یَک سالِ تِموم، کلیسائه آدِمونِ هِمراه جَمع بونِسِنه و یِتا گَتِ جَمیَّتِ تَعلیم دانه. اَنطاکیهِ دِله بییه که اَوِّلین کَش عیسیِ شاگِردونِ «مَسیحی» بااوتِنه.</verse>
				<verse number="27">اون روزا چَن تا پِیغَمبِر اورشَلیمِ جِم اَنطاکیه بییَمونه.</verse>
				<verse number="28">یِتائه اسم که آگابوس بییه، بِلِند بَییه و خِدائه روحِ هِمراه پیشگویی هاکارده که تِمومِ دِنیائه دِله بَدجور قَحطی اِنه. این قَحطی کْلودیوسِ امپراطوریِ حکومتِ دوره اتِّفاق دَکِته.</verse>
				<verse number="29">پَس شاگِردون تَصمیم بَییتِنه هر کِدوم، شه تِوانِ اِندا، یَهودیهِ بِرارونِ وِسه کُمِک بَفرِسِن.</verse>
				<verse number="30">پَس این طی هاکاردِنه و اون پول هایی که جَمع هاکارده بینه ره بَرنابا و شائولِ هِدانه تا مَشایِخِ دَس بَرِسونِن.</verse>
			</chapter>
			<chapter number="12">
				<verse number="1">هَمون مووقه ها، هیرودیسِ پادشاه، چَن نَفَرِ که کلیسائه اعضاء بینه ره شروع به آزار اذیت هاکارده.</verse>
				<verse number="2">وه، یَعقوب، یوحنائه بِرارِ، شَمشیرِ هِمراه بَکوشته.</verse>
				<verse number="3">و وَختی بَدیئه که یَهودیون این کارِ جِم خِشال بَینه، پِطرُسِ هم دسگیر هاکارده، این کار فطیرِ عیدِ مووقه اِتّفاق دَکِته.</verse>
				<verse number="4">هیرودیس بَعد از اینکه پِطرسِ دسگیر هاکارده، وه ره زِندونِ دِله دِم هِدا و چهار تا دَسۀ چهارتایی سربازِ وه نگهوونیِ وِسه بییِشته. و خواسه بعد از پِسَخِ عید، وه ره مَردِمِ پَلی محاکمه هاکانه.</verse>
				<verse number="5">پَس پِطرُسِ زِندونِ دِله داشتِنه، ولی کلیسا یه سَره وه وِسه خِدائه پَلی دِعا کارده.</verse>
				<verse number="6">یِتا شو قبل از اون روزی که هیرودیس قَصد داشته پِطرُسِ محاکمه هاکانه، وه دِتا زَنجیلِ هِمراه دَوِسه بییه و دِتا سربازِ میون بَخواته بییه، و نگهوونون هم زِندونِ درِ وَر کشیک دانه.</verse>
				<verse number="7">یِهویی خِداوندِ یِتا فرشته ظاهر بَییه و یِتا نور زِندونِ دِله بَتابِسه. فرشته پِطرُسِ پَلیه بَزو و وه ره بیدار هاکارده، بااوته: «تُن باش پِرِس!» دَرجا زَنجیل ها وه دَسائه جِم واز بَییه و بِنهِ سَر دَکِته.</verse>
				<verse number="8">فرشته وه ره بااوته: «شه کَمِرِ دَوِند و شه کوش دَپوش.» پِطرُس هم این طی هاکارده. بعد فرشته وه ره بااوته: «شه قَوا ره شه دوش بییل و مِ دِمبال بِرو.»</verse>
				<verse number="9">پِطرُسم وه دِمبالِ سَر زِندونِ جِم بیرون بُورده. پِطرُس باوِر نَکارده اونچی فرشته کانده، واقعیِ، بلکه فکر کارده رویا وینده.</verse>
				<verse number="10">وِشون اَوِّلین و دِوّمین نگهوونونِ جِم بُگذِشتِنه و آهنی دَروازهِ پَلی بَرِسینه که شَهرِ سَمت واز بونِسه. دروازه خود به خود وِشونِ وِسه واز بَییه. وِشون بیرون بُوردِنه و هَمون طی که دَینه راه شینه، یِدَفه فرشته غِیب بَییه.</verse>
				<verse number="11">پِطرُس وَختی سَرساب بَییه، بااوته: «اِسا دییه مطمئنِمه که خِداوند شه فرشته ره بَفرِسیه و مِ ره هیرودیسِ چَنگ و اون آزار اذیّتی که یَهودِ قوم وه توقع ره داشتِنه، نِجات هِدا.»</verse>
				<verse number="12">وَختی پِطرُس اینِ بِفَهمِسه، مریِم، یوحنائه مَعروف به مَرقُسِ مارِ سِره بُورده. اونجه خَله مَردِم جَمع بَییه بینه و دَینه دِعا کاردِنه.</verse>
				<verse number="13">وَختی پِطرُس سِرهِ درِ بَزو، یِتا کُلفِت که وه اِسمِ رودا بییه بییَمو تا درِ واز هاکانه.</verse>
				<verse number="14">اون کُلفِت وَختی پِطرُسِ صِدا ره بِشناسیه، خِشالیِ جِم اینِ عَوِض درِ واز هاکانه، سِره دِله بورده و همه ره بااوته: «پِطرُس درِ پِشت اِیست هاکارده!»</verse>
				<verse number="15">اون کُلفِتِ بااوتِنه: «خِل بَئی» ولی وَختی اون کُلفِتِ اِصرارِ بَدینه، بااوتِنه: «لابد وه فرشته ئه.»</verse>
				<verse number="16">هَمون مووقه، پِطرُس یه سَره در زوئه. سَر آخِر، وَختی درِ واز هاکاردِنه و وه ره بدینه خَله تَعجِّب هاکاردِنه.</verse>
				<verse number="17">پِطرُس شه دَسِ هِمراه اشاره هاکارده که ساکت بوئِن و تَعریف هاکارده که چی طی خِداوند وه ره زِندونِ جِم بیرون بیارده. بعد بااوته: «یَعقوب و بَقیه بِرارونِ این جَریانِ جِم باخَوِر هاکانین.» بعد یه جا دییه بُورده.</verse>
				<verse number="18">وَختی صِواحی بَییه، سربازونِ میون بَلبَشو بَییه، چوون نَدونسِنه پِطرُسِ سَر چی بییَمو.</verse>
				<verse number="19">هیرودیس دَستور هِدا همه جا، پِطرُسِ دِمبال بَگِردِن؛ و وَختی وه ره پی دا نکاردِنه سربازونِ جِم بازجویی هاکارده و وِشونِ بَکوشتِنِ حکمِ هِدا. بعد پِطرُس یَهودیهِ جِم قیصریهِ شَهر بُورده و چَن وَخت اونجه بَمونِسه.</verse>
				<verse number="20">هیرودیس صور و صیدونِ شَهرِ مَردِم هِمراه غیظ هاکارده بییه. وِشون بْلاستوس، پادشاهِ دربارِ خِدمِتکارِ راضی هاکاردِنه تا هیرودیسِ پَلی بِیّن تا آشتی هاکانِن، چوون وِشونِ خِراک و مایَحتاج، هیرودیسِ مِلکِ جِم فِراهم بونِسه.</verse>
				<verse number="21">یِتا معیّن روز، هیرودیس شه شاهانه لِواس دَپوشیه، تَختِ سَر هِنیشته و جَمیِّتِ وِسه سُخِنرانی هاکارده.</verse>
				<verse number="22">مَردِم داد زونه: «این یِتا از خِدایونِ صِدائه، نا آدِمیِ صِدا!»</verse>
				<verse number="23">دَرجا، خِداوندِ یِتا فرشته هیرودیسِ بَزو، اینِ وِسه که خِدا ره جِلال نِدا بییه. بعد کِرما وه تَنِ بَخُردِنه و وه بَمِرده.</verse>
				<verse number="24">ولی خِدائه کِلام ویشتر و ویشتر پیش شییه و پخش بونِسه.</verse>
				<verse number="25">وَختی بَرنابا و شائول شه مأموریتِ تِموم هاکاردِنه، اورشَلیمِ جِم بَردَگِردِسِنه و یوحنائه مَعروف به مَرقُسِ هَم شه هِمراه بیاردِنه.</verse>
			</chapter>
			<chapter number="13">
				<verse number="1">اَنطاکیهِ کلیسائه دِله پِیغَمبِرون و مَلِّمون دَینه: بَرنابا، شَمعونِ مَعروف به نیجِر، لوکیوسِ قیرَوانی، مَنائِن که هیرودیسِ حاکمِ ناتَنی بِرار بییه و شائول.</verse>
				<verse number="2">مووقه ای که وِشون روزه بینه و دَینه خِداوندِ پرسِش کاردِنه، روح القدُس بااوته: «بَرنابا و شائولِ کاریِ که مِن وِشونِ اونِ وِسه دَعوت هاکاردِمه، سیوا هاکانین.»</verse>
				<verse number="3">اون وَخت، بعد از روزه و دِعا، اون دِتائه سَر دَس بییِشتِنه و وِشونِ سَفِرِ وِسه راهی هاکاردِنه.</verse>
				<verse number="4">این طی، اون دِتا که روح القُدُسِ طَرِفِ جِم بَفرِسی بَییه بینه، سِلوکیهِ بندر بُوردِنه و اونجه جِم کَشتیِ هِمراه قبرس بَرِسینه.</verse>
				<verse number="5">وَختی سَلامیسِ شَهرِ دِله بُوردِنه، یَهودیونِ عبادتگاه هائه دِله خِدائه کِلامِ اِعلام هاکاردِنه. اونا یوحنائه معروف به مَرقُس هم شه هِمراه بَوِردِنه تا وِشونِ کُمِک هاکانه.</verse>
				<verse number="6">وِشون تِمومِ جزیره ره بَگِردِسِنه تا پافوسِ شَهر بَرِسینه. اونجه یِتا یَهودی مَردی که وه اسم بارْ‌یِشوع بییه ره بَدینه، که دِراغی پِیغَمبِر و جادوگر بییه.</verse>
				<verse number="7">وه رومِ فرموندار ’سِرگیوس پولُسِ‘ رَفِق بییه. فَرموندار که عاقلِ مَردی بییه، بَرنابا و شائولِ شه ‌پَلی دَعوِت هاکارده، چوون خواسه خِدائه کِلامِ بِشنُئه.</verse>
				<verse number="8">ولی اون جادوگر - که وه اسم مَعنی عالم بییه- وِشونِ هِمراه مخالفت هاکارده و تَقِلّا کارده نییِله فرموندار ایمون بیاره.</verse>
				<verse number="9">ولی شائول، که وه ره پولُس هم گاتِنه، روح القدسِ جِم پِر بَییه، اون مَردیِ چشِ دِله ره هارِشیه و بااوته:</verse>
				<verse number="10">«تِ ای ابلیسِ وَچه، تِ ای تِمومِ خواری هائه دِشمِن، ای که مَکر و فریبِ جِم پِری! اینِ جِم که خِداوندِ راستِ راه ها ره وَل هاکانی، دَس نَکِشِنی؟</verse>
				<verse number="11">بَدون که خِداوندِ دَس، تِ بَزوئِنِ وِسه تِ سَرِ وَر دَره. اِسا کور بونی و تا چَن وَخت اِفتابِ نَویندی.» دَرجا، وه چِشا تیره و تار بَییه، شه دور چَرخ گِته و یه نَفِرِ دِمبال گِردِسه که وه دَسِ بَیره و راهِ وه ره سِراغ هاده.</verse>
				<verse number="12">وَختی فَرموندار این جَریانِ بَدیئه، ایمون بیارده، چوون تعلیمی که خِداوندِ خَوِری دانهِ جِم بِهت هاکارده بییه.</verse>
				<verse number="13">پولُس و وه هَمراهون دریائه راهِ جِم، از پافوس، پِرجه بوردِنه که پامفیلیهِ مَنطقهِ دِله بییه. ولی اونجه یوحنائه معروف به مرقس وِشونِ جِم سیوا بَییه و اورشَلیم بَردَگِردِسه.</verse>
				<verse number="14">ولی وِشون پِرجهِ جِم رَد بَینه و اَنطاکیهِ پیسیدیهِ مَنطقه بَرِسینه. مِقدَّسِ شَنبهِ روز، عِبادَتگاهِ دِله بییَمونه و هِنیشتِنه.</verse>
				<verse number="15">بعد از اینکه تورات و پِیغَمبِرونِ نوِشته ره بَخوندِسِنه، عِبادَتگاهِ رَئیسون وِشونِ وِسه پیغوم بَفرِسینه و بااوتِنه: «بِرارون، اگه گبی دارنِنی که مَردِمِ تَشویق کانده، بارین.»</verse>
				<verse number="16">پولُس اِیست هاکارده و دَسِ هِمراه اشاره هاکارده، بااوته: «ای یهودی مَردِم و شِما اِی خِداترسون، گوش هادین!</verse>
				<verse number="17">این یَهودِ قومِ خِدا، اَمه پییِرونِ انتخاب هاکارده و اَمه قومِ اون مووقه ای که وِشون مصرِ مِلکِ دِله غَریب بینه ره سَر بِلِند هاکارده و قِوَّتِ هِمراه وِشونِ اون مِلکِ جِم بیرون بیارده،</verse>
				<verse number="18">و نَزیکِ چهل سال صَحرائه دِله وِشونِ تِحَمُّل هاکارده.</verse>
				<verse number="19">وه بعد از اینکه هفتا قومِ که کَنعان دِله دَینه ره از بین بَوِرده اونائه مِلکِ، وِشونِ اِرثیه هِدا.</verse>
				<verse number="20">این جریان حدود چهار صد و پنجاه سال طول بَکِشیه. «بعد از اون خِدا، تا سَموئیلِ پِیغَمبِرِ دوره، داوَرونِ وِشونِ هِدا.</verse>
				<verse number="21">بعد وِشون یِتا پادشاه بَخواسِنه و خِدا، شائول، قِیسِ ریکا، بِنیامینِ قَبیلهِ جِمِ وِشونِ هِدا، که چِهل سال حکومت هاکارده.</verse>
				<verse number="22">بعد از این که شائول برکِنار بَییه، داوودِ انتخاب هاکارده تا وِشونِ پادشاه بَووه، و وه خَوِری شِهادت هِدا و بااوته: مِن داوود یِسیِ ریکا ره مَردی بَدیمه که خَله مِ دِل نیشِنه؛ وه تِمومِ مِ خواسه ره به‌جا یارنه.“</verse>
				<verse number="23">«خِدا طِبق شه وَعده، این مَردیِ نَسلِ جِم یَهودِ قومِ وِسه یِتا نِجات دَهنده یعنی عیسی ره بیارده.</verse>
				<verse number="24">قبل از اینکه عیسی بیِّه، یحیی، تِمومِ یَهودِ مَردِمِ وِسه تووبهِ غسلِ تعمیدِ اِعلام کارده.</verse>
				<verse number="25">وَختی یحیی شه خِدمِتِ تموم کارده، بااوته: ”مِ ره کی دوندِنی؟ مِن وه نیمِه؛ بلکه وه بعد از مِن اِنه و مِن حَتّی لایق نیمِه وه کوشِ بَندِ واز هاکانِم.“</verse>
				<verse number="26">«ای بِرارون، ای ابراهیمِ وَچونِ نَسل، و ای خِداترسونی که شِمه میون دَرِنه! این نِجاتِ پِیغوم، اَمه وسه بَفرِسی بَییه.</verse>
				<verse number="27">چوون اورشَلیمِ مَردِم و وِشونِ گَت گَتِ، عیسی ره نِشناسینه و پیغمبِرونِ بااوته ها ره که هر مِقدَّسِ شنبه وِشونِ وِسه بَخوندِسه بونِسه ره نِفَهمِسِنه. وِشون وه مَحکوم هاکاردِنِ هِمراه پِیغَمبِرونِ بااوته ها ره به انجام بَرِسانینه.</verse>
				<verse number="28">با اینکه وِشون هیچ دَلیلی، وه بَکوشتِنِ وِسه پی دا نکاردِنه، پیلاتُسِ جِم بَخواسِنه وه ره اِعدام هاکانه.</verse>
				<verse number="29">و وَختی تِموم اونچی ره که وه خَوِری بَنوِشته بَییه بییه ره اِنجام هِدانه، وه ره صلیبِ جِم جِر بیاردِنه، مَقبَره دِله بییِشتِنه.</verse>
				<verse number="30">ولی خِدا وه ره مِرده هائه جِم زِنده هاکارده.</verse>
				<verse number="31">خَله روزا عیسی شه ره اونایی وِسه که وه هِمراه جَلیلِ جِم اورشَلیم بییَمو بینه، ظاهر هاکارده که اَلانِم وِشون، قومِ وِسه وه شاهِدونِنه.</verse>
				<verse number="32">«اِسا اِما این خَوِرِ خِشِ شِما ره دِمبی که خِدا اونچی که اَمه پییِرونِ وَعده هِدا بییه ره،</verse>
				<verse number="33">عیسیِ زنده هاکاردِنِ هِمراه، اَمه وِسه که وه وَچونِمی وفا هاکارده. هَمون‌طی که دِوّمین مزمورِ دِله بَنوِشته بَییه: ”تِ مِ ریکائی؛ اَمروز، مِن تِ ره مولود هاکاردِمه.“</verse>
				<verse number="34">«خِدا وه ره مِرده هائه جِم زِنده هاکارده تا دییه فِسادِ بَرنَگِرده، خِدا این طی بااوته: «‌”مِن مِقَدَّس و مطمئنِ برکاتِ که داوودِ وَعده هِدا بَییه، شِما ره دِمبه.“</verse>
				<verse number="35">و همین طی هم یِتا دییه مزمورِ دِله گانه: «تِ نییِلنی تِ مِقَدَّس، فسادِ بَوینه.“</verse>
				<verse number="36">«داوود بعد از اون که خِدائه ارادهِ هِمراه شه دورهِ مَردِمِ خِدمِت هاکارده، بَمرده و شه اَجدادِ مِلحق بَییه و فسادِ بَدیئه.</verse>
				<verse number="37">ولی اونی که خِدا وه ره زنده هاکارده، فِسادِ نَدیئه.</verse>
				<verse number="38">«پَس، ای بِرارون، بَدونین که این مَردیِ طریق گِناهونِ آمِرزش شِما ره اِعلام بونه.</verse>
				<verse number="39">اِسا هر کی عیسی ره ایمون بیاره، وه تِوَسُط صالح بِشمارِسه بونه، هر اونچیِ دِله که نَتونِسینی موسیِ شَریعَت تِوَسُط صالح بِشمارِسه بَوّین.</verse>
				<verse number="40">پَس مواظب بوئین پیغمبِرونِ این بَنوِشته شِمه سَر نَییه که گانه:</verse>
				<verse number="41">«هارِشین، ای کِسایی که مسخره کاندینی، بِهت هاکانین و نابود بَووین، چوون شِمه روزگارِ دِله کاری کامبه، که هر چی اونِ شِمه وِسه تَعریف هاکانِن هیچ وَخت باوِر نَکاندِنی.“</verse>
				<verse number="42">وَختی پولُس و بَرنابا عِبادَتگاهِ جِم بیرون شینه، مَردِم وِشونِ جِم خواهش هاکاردِنه که شنبه بعدی هم این جَریانِ خَوِری وِشونِ وِسه گَب بَزِنِن.</verse>
				<verse number="43">بَعدِ از اینکه جَمیِّت، عِبادَتگاهِ جِم بوردِنه، یَته خَله یَهودیون و اون خداپَرِسِ مَردِم که یَهودی بَییه بینه، پولُس و بَرنابائه دِمبال راه دَکِتِنه. پولُس و بَرنابا این دَسهِ هِمراه گَب بَزونه و وِشونِ تَشویق کاردنه که خِدائه فِیضِ دِله اِدامه هادِن.</verse>
				<verse number="44">شنبه بعدی، حِدوداً، تِمومِ شَهرِ مَردِم جَمع بَینه تا خِداوندِ کِلامِ بشنُئِن.</verse>
				<verse number="45">ولی وَختی یَهودیون جَمیِّتِ ها ره بَدینه، حَسودیِ جِم پِر بَینه و بی‌ حِرمتیِ هِمراه هر چی پولُس گاته ره مخالفت هاکاردِنه.</verse>
				<verse number="46">اون وَخت پولُس و بَرنابا جرأتِ هِمراه بااوتِنه: «لازم بییه خِدائه کِلام قبل از همه شِمه وِسه بااوته بَووه. ولی وَختی اونِ رد هاکاردینی و شه ره اَبدی زندگیِ لایق نَدونِسینی، پَس اَلان اِما غیریهودیونِ سَمت شومبی.</verse>
				<verse number="47">چوون خِداوند اِما ره این طی بااوته که: ”مِن تِ ره غیر یَهودیونِ وِسه نور بِساتِمه، تا نِجاتِ دِنیائه چهار سوک بَرِسونی. “</verse>
				<verse number="48">وَختی غیرِ یَهودیون اینِ بِشنُسِنه، خِشال بَینه و خِداوندِ کِلامِ حِرمت بییِشتِنه؛ و اونایی که اَبدی زندگی وِسه انتخاب بَییه بینه، ایمون بیاردِنه.</verse>
				<verse number="49">این طی خِداوندِ کِلام تِمومِ اون مَنطقهِ دِله دَپیته.</verse>
				<verse number="50">ولی یَهودیون، متعصب و سَرشناس زَن ها و شَهرِ مَردا که رَهبِر بینه ره تحریک هاکاردِنه و وِشون، پولُس و بَرنابا ره آزار اذیّت هاکاردِنه. پَس پولُس و بَرنابا ره اون مَنطقهِ جِم بیرون هاکاردِنه.</verse>
				<verse number="51">وِشون هم اون شَهرِ خاکِ شه لینگائه جِم، بَتِکاندینه و قونیهِ شَهر بُوردِنه.</verse>
				<verse number="52">شاگِردون روح القدس و خِشالیِ جِم پِر بینه.</verse>
			</chapter>
			<chapter number="14">
				<verse number="1">پولُس و بَرنابا قونیهِ شَهرِ دِله هم، یَهودِ عِبادَتگاهِ دِله بُوردِنه و جوری گَب بَزونه که یَته خَله یَهودیون و یونانیون، ایمون بیاردِنه.</verse>
				<verse number="2">ولی یهودیونی که ایمون نیارده بینه، غیرِ یَهودیونِ تَحریک هاکاردِنه و وِشونِ فِکرِ، بِرارونِ علیه، مَسموم هاکاردِنه.</verse>
				<verse number="3">پَس پولُس و بَرنابا خَله زِمون اونجه بمونِسِنه و جِرأتِ هِمراه خِداوندِ وِسه گَب بَزونه، خِداوندی که وِشونِ قِوَّت هِدا تا نشونه ها بیارِن و معجزات هاکانِن، این طی شه فِیض بَخشِ پیغومِ تأیید کارده.</verse>
				<verse number="4">اون شَهرِ مَردِم دِ دَسه بَینه؛ یه دَسه، یَهودیونِ طَرِفدار بینه و یه دَسه، رَسولونِ طَرِفدار.</verse>
				<verse number="5">وَختی غیرِ یَهودیون و یَهودیون، شه گَت گَتِ هِمراه تَصمیم بَییتِنه که پولُس و بَرنابا ره آزار هادِن و سَنگسار هاکانِن،</verse>
				<verse number="6">پولوس و برنابا این جَریانِ جِم خَوِردار بَینه، لِستْره و دِربِه که لیکائونیهِ شهرائه جِم بییه، و اونِ دورِ اَطراف مَنطقه فِرار هاکاردِنه</verse>
				<verse number="7">و اونجه خِدائه خَوِرِ خِشِ اِعلام هاکاردِنه.</verse>
				<verse number="8">لِستْره دِله یِتا مَردی نیشته بییه که نَتونسه شه لینگا ره تکون هاده و هیچ وَخت راه نَشی بییه، چوون مادر زادی چِلِخ بییه.</verse>
				<verse number="9">وَختی که پولُس گَب زوئه، وه گوش دائه. پولُس وه ره زِل بَزو و بَدیئه این ایمونِ دارنه که شِفا بَیره.</verse>
				<verse number="10">پولُس بِلِندِ صِدائه هِمراه وه ره بااوته: شه لینگِ سَر راس هِرِس!» اون مَردی بِلِند بَییه و راه دَکِته.</verse>
				<verse number="11">وَختی مَردِم اونچیِ که پولُس هاکارده بییه ره بَدینه، لیکائونیِ زِوونِ هِمراه داد بَزونه: «خِدایون آدِمیِ واری اَمه میون جِر بییَمونه!»</verse>
				<verse number="12">وِشون بااوتِنه برنابا ’زِئوس‘ و پولس ’هِرمِسِ‘. چوون پولُس بییه که گَب زوئه.</verse>
				<verse number="13">زئوسِ کاهِن که وه مَعبِد شَهرِ دروازه بیرون بییه، چَن تا گوه و چَن دسه گُل شَهرِ دروازه پَلی بیارده؛ وه و جَمیِّت خواسِنه وِشونِ وِسه قِروونی هاکانِن.</verse>
				<verse number="14">ولی وَختی اون دِتا رسول، یعنی برنابا و پولُس، این کفرِ بِشنُسِنه، شه یخه ره جِرت هِدانه و جَمیِّتِ دِله بُوردِنه، داد بَزونه که:</verse>
				<verse number="15">«ای مَردِم، چه این طی کاندینی؟ اِما هم شِمه واری، آدِمِمی. اِما خَوِرِ خِشِ شِما ره دِمبی تا این بیخودی کارائه جِم دَس بَکِشین و زنده خِدا ره ایمون بیارین که آسِمون و زِمین و دریا و اونچی که اونائه دِله دَره ره خَلق هاکارده.</verse>
				<verse number="16">قَبلاً خِدا تِمومِ قوم ها ره شه حال وِل هاکارده که هر کِدوم شه راهِ پِی بورِن،</verse>
				<verse number="17">ولی با این حال شه ره بی شِهادت نییِشته؛ وه آسِمونِ جِم وارش بَفرِسییِن و پِر بارِ فصلهائه بِبَخشییِنِ هِمراه، شِما ره خواری هاکارده، خَله خِراک شِما ره هِدا و شِمه دِل ها ره خِشالیِ جِم پِر هاکارده.»</verse>
				<verse number="18">حَتَّی این گَب هائه هِمراه هم، وِشون سختیِ هِمراه بَتونِسِنه مَردِمِ قِروونی هاکاردِنِ دَمِ بَیرِن.</verse>
				<verse number="19">ولی یَهودیونی، اَنطاکیه و قونیهِ شهرائه جِم بییَمونه و مَردِمِ شه هِمراه همدَس هاکاردِنه، پولُسِ سَنگسار هاکاردِنه و این گَمونِ هِمراه که بَمِرده، وه ره شَهرِ جِم بیرون بَوِردِنه.</verse>
				<verse number="20">ولی وَختی شاگِردون وه دور جَمع بَینه، پولُس بِلِند بَییه و شَهر بَردَگِردِسه. فِردائه اون روز، وه و بَرنابا دِربِهِ شَهرِ سَمت راه دَکِتِنه.</verse>
				<verse number="21">وِشون اون شَهرِ دِله هم خَوِرِ خِشِ اِعلام هاکاردِنه و خَیلیا ره عیسیِ شاگرد هاکاردِنه. بعد به لِستْره و قونیه و اَنطاکیه بَردَگِردِسِنه.</verse>
				<verse number="22">اون شهرهائه دِله شاگردونِ جانِ قِوَّت هِدانه، وِشونِ تَشویق کاردنه شه ایمونِ دِله بَمونِن و نصیحت کاردِنه که «وِنه خَله مِصیبت ها ره تِحَمُّل هاکانیم تا خِدائه پادشاهی دِله بُوریم.»</verse>
				<verse number="23">وِشون هر کلیسائه دِله مَشایخی ره ایموندارونِ وِسه بییشتِنه و دِعا و روزهِ هِمراه وِشونِ خِداوندی که وه ره ایمون بیارده بینهِ دَس بِسپارِسِنه.</verse>
				<verse number="24">بعد پیسیدیهِ مَنطقهِ جِم بُگذِشتِنه و پامفیلیهِ مَنطقهِ دِله بُوردِنه،</verse>
				<verse number="25">وِشون پِرجهِ دِله خِدائه کِلامِ تَعلیم هِدانه و اونجه جِم، آتّالیا بوردِنه.</verse>
				<verse number="26">آتّالیائه جِم کَشتیِ هِمراه، اَنطاکیه بَردَگِردِسِنه، هَمون‌جه که ایموندارون پولُس و بَرنابا ره خِدائه فیضِ دَس بِسپارِسه بینه تا اون کاری ره هاکانِن که اَلان اونِ اِنجام هِدا بینه.</verse>
				<verse number="27">وَختی پولُس و برنابا اونجه بَرِسینه، کلیسائه آدِمونِ جَمع هاکاردِنه، اَی وِشونِ وِسه بااوتِنه که خِدا وِشونِ هِمراه چیا هاکارده و چی طی، ایمونِ دَرِ، غیرِ یَهودیونِ وِسه واز هاکارده.</verse>
				<verse number="28">بعد شاگردونِ هِمراه خَله زِمون اونجه بمونِسِنه.</verse>
			</chapter>
			<chapter number="15">
				<verse number="1">ولی چَن نَفِر یَهودیهِ مَنطقهِ جِم اَنطاکیه بییَمونه، وِشون بِرارون تَعلیم دانه که: «اگه طِبق موسیِ شَریعَت خَتنِه نَووین، نَتوندِنی نِجات بَیرین.»</verse>
				<verse number="2">پَس وَختی پولُس و برنابا خَله وِشونِ هِمراه مِخالِفت و بَحث هاکاردِنه، این طی قِرار بییِشتِنه که اون دِ تا، چَن نَفِرِ دییهِ هِمراه که وِشونِ جِم بینه اورشَلیم بورِن و این قضیه ره رَسولون و مشایخِ هِمراه در میون بییِلِّن.</verse>
				<verse number="3">پَس کلیسا وِشونِ راهی هاکارده؛ وِشون وَختی دَینه فینیقیه و سامِرهِ جِم رَد بونِسِنه، اینِ خَوِری که چی طی غیرِ یَهودیون ایمون بیاردِنه، گَب بَزونه و تِمومِ بِرارون این خَوِرِ جِم خَله خِشالی هاکاردِنه.</verse>
				<verse number="4">وَختی اورشَلیم بَرِسینه، کلیسا و رَسولون و مشایخ وِشونِ پیشواز بییَمونه. پولُس و بَرنابا هر اونچی خِدا وِشونِ دَسِ هِمراه هاکارده بییه ره وِشونِ بااوتِنه.</verse>
				<verse number="5">ولی بَعضی از عُلِمائه فِرقه فریسی که ایمون بیارده بینه، بِلِند بَینه، بااوتِنه: «واجبِ که وِشون خَتنه بَووِن و وِشونِ دَستور هادِن که موسیِ شَریعتِ دارِن.»</verse>
				<verse number="6">پَس رَسولون و مشایخ جَمع بَینه تا این قضیه ره بررسی هاکانِن.</verse>
				<verse number="7">بعد از اینکه خَله بَحث هاکاردِنه، سَرآخِر پِطرُس بِلِند بَییه و وِشونِ بااوته: «ای بِرارون، شِما دوندِنی که اَوِّلین روزائه دِله، خِدا مِ ره شِمه میون انتخاب هاکارده تا غیرِ یَهودیون مِ زِوونِ جِم اِنجیلِ پیغومِ بشنُئِن و ایمون بیارِن.</verse>
				<verse number="8">و خِدایی که دلِ جِم خَوِر دارنه، وِشونِ وِسه شِهادت هِدا و روح القُدُسِ وِشونِ هِدا، هَمون طی که اِما ره هِدا.</verse>
				<verse number="9">خِدا وِشونِ میون و اَمه میون هیچ فرقی نییِشته، بلکه ایمونِ خاطِری، وِشونِ دلِ پاک هاکارده.</verse>
				<verse number="10">پَس اِسا چه خِدا ره آزمود کاندینی و یِتا یوغ شاگردونِ گَردِن اییِلنِنی که نا اِما تونِسیمی اونِ بَکِشیم، نا اَمه پییِرون؟</verse>
				<verse number="11">چوون اِما ایمون دارمی که عیسیِ خِداوندِ فیضِ هِمراه نِجات بَییتیمی، هَمون طی که وِشون هم بَییتِنه.»</verse>
				<verse number="12">بعد تِمومِ اونایی که اونجه جَمع بینه ساکت بَینه و بَرنابا و پولُسِ گَبِ گوش هِدانه. وِشون، نشونه ها و معجزاتی ره که خِدا‌ وِشونِ دَسِ هِمراه غیرِ یَهودیونِ میون هاکارده بییه ره گاتِنه.</verse>
				<verse number="13">وَختی وِشونِ گَب ها تِموم بَییه، یَعقوب بااوته: «ای بِرارون، مِ گَبِ گوش هادین!</verse>
				<verse number="14">شمعونِ پِطرُس بااوته که چی طی خِدا اَوِّلین کَش غیرِ یَهودیونِ لِطف هاکارده، وِشونِ دِله یِتا قومِ شه وِسه انتخاب هاکارده.</verse>
				<verse number="15">این دِرِس هَمونیِ که عاموسِ پیغمبِرِ کتابِ دِله بَنوِشته بَییه:</verse>
				<verse number="16">«‌”بعد از این، بَرگِردِمبه و داوودِ خیمه که له بورده ره از نُو سازِمبه؛ اَت کَش دییه وه خِرابی ره گِرمه، و اونِ اَوِّلِ کَشِ واری کامبه،</verse>
				<verse number="17">تا اونایی که آدِمِ نَسلِ جِم به جا بَمونِسِنه، و تِمومِ غیرِ یهودیونی که مِ اسمِ شه سَر دارنِنه، خِداوندِ دِمبال بَگِردِن. خِداوند گانه، خِداوندی که:</verse>
				<verse number="18">این چیا ره از قدیم مَعلوم هاکارده.“</verse>
				<verse number="19">«پَس مِ نَظِر اینِ، اونایی که، غیر یَهودیونِ جِم خِدائه سَمت بَرگِردِنِنه ره زَحمِت نَدیم.</verse>
				<verse number="20">ولی وِنه یِتا نامهِ دِله وِشونِ جِم بِخوائم که بِت‌هائه قِروونی خِراک، زِنا، خفه بَییهِ حیوونونِ گوشت و خونِ جِم دوری هاکانِن.</verse>
				<verse number="21">چوون از قدیم موسی هَر شَهرِ دِله کِسایی ره داشته که وه ره موعظه هاکانِن، هَمون طی که هر مِقدَّسِ شنبه وه نوشته ها ره عبادتگاه هائه دِله خوندِنِنه.»</verse>
				<verse number="22">پَس رَسولون و مشایخ، تِمومِ کلیسائه هِمراه تَصمیم بَییتِنه شه دِله مَردایی ره انتخاب هاکانِن و وِشونِ پولُس و بَرنابائه هِمراه اَنطاکیهِ شَهر بَفرِسِن. پَس یهودائه مَعروف به بَرسابا و سیلاسِ که بِرارونِ دِله رَهبِر بینه ره، انتخاب هاکاردِنه.</verse>
				<verse number="23">بعد یِتا نامه ‌وِشونِ دَس هِدانه، که بنوشته بَییه: اِما بِرارونِ طَرِف جِم هم رَسولون و هم مشایخ، غیریهودِ بِرارونِ وِسه که اَنطاکیه، سوریه و کیلیکیهِ دِله دَرِنی، سِلام!</verse>
				<verse number="24">از اونجه که بِشنُسیمی که کِسایی اَمه میونِ جِم، بی این که اَمه جِم دَستوری دارِن، بییَمونه و شِما ره شه گَب هائه هِمراه نارِحَت هاکاردِنه و باعث بَینه شِمه فِکر پریشون بَووه.</verse>
				<verse number="25">پَس اِما یَک دِل این طی صِلاح بَدیمی که مردایی ره اِنتخاب هاکانیم و وِشونِ شه عزیزون، بَرنابا و پولُسِ هِمراه، شِمه پَلی بَفرِسیم،</verse>
				<verse number="26">این مردایی هِمراه که اَمه خِداوند عیسی مَسیحِ اسمِ خاطِری، شه جانِ شه دسِ دِله بییِشتِنه.</verse>
				<verse number="27">پَس یَهودا و سیلاسِ شِمه پَلی بَفرِسیمی تا گَبِ هِمراه شِما ره این کارائه جِم خَوِردار هاکانِن.</verse>
				<verse number="28">اِما و روح القُدُس، این طی صِلاح بَدیمی که باری شِمه دوشِ سَر نییِلیم، به جِز اینا که ضرورینه</verse>
				<verse number="29">بت هائه قِروونی خِراک و خون و خفه بَییه حیوونونِ گوشت و زِنائه جِم دوری هاکانین. اگه اینائه جِم دوری هاکانین، خوارِنی. سِلامت بوئین»</verse>
				<verse number="30">پَس وِشون راهی بَینه، اَنطاکیهِ شَهر بُوردِنه. اونجه کلیسائه آدِمونِ جَمع هاکاردِنه، نامه ره بَرِسِندینه.</verse>
				<verse number="31">وَختی وِشون نامه ره بَخوندِسِنه، اونِ دلگرمِ پِیغومِ جِم خِشال بَینه.</verse>
				<verse number="32">یَهودا و سیلاس هم که پِیغَمبِر بینه، یَته خله گَب هائه هِمراه، بِرارونِ تَشویق هاکاردِنه و قِوَّت هِدانه.</verse>
				<verse number="33">یَهودا و سیلاس چَن وَخت اونجه بَمونِسِنه، و بَعد بِرارون وِشونِ به ‌سِلامت راهی هاکاردِنه تا شه بفرسیه هائه پَلی بَردَگِردِن.</verse>
				<verse number="34">ولی پولُس و برنابا اَنطاکیهِ دِله بَمونِسِنه</verse>
				<verse number="35">وِشون دییه ایموندارونِ هِمراه خِداوندِ کِلامِ تَعلیم دانه و اِعلام کاردِنه.</verse>
				<verse number="36">بعد از چَن وَخت، پولُس، بَرنابا ره بااوته: «اون شهرهایی که خِداوندِ کِلامِ اونجه اِعلام هاکاردیمی، بَردَگِردیم و بِرارونِ سَر بَزِنیم تا بَوینیم چه وَضعی دارنِنه.»</verse>
				<verse number="37">بَرنابا خواسه یوحنائه معروف به مَرقُس هَم وِشونِ هِمراه بوره،</verse>
				<verse number="38">ولی پولُس صِلاح نَدیئه کِسی که پامفیلیهِ دِله وِشونِ تینا بییِشته و شه هَمکاری ره اِدامه نِدائه ره شه هِمراه بَوِره.</verse>
				<verse number="39">اونجه پولُس و بَرنابائه میون بَدجور اِختلاف دَکِته که هَمدییه جِم سیوا بَینه. برنابا، مَرقُسِ بَییته و دریائه راهِ جِم قِبرس بوردِنه؛</verse>
				<verse number="40">ولی پولُس، سیلاسِ بَییته و بِرارونِ دَس هِدا و خِداوندِ فیضِ هِمراه، سَفِر بورده.</verse>
				<verse number="41">پولُس وَختی دَییه سوریه و کیلیکیهِ جِم رَد بونِسه، کلیساها ره تَقویت کارده.</verse>
			</chapter>
			<chapter number="16">
				<verse number="1">پولُس اَوِّل دِربِه و بعد لِستْرهِ شَهر بُورده. اونجه یِتا شاگِرد که وه اسمِ تیموتائوس بییه زندگی کارده که وه مار یَهودی و ایموندار بییه، ولی وه پییِر یونانی بییه.</verse>
				<verse number="2">لِستْره و قونیهِ دلهِ، بِرارون وه خواری ره گاتِنه.</verse>
				<verse number="3">پولُس چوون خواسه وه سَفِرِ دِله وه ره هِمراهی هاکانه، یَهودیونِ خاطِری که اون مَنطقهِ دِله زندگی کاردِنه، وه ره خَتِنه هاکارده، چوون همه دونِسِنه وه پییِر یونانیه.</verse>
				<verse number="4">وِشون وَختی از شَهری یِتا دییه شَهر شینه، اون قانوناییِ که رَسولون و مشایخ، اورشَلیمِ دِله بااوته بینه ره مَردِمِ گاتِنه تا اونا ره رعایت هاکانِن.</verse>
				<verse number="5">پَس، کلیساها، ایمونِ دِله قِوَّت گِتِنه و هر روز وِشونِ تعداد ویشتر بونِسه.</verse>
				<verse number="6">بعد، وِشون فْریجیه و غَلاطیهِ مَنطقهِ سراسرِ چرخ بَزونه، چوون روح القُدُس وِشونِ از اینکه کِلامِ، آسیائه مَنطقهِ دِله بَرِسونِن مَنع هاکارده بییه.</verse>
				<verse number="7">وَختی میسیهِ مَنطقهِ دِله بَرِسینه، تَقِّلا هاکاردِنه بیطینیه بورِن، ولی عیسیِ روح وِشونِ اِجازه نِدا.</verse>
				<verse number="8">اینِ وِسه، میسیهِ جِم رَد بَینه و تْروآسِ شَهر بُوردِنه.</verse>
				<verse number="9">شوِ مووقه، پولُس رویائه دِله بَدیئه که یِتا مَقدونی مَردی وه پیش اِیست هاکارده و وه ره اِلتماس کانده «مقدونیه بِرو و اِما ره کُمِک هاکان.»</verse>
				<verse number="10">پولُس وَختی این رویا ره بَدیئه، دَرجا مَقدونیه بوردیمی چوون مِطمئن بَیمی خِدا اِما ره صدا هاکارده تا انجیلِ خَورِ خِشِ وِشونِ هادیم.</verse>
				<verse number="11">پَس، کَشتیِ هِمراه یه راس تروآسِ شَهرِ جِم، ساموتْراکی جزیره بُوردیمی، و فِردائه اون روز نیاپولیس بَرِسیمی.</verse>
				<verse number="12">از اونجه فیلیپیِ شَهر بوردیمی که یِتا از شهرایی بییه که رومیون اونجه زندگی کاردِنه و مقدونیهِ خاکِ دِله دَییه، و چَن روز اون شَهرِ دِله بَمونِسیمی.</verse>
				<verse number="13">مِقدَّسِ شنبه روز شَهرِ جِم بیرون بییَمومی و یِتا رودخانهِ وَر بُوردیمی، این اِنتِظارِ هِمراه که اونجه یِتا جا دِعائه وِسه دَره. پَس هِنیشتیمی و زَن هایی که اونجه جَمع بَییه بینهِ هِمراه گَب بَزومی.</verse>
				<verse number="14">وِشونِ میون یِتا خداپَرِسِ زِنا، تیاتیرائه شَهرِ جِم دَییه که اَمه گَب ها ره گوش دائه. وه اسم لیدیه بییه و اَرغِوونی پارچه‌ که خَله گِرون بییه ره روته. خِداوند وه دلِ واز هاکارده تا پولُسِ پِیغومِ گوش هاده.</verse>
				<verse number="15">وَختی لیدیه شه خانِواده هِمراه غسلِ تَعمید بَییته، خَله اِصرار هاکارده و اِما ره بااوته: «اگه باوِر دارنِنی که خِداوندِ ایمون بیاردِمه، بِئین و مِ سِره دِله بَمونین.» سَرآخِر وه خواسهِ تَسلیم بَیمی.</verse>
				<verse number="16">اَت کَش اون محلّی که هَمِش دِعا کاردیمی، شیمی، یِتا کُلفِتِ بَربَخُردیمی که غیبگوِ روح داشته و فالگیریِ هِمراه شه اَربابونِ خَله سُود رِسِندیه.</verse>
				<verse number="17">وه اِما و پولُسِ دِمبال اییَمو و دادِ هِمراه گاته: «این مَردا، خِدائه مِتعالِ خادِمِنه و نِجاتِ راهِ شِما ره اِعلام کاندِنه.»</verse>
				<verse number="18">وه خَله روزا این طی کارده. سرآخِر پولُسِ صبر ‌سَر بییَمو و بَردَگِردِسه اون روحِ بااوته: «به اسمِ عیسیِ مَسیح تِ ره دَستور دِمبه این کیجائه جِم بیرون بِئی!» هَمون لَحظه، روح وه جِم بیرون بییَمو.</verse>
				<verse number="19">ولی اون کُلفِتِ اربابون وَختی بَدینه وِشونِ کسب و کاسبی به باد بورده، پولُس و سیلاسِ بییتِنه و وِشونِ سَرکَش هاکاردِنه و شَهرِ میدونِ دِله رَئیسونِ پَلی بَوِردِنه.</verse>
				<verse number="20">پَس وِشونِ قاضیونِ پَلی بیاردِنه و بااوتِنه: «این مَردا یهودینه و اَمه شَهرِ آشوب بَکِشینه.</verse>
				<verse number="21">رَسم و رسوم هایی ره تبلیغ کاندنه که اونائه قبول هاکاردِن و به‌جا بیاردِن، اِما رومیونِ وِسه جایز نییه.»</verse>
				<verse number="22">مَردِم پولُس و سیلاسِ هجوم بیاردِنه و وِشونِ هِمراه هَمدَس بَینه. و قاضیون دَستور هِدانه وِشونِ لِواسا ره دَر بیارِن و وِشونِ چُو بَزِنِن.</verse>
				<verse number="23">وَختی وِشونِ یَته خَله چُو بَزونه، وِشونِ زِندونِ دِله دِم هِدانه و زندونبونِ دَستور هِدانه خَله وِشونِ مواظب بوئه.</verse>
				<verse number="24">وَختی زندونبون این دَستورِ بَییته، وِشونِ دِله دیمِ زِندونِ دِله بَوِرده و وِشونِ لینگِ دارکینگهِ کَش زَنجیلِ هِمراه دَوِسه.</verse>
				<verse number="25">نصفِ شو، پولُس و سیلاس دَینه دِعا کاردِنه و سرودِ هِمراه خِدا ره پَرَسش کاردِنه و بَقیهِ زندونیون هم وِشونِ گوش دانه</verse>
				<verse number="26">که یِدَفه یِتا گَتِ زِمین‌لرزه‌ دَکِته، جوری که زِندونِ پِی، ‌لَرزه دَکِته و دَرجا زِندونِ دَرها واز بَییه و تِمومِ زنجیل ها واز بَینه.</verse>
				<verse number="27">زندونبون بیدار بَییه، وَختی زِندونِ واز بَییه دَرِ بَدیئه، شَمشیر بَکِشیه تا شه ره بَکوشه، چوون خیال کارده زندونی ها فِرار هاکاردِنه.</verse>
				<verse number="28">ولی پولُس بِلِندِ صِدائه هِمراه، بااوته: «شه ره صَدِمه نَزِن، که اِما همه اینجه دَرِمبی!»</verse>
				<verse number="29">زندونبون لَمپا بَخواسه و هُل هُلی زِندونِ دِله بُورده و هَمون طی که تَرسِ جِم لَرزِسه پولُس و سیلاسِ لینگ دَکِته.</verse>
				<verse number="30">بعد، پولُس و سیلاسِ بیرون بیارده و بَپِرسیه: «آقایون، چی هاکانِم تا نِجات بَیرِم؟»</verse>
				<verse number="31">وِشون جِواب هِدانه: «عیسی مَسیحِ خِداوندِ ایمون بیار که تِ و تِ خانِواده نِجات گِرنِنی.»</verse>
				<verse number="32">بعد خِداوندِ کِلامِ وه وِسه و تِمومِ اونایی که وه سِره دِله دَینهِ وِسه بااوته.</verse>
				<verse number="33">هَمون مووقه از شو، زندونبون وِشونِ بیرون بیارده، وِشونِ زخما ره بَشُسه، و دَرجا وه و تِمومِ وه خانِواده تَعمید بییتِنه.</verse>
				<verse number="34">وه وِشونِ شه سِره بَوِرده و وِشونِ وِسه سِفره پهن هاکارده. وه و تِمومِ وه خانِواده اینِ جِم که خِدا ره ایمون بیارده بینه خَله خِشال بینه.</verse>
				<verse number="35">ولی وَختی روز بَییه، قاضیون مأمورونی، زندونبونِ پَلی بَفرِسینه، بااوتِنه: «اون مَردا ره آزاد هاکان!»</verse>
				<verse number="36">زندونبون پولُسِ این پیغومِ جِم خَوِردار هاکارده و بااوته: «قاضیون دَستور هِدانه که شِما ره آزاد هاکانِم. پَس الان بیرون بِئین و بورین به‌سِلامِت.»</verse>
				<verse number="37">ولی پولُس وه جِواب بااوته: «اِما که رومِ تابعیتِ دارمی ره بی محاکمه و همهِ چِشِ پَلی چو بَزونه و زِندونِ دِله دِم هِدانه. اِسا خوانِنه یواشِکی اِما ره آزاد هاکانِن؟ اَصلاً! بییِل شه بِیّن و اِما ره اینجه جِم بیرون بیارِن.»</verse>
				<verse number="38">مامورون اینِ قاضیونِ بااوتِنه، وِشون وَختی بِشنُسِنه که پولُس و سیلاس رومِ تابعیتِ دارنِنه، خَله بَتِرسینه</verse>
				<verse number="39">پَس بییَمونه، وِشونِ جِم عِذرخواهی هاکاردِنه و تا زِندونِ بیرون وِشونِ هِمراهی هاکاردِنه، خواهش هاکاردِنه که شَهرِ جِم بورِن.</verse>
				<verse number="40">وِشون بعد از این که زِندونِ جِم بیرون بوردِنه، لیدیهِ سِره بُوردِنه. اونجه، بِرارونِ بَدینه و وِشونِ تَشویق هاکاردِنه. بعد اونجه جِم بوردِنه.</verse>
			</chapter>
			<chapter number="17">
				<verse number="1">پولُس و سیلاس آمْفیپولیس و آپولونیائه شهرائه جِم بُگذِشتِنه و تِسالونیکیِ شَهر بییَمونه، که اونجه یَهودیونِ عبادتگاه بییه.</verse>
				<verse number="2">پولُس طبقِ شه عادت عبادتگاه بُورده، وه سه تا مِقدَّسِ شنبه، وِشونِ هِمراه مِقَدَّسِ نوِشته هائه جِم، بحث کارده</verse>
				<verse number="3">و توضیح دائه و دلیل یارده که وِنه مَسیح عِذاب بَکِشه و مِرده هائه جِم زنده بَووه. وه گاته: «این عیسی که وه ره شِما ره اِعلام کامبه، هَمون مَسیحِ موعودِ.»</verse>
				<verse number="4">وِشونِ جِم بعضیا قانع بَینه که پولس و سیلاسِ مِلحق بَووِن. و همین طی یِتا گَتِ گروه خِداپَرَسِ یونانیون و سرشناسِ زَن هائه جِم یَته خَله وِشونِ مِلحق بَینه.</verse>
				<verse number="5">ولی یَهودیون حَسودی هاکاردِنه و چَن تا شَریرِ آدِمونِ، بازارِ جِم، جَمع هاکاردِنه، اَت دسه لاتِ لوت راه دینگونه و شَهرِ دِله بَلوا هاکاردِنه. وِشون پولُس و سیلاسِ پی دا هاکاردِنِ وِسه یاسونِ سِره هجوم بَوِردِنه تا وِشونِ جَمیِّتِ دلهِ جِم بیرون بیارِن.</verse>
				<verse number="6">ولی وَختی وِشونِ پی دا نکاردِنه، یاسون و بِرارونِ جِم بَعضی دییه ره شَهرِ حاکمونِ پَلی بَکِشِندینه و داد بَزونه که «این مَردا که تِمومِ دِنیا ره زیرِ رو هاکاردِنه، اِسا اینجه بییَمونه</verse>
				<verse number="7">و یاسون، وِشونِ شه سِره بَوِرده. اینا همه، رومِ پادشاه قیصرِ دَستوراتِ جِم سَرپیچی کاندنه و مِدَّعینه که یِتا دییه پادشاه به اسم عیسی دَره.»</verse>
				<verse number="8">وَختی مَردِم و شَهرِ حاکِمون اینِ بِشنُسِنه، پریشون بَینه.</verse>
				<verse number="9">بعد یاسون و بقیهِ جِم ضمانت بَییته، وِشونِ آزاد هاکاردِنه.</verse>
				<verse number="10">بِرارون شبونه، دَرجا پولُس و سیلاسِ بیریهِ شَهر راهی هاکاردِنه. وَختی وِشون اونجه بَرِسینه، یَهودیونِ عِبادَتگاهِ دِله بُوردِنه.</verse>
				<verse number="11">این یَهودیون اون یَهودیونِ جِم که تِسالونیکیِ دِله دَینه نَجیب‌تر بینه، وِشون اِشتیاقِ هِمراه پِیغومِ قبول هاکاردِنه و هر روز مِقَدَّسِ نوِشته ها ره خوندِسِنه تا بَوینِن پولُس و سیلاسِ گَب خِدائه کِلامِ واری هَسه یا نا.</verse>
				<verse number="12">این طی، یَهودیونِ جِم یَته خَله و سرشناسِ یونانی زَن ها و مردائه جِم هم یَته خَله ایمون بیاردِنه.</verse>
				<verse number="13">وَختی تِسالونیکیِ یَهودیون بِفَهمِسِنه که پولُس بیریهِ دِله هم خِدائه کِلامِ اِعلام کانده، اونجه بُوردِنه و مَردِمِ تحریک هاکاردِنه و شَهرِ آشوب بَکِشینه.</verse>
				<verse number="14">بِرارون دَرجا پولُسِ دریالوِ سَمت راهی هاکاردِنه، ولی سیلاس و تیموتائوس بیریهِ دِله بَمونِسِنه.</verse>
				<verse number="15">اونایی که پولُسِ همراهی کاردِنه، وه ره تا آتِن بیاردِنه. بعد از اینکه پولُسِ جِم سیلاس و تیموتائوسِ وِسه دستور بَییتِنه که هر‌ چی تِندتر پولُسِ مِلحق بَووِن، اونجه جِم بوردِنه.</verse>
				<verse number="16">اون مووقه که پولُس آتِنِ دِله اون دِ نَفِرِ اِنتِظارِ کَشیه، از اینکه ویندِسه شَهر، بِت هائه جِم پِرِ، وه روحِ غُصّه بَییته.</verse>
				<verse number="17">اینِ وِسه، عِبادَتگاهِ دِله یَهودیون و خِداپَرَسِ یونانیون و هم هر روز شَهرِ میدونِ دِله اون مَردِمِ هِمراه هم که اونجه دَینه بَحث کارده.</verse>
				<verse number="18">رَواقی و اپیکوریِ فیلسوفونِ جِم بعضیا هم وه هِمراه بحث کاردِنه. وِشونِ جِم بعضیا گاتِنه: «این مِفتِ گَب زَن چی خوانه باره؟» بَقیه گاتِنه: «انگاری غَریبِ خِدایونِ تبلیغ کانده.» چوون پولُس، عیسی و مِرده هائه زِنده بَیِّنِ خَوِری وِشونِ وِسه گَب زوئه.</verse>
				<verse number="19">بعد پولُسِ بَییتنه، ’آریوپاگوسِ‘ دِله که یِتا کِچیکِ تپه، آتِنِ دِله بییه و مَردِم اونجه جَمع بونِسِنه بَوِردِنه و وه ره بااوتِنه: «تومبی بَدونیم این جدیدِ تعلیمی که تِ دِنی، چیه؟</verse>
				<verse number="20">تِ گَب اَمه گوش عجیب اِنه. پَس خوامبی وه مَعنی ره بَدونیم.»</verse>
				<verse number="21">تِمومِ آتِنیون و غریبه هایی که اونجه زندگی کاردِنه، کاری نِداشتنه به جِز این که شه وَختِ تازه عقایدِ گَب بَزوئِنِ سَر بییِلّن.</verse>
				<verse number="22">پَس پولُس «آریوپاگوسِ» میون اِیست هاکارده و بااوته: «ای آتِنِ مَردا، مِن شِما ره هر لَحاظِ جِم خَله دیندار بَدیمه.</verse>
				<verse number="23">چوون وَختی که شَهرِ دِله گِردِسِمه و اونچی ره که شِما پَرِسش کاردینی ره بَدیمه، یِتا قِروونگاه پی دا هاکاردِمه که اونِ سَر بَنوِشته بَییه بییه: ”تَقدیم به خِدایی که هَمتی بِشناسی نَییه “. اِسا مِن اونچیِ که شِما اونِ نِشناسِنِنی و پَرَسِش کاندینی ره شِما ره اِعلام کامبه.</verse>
				<verse number="24">«خِدایی که دِنیا و هر اونچی، اونِ دِله دَره ره خَلق هاکارده، آسِمون و زِمینِ صاحابِ، و مَعبِدایی که آدِمیِ دَسِ جِم بِساته بَییهِ دِله زندگی نَکانده.</verse>
				<verse number="25">آدِمیِ دَس نَتونده وه ره خِدمِتی هاکانه، جوری که گانی یه چیِ مِحتاج بوئه، چوون شه وه ئه که تِمومِ آدِمونِ زندگی و نَفَس و هر چیِ دییه ره بِبَخشیه.</verse>
				<verse number="26">وه تِمومِ مَردِمِ یِتا آدِمِ جِم به وجود بیارده تا تِمومِ زِمینِ دِله زندگی هاکانِن؛ و وِشونِ وِسه تعیین بَییه وَخت و وِشونِ زندگیِ مَحَلِ حَد و حدودِ تعیین هاکارده.</verse>
				<verse number="27">تا مَردِم خِدائه دِمبال بَگِردِن و شاید وه دِمبال بورِن، وه ره پی دا هاکانِن، هر چَن خِدا اِما هیچ کِدومِ جِم دور نییه.</verse>
				<verse number="28">چوون وه دِله ئه که زندگی و حرکِت و هَستی دارمی؛ هَمون طی که شه شِمه شاعرونِ جِم بعضیا هم بااوتِنه که حَییقَتاً وه نَسلِ جِم هَسِنه.</verse>
				<verse number="29">«اِسا که خِدائه نَسلِ جِم هَسیمی، خوار نییه این طی فکر هاکانیم که خِدابییَن، طِلا یا نِقره یا سَنگِ واریِ، یِتا مجسمه واری که آدِمیِ هنر و خیالاتِ هِمراه، بَتِراشی بَییه بوئه.</verse>
				<verse number="30">قَدیم، خِدا این طی نادونیِ جِم چِش پوشی کارده. ولی اَلان تِمومِ مَردِمِ، اِسا هر جا که دَرِنه ره دستور دِنه که توبه هاکانِن.</verse>
				<verse number="31">چوون که وه یِتا روزِ تعیین هاکارده که اونِ دلهِ اون آدِمِ طریق که مَعین هاکارده، دِنیا ره عِدالَتِ هِمراه داوِری کانده، و وه ره مِرده هائه جِم زنده هاکاردِنِ هِمراه، همه ره این جَریانِ جِم مِطمَئِن هاکارده.»</verse>
				<verse number="32">وَختی وِشون مِرده هائه زِنده بَیِّنِ خَوِری، بِشنُسِنه، بَعضیا پوزخن بَزونه، ولی بَقیه بااوتِنه: «اِما اَی هم تِ جِم این جَریانِ خَوِری اِشنُمبی.»</verse>
				<verse number="33">پَس پولُس وِشونِ جَمع جِم بورده.</verse>
				<verse number="34">ولی چَن نَفِر وه ره مِلحق بَینه و ایمون بیاردِنه. و وِشونِ میون دیونیسیوس، که ’آریوپاگوسِ‘ دَسهِ جِم بییه، یِتا زِنا به اسم داماریس، و چَن نَفِر دییه هم، اون دَسهِ جِم بینه.</verse>
			</chapter>
			<chapter number="18">
				<verse number="1">بعد از این، پولُس آتِنِ جِم، قُرِنتُسِ شَهر بُورده.</verse>
				<verse number="2">اونجه یِتا یَهودی مَردیِ هِمراه، که وه اسم آکیلا بییه آشنا بَییه. آکیلا، پونتوسِ مَنطقهِ جِم بییه. وه شه زنا پْریسکیلائه هِمراه تازه ایتالیائه جِم بییَمو بییه، چوون رومِ امپراطور کْلودیوس دَستور هِدا بییه که تِمومِ یَهودیون رومِ جِم بورِن. پولُس وِشونِ بدیئِنِ وِسه بُورده،</verse>
				<verse number="3">و اینِ خاطِری که وه هم وِشونِ واری چادِر‌ دوته، وِشونِ پَلی بَمونِسه و کارِ مَشغول بَییه.</verse>
				<verse number="4">پولُس هر مِقدَّسِ شَنبه، عِبادَتگاهِ دِله یَهودیون و یونانیونِ هِمراه بَحث کارده و تَقِلّا کارده وِشونِ قانع هاکانه.</verse>
				<verse number="5">وَختی سیلاس و تیموتائوس مَقدونیهِ جِم بییَمونه، پولُس تِمومِ شه وَختِ، خِدائه کِلامِ وِسه بییشته بییه، یَهودیونِ شِهادت دائه که مَسیحِ موعود هَمون عیسیِ.</verse>
				<verse number="6">ولی وَختی یَهودیون، پولُسِ هِمراه مِخالفت هاکاردِنه و عیسی ره ناسِزا بااوتِنه، پولُس اون شَهرِ گردِ خاکِ شه لِواسِ جِم بَتِکاندیه و وِشونِ بااوته: «شِمه خون شه شِمه گَردِن دَووه! مِن تقصیرکار نیمه. از این بعد، غیریهودیونِ پَلی شومبه.»</verse>
				<verse number="7">بعد عِبادَتگاهِ جِم بیرون بورده و تیتوس یوستوسِ سِره بورده، که خداپَرِسِ آدِمی بییه و عِبادَتگاهِ پَلی سِره داشته.</verse>
				<verse number="8">ولی عبادتگاه رئیس کْریسپوس، تِمومِ شه خانوادهِ هِمراه خِداوندِ ایمون بیاردِنه. همین طی هم قُرِنتُسِ اَهالیِ جِم خَیلیا وَختی پیغومِ بِشنُسِنه، ایمون بیاردِنه و غسل تَعمید بَییتِنه.</verse>
				<verse number="9">یِتا شو خِداوند رویائه دِله پولُسِ بااوته: «نَتِرس! گَب بَزِن و ساکت نَواش!</verse>
				<verse number="10">چوون مِن تِ هِمرامه و هیچ کی نَتونده شه دَسِ دراز هاکانه تا تِ ره صَدِمه بَزِنه، چوون این شَهرِ دِله خَله آدِم دارمه.»</verse>
				<verse number="11">پَس، پولُس یه سال و نیم اونجه بَمونِسه و خِدائه کِلامِ وِشونِ تَعلیم هِدا.</verse>
				<verse number="12">ولی اون مووقه که گالیو، اَخائیهِ مَنطقه حاکم بییه، یَهودیون هَمدَس بَینه، پولُسِ سَر دَکِتِنه و وه ره مَحکمه بیاردِنه،</verse>
				<verse number="13">وِشون بااوتِنه: «این آدِم مَردِمِ قانع کانده خِدا ره یِتا رَوِشی هِمراه که خلافِ شَریعتِ پَرَسِش هاکانِن.»</verse>
				<verse number="14">بعد وَختی پولُس خواسه گَب بَزِنه، گالیو یَهودیونِ بااوته: «ای یَهودیون اگه جرم یا بَدجورِ جنایِتی در کار بییه، مِن دلیلی داشتِمه شِمه شکایتِ گوش هادِم.</verse>
				<verse number="15">ولی از اونجه که شِمه دَعوا مرافه کَلِمات و اسمها و شِمه شَریعتِ مسئله هَسِّه، پَس شه شِما اونِ بررسی هاکانین. مِن نِخوامبه این طی چیائه خَوِری داوِری هاکانِم.»</verse>
				<verse number="16">پَس وِشونِ، داوِریِ تَختِ پلیِ جِم بیرون هاکارده.</verse>
				<verse number="17">تِمومِ وِشون عبادتگاه رئیس سوسْتِنِسِ سَر دَکِتِنه و وه ره حاکمِ تَختِ روب رو بَزونه. ولی گالیو هیچ کِدوِم از اینا ره اَهمیَّت نِدا.</verse>
				<verse number="18">پولُس بعد از اینکه خَله زِمون قُرِنتُسِ دِله بَمونِسه، بِرارونِ هِمراه خِداحافظی هاکارده و دریائه راهِ جِم، سوریه بورده. این سَفِرِ دِله، پْریسکیلا و آکیلا هم وه هِمراه دَینه. پولُس کِنخْریه دِله شه کلّه ره بَتِراشیه، چوون این طی نَذر هاکارده بییه.</verse>
				<verse number="19">وَختی اَفِسُسِ شَهر بَرِسینه، پولس شه هَمسَفِرونِ جِم سیوا بَییه و شه، عبادتگاه بُورده، یَهودیونِ هِمراه بَحث هاکارده.</verse>
				<verse number="20">اون مووقه که وِشون پولُسِ جِم بَخواسِنه یه ذِره ویشتر وِشونِ هِمراه بَمونه، پولُس قَبول نَکارده</verse>
				<verse number="21">و وِشونِ هِمراه خِداحافظی هاکارده، بااوته: «اگه خِدا بِخوائه اَی دِواره شِمه پَلی اِمبه.» بعد یِتا کَشتی سِوار بَییه و اَفِسُسِ جِم بورده.</verse>
				<verse number="22">وَختی قیصریه دِله کَشتیِ جِم جِر بییَمو، بورده و کلیسائه مَردِمِ مِلاقات هاکارده بعد اَنطاکیهِ سَمت راه دَکِته.</verse>
				<verse number="23">چَن وَخت اونجه بَمونِسه و اَی سَفِرِ راهی بَییه، وه تِمومِ غَلاطیه و فْریجیهِ مَنطقهِ جا به جا ره گِردِسه و تِمومِ شاگردونِ تَقویت کارده.</verse>
				<verse number="24">اون روزا، یِتا یَهودی، که وه اسم آپولُس واِسکندریهِ جِم بییه، اَفِسُس بییَمو. وه سُخنرانی هاکاردِنِ دِله اِسّا بییه و مِقَدَّسِ نوِشته هائه ره خَله دونِسه؛</verse>
				<verse number="25">خِداوندِ راهِ دِله، آموزش بَییته بییه و روحِ حِرارتِ هِمراه گَب زوئه و ‌دِرِسیِ هِمراه عیسیِ خَوِری تَعلیم دائه، هر چَن فِقَط یحییِ تعمیدِ جِم خَوِر داشته.</verse>
				<verse number="26">آپولُس جِرأتِ هِمراه یَهودیونِ عِبادَتگاهِ دِله گَب بَزوئِنِ شِروع هاکارده. ولی وَختی پْریسکیلا و آکیلا وه گَبِ بِشنُسِنه، وه ره یِتا گوشه بَکِشینه و خِدائه راهِ، دِرِستر وه ره سِراغ هِدانه.</verse>
				<verse number="27">وَختی آپولُس قَصد هاکارده اَخائیهِ مَنطقه بوره، بِرارون وه ره تَشویق هاکاردِنه و شاگردونِ وِسه بَنوِشتِنه وه ره ‌گرمیِ هِمراه قبول هاکانِن. وَختی آپولُس اونجه بَرِسیه، اونایی که فیضِ جِم ایمون بیارده بینه ره خَله کُمِک هاکارده.</verse>
				<verse number="28">چوون همهِ چِشِ پَلی یَهودیونِ هِمراه بَحث کارده و وِشونِ عقایدِ قِوَّتِ هِمراه رَد کارده، و مِقَدَّسِ نوِشته هائه هِمراه ثابت کارده که مَسیحِ موعود هَمون عیسیِ.</verse>
			</chapter>
			<chapter number="19">
				<verse number="1">ولی مووقه ای که آپولُس قُرِنتُسِ شَهرِ دِله دَییه، پُولس بعد از اینکه اون مَنطقهِ خِشکی راهِ جِم بُگذِشته، اَفِسُسِ شَهر بَرِسیه. اونجه چَن تا شاگرد پی دا هاکارده</verse>
				<verse number="2">و وِشونِ جِم بَپِرسیه: «اون مووقه که ایمون بیاردینی، روح القُدُس بَییتینی؟» وِشون بااوتِنه: «نا، اِما حَتّی نِشنُسیمی که روح القدس هم دَره.»</verse>
				<verse number="3">پولُس وِشونِ بااوته: «پَس بر چه اساسی غسلِ تَعمید بَییتینی؟» وِشون بااوتِنه: «یحییِ تَعمید.»</verse>
				<verse number="4">پولُس بااوته: «یحیی اونایی که تووبه کاردِنه ره تَعمید دائه. وه قومِ گاته، اونی که بَعدِ از وه اِنه ره ایمون بیارین، یَعنی عیسی ره.»</verse>
				<verse number="5">وِشون وَختی اینِ بِشنُسِنه، به اسم عیسیِ خِداوند تَعمید بییتِنه.</verse>
				<verse number="6">و مووقه ای که پولُس، وِشونِ سَر دَس بییِشته، روح القدس‌ وِشونِ وِسه بییَمو و وِشون یِتا دییه زِوونِ هِمراه گَب بَزونه و نَبِوّت هاکاردِنه.</verse>
				<verse number="7">اون مَردا، حدودِ دِوازده نَفِرِ بینه.</verse>
				<verse number="8">بَعد پولُس یَهودیونِ عبادتگاه بُورده، اونجه سه ماه جِرأتِ هِمراه گَب زوئه و خِدائه پادشاهیِ خَوِری بَحث کارده و وِشونِ قانع کارده.</verse>
				<verse number="9">ولی بعضیا سَرسختی کاردِنه و ایمون نیاردِنه و همهِ چِشِ پَلی اَهلِ، ’طریقتِ‘ بَد گاتِنه. پَس پولُس شه شاگردونِ بَییته و وِشونِ جِم دور بَییه، و تِمومِ روز، تیرانوسِ مدرسهِ دِله بحث کارده و گَب زوئه.</verse>
				<verse number="10">دِ سال همین طی بُگذِشته و این مُدّتِ دِله، تِمومِ آسیائه مَنطقهِ مَردِم، چه یهودی و چه یونانی، خِداوندِ کِلامِ بِشنُسِنه.</verse>
				<verse number="11">خِدا پولُسِ دَسِ جِم عجیب غَریبِ معجزاتی کارده،</verse>
				<verse number="12">جوری که مَردِم دستمالها و پِشوندهایی ره که وه تَن، اونِ کَش بَخُرده بییه ره مَریضونِ وِسه وَردنه، و وِشونِ مَریضی خوار بونِسه و پلید اِرواح وِشونِ جِم بیرون شییه.</verse>
				<verse number="13">پَس چَن تا یَهودی دورِ‌گرد که جِن گیر بینه هم تَقِلّا هاکاردِنه عیسیِ خِداوندِ اسمِ، اونائه وِسه که پلیدِ اِرواح داشتِنه، بَخونِن. وِشون گاتِنه: «به اون عیسی که پولُس وه ره موعظه کانده شِما ره قَسِم دِمبی!»</verse>
				<verse number="14">اونایی که این طی کاردِنه، اِسکیوائه هفتا ریکا بینه که یِتا از یَهودِ گَت گَتِ کاهِنون بییه.</verse>
				<verse number="15">ولی پلیدِ روح وِشونِ جِواب بااوته: «عیسی ره اِشناسِمبه، پولُسِ هم اِشناسِمبه، ولی شِما کینی؟»</verse>
				<verse number="16">پَس اون مَردی که پلیدِ روح داشته وِشونِ سَر بَپِرِسه، همه ره حریف بَییه و جوری وِشونِ بَزو که زَخمی و لِخت اون سِرهِ جِم فِرار هاکاردِنه.</verse>
				<verse number="17">اَفِسُسِ شَهرِ تِمومِ مَردِم، چه یَهودی و چه یونانی، این جَریانِ جِم خَوِردار بَینه، وِشون همه ره تَرس بَییته، جوری که از اون بعد عیسیِ خِداوندِ اسمِ خَله اِحترام اییِشتِنه.</verse>
				<verse number="18">و خَله از اونایی که ایمون بیارده بینه، جلو بییَمونه، شه کارا ره آشکارا اِعتراف هاکاردِنه.</verse>
				<verse number="19">خَیلیا هم که قبل از اون جادوگری کاردِنه، شه کتاب ها ره بیاردِنه و همهِ چِشِ پَلی بَسوزِندینه. وَختی کتاب هائه قیمتِ حِساب هاکاردِنه، پِنجاه هزار تا نِقره سِکّه بییه.</verse>
				<verse number="20">این طی، خِداوندِ کِلام همه جا پَخش بونِسه و قِوَّت گِته.</verse>
				<verse number="21">بعد از این اتفاقا، پولُس خِدائه روحِ هِمراه هِدایت بَییه که مقدونیه و اَخائیهِ مَنطقهِ راهِ جِم، اورشَلیم بَردَگِرده. پولُس گاته: «بعد از اینکه اونجه بُوردِمه، وِنه رومِ شَهرِ جِم هم دیدَن هاکانِم.»</verse>
				<verse number="22">بعد شه همکارونِ جِم دِ نَفِر، تیموتائوس و اِراستوسِ، مقدونیه بَفرِسیه و شه چَن وَخت آسیائه مَنطقهِ دِله بَمونِسه.</verse>
				<verse number="23">هَمون مووقه، اَهل ’طریقتِ‘ علیه یِتا گَتِ بَلوا بِلِند بَییه.</verse>
				<verse number="24">یِتا نِقره‌کار که وه اِسم دیمیتریوس بییه و آرتمیس مَعبِدِ جِم نِقره ای کارا ساته و این راهِ جِم خَله درآمد صنعتگرونِ عاید هاکارده بییه،</verse>
				<verse number="25">وِشون و این طی کارائه صاحابِ جَمع هاکارده و اونا ره بااوته: «ای آقایون، اَمه دارایی این کارِ جِم هَسه.</verse>
				<verse number="26">ولی هَمون طی که ویندِنی و اِشنُنِنی، این پولُس نا فِقَط اَفِسُسِ دِله، بلکه تِمومِ آسیائه مَنطقهِ دِله، یَته خَله مَردِمِ قانع و گُمراه هاکارده. وه گانه خِدایونی که آدِمی دَسِ جِم بِساته بونِنه، خِدایون نینه.</verse>
				<verse number="27">و این خَطِر دَره که نا فِقَط اَمه کسبِ کار، رونقِ جِم دَکِفه، بلکه آرتِمیس اَمه گَتِ الههِ معبد هم هیچ بَووه و حَتَّی شه عَظِمتِ از دَس هاده، وه که تِمومِ آسیائه مَنطقه و دِنیائه دِله پَرَسِش بونه.»</verse>
				<verse number="28">وِشون وَختی اینِ بِشنُسِنه، خَله عَصِبانی بَینه، داد بَزونه که «گَتِ، اَفِسُسیونِ آرتِمیس!»</verse>
				<verse number="29">تِمومِ شَهرِ دِله بَلوا بَییه! تِمومِ مَردِم هَمدَس بَینه و مسابقاتِ میدونِ سَمت هجوم بَوِردِنه. وِشون گایوس و آریستارخُسِ که اَهلِ مَقدونیه و پولُسِ هِمراهون بینه ره کَشینه و شه هِمراه وَردِنه.</verse>
				<verse number="30">پولُس خواسه شه ره جَمیِّتِ سِراغ هاده، ولی شاگِردون نییِشِتِنه.</verse>
				<verse number="31">حَتَّی آسیائه مَنطقهِ حاکِمونِ جِم بعضیا که وه رَفِقونِ بینه، وه وِسه پِیغوم بَفرِسینه، خواهش هاکاردِنه مسابقاتِ میدونِ دِله لینگ نییِلّه.</verse>
				<verse number="32">جَمیِّت دِله غوغا بییه ومردِم گِج بینه. همه شونگ کَشینه و هر کس یه چی گاته و ویشتر مَردِم نَدونِسِنه چیِ وِسه جَمع بَینه.</verse>
				<verse number="33">بعضیا گمون هاکاردِنه، اسکندر مسئولِ، چوون یَهودیون اسکندرِ جلو دینگو بینه، و بَعضیا جمیِّتِ دِله وه ره دستورایی دانه. وه شه دَسِ تکون هِدا و مَردِمِ جِم بَخواسه ساکت بوئِن و تِقَلّا هاکارده یه چی باره و شه جِم دِفاع هاکانه.</verse>
				<verse number="34">ولی وَختی مَردِم بِفَهمِسِنه یهودیِ، همه یَک صدا، حدودِ دِ ساعت شونگ کَشینه: «گَتِ، اَفِسُسیونِ آرتِمیس!»</verse>
				<verse number="35">سَرآخِر، شَهرِ داروغه جَمیِّتِ آرووم هاکارده و بااوته: «ای اَفِسُسِ مَردا، کیِ که نَدونده اَفِسُسِ شَهر، گِتِ آرتِمیسِ مَعبِدِ نگهوونِ؟ کیِ که نَدونده اَفِسُسِ شَهر، مِقدَّسِ سَنگِ نگهوونِ، که آسِمونِ جِم جِر دَکِته؟</verse>
				<verse number="36">پَس اِسا که نَوونه این چیا ره انکار هاکارد، شِما وِنه آرووم بوئین و هُل هُلی کاری نَکِنین.</verse>
				<verse number="37">چوون شِما این مَردا ره که اینجه بیاردینی نا اَمه مَعبِدِ بی حِرمتی هاکاردِنه و نا اَمه الهه ره کُفر بااوتِنه.</verse>
				<verse number="38">اگه دیمیتریوس و وه صنعتگرِ هَمکارون، کَسیِ جِم شکایت دارنِنه، محکمه هائه دَر وازِ و حاکِمون هم آمادِنه. توندِنه شه شکایتِ اونجه بَوِرِن.</verse>
				<verse number="39">ولی اگه شکایتِ ویشتری دارنِنی، وِنه اونِ شَهرِ انجمنِ رَسمیِ، جلساتِ دِله حلِّ فصل هاکانین.</verse>
				<verse number="40">چوون این خطرِ دِله دَرمبی که اَمروزِ اتّفاقاتِ خاطِری، شورشِ متّهم بَوویم. اگه این طی بَووه، نَتومبی این بلوائه وِسه دلیلی بیاریم.»</verse>
				<verse number="41">وَختی داروغِه اینِ گَبِ بَزو جَمیِّتِ مُتفرق هاکارده.</verse>
			</chapter>
			<chapter number="20">
				<verse number="1">وَختی بلوا تِموم بَییه، پولُس، شاگردونِ شه پَلی صدا هاکارده و بعد از این که وِشونِ تَشویق هاکارده، وِشونِ هِمراه خِداحافظی هاکارده و مقدونیهِ مَنطقه سمت راه دَکِته.</verse>
				<verse number="2">پولُس اون مَنطقهِ جِم رَد بَییه، شه گَب هائه هِمراه ایموندارونِ خَله دلگرمی هِدا، تا یونان بَرِسیه</verse>
				<verse number="3">پولُس سه ماه، اونجه بَمونِسه. مووقه ای که قَصد داشته کَشتیِ هِمراه سوریه بُوره، یَهودیون وه علیه نَخشه بَکِشینه. پَس تَصمیم بَییته مقدونیهِ راهِ جِم بَردَگِرده.</verse>
				<verse number="4">پولُسِ هَمراهون اینا بینه: بیریهِ جِم سوپاتِر، پیروسِ ریکا - تِسالونیکیِ جِم، آریستارخوس و سِکوندوس - دِربِه جِم، گایوس و تیموتائوس - آسیائه جِم، تیخیکوس و تْروفیموس.</verse>
				<verse number="5">وِشون قبل از اِما بُوردِنه و تْروآسِ دِله اَمه اِنتِظارِ کَشینه.</verse>
				<verse number="6">ولی اِما بعد از فَطیرِ عید، کَشتیِ هِمراه، فیلیپیِ شَهرِ جِم راهی بَیمی و بَعدِ پِنج روز، تْروآس دِله وِشونِ مِلحَق بَیمی و هَفت روز اونجه بَمونِسیمی.</verse>
				<verse number="7">هفتهِ اَوِّلین روزِ دِله، نون تیکه هاکاردِنه وِسه جَمع بَیمی. پولُس مَردِمِ وِسه موعظه کارده، و چوون تَصمیم داشته فِردا اونجه جِم بوره، تا نصفِ شو شه گَبِ ادامه هِدا.</verse>
				<verse number="8">اون بالاخانه ای دِله که جَمع بَییه بیمی، یَته خَله لَمپا رووشِن بییه.</verse>
				<verse number="9">یِتا جِوون که وه اسم اِفتیخوس بییه و پَنجِرهِ پَلی نیشته بییه، مووقه ای که پولُس هَمتی دَییه شه گَب ادامه دائه، اون جِوون کم کم سنگینِ خو بُورده و یِدَفه سِوّمین طبقهِ جِم، جِر دَکِته، وَختی وه ره بَییتِنه بَدینه وه بَمِرده.</verse>
				<verse number="10">پولُس جِر بُورده، شه ره جِوونِ مَردیِ سَر دِم هِدا و وه ره کَشه بَزو و بااوته: «نَتِرسین، هَمتی جان دارنه!»</verse>
				<verse number="11">بعد بالا بُورده و نونِ تیکه هاکارده و بَخُرده. وه تا سحر وِشونِ هِمراه گَب بَزو، و بعد اونجه جِم بورده.</verse>
				<verse number="12">مَردِم اون جِوونِ، زنده سِره بَوِردِنه و خَله تَسلِّی بَییتِنه.</verse>
				<verse number="13">ولی اِما شه سفرِ دِله قبل از پولُس یِتا کَشتی سِوار بَیمی و آسوسِ شَهرِ سَمت راه دَکِتیمی، تا طِبق پولُسِ قِرار اونجه، وه ره کَشتی دِله بیاریم، چوون پولُس بَخواسه بییه تا اونجه ره خِشکیِ راهِ جِم بُوره.</verse>
				<verse number="14">پَس وَختی پولُسِ آسوسِ دِله بَدیمی، وه ره کَشتیِ دِله بیاردیمی و میتیلینیِ شَهر بُوردیمی.</verse>
				<verse number="15">از اونجه کَشتیِ هِمراه راه دَکِتیمی و فِردائه اون روز خیوسِ جزیره بَرِسیمی. پیرا ساموسِ جزیره بُوردیمی و پیرو، میلیتوسِ شَهر بَرِسیمی.</verse>
				<verse number="16">پولُس تَصمیم داشته دریائه راهِ جِم اَفِسُسِ وَرِ جِم بِگذره تا شه وَختِ آسیائه مَنطقهِ دِله هَدِر نَده، چوون که عَجِله داشته که اگه بووه، پِنتیکاستِ روز اورشَلیم دِله دَووه.</verse>
				<verse number="17">وه میلیتوسِ جِم یِتا پِیغوم اَفِسُسِ وِسه بَفرِسیه و کلیسائه مشایخِ شه پَلی صدا هاکارده.</verse>
				<verse number="18">وَختی بییَمونه، پولُس وِشونِ بااوته: «شِما شه هم خَوِر دارنِنی که هَمون اَوِّلین روز که آسیائه مَنطقهِ دِله لینگ بییِشتِمه، چی طی شه تِمومِ وَختِ شِمه هِمراه سَر هاکاردِمه.</verse>
				<verse number="19">چی طی تِمومِ فروتنی و اَسریِ هِمراه خِداوندِ خِدمِت کاردمه، سختیهایی که یَهودیونِ نخشهِ پِشتی مِ سَر بییَمو ره تِحَمُّل هاکاردِمه.</verse>
				<verse number="20">دوندِنی که چی طی اون چی که ممکن بییه شِمه وِسه فایده داره ره هیچ دریغ نَکاردِمه، بلکه پِیغومِ شِمه وِسه اِعلام هاکاردِمه، چه جَمعِ دِله و چه سِره سِره شِما ره تَعلیم هِدامه.</verse>
				<verse number="21">هم یَهودیون و هم یونانیونِ اِعلام هاکاردِمه که وِنه تووبهِ هِمراه خِدائه سَمت بَردَگِردِن و اَمه خِداوند عیسیِ مَسیحِ ایمون بیارِن.</verse>
				<verse number="22">«و اِسا، خِدائه روحِ هدایتِ هِمراه اورشَلیم شومبه و ندومبه اونجه چی مِ سَر اِنه؛</verse>
				<verse number="23">مگه اون که هر شَهرِ دِله روح‌ القدس هِشدار دِنه که سختی و زندون مِ اِنتِظار دَره.</verse>
				<verse number="24">ولی مِن، هم جانِ و هم زندگی ره شه وسه بی‌ارزش دومبه، فِقَط اگه بَتونِم شه دوره ره تِموم هاکانِم و خِدمِتیِ که عیسیِ خِداوندِ جِم بَییتِمه ره سَراِنجام بَرِسونِم و خِدائه فیضِ خَوِرِ خِشِ شِهادت هادِم.</verse>
				<verse number="25">«اِسا دومبه هیچ‌ کِدوم از شِما که مِن شِمه میون بَگِردِسِمه و خِدائه پادشاهی ره اِعلام هاکاردِمه، دییه مِ ره نَوینده.</verse>
				<verse number="26">پَس اَمروز شِمه وِسه شِهادت دِمبه که مِن همهِ خونِ جِم پاکِمه،</verse>
				<verse number="27">چوون مِن هیچ کسِ حَق کِتاهی نَکاردِمه بلکه خِدائه تِمومِ پیغومِ همه ره بَرِسِندیمه.</verse>
				<verse number="28">شِمه حِواس دَووه و تِمومِ گلّه ای که روح القدس شِما ره وِشونِ نظارتِ وِسه بییِشتهِ مِواظِب بوئین و خِدائه کلیسا ره که اونِ شه خونِ هِمراه بَخریه ره چَپونی هاکانین.</verse>
				<verse number="29">دومبه بعد از مِ بوردِن، دَرِّندهِ ورگ ها شِمه میون اِنِنه که گلّه ره رَحم نَکاندِنه.</verse>
				<verse number="30">حَتَّی شه شِمه میون کِسایی هِرِسِنِنه که حَییقَتِ عَوِض کاندِنه تا شاگردونِ شه دِمبال بَکِشونِن و از راه به دَر هاکانِن.</verse>
				<verse number="31">پَس هوشیار بوئین و شه خاطِر بیارین که مِن سه سالِ تِموم، شو و روز، اَسریِ هِمراه یه لَحظه هم، شِمه هِشدار هِدائِنِ جِم، نِسّامه.</verse>
				<verse number="32">«اِسا شِما ره خِدا و وه فِیض بَخشِ کِلامِ دَس اِسپارِمبه که تونده شِما ره بِنا هاکانه و تِموم کِسایی میون که تَقدیس بَینه اِرثیه هاده.</verse>
				<verse number="33">مِن هیچ کَسِ نِقره و طِلا و یا لِواسِ چِش نِداشتِمه.</verse>
				<verse number="34">شه شِما دوندِنی که شه دَسِ هِمراه، شه و شه هَمراهونِ نیازها ره فِراهم هاکاردِمه.</verse>
				<verse number="35">همه جوره شِما ره سِراغ هِدامه که وِنه این طی سَخت کار هاکانیم تا بَتونیم ضَعیفونِ دَسِ بَیریم، و عیسیِ خداوندِ گَبِ شه یاد داریم که چی طی شه بااوته: ”هِدائِن، بَییتِنِ جِم بِهترِ»</verse>
				<verse number="36">پولُس وَختی شه گَبا ره تِموم هاکارده، زانو بَزو و همهِ هِمراه دِعا هاکارده.</verse>
				<verse number="37">همه خَله بِرمه هاکاردِنه و وه ره کَشه بَزونه و خاش هِدانه.</verse>
				<verse number="38">اونچی همه چیِ جِم ویشتر وِشونِ نارِحَت کارده، پولُسِ این گَب بییه که بااوته «دییه مِ ره نَویندِنی.» بعد تا کَشتیِ پَلی وه ره بَدرقه هاکاردِنه.</verse>
			</chapter>
			<chapter number="21">
				<verse number="1">بعد از اینکه وِشونِ جِم سیوا بَیمی، دریائه جِم سَفِرِ وِسه راهی بَیمی و مستقیم تا ’کوسِ‘ جزیره پیش بُوردیمی. فِردائه اون روز، رودِسِ جزیره بَرِسیمی و اونجه جِم پاتارائه بندر بوردیمی.</verse>
				<verse number="2">اونجه یِتا کَشتی پی دا هاکاردیمی که دَییه فینیقیه شیه. اونِ سِوار بَیمی و راه دَکِتیمی.</verse>
				<verse number="3">قبرسِ شه چپِ وَر بَدیمی و اونجهِ جِم رَد بَیمی، سوریهِ سمت راه دَکِتیمی. بعد صورِ دِله پیاده بَیمی، چوون وِنه اونجه، کَشتیِ بارِ خالی کاردِنه.</verse>
				<verse number="4">شاگردونِ اونجه پی دا هاکاردیمی، هَفت روز وِشونِ پَلی بَمونِسیمی. وِشون خِدائه روحِ هدایتِ هِمراه، پولُسِ بااوتِنه اورشَلیم نَشوئه.</verse>
				<verse number="5">وَختی اَمه بَمونِسِنِ فرصت تِموم بَییه، سَفِرِ وِسه راهی بَیمی. تِمومِ شاگِردون شه زَن ها و وَچونِ هِمراه تا شَهرِ بیرون اِما ره بَدرقه هاکاردِنه. اونجه دریالو زانو بَزومی و دِعا هاکاردیمی.</verse>
				<verse number="6">بعد از اینکه خداحافظی هاکاردیمی، کَشتیِ سِوار بَیمی، و وِشون هم شه سِره بَردَگِردِسِنه.</verse>
				<verse number="7">اِما شه سَفِر دِریایی ره صورِ بندرِ جِم شِروع هاکاریمی و پْتولامائیسِ شَهر بَرِسیمی. اونجه بِرارونِ جِم دیدن هاکاردیمی و یِتا روز وِشونِ پَلی بَمونِسیمی.</verse>
				<verse number="8">فِردائه اون روز، اونجه جِم بوردیمی و قیصریهِ شَهر بییَمومی. مُبَشر فیلیپُس سِره بوردیمی که یِتا از اون هَفت نَفِری بییه که خِدمِتِ وِسه انتخاب بَییه بییه و وه پَلی بَمونِسیمی.</verse>
				<verse number="9">فیلیپُس چهار تا اَذِبِ کیجا داشته که نَبِوّت کاردِنه.</verse>
				<verse number="10">خَله روزا که اونجه دَیمی، یِتا پِیغَمبِر که وه اسم آگابوس بییه یَهودیهِ جِم بَرِسیه.</verse>
				<verse number="11">وه اَمه پَلی بییَمو و پولُسِ قِیشِ بَییته، شه دَس و لینگِ اونِ هِمراه دَوِسه و بااوته: «روح القدس گانه: ” اورشَلیمِ یَهودیون این قِیشِ صاحابِ این طی وَندِنِنه و غیرِ یَهودیونِ ‌تسلیم کاندِنه»</verse>
				<verse number="12">وَختی اینِ بِشنُسیمی، اِما و اونجهِ مَردِم پولُسِ اِلتماس هاکاردیمی که اورشَلیم نَشوئه.</verse>
				<verse number="13">ولی پولُس جِواب هِدا: «این چه کاریِ که کاندینی؟ چه شه بِرمهِ هِمراه مِ دلِ اِشکِنِنی؟ مِن حاضِرِمه عیسیِ خِداوندِ اسمِ خاطِری نا فِقَط زِندون بُورِم، بلکه اورشَلیمِ دِله بَمیرِم.»</verse>
				<verse number="14">وَختی بَدیمی قانع نَوونه، دَس بَکِشیمی و بااوتیمی: «اونچی خِداوند خوانه، بَووه.»</verse>
				<verse number="15">بعد از این روزا، سَفِرِ وِسه تدارکِ بَدیمی و اورشَلیمِ سَمت راه دَکِتیمی.</verse>
				<verse number="16">شاگردونِ جِم بَعضیا که قیصریه زندگی کاردِنه هم اَمه هِمراه بییَمونه و اِما ره مِناسونِ سِره بَوِردِنه تا وه مِهمون بوئیم. مِناسون، اَهلِ قبرس و یِتا از قدیمی شاگِردون بییه.</verse>
				<verse number="17">وَختی اورشَلیم بَرِسیمی، بِرارون ‌خِشالیِ هِمراه اَمه پیشواز بییَمونه.</verse>
				<verse number="18">فِردائه اون روز پولُسِ هِمراه، یَعقوبِ بَدیئِنِ وِسه بُوردیمی. تِمومِ مشایخ دَینه.</verse>
				<verse number="19">پولُس وِشونِ سِلام هاکارده و اون چی که خِدا وه خِدمِتِ هِمراه، غیریَهودیونِ دِله هاکارده بییه ره یِتا یِتا توضیح هِدا.</verse>
				<verse number="20">وِشون وَختی بِشنُسِنه، خِدا ره حمد و ثناء بااوتِنه. بعد پولُسِ بااوتِنه: «ای بِرار، هَمون طی که ویندی هزارون یَهودی ایمون بیاردِنه و همه شَریعتِ وِسه غیرت دارنِنه.</verse>
				<verse number="21">وِشونِ میون این طی شایع بَییه که تِ تِمومِ یَهودیونی که غیرِیَهودیونِ دِله زندگی کاندنه ره تَعلیم دِنی که موسیِ پِیغَمبِرِ شَریعتِ جِم بَردَگِردِن، و وِشونِ گانی نَوِسه شه وَچونِ خَتِنِه هاکانِن و طِبق رَسم و رُسوم رِفتار هاکانِن.</verse>
				<verse number="22">اِسا چی وِنه هاکارد؟ حتماً وِشون تِ بییَموئِنِ جِم خَوِردار بونِنه.</verse>
				<verse number="23">پَس اونچی که تِ ره گامبی ره هاکان. اینجه اَمه پَلی چهارتا مَردی دَرِنه که نذر دارنِنه.</verse>
				<verse number="24">وِشونِ شه هِمراه بَوِر و وِشونِ هِمراه تَطهیرِ رَسم و رسومِ به‌جا بیار و وِشونِ خَرجِ هاده تا بَتونِن شه کَلّه ره بَتِراشِن. این طی همه فَهمِنِنه که این شایعات تِ خَوِری راس نییه، بلکه تِ هم شَریعتِ دارنی و اونِ دِله زندگی کاندی.</verse>
				<verse number="25">ولی غیریَهودی ایموندارونِ خَوِری، اِما شه حِکمِ یِتا نامهِ دِله وِشونِ بَرِسوندیمی و بااوتیمی که وِنه بِتهائه تَقدیم بَییه خِراکِ جِم، خونِ جِم، خفه بَییه حیوونِ گوشتِ جِم و زِنائه جِم دوری هاکانِن.»</verse>
				<verse number="26">پَس، فِردائه اون روز، پولُس اون آدِمونِ شه هِمراه بَوِرده و وِشونِ هِمراه تطهیرِ رَسم و رسومِ به‌جا بیارده. بعد مَعبِدِ دِله بُورده تا تطهیرِ تاریخِ تِموم بَیّنِ روزا که اونِ دِله هر کِدومِ از وِشونِ وِسه قِروونی پیشکَش بونِسه ره اِعلام هاکانه.</verse>
				<verse number="27">چیزی نَموندِسه بییه تطهیرِ هَفت روز تِموم بَووه که چَن تا یهودی، آسیائه مَنطقه جِم، پولُسِ، مَعبِدِ دِله بَدینه. وِشون تِمومِ جَمیِّتِ تحریک هاکاردِنه و وه ره بَییتِنه،</verse>
				<verse number="28">شونگ کَشینه: «ای یَهودیون، کُمِک هاکانین؛ این هَمونِ که تِمومِ مَردِمِ همه جا اَمه قوم و اَمه شَریعتِ علیه و این مَکانِ علیه تَعلیم دِنه. قبل از این، یونانیونِ مَعبِدِ دِله بیارده و این مقدّسِ جا ره نَجس هاکارده.»</verse>
				<verse number="29">وِشون قبلتَر تْروفیموسِ اَفِسُسی ره شَهرِ دِله، پولُسِ هِمراه بَدیئه بینه و خیال کاردِنه پولُس وه ره مَعبِدِ دِله بَوِرده.</verse>
				<verse number="30">تِمومِ شَهر شِلوغ بَییه! مَردِم هر طَرِفِ جِم هجوم بیاردِنه و پولُسِ بَییتِنه، معبِد جِم بیرون بَکِشینه و دَرجا مَعبِدِ درا، وِشونِ دِمبالِ سَر دَوِسه بَییه.</verse>
				<verse number="31">و هَمون طی که خواسِنه وه ره بَکوشِن، رومیِ سربازونِ فَرمونده ره خَوِر هِدانه که تِموم اورشَلیمِ دِله، آشوب بَییه.</verse>
				<verse number="32">اون فَرمونده دَرجا شه سربازون و اَفسرونِ هِمراه جَمیِّتِ سَمت بُورده. وَختی جَمیِّتِ چِش فَرمونده و وه سربازونِ بَخُرده، پولُسِ بَزوئِنِ جِم دَس بَکِشینه.</verse>
				<verse number="33">فَرمونده جلو بییَمو و پولُسِ دستگیر هاکارده و دَستور هِدا وه ره دِتا زَنجیلِ هِمراه دَوِندِن. بعد بَپِرسیه وه کیِ و چی هاکارده.</verse>
				<verse number="34">جَمیِّتِ میونِ جِم هر کَس داد زوئه یه چی گاته. فَرمونده که اون همه سرصِدائه جِم نَتونِسه حَییقِتِ بِفَهمه، دَستور هِدا پولُسِ قَلعه بَوِرِن.</verse>
				<verse number="35">وَختی پولُس، قلعهِ پله‌هائه نَزیکی بَرِسیه، جَمیِّت اَنده عَصِبانی بینه که سربازون مجبور بَینه وه ره شه بالِ سَر بَوِرِن.</verse>
				<verse number="36">جَمیِّتی که وِشونِ دِمبال اییَمو، داد زونه: «وه ره بَکوشین!»</verse>
				<verse number="37">هَمتی پولُسِ، قلعهِ دِله نَوِرده بینه که فَرمونده ره بااوته: «اِجازه دِنی یه چی شِما ره بارِم؟» فَرمونده بااوته: «تِ یونانی بَلِدی؟</verse>
				<verse number="38">مَگه تِ هَمون مصری نیئی که چَن وَخت قبل شورش هاکارده و چهار هزارتا آدِمکُشِ شه هِمراه صَحرائه دِله بَوِرده؟»</verse>
				<verse number="39">پولُس جِواب هِدا: «مِن یَهودیمه و کیلیکیهِ تارسوسِ ‌جِم هَسِمه، شهری که بی‌نام و نِشون نییه. خواهش کامبه اِجازه هادین مَردِمِ هِمراه گَب بَزِنِم.»</verse>
				<verse number="40">وَختی فَرمونده اِجازه هِدا، پولُس پلّه‌هائه سَر اِیست هاکارده و شه دسِ مَردِمِ سَمت تکون هِدا. وَختی همه جا کلاً ساکت بَییه، عبرانیونِ زِوونِ هِمراه وِشونِ این طی بااوته:</verse>
			</chapter>
			<chapter number="22">
				<verse number="1">«ای بِرارون و ای پیِیرون، مِ دِفاعیه که اَلان شِمه عَرض رِسِندِمبه ره گوش هادین.»</verse>
				<verse number="2">وَختی وِشون بِشنُسِنه که پولُس عبرانیونِ زِوونِ هِمراه وِشونِ وِسه گَب زَنده، ویشتر ساکت بَینه. اون وَخت پولُس بااوته:</verse>
				<verse number="3">«مِن یَهو‌دی مَردیمه، کیلیکیهِ تارسوسِ شَهرِ دِله دِنیا بییَمومه ولی اورشَلیمِ شَهرِ دِله گَت بَیمه. شه اَجدادِ شَریعتِ کاملاً، گامالائیلِ دَسِ بِن یاد بَییتِمه و خِدائه وِسه غیرت داشتِمه، هَمون طی که شِما همه اَمروز دارنِنی.</verse>
				<verse number="4">مِن ’اَهلِ طَریقَتِ‘ تا مَرگ، آزار بَرِسِندیمه و وِشونِ چه زِنا چه مَردی، دَسگیر کاردِمه و زِندونِ دِله دِم دامه.</verse>
				<verse number="5">کاهِنِ اَعظِم و تِمومِ یَهودِ اعضائه شورا، توندِنه این کارِ وِسه شِهادت هادِن، چوون وِشونِ جِم نامه‌هایی بِرارونِ وِسه که دَمشقِ دِله دَرِنه بَییتِمه تا اونجه بُورِم و این اَهلِ طَریقَتِ دسگیر هاکانِم و مِجازاتِ وِسه اورشَلیم بیارِم.</verse>
				<verse number="6">«ولی وَختی راهِ دِله دمَشقِ نَزیک بونِسِمه، ظِهرِ مووقه، یِدَفه یِتا گَتِ نور که آدِمِ چِشِ زوئه آسِمونِ جِم مِ دور بَتابِسه.</verse>
				<verse number="7">بِنه سَر دَکِتِمه و یِتا صدا بِشنُسِمه که مِ ره گاته: ”شائول! شائول! چه مِ ره عِذاب دِنی؟“</verse>
				<verse number="8">«بَپِرسیمه: ”خِداوندا، تِ کی ای؟“ «جِواب هِدا: مِن هَمون عیسیِ ناصریمه که تِ وه ره عِذاب دِنی.“</verse>
				<verse number="9">مِ همراهون نورِ بَدینه، ولی وه صِدا ره که مِ هِمراه گَب زوئه ره نِشنُسِنه.</verse>
				<verse number="10">«بااوتِمه: ”خِداوندا، چی هاکانِم؟“ «خِداوند مِ ره بااوته: ”پِرِس و دَمشق بور. اونجه اونچی که تِ وِنه اِنجام هادی ره تِ ره گانِنه.“</verse>
				<verse number="11">از اونجه که مِن اون نورِ رووشِناییِ جِم، کور بَیمه، مِ هِمراهون مِ دسِ بَییتِنه و دَمشق بییَمومی.</verse>
				<verse number="12">«دَمشق دِله، یِتا دیندارِ مَردی که وه اسم حَنانیا بییه و شَریعتِ اِنجام هِدائِنِ دِله غیرت داشته، زندگی کارده، وه تِمومِ یَهودیونِ دِله، خِشنوم بییه.</verse>
				<verse number="13">حَنانیا بییَمو و مِ پَلی اِیست هاکارده و بااوته: ”شائول برار! بینا بَواش!“ هَمون لَحظه، اَی مِ چِش سو دَکِته و وه ره بَدیمه.</verse>
				<verse number="14">«حنانیا بااوته: ”اَمه پییِرونِ خِدا تِ ره انتخاب هاکارده تا وه اِراده ره بَدونی و اون صالح ره بَوینی و وه دِهونِ جِم گَب هایی ره بِشنُئی.</verse>
				<verse number="15">چوون تِ تِمومِ مَردِمِ پَلی، وه شاهد بونی و اونچی که بَدیئی و بِشنُسی ره شِهادت دِنی.</verse>
				<verse number="16">اِسا چیه اِنتِظارِ کَشِنی؟ پِرِس و وه اسمِ بَخون و غسلِ تَعمید بَیر و شه گِناهونِ جِم پاک بَواش!“</verse>
				<verse number="17">«وَختی اورشَلیم بَردَگِردِسمه و مَعبدِ دِله دَیمه دِعا کاردِمه، خَلسه دِله بوردِمه</verse>
				<verse number="18">و خِداوندِ بَدیمه که بااوته: ”عَجِله هاکان و هر چی زودتر اورشَلیمِ جِم بور، چوون وِشون تِ شِهادتِ مِ خَوِری قَبول نَکاندِنه.“</verse>
				<verse number="19">«مِن بااوتِمه: ”خِداوندا، وِشون شه دوندِنه که مِن عبادتگاه هائه دِله شیمه و اونایی ره که تِ ره ایمون داشتِنه ره زِندونِ دِله دِم دامه و زومه.</verse>
				<verse number="20">وَختی تِ شاهد اِستیفانِ خونِ شَندینه، مِن شه اونجه اِیست هاکارده بیمه، اون کارِ هِمراه موافق بیمه و وه قاتلونِ لِواسِ مِواظب بیمه.“</verse>
				<verse number="21">خِداوند مِ ره بااوته: ”بور؛ چوون مِن تِ ره دورِ دورِ جاها، غیرِ یَهودیونِ پَلی فِرِسِندِمبه»</verse>
				<verse number="22">مَردِم تا اینجه پولُسِ گَبِ گوش دانه، ولی وَختی اینِ بااوته، شه صِدا ره بِلِند هاکاردِنه، داد بَکِشینه: «زِمینِ، این طی آدِمِ جِم پاک هاکانین نَوِسه اِجازه هِدا این طی آدِم زِنده بَمونه!»</verse>
				<verse number="23">اون مووقه که وِشون شونگِ هِمراه شه قواها ره شه سَرِ وَر تکون دانه و خاک بِلِند کاردِنه،</verse>
				<verse number="24">فَرمونده دَستور هِدا پولُسِ قَلعه بَوِرِن، شِلّاق بَزِنِن و وه جِم بازخواس هاکانِن تا مَعلوم بَووه چی وِسه مَردِم این طی وه علیه داد کَشِنِنه.</verse>
				<verse number="25">وَختی که پولسِ شِلّاق بَزوئِنِ وِسه وَسِّنه، پولُس اَفسِری که اونجه اِیست هاکارده بییه ره بااوته: «قانون، شِما ره این اِجازه ره دِنه یه نَفِرِ که رومِ تابعیتِ دارنه ره بی اینکه محاکِمه هاکانین شِلّاق بَزِنین؟»</verse>
				<verse number="26">اون افسر وَختی اینِ بِشنُسه، فرموندهِ پَلی بُورده و وه ره بااوته: «تِ دَره چی کاندی؟ این مَردی رومِ تابعیتِ دارنه!»</verse>
				<verse number="27">فَرمونده پُولُسِ پَلی بییَمو و وه جِم بَپِرسیه: «بار هارِشِم، تِ رومِ تابعیتِ دارنی؟» پولُس جِواب هِدا: «اَره، دارمه.»</verse>
				<verse number="28">بعد فَرمونده بااوته: «مِن این تابعیتِ به‌دس بیاردِنِ وِسه، خَله بَها هِدامه.» پولُس وه جِواب بااوته: «ولی مِن این تابعیتِ هِمراه دِنیا بییَمومه!»</verse>
				<verse number="29">وِشون که قِرار بییه وه جِم بازخواس هاکانِن، دَرجا شه ره کِنار بَکِشینه. فَرمونده هم که بِفَهمِسه بییه یِتا رومی ره دستگیر هاکارده، بَتِرسیه.</verse>
				<verse number="30">فِردائه اون روز، وَختی فَرمونده خواسه دقّتِ هِمراه بِفَهمه که چه یَهودیون پولُسِ مِتّهم هاکاردِنه، وه ره زِندونِ جِم آزاد هاکارده و دَستور هِدا گَت گَتِ کاهِنون و تِمومِ یَهودِ شورائه اعضا جَمع بَووِن. بعد، پولُسِ جِر بیارده تا وِشونِ روب رو حاضر بَووه.</verse>
			</chapter>
			<chapter number="23">
				<verse number="1">پولُس شورائه اعضا ره هارِشیه و بااوته: «بِرارون، مِن تا اَمروز پاکِ وِجدانِ هِمراه خِدائه حِضور زندگی هاکاردِمه.»</verse>
				<verse number="2">وَختی اینِ بااوته، کاهِن اَعظِم، حَنانیا، اونایی که پولُسِ پَلی اِیست هاکارده بینه ره دَستور هِدا تا وه تِکِ سَر بَزِنن.</verse>
				<verse number="3">پولُس حنانیا ره بااوته: «خِدا تِ ره زَنده، ای اِسبِه بَییه دیفار! تِ اون تَختِ سَر نیشتی تا طبقِ شَریعت مِ ره مُحاکمه هاکانی، ولی بَرخِلاف شَریعَت، دَستور دِنی مِ ره بَزِنِن؟»</verse>
				<verse number="4">اونایی که پولُسِ نَزیکی اِیست هاکارده بینه، بااوتِنه: «خِدائه کاهِنِ اعظمِ بی حِرمتی کاندی؟»</verse>
				<verse number="5">پولُس بااوته: «ای بِرارون، مِن نَدونِسِمه کاهِنِ اعظمِ؛ چوون توراتِ دِله بَنوِشته بَییه: ”شه قومِ رَهبرِ بَد نار.“</verse>
				<verse number="6">بعد پولُس که دونِسه بَعضی از وِشون عُلِمائه فرقهِ صَدّوقی و بَعضی عُلِمائه فرقهِ فَریسیِنه، شورائه پَلی بِلِندِ صِدائه هِمراه بااوته: «ای بِرارون، مِن فَریسی و فَریسی‌زادومه، و اینِ خاطِری که مِرده هائه زنده بَیِّنِ امید دارمه، دَره محاکمه بومبه.»</verse>
				<verse number="7">وَختی پولُس اینِ بااوته، فَریسیون و صَدوقیونِ میون جرِّ بحث دَکِته و جَمیِّت دِ دَسه بَینه،</verse>
				<verse number="8">چوون صدوقیون مِرده هائه زنده بَیّن و فرشته و روحِ اعتقاد نِدارنِنه، ولی فَریسیون، اینا همه ره اعتقاد دارنِنه.</verse>
				<verse number="9">یِتا گَتِ وَلوَشو بِلِند بَییه! بَعضی از توراتِ مَلِّمون که فَریسی بینه، بِلِند بَینه و بَدجور اِعتراض‌ هاکاردِنه بااوتِنه: «این مَردیِ دِله هیچ خَطایی نَویمبی. کجه جِم معلومِ که یِتا روح یا یِتا فرشته‌ وه هِمراه گَب نَزو بوئه.»</verse>
				<verse number="10">اَنده دَعوا بالا بَییته که فَرمونده بَتِرسیه نَکِنه پولُسِ تیکه پاره هاکانِن. پَس سربازونِ دَستور هِدا جِر بورِن و پولُسِ وِشونِ چنگِ جِم در بیارِن، قلعهِ دِله بَوِرِن.</verse>
				<verse number="11">هَمون شو، خِداوند پولُسِ پَلی اِیست هاکارده و بااوته: «تِ دِل قِرص بوئه! همون‌طی که اورشَلیمِ دِله مِ ره شِهادِت هِدایی، رومِ دِله هم وِنه شِهادِت هادی.»</verse>
				<verse number="12">وَختی صِواحی بَییه، یَهودیون هَمدییهِ هِمراه نَخشه بَکِشینه، قَسِم بَخُردِنه تا پولُسِ نَکوشِن، هیچی نَخُرِن و نَنوشِن.</verse>
				<verse number="13">این نَخشه دِله ویشتر از چهل نَفِر دَس داشتِنه.</verse>
				<verse number="14">وِشون گَت گَتِ کاهِنون و مشایخِ پَلی بُوردِنه و بااوتِنه: «اِما قَسِم بَخوردیمی که تا پولُسِ نَکوشیم، هیچی نَخُریم.</verse>
				<verse number="15">پَس اِسا شِما و شورائه اعضا، رومیِ فَرمونده جِم بِخوائین وه ره شِمه پَلی بیاره، این بهونهِ هِمراه که خوانِنی دَقیقتر وه قضیه ره بررسی هاکانین. اِما آمادِمی قبل از این که اینجه بَرِسه، وه ره بَکوشیم.»</verse>
				<verse number="16">ولی پولُسِ خوارزا این نَخشه جِم خَوِردار بَییه و قَلعه بُورده، پولُسِ سَرساب هاکارده.</verse>
				<verse number="17">پولُس یِتا از اَفسرونِ صدا هاکارده و بااوته: «این جِوونِ، فَرموندهِ پَلی بَوِر، چوون وه وسه یِتا خَوِر دارنه.»</verse>
				<verse number="18">اون اَفسر وه ره فَرموندهِ پَلی بَوِرده و وه ره بااوته: «پولُسِ زندونی مِ ره صدا هاکارده و مِ جِم بَخواسه این جِوونِ شِمه پَلی بیارِم؛ خوانه شِما ره یه چی باره.»</verse>
				<verse number="19">فَرمونده اون جِوونِ دَسِ بَییته، وه ره یِتا گوشه بَکِشیه و بَپِرسیه: «چی خوانی مِ ره باری؟»</verse>
				<verse number="20">پولُسِ خوارزا بااوته: «یَهودیون هَمدَس بَینه شِمه جِم بَخوان که فِردا پولُسِ شورائه پَلی بیارین، این بهونهِ هِمراه که خوانِنه دقیقتر وه قضیه ره بررسی هاکانِن.</verse>
				<verse number="21">وِشونِ دَرخواسِ قَبول نَکِنین، چوون ویشتر از چهل نَفِر وه کمین نیشتِنه. وِشون قَسِم بَخُردِنه که تا وه ره نَکوشِن، هیچی نَخُرِن و نَنوشِن. اِسا آمادِنه، و فِقَط منتظِرِنه شِما وِشونِ درخواسِ قبول هاکانین.»</verse>
				<verse number="22">فَرمونده جِوونِ مِرخَص هاکارده و وه ره قَدِغَن هاکارده، بااوته: «هیچ کَسِ نار این چیا ره مِ ره خَوِر هِدایی.»</verse>
				<verse number="23">پَس فَرمونده دِ نَفِر شه اَفسرونِ شه پَلی صدا هاکاردو وِشونِ بااوته: «دویست تا پیاده سرباز، هِفتاد تا سِواره سرباز و دویست تا نیزه‌دار آماده هاکانین تا اِمشو ساعت نه قیصریه بورِن.</verse>
				<verse number="24">پولُسِ وِسه هم یِتا اسب فِراهم هاکانین و وه ره صحیح سالم، فِلیکْسِ فرموندارِ تحویل هادین.»</verse>
				<verse number="25">یِتا نامه هَم این طی بَنوِشته:</verse>
				<verse number="26">«از کْلودیوس لیسیاس عالیجناب فِلیکْسِ فرموندارِ وِسه: سِلام،</verse>
				<verse number="27">یَهودیون این مَردی ره بَییتِنه، قَصد داشتِنه وه ره بَکوشِن، ولی مِن شه سربازونِ هِمراه بُوردِمه و وه ره نِجات هِدامه، چوون بِشنُسه بیمه رومِ تابعیتِ دارنه.</verse>
				<verse number="28">چوون خواسِمه بَدونِم چی وِسه وه ره اتهام زَندِنه، وه ره وِشونِ شورائه پَلی بَوِردِمه.</verse>
				<verse number="29">بِفَهمِسِمه که وه اِتهام شه وِشونِ شَریعتِ مربوطِ، و وه جُرم اَنده نییه که وه سِزا مَرگ یا حبس بوئه.</verse>
				<verse number="30">بَعد وَختی خَوِردار بَیمه وه علیه نَخشه بَکِشینه، دَرجا وه ره شِمه پَلی بَفرِسیمه. وه شاکیونِ هم دَستور هِدامه تا شکایتیِ که وه جِم دارنِنه ره شِمه پَلی بیارِن.»</verse>
				<verse number="31">این طی سَربازون طِبق دَستور، پولُسِ شبونه شه هِمراه آنتیپاتْریسِ شَهر بَوِردِنه.</verse>
				<verse number="32">فِردائه اون روز پیاده سَربازون، قلعه بَردَگِردِسِنه، فِقَط سِواره سَربازون‌ وه ره همراهی کاردِنه.</verse>
				<verse number="33">وَختی سِواره‌ سَربازون قیصریهِ شَهر بَرِسینه، اون نامه ره فرموندارِ تَحویل هِدانه و پولُسِ هم وه پَلی بیاردِنه.</verse>
				<verse number="34">فرموندار نامه ره بَخوندِسه و پولُسِ جِم بَپِرسیه کِجائیه. وَختی بِفَهمِسه کیلیکیهِ مَنطقهِ جِم هَسه،</verse>
				<verse number="35">وه ره بااوته: «وَختی تِ شاکیون اینجه بَرِسینه، تِ گَبِ گوش دِمبه.» بعد دَستور هِدا تا پولُسِ، هیرودیسِ کاخِ دِله زیر نَظِر دارِن.</verse>
			</chapter>
			<chapter number="24">
				<verse number="1">بَعدِ پَنج روز، کاهِن اَعظِم، حَنانیا، چَن نَفِر از مَشایخ و یِتا وَکیلِ هِمراه که وه اِسم تِرتولُس بییه، قیصریه بییَمونه. وِشون شه شکایتِ پولُسِ علیه فرموندارِ پلی بَوِردِنه.</verse>
				<verse number="2">وَختی پولُسِ اِحضار هاکاردِنه، تِرتولُس، پولُسِ مِتّهم هاکارده و بااوته: «عالیجناب فِلیکس، چوون خَله وَختِ که شِمه سایهِ بِن، صِلح و آرامش، دارمی و شِمه پیشوینی باعث بَییه این قومِ وَضع خوارتِر بَووه،</verse>
				<verse number="3">شه وظیفه دومبی هر وَخت و هر جا، شِمه جِم قَدردونی هاکانیم.</verse>
				<verse number="4">ولی اینِ وِسه که شِمه وَختِ ویشتر نَیریم، خواهش کامبی لطف هاکانی، اَت کم اَمه گَبِ بِشنُئی.</verse>
				<verse number="5">«اَمه وِسه ثابت بَییه که این مَردی، آدِمیِ که فِتنه دِم دِنه و تِمومِ دِنیائه یَهودیونِ میون آشوب به پا کانده. همین طی هم ناصری فرقهِ سَردَسه ئه.</verse>
				<verse number="6">این آدِم حَتّی تَقِلّا هاکارده مَعبِدِ بی حِرمت هاکانه؛ ولی اِما وه ره دستگیر هاکاردیمی. [و خواسیمی طِبق شه شَریعَت وه ره مُحاکمه‌ هاکانیم</verse>
				<verse number="7">ولی فَرمونده لیسیاس بییَمو و وه ره زور زوری اَمه دَسِ بِن بیرون بیارده،</verse>
				<verse number="8">و وه شاکیونِ دَستور هِدا تا شِمه پَلی بِیِّن.] اِسا، اگه شه شِما وه جِم بازخواس هاکانین، هر اونچیِ حَییقَتِ که وه ره مِتّهم کامبی، شِمه وِسه دیار بونه.»</verse>
				<verse number="9">یَهودیون هم یَک صِدا تِمومِ این چیا ره تأیید هاکاردِنه.</verse>
				<verse number="10">وَختی فرموندار پولُسِ اشاره هاکارده که گَب بَزِنه، وه این جور جِواب هِدا: «دومبه خَله سالِ که این قومِ داوِری کاندی؛ پَس خِشالیِ هِمراه، شه جِم دفاع کامبه.</verse>
				<verse number="11">شه شِما توندِنی تحقیق هاکانین و بِفَهمین از اون مووقه ای که مِن عِبادت وِسه اورشَلیمِ دِله بُوردِمه، دِوازده روز ویشتر نَگذِرنه،</verse>
				<verse number="12">و این مِدّتِ دِله، نَدینه مِن هیچ کسِ هِمراه مَعبِدِ دِله جرِّ بحث هاکانِم یا اینکه عبادتگاه ها یا شَهر دِله، مَردِمِ تحریک هاکانِم.</verse>
				<verse number="13">وِشون نَتوندِنه اتهامایی که مِ ره زَندِنه ره ثابت هاکانِن.</verse>
				<verse number="14">ولی شِمه پَلی اِعتراف کامبه که طبقِ طَریقت که وِشون وه ره یِتا فِرقه دوندِنه، شه پییِرونِ خِدا ره پَرَسِش کامبه و هر اونچی هم که تورات و پیغمبِرونِ نوِشتهِ دِله بَنوِشته بَییه ره اعتقاد دارمه.</verse>
				<verse number="15">و مِن هم وِشونِ واری خِدا ره امید دارمه و اعتقاد دارمه، خوارِ آدِمون و بَدِ آدِمونِ وِسه زنده بَیِّنی در کارِ، دِرِس این آدِمونِ واری که قبول دارنِنه.</verse>
				<verse number="16">اینِ وِسه، خَله تَقِلّا کامبه تا خِدا و مَردِمِ پَلی پاکِ وجدانِ هِمراه زندگی هاکانِم.</verse>
				<verse number="17">«مِن بعد از چَن سال، اورشَلیمِ دِله بییَمومه تا شه قومِ وِسه صدقه بیارم و هدایا تَقدیم هاکانِم.</verse>
				<verse number="18">در حالی که دَیمه اینِ به جا یاردِمه مِ ره مووقه ای که پاک بیمه، مَعبِدِ دِله پیدا هاکاردِنه. نا جَمیِّتی در کار بییه و نا بَلوایی بییه.</verse>
				<verse number="19">ولی اونجه چَن تا یهودی آسیائه مَنطقه جِم دَینه که وِنه اینجه شِمه روب رو حاضر بونِسِنه تا اگه مِ علیه شکایتی دارنِنه، بارِن.</verse>
				<verse number="20">و یا اینکه اونایی که اینجه دَرِنه، بارِن وَختی شورائه پلی اِیست هاکارده بیمه، مِ دِله چه جرمی پی دا هاکاردِنه،</verse>
				<verse number="21">به جِز اینکه وِشونِ میون بِلِندِ صِدائه هِمراه بااوتِمه: ” مِرده هائه زنده بَیِّنِ خاطِریِ که اَمروز شِمه پَلی محاکمه بومبه»</verse>
				<verse number="22">اون وَخت فِلیکْس که طَریقتِ خَله خوار اِشناسیه، محاکمه ره یه وَختِ دییهِ وِسه بییِشته و بااوته: «وَختی فَرمونده لیسیاس بِیّه، اون مووقه شِمه شکایتِ وِسه تَصمیم گِرمه.»</verse>
				<verse number="23">بعد اَفسری که مسئول بییه ره دَستور هِدا تا پولُسِ زیر نَظِر بَیره، ولی اَت کم آزادی هم وه ره هاده و وه دَمِ نَیره که وه آشنایون وه احتیاجاتِ بَرطَرِف هاکانِن.</verse>
				<verse number="24">چَن روز دییه، فِلیکْس شه زنا دْروسیلائه هِمراه که یهودی بییه، بییَمو و پولُسِ دِمبال بَفرِسیه، وه پولُسِ گَب ها که عیسیِ مَسیحِ ایمونِ خَوِری بییه ره گوش هِدا.</verse>
				<verse number="25">وَختی پولُس؛ صالح بییَن و پرهیزگاری و آیندهِ داوِریِ جِم گَب میون بیارده، فِلیکْس هَراسون بَییه و بااوته: «فعلاً وَسّه! توندی بُوری. اَی اَت کَش دییه تِ ره شه پَلی صدا کامبه.»</verse>
				<verse number="26">علاوه بر این، امید داشته پولُس وه ره رِشوه هاده. اینِ وِسه، چَن کَش وه ره اَحضار کارده و وه هِمراه گَب زوئه.</verse>
				<verse number="27">دِ سال دییه، پورکیوس فِستوس، فِلیکْسِ جانشین بَییه. ولی فِلیکْس، اینِ وِسه که یَهودیونِ سَر مِنّت بییِلّه، پولُسِ هَمون طی زِندونِ دِله داشته.</verse>
			</chapter>
			<chapter number="25">
				<verse number="1">فِستوس سه روز بعد از اینکه شه محلِ فرمونداری بییَمو، قیصریهِ جِم اورشَلیم بُورده.</verse>
				<verse number="2">اونجه گَت گَتِ کاهِنون و یَهودِ قومِ گَت گَتِ وه روب رو حاضر بَینه و شه شکایتِ پولُسِ علیه بااوتِنه.</verse>
				<verse number="3">وِشون اِصرارِ هِمراه فِستوسِ جِم بَخواسِنه وِشونِ سَر مِنّت بییِلّه و پولُسِ اورشَلیم بَفرِسه، چوون کمین نیشته بینه تا راه دِله وه ره بَکوشِن.</verse>
				<verse number="4">ولی فِستوس وِشونِ جِواب بااوته: «پولُس قیصریهِ شَهر، زِندونِ دِله دَره و مِن شه قَصد دارمه به زودی اونجه بُورِم.</verse>
				<verse number="5">فِستوس بااوته شِمه دِله اونایی که رَهبرِنه، توندِنه مِ هِمراه بِیِّن تا اگه این مَردیِ جِم خِطایی سَر بَزُو، شه شکایتِ وه علیه بارِن.»</verse>
				<verse number="6">فِستوس بعد از هشت دَه روز که وِشونِ هِمراه دَییه، قیصریه بَردَگِردِسه، فِردائه اون روز، مَحکمه ره تشکیل هِدا و دَستور هِدا پولُسِ بیارِن.</verse>
				<verse number="7">وَختی پولُس، دِله بییَمو، یهودیونی که اورشَلیمِ جِم بییَمو بینه، وه دور اِیست هاکاردِنه و بَدجور اِتهامایی وه ره بَزونه، ولی نَتونِسِنه اونا ره ثابت هاکانِن.</verse>
				<verse number="8">پولُس شه جِم دِفاع هاکارده، و بااوته: «مِن نا علیه یَهودِ شَریعَت خطایی هاکاردِمه نا علیه مَعبِد نا علیه امپراطور.»</verse>
				<verse number="9">فِستوس که خواسه یَهودیونِ سَر مِنَّت بییِلّه، پولُسِ بااوته: «خوانی اورشَلیم بُوری تا اونجه این اِتهامائه وِسه مِ پَلی محاکمه بَووی؟»</verse>
				<verse number="10">پولُس جِواب هِدا: «مِن اَلان اِمپراطورِ محکمهِ دِله اِیست هاکاردِمه که اونِ دِله وِنه محاکمه بَووِم. شِما شه خوار دوندِنی که مِن نسبت به یَهود هیچ خطایی نَکاردِمه.</verse>
				<verse number="11">اِسا اگه خَطایی هاکاردِمه یا کاری مِ جِم سَر بَزو که مَرگِ مِستحق بوئه، بَمِردِنِ جِم تَرسی نِدارمه. ولی اگه اتهامایی که اینا مِ ره زَندِنه، بی خودیه، هیچ کَس نَتونده مِ ره وِشونِ دَس تَسلیم هاکانه. مِ خوامبه قضیه، اِمپراطورِ محکمه دِله رسیدگی بَووه.»</verse>
				<verse number="12">فِستوس بعد از اینکه شه شورائه اَعضائه هِمراه مَشورت هاکارده بااوته: «خواسی تِ قضیه، اِمپراطورِ مَحکمه دِله رسیدگی بَووه؟ پَس اِمپراطورِ مَحکمه شونی!»</verse>
				<verse number="13">بعد از این که چَن روز بُگذِشته، آگْریپاسِ پادشاه و بِرنیکی، فِستوسِ خِش آمِدگوییِ وِسه، قیصریهِ شَهر بییَمونه.</verse>
				<verse number="14">و چوون خله روزا اونجه بَمونِسِنه، فِستوس پولُسِ قَضیه ره پادشاهِ وِسه تَعریف هاکارده و بااوته: «اینجه یِتا مَردی دَره که فِلیکْس وه ره زِندون دِله داشته.</verse>
				<verse number="15">وَختی اورشَلیمِ دِله دَیمه، گَت گَتِ کاهِنون و یَهودِ مشایخ وه ره اتهامایی بَزونه و خواسِنه وه مَحکوم بَووه.</verse>
				<verse number="16">«وِشونِ بااوتِمه رومیون دِله رَسم نییه که متهمی ره قبل از اون که شه شاکیونِ هِمراه روب رو بَووه و بَتونه اِتهامایی که وه ره زَندِنه ره شه جِم دفاع هاکانه، تَسلیم هاکانِن.</verse>
				<verse number="17">وَختی وِشون اینجه بییَمونه، مِن مَعطل نَکاردِمه و فِردائه اون روز، مَحکمه ره تشکیل هِدامه و دَستور هِدامه وه ره مِ پَلی بیارِن.</verse>
				<verse number="18">وَختی وه شاکیون بِلِند بَینه تا گَب بَزِنِن، وه ره هیچ‌ کِدوم از بَدِ کارایی که مِن اِنتِظار داشتِمه ره مِتّهم نَکاردِنه.</verse>
				<verse number="19">بلکه شه دین خَوِری و عیسی، نومی که بَمِرده و پولُس ادعا کارده زنده ئه، جَرِّ بَحث هاکاردِنه.</verse>
				<verse number="20">مِن که نَدونِسِمه چی طی وِنه این طی قضیه ره رسیدگی هاکارد، وه جِم بَپِرسیمه خوانه اورشَلیم بُوره تا اونجه این اتهامائه وِسه محاکمه بَووه.</verse>
				<verse number="21">ولی وَختی که پولُس بَخواسه تا زِندونِ دِله بَمونه و وه قضیه اِمپراطورِ محکمه دِله رسیدگی بَووه، دَستور هِدامه تا وه ره دارِن، تا روزی که بَتونِم وه ره اِمپراطورِ پَلی بَفرِسِم.»</verse>
				<verse number="22">بعد آگْریپاس، فِستوسِ بااوته: «دوس دارمه شه وه گَبا ره بِشنُئِم.»</verse>
				<verse number="23">فِردائه اون روز، آگْریپاس و بِرنیکی، دَبدَبه کَب کَبِ هِمراه بییَمونه و نِظامی فرماندِهون و شَهرِ سَرشناسِ مَردائه هِمراه، مَحکمهِ سالنِ دِله بوردِنه. فِستوسِ دَستورِ هِمراه، پولُسِ بیاردِنه.</verse>
				<verse number="24">فِستوس بااوته: «ای آگْریپاسِ پادشاه، و ای تِمومِ حضار! تِمومِ یَهودِ مَردِم، چه اینجه و چه اورشَلیمِ دِله این مَردیِ جِم که ویندِنی مِ پَلی شکایت هاکاردِنه و دادِ بیداد هاکاردِنه که نَوِسه زِنده بَمونه.</verse>
				<verse number="25">ولی مِن بِفَهمِسِمه که وه کاری نَکارده که وه سِزا بَمِردِن بوئه و چوون وه شه بَخواسه که اِمپراطورِ مَحمکه بوره، مِن هم تَصمیم بَییتِمه وه ره روم بَفرِسِم.</verse>
				<verse number="26">ولی نَدومبه اِمپراطورِ وِسه چی بَنویسِم، اینِ وِسه وه ره شِمه پَلی بیاردِمه، مخصوصاً شِمه پَلی، ای آگْریپاسِ پادشاه، تا وه جِم بازخواس هاکانیم و مِن یه چی بَنوِشتِنِ وِسه دارِم.</verse>
				<verse number="27">چوون عقلانی نییه یِتا زِندونی ره اِمپراطورِ پَلی بَفرِسِم ولی نَنویسِم وه اتهاما چیه.»</verse>
			</chapter>
			<chapter number="26">
				<verse number="1">آگْریپاس، پولُسِ بااوته: «اِجازه دارنی شه جِم دِفاع هاکانی.» بعد پولُس دَس جلو بَوِرده و شه جِم این طی دِفاع هاکارده:</verse>
				<verse number="2">«ای آگْریپاسِ پادشاه، چَنده خِش شانسِمه که اَمروز شِمه پَلی اِیست هاکاردمه تا تِمومِ یَهودیونِ شکایتِ روب رو، شه جِم دِفاع هاکانِم.</verse>
				<verse number="3">خصوصاً اینکه دومبه شِما یَهودِ رَسم و رِسوم و وِشونِ میونِ اختلافائه جِم کاملِاً آشنانی. اِسا، خواهش کامبه صبرِ هِمراه مِ گَبِ گوش هادین.</verse>
				<verse number="4">«تِمومِ یَهودیون مِ زندگی ره جِوونیِ جِم دوندِنه، از هَمون اَوِّل که شه قومِ میون و اورشَلیم دِله زندگی کاردِمه.</verse>
				<verse number="5">وِشون قدیمِ جِم، خَوِردارنِنه و اگه بَخوان، توندِنه شِهادت هادِن که مِن به عنوان یِتا فَریسی، شه دینِ سختگیرترین فِرقه جِم پیروی کاردِمه.</verse>
				<verse number="6">و اَمروز اون امیدِ خاطِری که خِدا اَمه پییِرونِ وَعده هِدا بییه، محاکمه بومبه.</verse>
				<verse number="7">این هَمون وَعده ایِ که اَمه دِوازده تا قَبیله، امید داشتنه که اونِ به دَس بیارِن. اینِ وِسه شه دِلِ جِم شو و روز دِعا کاردِنه تا اونِ بَرِسِن. اَره، ای پادشاه، یَهودیون همین امیدِ خاطِریه که مِ ره مِتّهم کاندنه.</verse>
				<verse number="8">چه شِمه نَظر، این که خِدا مِرده ها ره زنده کانده، اَنده عجیب غَریبِ اِنه؟</verse>
				<verse number="9">«مِ باوِرم این بییه که عیسیِ ناصریِ اسمِ علیه هر کاری که مِ دَس بَر اِنه ره هاکانِم.</verse>
				<verse number="10">و این هَمون کاری بییه که اورشَلیم دِله هاکاردِمه. مِن گَت گَتِ کاهِنونِ جِم مجوز گِتِمه و مِقدّسونِ زیادی ره زندونی کاردِمه، و وَختی مَرگِ مَحکوم بونِسِنه، وِشونِ علیه رأی دامه.</verse>
				<verse number="11">خَله وختا وِشونِ مِجازاتِ وِسه، عبادتگاه هائه دِله شیمه و تَقِلّا کاردِمه و وِشونِ مجبور کاردِمه کفر بارِن. مِ خَشم اَنده بییه که حَتّی تا غریبه هائه شهرها هم وِشونِ تعقیب کاردِمه.</verse>
				<verse number="12">«یِتا از این سَفِرهائه دِله، اون حِکم و اِختیارِ کاملِ هِمراه که گَت گَتِ کاهِنونِ جِم بَییتِمه، دمشقِ شَهر راهی بَیمه.</verse>
				<verse number="13">ظِهرِ مووقه، ای پادشاه، راه دِله یِتا نور، خِرشیدِ نورِ جِم رووشِن تر، آسِمونِ جِم مِن و مِ هَمراهونِ دور بَتابِسه.</verse>
				<verse number="14">همه بِنه سَر دَکِتیمی، و مِن یِتا صدا بِشنُسِمه که عبرانیونِ زِوونِ هِمراه مِ ره بااوته: ”شائول، شائول، چه مِ ره عِذاب دِنی؟ میخ ها ره لَقَد بَزوئِن تِ وِسه سختِ! فِقَط شه ره اَذیِّت کاندی!“</verse>
				<verse number="15">«بَپِرسیمه: ”خداوندا، تِ کی ای؟“ «خِداوند بااوته: ”مِن هَمون عیسی مه که تِ وه ره عِذاب دِنی.</verse>
				<verse number="16">پِرِس و شه لینگِ سَر هِرِس. مِن اینِ وِسه تِ ره ظاهر بَیمه تا تِ ره شه خادِم و شه شاهد هاکانِم، تا اونچیِ دِله که مِ ره بَدی و اونچیِ دِله که تِ ره ظاهر بومبه، شِهادت هادی.</verse>
				<verse number="17">مِن تِ ره تِ قوم و غیرِ یَهودیونِ دَسِ جِم که تِ ره وِشونِ پَلی رِسِندِمبه، نِجات دِمبه</verse>
				<verse number="18">تا وِشونِ چِشا ره واز هاکانی جوری که تاریکیِ جِم نورِ سَمت، و شیطانِ قِدرَتِ جِم، خِدائه سَمت بَردَگِردِن، تا وِشونِ گِناهون بیامِرزی بَووه و ایمونِ خاطری،که مِ ره دارنِنه، مِقدَّسینِ برکات دِله سهمی دارِن.“</verse>
				<verse number="19">«پَس اون مووقه، ای آگْریپاسِ پادشاه، مِن آسِمونی رؤیائه جِم که مِ وِسه بییَمو سَرپیچی نَکاردِمه.</verse>
				<verse number="20">بلکه اَوِّل دَمشقیونِ میون، بعد اورشَلیم و تِمومِ یَهودیهِ مَنطقه دِله، و غیرِیهودیونِ میون هم، این پِیغومِ اِعلام هاکاردِمه که وِنه توبه هاکانِن و خِدائه سَمت بَردَگِردِن و شه عَملِ هِمراه نِشون هادِن که واقعاً توبه هاکاردِنه.</verse>
				<verse number="21">اینِ وِسه بییه که یَهودیون مِ ره مَعبدِ دِله دَسگیر هاکاردِنه و خواسِنه مِ ره بَکوشِن.</verse>
				<verse number="22">ولی تا اَمروز، خِدا مِ ره کُمِک هاکارده و اَلان اینجه اِیست هاکاردِمه و همهِ وِسه، از گَت تا کِچیک، شِهادت دِمبه. اونچی گامبه هیچی نییه به جِز اونچی پیغمبِرون و موسیِ پِیغَمبِر بااوتِنه که وِنه اِتّفاق دَکِفه:</verse>
				<verse number="23">اینکه مَسیح وِنه رَنج بَوینه و اَوِّلین نَفِری بوئه که مِرده هائه جِم زِنده بونه، تا روشِنایی ره هم اَمه قوم و هم دییه قومها ره اِعلام هاکانه.»</verse>
				<verse number="24">وَختی پولُس این گَب هائه هِمراه شه جِم دفاع کارده، فِستوس داد بَزو: «پولُس، تِ شه عَقلِ از دَس هِدایی! زیادیِ علم، تِ ره خِل هاکارده.»</verse>
				<verse number="25">ولی پولُس جِواب هِدا: «عالیجناب فِستوس، مِن خِل نیمه، بلکه عَقلِ هِمراه حَییقِتِ گامبه.</verse>
				<verse number="26">پادشاه شه این کارِ جِم خَوِر دارنه و مِنِم واضح وِشونِ هِمراه گَب زَمبه، چوون باوِر دارمه اینا هیچ کِدوم، وِشونِ نَظِرِ جِم دور نییه، چوون یه چی نَییه که خَلوِتِ دِله یواشِکی اِتفاق دَکِته بوئه.</verse>
				<verse number="27">ای آگْریپاسِ پادشاه، تِ پیغمبِرونِ اعتقاد دارنی؟ دومبه که دارنی.»</verse>
				<verse number="28">آگْریپاس پولُسِ بااوته: «اَنده زود خوانی مِ ره قانع هاکانی مسیحی بَووِم؟»</verse>
				<verse number="29">پولُس وه جِواب بااوته: خِدائه جِم خوامبه که دیر یا زود، نا فِقَط شِما، بلکه تِمومِ کِسایی که اَمروز مِ گَبِ اِشنُنِنه، مِ واری بَووِن، البته نا زنجیلِ دِله!»</verse>
				<verse number="30">بعد پادشاه بِلِند بَییه و وه هِمراه، فَرموندار و بِرنیکی و بَقیه مَجلِسیون هم بِلِند بَینه،</verse>
				<verse number="31">و وَختی که دَینه گَب زونه بیرون بُوردِنه، هَمدییه ره گاتِنه: «این مَردی کاری که بَمِردِن یا زِندونِ مِستَحق بوئه نَکارده.»</verse>
				<verse number="32">آگْریپاس، فِستوسِ بااوته: «اگه این مَردی نَخواسه بییه وه قضیه اِمپراطورِ جِم رسیدگی بَووه، اَلان هم بونِسه وه ره آزاد هاکارد.»</verse>
			</chapter>
			<chapter number="27">
				<verse number="1">وَختی تَصمیم بَییتِنه که اِما، دریائه راهِ جِم ایتالیا بُوریم، پولُس و چَن تا دییه از زِندونیونِ، یِتا اَفسِر که وه اسم یولیوس و اِمپراطورِ گوردانِ جِم بییه، تحویل هِدانه.</verse>
				<verse number="2">پَس کَشتی ای که اَدرامیتینوسِ شَهرِ جِم بییَمو بییه و آسیائه مَنطقهِ بندرها شییه ره، سِوار بَیمی و راه دَکِتیمی. آریستارخوسِ مَقدونی، که تِسالونیکیِ جِم بییه هم اَمه هِمراه دَییه.</verse>
				<verse number="3">فِردائه اون روز صیدونِ شَهر بَرِسیمی. یولیوس، پولُسِ لِطف هاکارده، اِجازه هِدا شه رَفِقونِ پَلی بُوره تا وه احتیاجاتِ برطَرِف هاکانِن.</verse>
				<verse number="4">اَت کش دییه اونجه جِم دریائه راهی بَیمی، ولی چوون بَرعکس وا زوئه پَس مجبور بَیمی قبرسِ اون وَرِ جِم که وا نَزو بییه راه دَکِفیم.</verse>
				<verse number="5">بعد از اینکه کیلیکیه و پامفیلیهِ دریالوِ جِم بُگذِشتیمی، میرائه بندرِ دِله، که لیکیهِ مَنطقهِ دِله بییه پیاده بَیمی.</verse>
				<verse number="6">رومِ افسِر اونجه یِتا کَشتی‌ پی دا هاکارده که اسکندریهِ شَهرِ جِم، ایتالیا شییه، و اِما ره اونِ سِوار هاکارده.</verse>
				<verse number="7">چَن روز یواش یواش بُوردیمی و سَختیِ هِمراه کْنیدوسِ دریالو بَرِسیمی. ولی وا اَنده توش داشته که مجبور بَیمی شه مسیرِ عَوِض هاکانیم و کْرِتِ جزیره اون وَرِ جِم که وا نَزو بییه بوریم، تا سالمونیِ شَهرِ پَلی پیش بوردیمی.</verse>
				<verse number="8">سَختیِ هِمراه دریالوِ جِم بُگذِشتیمی و یه جا که وه اسم ’قَشنگِ بَندرها‘ بییه بَرِسیمی که لاسائیهِ شَهرِ نَزیکی بییه.</verse>
				<verse number="9">از اونجه که خله وَخت تَلِف بَییه بییه، حَتّی اون روزایی که روزه گِتِنهِ مووقه هم بُگذِشته بییه، اِسا دییه دریائه سَفِر این مووقهِ دِله خَطِرناک بییه. اینِ وِسه، پولُس وِشونِ هِشدار هِدا، بااوته:</verse>
				<verse number="10">«آقایون، ویمبه که پِرخَطِرِ سَفِری دارمی و نا فِقَط کَشتی و وه بارِ ضَرِر زَنده، بلکه اَمه جانِ هم صَدمه زَنده.»</verse>
				<verse number="11">ولی رومیِ اَفسر، ناخِدا و صاحاب کَشتیِ گَب ها ره ویشتَر اَهمیَّت هِدا تا پولُسِ گَب ها ره.</verse>
				<verse number="12">چوون اون بندر زِمسونِ سَر هاکاردِنِ وِسه خوار نَییه، اینِ خاطِری، ویشترِ اون آدِمون تَصمیم بَییتِنه که شه سَفِرِ ادامه هادیم، این امیدِ هِمراه که فینیکسِ بندِرِ بَرِسیم و زمسونِ اونجه سَر هاکانیم. این بندر کْرِتِ دِله بییه و وه دیم هم جِنوب غربی و هم شِمال غربیِ سَمت بییه.</verse>
				<verse number="13">پَس وَختی یِواش یِواش جنوبِ وا دَکِته، وِشون گِمون هاکاردِنه شه مقصد بَرِسینه؛ لَنگرِ بَکِشینه و کرِتِ راسه، دریالوِ نَزیکی پیش بُوردِنه.</verse>
				<verse number="14">ولی خَله زِمون نَگذِشته که یِتا تِندِ وا، که شِمال شرقیِ وا معروف بییه، خِشکیِ سَمتِ جِم اَمه سَمت بَزو.</verse>
				<verse number="15">کَشتی کِلاکِ گرفتار بَییه و نَتونِسه خِلاف وا پیش بُوره؛ اینِ وِسه، شه ره وائه دَس بِسپارِسیمی و وه هِمراه بُوردیمی.</verse>
				<verse number="16">بلاخره کشتی ره یِتا کِچیکِ جزیره، جنوبِ طَرِف که وه اسم کُودا بییه بَرِسِندیمی و اونجه هزار زَحمِتِ هِمراه نِجاتِ لتکا که کَشتیِ دِمبال دَییه ره کَشتیِ سَر بیاردیمی.</verse>
				<verse number="17">وَختی مَلِوانون لتکا ره کَشتیِ سَر بیاردِنه، رَسِن کُمِکِ هِمراه، کَشتیِ دورِوَرِ قایم دَوِسِنه تا له نَشوئه، و این تَرسِ هِمراه که نَکِنه کَشتی سیرتیسِ گِلِ دِله دِماسه، لنگرِ دِم هِدانه و کَشتی ره وائه سَمت وِل هاکاردِنه.</verse>
				<verse number="18">فِردائه اون روز، چوون کِلاک اِما ره بَدجور ضربه زوئه، مجبور بَینه کَشتیِ بارِ دریائه دِله دِم هادِن.</verse>
				<verse number="19">سِوّمین روز، شه دَسِ هِمراه کشتیِ وَسایلِ دریائه دِله دِم هِدانه.</verse>
				<verse number="20">هَمون طی روزا شینه و اِما خِرشید و ستاره هائه رنگِ نَویندِسیمی و کِلاک هم کم نَییه، جوری که همه، شه نِجاتِ امیدِ از دَس هِدامی.</verse>
				<verse number="21">از اونجه که خَله وَخت بییه که غِذا نَخُرده بینه، پولُس وِشونِ میون اِیست هاکارده و بااوته: «آقایون، شِما مِ گَبا ره وِنه قَبول کاردینی و کْرِتِ جِم بیرون نییَمونی تا اَنده ضرر و زیان نَویندِسینی.</verse>
				<verse number="22">اَلان هم شِما ره تَشویق کامبه که شِمه دِل قِرص بوئه، چوون شِمه هیچ‌ کِدومِ جانِ ضرری نَرِسِنه؛ فِقَط کَشتی از دَس شونه.</verse>
				<verse number="23">چوون همین اَشون خِدائه یِتا فرشته، خدایی که وه جِم هَسِمه و وه ره خِدمِت کامبه، مه پَلی اِیست هاکارده</verse>
				<verse number="24">و بااوته: ”پولُس، نَتِرس. تِ وِنه محاکمهِ وِسه، اِمپراطورِ پلی حاضر بَووی، و حَییقَتاً خِدا تِمومِ تِ همسَفِرونِ جانِ هم تِ ره بِبَخشیه.“</verse>
				<verse number="25">پَس ای مَردا، شِمه دِل قرص بوئه، چوون مِن ایمون دارمه، هَمون طی که خِدا مِ ره بااوته، بونه.</verse>
				<verse number="26">ولی اَمه کَشتی وِنه یِتا جزیره دله‌ گِل هِنیشه.»</verse>
				<verse number="27">چهاردهمین شو، هَمتی وا اِما ره آدریاتیکِ دریائه دِله، این طَرِف اون طَرِف وَرده که نصفِ شوِ نَزیکی، مَلِوانون گمون هاکاردِنه خشکی ره نزیک بونِنه.</verse>
				<verse number="28">پَس اوهِ عمقِ اِندازه بَزونه و بِفَهمِسِنه که حدودِ چهل متر بونه. اَت کم بعد، اَت کَش دییه اوهِ عمقِ اِندازه بَزونه و بَدینه که حدود سی مترِ.</verse>
				<verse number="29">و چوون تَرسینه صَخره‌ها ره بَخُریم، چهار تا لنگر کشتیِ دِمبال دم هِدانه، و دِعا کاردِنه هر چی زودتر روز بَووه.</verse>
				<verse number="30">مَلِوانون قَصد داشتِنه کَشتیِ جِم فِرار هاکانِن، نِجاتِ لَتکا ره دریائه دِله دم هِدانه، این بهونهِ هِمراه که خواننه چَن تا لنگر کَشتیِ سینهِ جِم دریائه دِله دِم هادِن.</verse>
				<verse number="31">پولُس افسر و سَربازونِ بااوته: «اگه این مَردا کَشتیِ دِله نَمونِن، نَتوندِنه نِجات بَیرین.»</verse>
				<verse number="32">پَس سَربازون اون رَسِن هایی که نِجاتِ لَتکا ره دَوِسه بییه ره بَورینه و لتکا ره وِل هاکاردِنه.</verse>
				<verse number="33">وَختی اِفتاب دَییه دراِییَمو، پولُس همه ره تَشویق هاکارده که یه چی بَخُرِن. بااوته: «اَمروز چهارده روزِ که اِنتِظارِ دِله دَئینی و هیچی نَخاردینی، بی‌غذا بَمونِسینی.</verse>
				<verse number="34">پَس تَشویق کامبه غِذا بَخُرین، چوون شِما ره قِوَّت دِنه، یِتا خال می هم شِمه کلّهِ جِم کَم نَوونه.»</verse>
				<verse number="35">وَختی اینِ بااوته، نونِ بَییته و همهِ چِشِ پَلی خِدا ره شکر هاکارده و نونِ تیکه هاکارده و بَخُردِنِ شروع هاکارده.</verse>
				<verse number="36">پَس همه تَشویق بَینه و اَت کم غِذا بَخُردِنه.</verse>
				<verse number="37">جمعاً کَشتیِ دِله، دویست و هِفتاد و شیش نَفِر دَیمی.</verse>
				<verse number="38">وِشون بعد از اینکه غِذا بَخُردِنه، بَقیهِ غَله ره دریائه دِله دَشِندینه و کَشتی ره سَبِک هاکاردِنه.</verse>
				<verse number="39">وَختی روز بَییه، خِشکی ره نِشناسینه، ولی یِتا کِچیکِ خلیج که وه دریالو، ریگِ جِم پِر بییه ره بَدینه. پَس خواسِنه اگه بَووه کَشتی ره اونجه، گِل هِنیشونِن.</verse>
				<verse number="40">لنگرهائه رَسِنِ بَورینه و اونا ره دریائه دِله دِم هِدانه و اون رَسِن هایی که سُکانِ داشته ره هم واز هاکاردِنه. بعد، کَشتیِ سینهِ بادبانِ وائه مسیرِ سَمت بالا بَکِشینه و دریالوِ سَمت بُوردِنه.</verse>
				<verse number="41">ولی کَشتی، اوهِ بِنِ یِتا صخره ها ره بَخُرده و ‌گل هِنیشته. کَشتیِ سینه دِماسیه و بی حرکت بَمونِسه، ولی کِشتیِ دِمبال، کِلاکِ ضرباتِ خاطِری بِشکِسه.</verse>
				<verse number="42">سربازون خواسِنه زندونیونِ بَکوشِن نَکِنه کِسی شِنا هاکانه و دَر بوره.</verse>
				<verse number="43">ولی رومیِ اَفسِر که خواسه پولُسِ جانِ نِجات هاده، وِشونِ دَمِ بَییته و دَستور هِدا اَوِّل اونایی که توندِنه شِنا هاکانِن، شه ره دریائه دِله دِم هادِن و خِشکی بَرِسانِن.</verse>
				<verse number="44">بَقیه هم وِنه شه ره اَلوار یا کَشتیِ وسایلِ سَر، خِشکی رِسِندینه. این طی همه سِلامِت خِشکی بَرِسینه.</verse>
			</chapter>
			<chapter number="28">
				<verse number="1">وَختی سِلامتیِ هِمراه دریالو بَرِسیمی، بِفَهمِسیمی اون جزیرهِ اسم مالتِ.</verse>
				<verse number="2">اون جزیرهِ مَردِم اِما ره خَله مِحبِّت هاکاردِنه. وِشون اَمه وسه تَش رووشِن هاکاردِنه، چوون وارش وارِسه و هِوا سَرد بییه، و اَمه جِم ‌گرمیِ هِمراه پَذیرایی هاکاردِنه.</verse>
				<verse number="3">پولُس اَت کم هیمه جَمع هاکارده و وَختی اونِ تَشِ سَر اییِشته، تَشِ گَرمیِ وِسه، یِتا مَر وه جِم بیرون بییَمو و وه ‌دَسِ کَش بَچِسبِسه.</verse>
				<verse number="4">اون جزیرهِ مَردِم وَختی بَدینه که مَر وه دَسِ جِم آویزونِ، هَمدییه ره بااوتِنه: «بی‌شک این مَردی قاتلِ، با اینکه دریائه جِم نِجات بَییته، عدالت نییِلنه زِنده بَمونه.»</verse>
				<verse number="5">ولی پولُس مَرِ تشِ دِله دِم هِدا و شه هیچی نَییه.</verse>
				<verse number="6">مَردِم اِنتِظار داشتِنه وه تَن باد هاکانه یا اینکه یِدَفه دَکِفه و بَمیره. ولی بعد از اینکه خَله اِنتِظار بَکِشینه، وَختی بَدینه که وه هیچی نَییه، وِشونِ فکر عَوِض بَییه و بااوتِنه وه یِتا از خِدایونِ.</verse>
				<verse number="7">اون نَزیکی، زمینهایی دَییه که جزیرهِ رَئیسِ بییه؛ که وه اِسم پوبلیوس بییه. وه اِما ره شه سِره دَعوِت هاکارده و سه روز اَمه جِم ‌گرمیِ هِمراه پذیرایی هاکارده.</verse>
				<verse number="8">اتّفاقا، پوبلیوسِ پییِر مَرِیض بییه و توو و اسهال داشته. پولُس وه پَلی بُورده و دِعا هاکارده، شه دَسِ وه سَر بییِشته و وه ره شِفا هِدا.</verse>
				<verse number="9">بَعد از این اِتّفاق، بَقیهِ مَریضون که جزیرهِ دِله دَینه، اییَمونه و شِفا گِتِنه.</verse>
				<verse number="10">وِشون اِما ره خَله اِحترام بییِشتِنه و وَختی خواسیمی اونجه جِم بوریم، هر چی لازم داشتیمی ره کشتیِ دِله اَمه وِسه بییِشتِنه.</verse>
				<verse number="11">بَعد از سه ماه، اون کَشتیِ هِمراه‌ که زِمسونِ جزیرهِ دِله بَمونِسه بییه، دریائه سمت راهی بَیمی. اون کَشتی اسکندریهِ جِم بییه و دِقِلو خِدایونِ نِشونه ره داشته.</verse>
				<verse number="12">سیراکوزِ بَرِسیمی، لنگر دِم هِدامی و سه روز اونجه بَمونسیمی.</verse>
				<verse number="13">بعد، دِریایی سَفِرِ اِدامه هِدامی و ریگیونِ شَهر بَرِسیمی. فِردائه اون روز، جنوبِ وا شروع بَییه، و پیرا پوتیوُلیِ شَهر بَرِسیمی.</verse>
				<verse number="14">اِما چَن تا بِرار اونجه پی دا هاکاردیمی که اَمه جِم دَعوِت هاکاردِنه هَفت روز‌ وِشونِ هِمراه بَمونیم. سرآخِر رومِ شَهر بَرِسیمی.</verse>
				<verse number="15">اونجهِ بِرارون بِشنُسه بینه که راه دِله دَرِمبی، پَس تا آپیوس و «سه مِیخِانهِ» بازارِ دِله بییَمونه تا اَمه پیشواز بِیّن. پولُس وَختی وِشونِ بَدیئه، خِدا ره شکر هاکارده و وه دِل قِوَّت بَییته.</verse>
				<verse number="16">وَختی روم بَرِسیمی، پولُسِ اِجازه هِدانه تا یِتا محافظِ سربازِ هِمراه شه سِره دِله بَمونه.</verse>
				<verse number="17">سه روز دییه، پولُس یَهودِ گَت گَتِ ره شه پَلی دَعوِت هاکارده. وَختی جَمع بَینه، وِشونِ بااوته: «ای بِرارون، با این که مِن کاری شه قوم یا شه پییِرونِ رَسم و رسومِ علیه نَکارده بیمه، با این حال مِ ره اورشَلیمِ دِله دستگیر هاکاردِنه و رومیونِ تحویل هِدانه.</verse>
				<verse number="18">وِشون مِ جِم بازخواس هاکاردِنه و خواسِنه مِ ره آزاد هاکانِن، چوون مِ دِله جرمی ندینه که وه سِزا مَرگ بوئه.</verse>
				<verse number="19">ولی وَختی یَهودیون اعتراض هاکاردِنه، مجبور بَیمه اِمپراطورِ جِم رسیدگی بَخوام، البته نا تا شه قومِ جِم شکایت هاکارده بوئِم.</verse>
				<verse number="20">اینِ وِسه بَخواسِمه شِما ره بَوینِم و شِمه هِمراه گَب بَزِنِم، چوون اون اِسرائیلِ امیدِ خاطِریِ که مِ ره این زَنجیلِ هِمراه دَوِسِنه.»</verse>
				<verse number="21">وِشون پولُسِ جِواب بااوتِنه: «اِما هیچ نامه ای تِ خَوِری یَهودیهِ جِم نَییتیمی، و هیچ کِدوم از برارونی که اونجه جِم بییَمونه، هیچ بَدِ چی ای تِ خَوِری نااوتِنه و خَوِری نِدانه.</verse>
				<verse number="22">ولی خوامبی تِ نظراتِ بِشنُئیم، چوون دومبی که مَردِم این فِرقه علیه همه جا گَب زَندِنه.»</verse>
				<verse number="23">پَس وِشون یِتا روزِ تعیین هاکاردِنه و خَله آدِمون پولُسِ سِره بییَمونه تا وه ره بَوینِن. وه صِواحی تا شو، خِدائه پادشاهیِ خَوِری وِشونِ وِسه شهادت دائه و تَقِلّا کارده، موسیِ تورات و پیغمبِرونِ نوِشتهِ هِمراه، عیسیِ خَوِری وِشون قانع هاکانه.</verse>
				<verse number="24">بَعضیا وه گَبِ قبول هاکاردِنه، ولی بَقیه ایمون نیاردِنه.</verse>
				<verse number="25">پَس هَمون طی که هَمدییهِ هِمراه جرِّ بحث کاردِنه، اونجه جِم بوردِنه. ولی قبل از اون که اونجه جِم بورِن، پولُس شه آخِرین گَبِ بَزو و بااوته: «روح القدس چَنده خوار شِمه پیِیرونِ هِمراه گَب بَزو، اون مووقه که اِشَعیائه پِیغَمبِرِ طریق بااوته:</verse>
				<verse number="26">«این قومِ پَلی بور و بار، «حییقَتاً شه گوشِ هِمراه اِشنُنِنی، ولی هیچ وَخت نِفَهمِنِنی؛ حییقَتاً شه چشِ هِمراه ویندِنی، ولی هیچ وَخت درک نَکاندینی</verse>
				<verse number="27">چوون این قومِ دِل، سَنگ بَییه؛ وِشونِ گوشا کَتِل بَییه، و شه چشا ره دَوِسِّنه، نَکِنه شه چِشائه هِمراه بَوینِن، و شه گوشائه هِمراه بشنُئِن، و شه دلهائه دِله بِفَهمِن و بَردَگِردِن و مِن وِشونِ شِفا هادِم.“</verse>
				<verse number="28">«پَس بَدونین که خِدائه نِجات، غیرِ یَهودیونِ پَلی بَفرِسی بَییه و وِشون گوش دِنِنه!» [</verse>
				<verse number="29">بعد از اون که پولس اینِ بااوته، یَهودیون هَمون طی که هَمدییهِ هِمراه جرِّ بحث کاردِنه، اونجه جِم بوردِنه.]</verse>
				<verse number="30">این طی پولُس دِ سال تِموم شه سِره دِله که اِجاره هاکارده بییه، دَییه و هر کی که وه پَلی اییَمو ره قبول کارده.</verse>
				<verse number="31">پولُس خِدائه پادشاهی ره اِعلام کارده و تِمومِ جرأتِ هِمراه و بدونِ اینکه کِسی وه دَمِ بَیره خِداوند، عیسیِ مَسیحِ خَوِری تَعلیم دائه.</verse>
			</chapter>
		</book>
		<book number="45">
			<chapter number="1">
				<verse number="1">پولُسِ طَرِف جِم، مَسیحْ عیسیِ نوکِر، که رسالتِ وِسه انتخاب بَییه و خِدائه اِنجیلِ وِسه وَقف بَییه؛</verse>
				<verse number="2">هَمون اِنجیلی که قبلتر خِدا، شه پِیغَمبِرونِ طَریق، مِقدَّسِ کتاب هائه دِله وه وَعده ره هِدا بییه،</verse>
				<verse number="3">و وه ریکائه خَوِری، که جسماً داوودِ نَسلِ جِم دِنیا بییَمو،</verse>
				<verse number="4">و طبقِ روحِ قدّوسیت، شه زِنده بَیِّنِ هِمراه مِرده هائه جِم، قِوَّتِ دِله اِعلام بَییه که خِدائه ریکائه، یعنی اَمه خِداوند عیسیِ مَسیح.</verse>
				<verse number="5">خِدا مَسیحِ طریق، اِما ره فِیض هِدا تا وه رسولون بوئیم و تِموم قوم ها ره راهنِمایی هاکانیم که مَسیحِ اسمِ ایمون بیارِن و وه جِم اِطاعت هاکانِن.</verse>
				<verse number="6">و این شِمه وِسه هم هَسه که دَعوِت بَینی تا عیسیِ مَسیحِ وِسه بوئین؛</verse>
				<verse number="7">همهِ اونایی وِسه که رومِ شَهرِ دِله دَرِنه، که خِدا وِشونِ دوس دارنه و دَعوِت بَینه تا خِدائه مِقدَّسِ قوم بوئِن: فِیض و صِلح و سِلامتی اَمه پییِر، خِدا و خِداوندْ عیسیِ مَسیحِ طَرِفِ جِم، شِمه وِسه بِیّه.</verse>
				<verse number="8">اَوّلاً که، شه خِدا ره عیسیِ مَسیحِ طَریقِ جِم، شِما همهِ خاطِری شِکر کامبه، چوون شِمه ایمونِ آوازه تِمومِ دِنیائه دِله دَپیته.</verse>
				<verse number="9">چوون خِدایی که وه ره تِمومِ شه دِل و جانِ هِمراه وه ریکائه انجیلِ کارِ دِله دَره خِدمِت کامبه، مِ وِسه گِواهی دِنه که چی طی یه سِره شه دِعاهائه دِله شِما ره یاد یارمبه</verse>
				<verse number="10">هَمِش شه دِعاهائه دِله خوامبه که اگه خِدا بِخوائه، سَرآخِر بَتونِم شِمه بَدیئِنِ وِسه بِیِّم.</verse>
				<verse number="11">چوون شِمه بَدیئِنِ وِسه ذوق دارمه تا روحانی عطایا، شِمه ایمونِ تقویتِ وِسه شِما ره هادِم-</verse>
				<verse number="12">یعنی تا اِما هَمدییهِ ایمونِ هِمراه دِلگرم بَوویم، هم مِن و هم شِما.</verse>
				<verse number="13">ای بِرارون، نِخوامبه بی خَوِر بوئین که چَن کَش خواسِمه شِمه پَلی بِیِّم، ولی هر کَش یه چی پیش بییَمو. خوامبه که شِمه میون هم اَت کم محصول دِرو هاکانِم، هَمون طی که دییه غیر یَهودیونِ میون هاکاردِمه.</verse>
				<verse number="14">مِن شه ره هم یونانیون هم بَربَرها هم حَکیمون و هم نادونونِ مدیون دومبه.</verse>
				<verse number="15">اینِ وِسه خَله ذوق دارمه، انجیلِ شِمه وِسه که رومِ دِله زندگی کاندینی، اِعلام هاکانِم.</verse>
				<verse number="16">چوون مِن انجیلِ جِم خجالتی نِدارمه، چوون که اِنجیل، خِدائه قِوَّتِ، هر کسِ نِجاتِ وِسه که ایمون بیاره، اَوِّل یَهود و بعد غیرِ یَهود.</verse>
				<verse number="17">چوون انجیلِ دِله، اون صالحی ای که خِدائه جِم هَسه دیار بونه، که اَوِّل تا آخِر ایمونِ سَر پابرجائه. هَمون طی که حَبَقوقِ کِتابِ دِله بَنوِشته بَییه: «صالح آدِمون ایمونِ هِمراه زندگی کاندِنه.»</verse>
				<verse number="18">چوون خِدائه غَضِب آسمونِ جِم، هر جور بی خِدایی و آدِمونِ ناراستیِ سَر اِنه، که شه ناراستیِ هِمراه حَییقتِ از بین وَرنِنه.</verse>
				<verse number="19">چوون اونچی خِدائه جِم بونه بِشناسییَن وِشونِ وِسه دیارِ، چوون خِدا اونِ وِشونِ وِسه دیار هاکارده.</verse>
				<verse number="20">چوون خِدائه اون صِفات که نَوونه بَدیئِن یعنی وه اَبدی قِوَّت و ذاتِ الهی، از مووقه ای که دِنیا خَلق بَییه، اون چیایی دِله که بِسات بَییه، واضح بَدیه بونه، پَس وِشون، هیچ بهونه ای نِدارنِنه.</verse>
				<verse number="21">چوون هر چَن خِدا ره بِشناسینه، ولی وه ره خِدائه واری حِرمَت نییِشتِنه و شِکر نَکاردِنه، بلکه شه فِکرِ دِله، هیچ و پوچِ گرفتار بَینه و وِشونِ نِفَهمِ دلها ره تاریکی بَییته.</verse>
				<verse number="22">هر چَن ادِعا کاردِنه حکیمِنه، نادون بَینه</verse>
				<verse number="23">و وِشون خِدائه اَبدی جِلالِ، اون بِت هایی هِمراه که آدِمِ فانی و پَرِنده ها و حیوونون و خَزِنده هائه وارینه، عَوِض هاکاردِنه.</verse>
				<verse number="24">پَس خِدا هم وِشونِ، شه وِشونِ دلِ هِوا و هوس هائه دِله، ناپاکیِ هِمراه وِل هاکارده، تا شه تَن ها ره شه میون بی حِرمت هاکانِن.</verse>
				<verse number="25">چوون وِشون اون حَییقتی که خِدائه خِوری هَسه ره دِراغِ هِمراه عَوِض هاکاردِنه و مخلوقِ خالقِ عَوِض پَرسِش و خِدمِت هاکاردِنه، خالقی که وِنه تا اَبد وه ره پَرَسِش هاکاردِن. آمین.</verse>
				<verse number="26">اینِ وِسه خِدا هم وِشونِ، شرم آورِ هوا و هَوِس هائه دِله وِل هاکارده. چوون که وِشونِ زَن ها، طبیعی رابطه ها ره، غیر طبیعی رابطه هائه هِمراه عَوِض هاکاردِنه.</verse>
				<verse number="27">اینِ وِسه مَردها هم طبیعی رابطه هائه جِم، زَن هائه هِمراه دَس بَکِشینه، هَمدییهِ هِمراه هوا و هَوسِ تشِ دِله بَسوتِنه. مَرد، مَردِ هِمراه شرم آوِرِ کارا هاکارده و شه بَدِ کارائه مکافاتِ بَییتِنه.</verse>
				<verse number="28">از اونجه که خِدائه بِشناسییَن، وِشونِ وِسه ارزشی نِداشته، خِدا هم وِشونِ، بَد بَدِ فکرهائه دِله وِل هاکارده تا اون کاری که نَووِسه هاکانِنِ انجام هادِن.</verse>
				<verse number="29">وِشون هر جور نادِرِستی، شِرارت، طِمَع و بدخواهی جِم پِرِنه. وِشون حَسودی، قَتل، دَعوا، فَریب و بَدخواهیِ جِم پِرِنه. وِشون پِشتِ سَر گو،</verse>
				<verse number="30">تِهمت‌زَن، خِدائه دِشمِنون، گستاخ و مغرورِنه و شه ره بالِنه. شریرونه کارائه هاکاردِنِ وِسه، جدیدِ راهها دِرِس کاندِنه و شه پییِرمارِ گَبِ جِم اِطاعت نَکاندِنه،</verse>
				<verse number="31">نِفَهم، بی‌ وفا، بی‌عاطفه و بی‌رَحمِنه.</verse>
				<verse number="32">با اینکه خِدائه عادلانه حِکمِ دوندِنه که، اونایی که این طی کارایی کاندِنه، وِشونِ مکافات بَمِردِنِ، نا فِقَط شه اونا ره اِنجام دِنِنه بلکه اونایی که این کارا ره کاندِنه ره هم، تأیید کاندِنه.</verse>
			</chapter>
			<chapter number="2">
				<verse number="1">پَس تِ ای آدِمی که یه نَفِر دییه ره قِضاوت کاندی، هر کی که بوئی هیچ عذرِ بهونه ای نِدارنی. چوون وَختی که یه نَفِر دییه ره قِضاوِت کاندی، شه ره مَحکوم هاکاردی؛ چوون تِ، اِی که قِضاوِت کاندی، شه هَمون کارِ کاندی.</verse>
				<verse number="2">اِما دومبی که خِدائه قِضاوِت اونایی وِسه که این‌طی کارایی کاندِنه، به حَقِّ.</verse>
				<verse number="3">تِ ای آدِمی که بَقیه ره قِضاوِت کاندی و شه اون کارا ره کاندی، گمون کاندی که خِدائه قضاوتِ جِم دَر شونی؟</verse>
				<verse number="4">یا اینکه خِدائه مِهروونی و تِحَمّل و وه گَتِ صبوری ره کِچیک اِشمارِنی و ندوندی که خِدائه مهروونی اینِ وِسه ئه که تِ ره تووبهِ سَمت وَرنه؟</verse>
				<verse number="5">ولی تِ شه سَر سَختی و شه دلِ خاطِری که نِخوانه تووبه هاکانه، خِدائه غَضبِ شه وِسه، غَضِبِ روزِ وِسه اِمبار کاندی، روزی که اونِ دِله خِدائه عادلانه قِضاوِت دیار بونه.</verse>
				<verse number="6">خِدا «هر کسِ شه وه کارائه اِندا سِزا دِنه.»</verse>
				<verse number="7">خِدا، اَبدی زندگی ره اونایی ره دِنه که صبرِ هِمراه، خوارِ کارائه اِنجام هِدائِنِ دِله، جِلال و حِرمت و اَبدی زندگیِ دِمبال دَرِنه؛</verse>
				<verse number="8">ولی اونایی وِسه که خِدخواهِنه و حَییقَتِ جِم اِطاعت نَکاندِنه و بلکه ناراستیِ ره اِطاعت کاندِنه، غیظ و غَضِب دَره.</verse>
				<verse number="9">هر کی که بَدِ کارا هاکانه، رَنج و عِذاب وه نَصیب بونه، اَوِّل یهود و بعد غیرِ یهود.</verse>
				<verse number="10">ولی هر کی خواری هاکانه، خِدائه جِلال و حِرمت و صِلح و سِلامتی وه نَصیب بونه، اَوِّل یهود و بعد غیرِ یهود.</verse>
				<verse number="11">چوون خِدا فرق نیییلنه.</verse>
				<verse number="12">همهِ کِسایی که بدون موسیِ شَریعَت گِناه کاندِنه، بدونِ شَریعَت هم هِلاک بونِنه؛ و همهِ کِسایی که شَریعَتِ بِن گِناه کاندِنه، طبقِ شَریعَت مَحکوم بونِنه.</verse>
				<verse number="13">چوون اونایی که شَریعَتِ اِشنُنِنه خِدائه نَظِر صالح نینه، بلکه اونایی صالح بِشمارِسه بونِنه که شَریعَتِ به جا یارنِنه.</verse>
				<verse number="14">چوون وَختی که غیرِ یَهودیون که شَریعتِ ندارنِنه، شَریعتِ اَعمالِ طبقِ غریزه به جا یارنِنه، وِشون هر چَن شَریعَت نِدارنِنه، ولی شه، شه وِسه شَریعَتِنه</verse>
				<verse number="15">وِشون نِشون دِنِنه که شَریعتِ اعمال وِشونِ دلِ سَر بَنوِشت بَییه، جوری که وِشونِ وجدان اینِ گِواهی دِنه چوون وِشونِ فِکرا یا وِشونِ مَحکوم کانده یا حَتَّی تبرئه کانده.</verse>
				<verse number="16">این اون روزِ دِله اِتفاق کَفِنه که خِدا طبقِ اون اِنجیلی که مِن اِعلام کامبه، آدِمونِ رازها ره عیسیِ مَسیحِ طَریقِ جِم قِضاوِت کانده.</verse>
				<verse number="17">ولی تِ که شه ره یهودی دوندی و شَریعتِ تکیه دارنی و اینِ وِسه که خِدا ره اِشناسِنی شه ره اِفتخار کاندی،</verse>
				<verse number="18">و وه اِراده ره دوندی و چوون شَریعتِ جِم تَعلیم بَییتی، بهترین چیا ره سیوا کاندی.</verse>
				<verse number="19">و اگه مِطمئنی که کورونِ راهنِما و اونایی که تاریکی دِله دَرِنه ئه وِسه نوری،</verse>
				<verse number="20">تِ که نادونونِ مِربی و وَچونِ مَلّمی، تِ که شَریعَت که معرفت و حَییقَتِ ره دارنی-</verse>
				<verse number="21">پَس تِ که بَقیه ره یاد دِنی، شه ره یاد نَدِنی؟ تِ که دِزی هاکاردِنِ علیه موعظه کاندی، شه دِزی کاندی؟</verse>
				<verse number="22">تِ که گانی نَوِسه زِنا هاکاردِن، شه زِنا کاندی؟ تِ که بِتهائه جِم بیزاری، شه، مَعبدها ره غارِت کاندی؟</verse>
				<verse number="23">تِ که شَریعَت داشتِنِ وِسه اِفتخار کاندی، شَریعتِ بِشکِسِنه هِمراه، خِدا ره بی حِرمت کاندی؟</verse>
				<verse number="24">چوون هَمون طی که پِیغمبرونِ کِتابِ دِله بَنوِشت بَییه: «شِمه خاطِری، خِدائه اسمِ غیرِ یَهودیونِ میون کُفر گانِنه.»</verse>
				<verse number="25">مووقه ای خَتنه هاکاردِن ارزش دارنه که شَریعتِ به جا بیارین، ولی اگه شَریعتِ بِشکِنین اینِ واریِ که خَتنه نَییه بوئین.</verse>
				<verse number="26">پَس اگه یِتا مِردی که خَتنه نَییه، شَریعتِ اَحکامِ به جا بیاره، مگه وه خَتنه نَیِّن، خَتنه بَیِّن حِساب نِننه؟</verse>
				<verse number="27">پَس اونی که جسماً خَتنه نَییه، ولی شَریعتِ به جا یارنه، تِ ره مَحکوم کانده تِ ره که هم شَریعتِ بَنوِشته اَحکامِ دارنی و هم خَتنه ره دارنی، ولی خِدائه شَریعتِ اِشکِنی.</verse>
				<verse number="28">چوون یهودی این نییه که ظاهراً یهودی بوئه، و خَتنه هم کاری نییه که ظاهر و جِسمِ دِله بوئه.</verse>
				<verse number="29">بلکه یهودی اونِ که باطنِ دِله یهودی بوئه و خَتنه هم کاری دلیه، که خِدائه روح اونِ اِنجام دِنه، نا یِتا نوشتهِ طَریقِ جِم. این طی کِسی ره خِدا تحسین کانده، نا آدِم.</verse>
			</chapter>
			<chapter number="3">
				<verse number="1">پَس یهودی بییَِنِ فایده چیه؟ یا خَتنه بییَن چه ارزشی دارنه؟</verse>
				<verse number="2">خَله، هر نَظِرِ جِم. اَوِّل اون که خِدائه کِلام، یَهودیونِ امانت بِسپارِسه بَییه.</verse>
				<verse number="3">اگه وِشونِ جِم بعضیا وِفادار نَبینه، چی بونِسه؟ مگه وِشونِ وِفادار نَبوئِن، خِدائه وفاداری ره باطل کانده؟</verse>
				<verse number="4">اَصلاً! حَتّی اگه تِمومِ آدِمون دِراغ زَن بوئِن، خِدا راسگوئه! هَمون طی که داوودِ پادشاهِ مزمورِ دِله بَنوِشته بَییه: «اینِ وِسه وَختی گَب زَندی، راس گانی، و اون مووقه که قِضاوِت کاندی، تِ قِضاوِت دِرِسِ»</verse>
				<verse number="5">ولی اگه اَمه ناراستی، خِدائه راستی ره دیار کانده، چی وِنه باریم؟ مگه خِدا، اون مووقه که اَمه وِسه غَضِب کانده، ظالِمِ؟ مِن آدِمِ واری دَره گَب زَمبه.</verse>
				<verse number="6">اَصلاً! چوون اون مووقه خِدا چی طی تونِسه دِنیا ره قِضاوِت هاکانه؟</verse>
				<verse number="7">ولی اگه مِ دِراغِ طریق، خِدائه حَییقت ویشتر جِلال گِرنه، دییه چه مِن یِتا گِناهکارِ واری مَحکوم بومبه؟»</verse>
				<verse number="8">و چه ناریم: «بِئین بَدی هاکانیم تا خواری به دَس بِیّه»، هَمون طی که بَعضیا اِما ره تِهمت بَزونه، اِدِّعا کاندِنه که این طی گامبی؟ اینائه مَحکومیت خَله عادلانه ئه.</verse>
				<verse number="9">پَس چی وِنه بااوتِن؟ مگه اِما یَهودیونِ وَضع غیرِ یَهودیونِ جِم بِهتَرِ؟ نا اَصلاً! چوون قبلتر ادعا هاکاردیمی که یَهود و غیرِ یهود هر دِتا گِناهِ بِن دَرِنه.</verse>
				<verse number="10">هَمون طی که مِقدَّسِ کِتابِ دِله بَنوِشته بَییه: «هیچ کی صالح نییه، حَتّی یه نَفِر.</verse>
				<verse number="11">هیچ‌کی با فَهم نییه، هیچ‌کی خِدائه دِمبال نَگِردِنه.</verse>
				<verse number="12">همه خِدائه جِم رو بَردِگاردِنینه، وِشون همگی بی خِد بَینه. هیچ کی خواری نَکانده، حَتّی یه نَفِر.»</verse>
				<verse number="13">«وِشونِ گَلی، یِتا بازِ قبرِ واریِ و شه زِوونِ گول بَزوئِنِ وِسه کار زَندِنه» «اَفعیِ زَهر وِشونِ تِک هائه بِن دَره؛»</verse>
				<verse number="14">«وِشونِ دِهون نَفرین و تلیِ جِم پِرِ.»</verse>
				<verse number="15">«وِشونِ لینگا، خون دَشِندِنه وِسه دوو گِرنه؛</verse>
				<verse number="16">هر جا شونِنه، ویرونی و بَدبختی به جا اییِلنِنه،</verse>
				<verse number="17">و وِشون صِلح و سِلامتیِ راهِ نِشناسِنِنه.»</verse>
				<verse number="18">«خِدائه تَرس وِشونِ چِشائه دِله دَنییه.»</verse>
				<verse number="19">اِسا دومبی که اونچی شَریعَت گانه کِسایی وِسه ئه که شَریعتِ بِن دَرِنه تا هر دِهونی دَوِسه بَووه و تِمومِ دِنیا، خِدائه حِضور، جِوابگو بوئِن.</verse>
				<verse number="20">چوون هیچ آدِمی دَنییه که شَریعتِ اَعمالِ به جا بیاردنِ هِمراه، خِدائه نَظِر صالح بَووه، بلکه شَریعَت، گِناهِ اِما ره سِراغ دِنه.</verse>
				<verse number="21">ولی اِسا، سیوا از شَریعَت، اون صالحی ای که خِدائه جِم هَسه، دیار بَییه، هَمون طی که شَریعَت و پِیغَمبِرون اونِ گِواهی دِنِنه.</verse>
				<verse number="22">این صالحی که خِدائه جِم هَسه، عیسیِ مَسیحِ ایمونِ راهِ جِم هَسه و همهِ کِسائه نَصیب بونه که ایمون یارنِنه. چوون هیچ فرقی نییِلنه.</verse>
				<verse number="23">چوون همه گِناه هاکاردِنه و خِدائه جِلالِ پَلی کم یارنِنه.</verse>
				<verse number="24">و خِدائه فیضِ هِمراه که یِتا هَدیهِ واریِ و اون آزادیِ خون بهائه طریق که مَسیحْ عیسیِ دِله دره، صالح بِشمارِسه بونِنه.</verse>
				<verse number="25">خِدا، عیسی مَسیحِ، گِناهونِ کَفّاره‌ِ واری مَعرِفی هاکارده. اون کَفّاره ای که وه خونِ هِمراه و ایمونِ راهِ جِم به دَس اِنه. این خِدائه عِدالَتِ سِراغ هِدائِنِ وِسه بییه، چوون وه شه صبرِ اِلهیِ هِمراه، اون گِناهونی که قبلاً اِتفاق دَکِته بییه ره نَدید بَییته.</verse>
				<verse number="26">این کار اینِ وِسه بییه تا شه عِدالَتِ این زمونهِ دِله سِراغ هاده تا شه عادل بوئه و تِمومِ کِسایی هم که عیسی ره ایمون دارنِنه، صالح بِشمارِسه بَووِن.</verse>
				<verse number="27">پَس دییه چه اِفتخار کامبی؟ دییه هیچ اِفتخاری دَنییه! رو چه حِسابی؟ طبقِ اَعمالِ شَریعَت؟ البته که نا، بلکه طبقِ ایمونِ شَریعَت.</verse>
				<verse number="28">چوون اِما اینِ اعتقاد دارمی که آدِمی ایمونِ راهِ جِم و بدون اینکه شَریعتِ اَعمالِ به جا بیاره، صالح بِشمارِسه بونه.</verse>
				<verse number="29">مگه خِدا فِقَط یَهودیونِ خِدائه؟ مگه غیرِ یَهودیونِ خِدا نییه؟ اَلبته که وه غیر یَهودیونِ خِدا هم هَسه.</verse>
				<verse number="30">چوون فِقَط یِتا خِدا دَره و این خِدا ختنه‌بَییه ها ره طبقِ ایمون و خَتنه نَییه ها ره هم طِبق هَمون ایمون صالح اِشمارِنه.</verse>
				<verse number="31">پَس مگه اِما این ایمونِ هِمراه، شَریعتِ از بین وَرمی؟ البته که نا! بلکه برعکس اِما شَریعتِ برقرار کامبی.</verse>
			</chapter>
			<chapter number="4">
				<verse number="1">پَس اونچیِ خَوِری که اِبراهیم به دَس بیارده چی بونه بااوتِن، وه که جسماً، اَمه جَد بِشمارِسه بونه؟</verse>
				<verse number="2">چوون اگه اِبراهیم شه اَعمالِ هِمراه صالح بِشمارِسه بونِسه، یه چی اِفتخارِ وِسه داشته؛ ولی نا خِدائه پَلی.</verse>
				<verse number="3">چوون توراتِ دِله چی بَنوِشته بَییه؟ «اِبراهیم خِدا ره ایمون بیارده و این وه وِسه صالحی بِشمارِسه بَییه.»</verse>
				<verse number="4">اِسا اونی که کار کانده، وه مِزد وه حَقِّ، نا هَدیه.</verse>
				<verse number="5">ولی اونی که کار نَکانده، بلکه اون خِدایی ره تِوَکُّل کانده که بی خِدایونِ هم صالح اِشمارِنه، وه ایمون وه وِسه صالحی بِشمارِسه بونه.</verse>
				<verse number="6">همون‌طی که داوودِ پادشاه هم اونی که خِدا وه ره بدون اَعمال، صالح اِشمارِنه ره مِوارک خوندِنه و گانه:</verse>
				<verse number="7">«خِشا به حال کِسایی که وِشونِ خطاها بَخشیده بَییه و وِشونِ گِناهون دَپوشِندی بَییه.</verse>
				<verse number="8">خِشا به حال کِسی که خِداوند وه گِناه ره وه حِساب نییِلنه.»</verse>
				<verse number="9">مگه این خِشا به حال ها، فِقَط ختنه‌بَییه هائه وِسه هَسه یا ختنه‌نَییه هائه وِسه هم هَسه؟ چوون بااوتیمی که ابراهیمِ ایمون، وه وِسه صالحی بِشمارِسه بَییه.</verse>
				<verse number="10">پَس چی طی وه وِسه این طی بِشمارِسه بَییه؟مووقه ای که وه خَتنه بَییه بییه، یا قبل از اون؟ البته قبل از خَتنه بَیِّن بییه نا بَعد از اون.</verse>
				<verse number="11">اِبراهیم ختنهِ نشونه ره بَییته تا وه صالحیِ وِسه مهری بوئه که قبل از خَتنه بَیّن و ایمونِ طریق وه نَصیب بَییه بییه. این طی وه تِمومِ اونایی که بدون خَتنه ایمون یارنِنهِ پییِرِ، تا وِشون هم صالح بِشمارِسه بَووِن.</verse>
				<verse number="12">و اِبراهیم ختنه‌بَییه هائه پییِر هم هَسه یعنی کِسایی پییِر که نا فِقَط خَتنه بَینه بلکه ایمونِ راهِ طَریقِ جِم قدم اییِلنِنه، هَمون راهی که اَمه پییِر اِبراهیم هم قبل از اون که خَتنه بَووه، قَدِم اییِشته.</verse>
				<verse number="13">چوون شَریعتِ راهِ جِم نَییه که اِبراهیم و وه نَسلِ، وَعده هِدا بَییه که این دِنیائه وارث بونِنه، بلکه اون صالحیِ راهِ جِم بییه که ایمونِ سَر، پابرجائه.</verse>
				<verse number="14">چوون اگه اونایی که شَریعَتِ طرِفدارِنه وارث بوئِن، ایمون باطِل، و وَعده هیچ بونه.</verse>
				<verse number="15">چوون شَریعَت خِدائه غَضِبِ یارنه؛ ولی اونجه که شَریعَت دَنییه، شَریعتِ بِشکِسِن هم دَنییه.</verse>
				<verse number="16">اینِ وِسه، وَعده ایمونِ طَریقِ جِم اِنه، تا فیضِ سَر استوار بوئه و ابراهیمِ پِیغمبِرِ تِموم نَسلِ وِسه یِتا ضمانت، یعنی نا فِقَط اونایی وِسه که شَریعَتِ جِم اِطاعت کاندِنه، بلکه اونایی وِسه هم هَسه که ابراهیمِ ایمونِ جِم اِطاعت کاندِنه، که اِما هَمهِ پییِرِ.</verse>
				<verse number="17">هَمون طی که توراتِ کِتابِ دِله بَنوِشته بَییه: «تِ ره خَله قومهائه پییِر هاکاردِمه.» و خِدائه نَظِر هم این طیِ، خِدایی که اِبراهیم وه ره ایمون بیارده، وه که مِرده ها ره زنده کانده و اون چیایی که وجود نِدارنِنه ره هستی دِنه.</verse>
				<verse number="18">اونجه ای که هیچ امیدی دَنی بییه، اِبراهیم، امیدِ هِمراه باوِر هاکارده که خَله قومهائه پییِر بونه، هَمون طی که وه ره بااوته بَییه بییه که «تِ نَسل این طی بونه.»</verse>
				<verse number="19">اِبراهیم شه ایمونِ دِله سِس نَییه، اون مووقه که شه بَمِرده تَنِ هارِشیه، چوون حدود صد سال داشته و سارائه رَحِم هم خِشک بَئییت بییه.</verse>
				<verse number="20">ولی وه بی‌ایمونیِ سَر، خِدائه وَعده ره شَک نَکارده، بلکه ایمونِ دِله قوی بَییه و خِدا ره جِلال هِدا.</verse>
				<verse number="21">وه مِطمئِن بییه که خِدا تونده شه وَعده ره اِنجام هاده.</verse>
				<verse number="22">اینِ خاطِری وه ایمون «وه وِسه صالحی بِشمارِسه بَییه.»</verse>
				<verse number="23">ولی این گَب ها که «وه وِسه بِشمارِسه بَییه»، فِقَط وه وِسه بَنوِشته نَییه</verse>
				<verse number="24">بلکه اَمه وِسه هم بَنوِشته بَییه، تا اَمه وِسه هم بِشمارِسه بَووه، اِما که وه ره ایمون دارمی که اَمه خِداوند عیسی ره مِرده هائه جِم زنده هاکارده.</verse>
				<verse number="25">وه اَمه گِناهونِ خاطِری مَرگِ تَسلیم بَییه و اَمه صالح بِشمارِسه بَیِّنِ وِسه، مِرده هائه جِم زنده بَییه.</verse>
			</chapter>
			<chapter number="5">
				<verse number="1">پَس چوون ایمونِ راهِ جِم صالح بِشمارِسه بَیمی، اَمه خِداوند عیسی مَسیحِ طریق، خِدائه هِمراه صِلحِ دارمی.</verse>
				<verse number="2">اِما وه طَریقِ جِم، و ایمونِ راهِ جِم، این فیضی که اَلان وه دِله استواریمی ره به دَس بیاردیمی، و خِدائه جِلالِ امیدِ دِله خِشالی کامبی.</verse>
				<verse number="3">نا فِقَط این، بلکه سختیهائه دِله هم خِشالی کامبی، چوون دومبی که سختیها صبر ‌به بار یارنه</verse>
				<verse number="4">و صبر، شخصیتِ به بار یارنه و شخصیت امیدِ باعث بونه؛</verse>
				<verse number="5">و امید اَمه شرمندگیِ باعث نَوونه، چوون خِدائه مِحبَّت، روح القدوسِ طریقِ جِم که اِما ره هِدا بَییه، اَمه دلهائه دِله دَشِندی بَییه.</verse>
				<verse number="6">چوون اون مووقه که هَمتی اِما ضعیف بیمی، مَسیح به مووقه بی خِدایونِ وِسه شه جانِ هِدا.</verse>
				<verse number="7">چوون کم پیش اِنه یه نَفِر شه جانِ صالح آدِمِ وِسه بییِلّه، هر چَن شاید یه نَفِر این جِرأتِ داره که شه جانِ یِتا خوارِ آدِمِ وِسه هاده.</verse>
				<verse number="8">ولی خِدا این طی شه مِحبَّتِ اِما ره سِراغ هِدا که وَختی هَمتی اِما گِناهکار بیمی، مَسیح اَمه وِسه بَمِرده.</verse>
				<verse number="9">پَس از اونجه که الان وه خونِ طَریق صالح بِشمارِسه بَیمی، چَنده ویشتر وه طَریقِ جِم خِدائه غَضِبِ جِم نِجات گِرمی.</verse>
				<verse number="10">چوون اگه اون مووقه که خِدائه هِمراه دِشمِن بیمی، و وه ریکائه بَمِردِنِ طریق، خِدائه هِمراه آشتی هِدا بَیمی، چَنده ویشتر اِسا که وه هِمراه آشتیِ دِله دَرِمبی، وه زندگیِ طریق نِجات گِرمی.</verse>
				<verse number="11">نا فِقَط این، بلکه اِما که اَمه خِداوند عیسیِ مَسیحِ طَریقِ جِم، خِدائه آشتی اَمه نَصیب بَییه، خِدائه دِله هم خِشالی کامبی.</verse>
				<verse number="12">پَس، هَمون‌طی که گِناه یِتا آدِمِ طَریقِ جِم، دِنیائه دِله بییَمو، و گِناهِ طَریقِ جِم مَرگ بییَمو و این طی مَرگ تِمومِ آدِمونِ دامِنگیر بَییه، چوون که همه گِناه هاکاردِنه-</verse>
				<verse number="13">چوون راس راسی قبل از اون که شَریعَت هِدا بَووه، گِناه دِنیائه دِله دَییه، ولی اونجه ای که شَریعَت دَنی بوئه، گِناه به حِساب نِننه.</verse>
				<verse number="14">با این وجود، آدِمِ جِم تا موسی، مَرگ تِمومِ مَردِمِ سَر حاکم بَییه حَتَّی اونایی وِسه که وِشونِ گِناه، آدِمِ نافرمونیِ واری نَییه. آدِم، اونی واری بییه که وِنه بِیِّه.</verse>
				<verse number="15">ولی هَدیه گِناهِ واری نییه. چوون اگه یِتا آدِمِ گِناهِ خاطِری، خَیلیا بَمِردِنه، چَنده ویشتر خِدائه فِیض و هَدیه که یِتا آدِمِ فِیض طَریقِ جِم، یعنی عیسی مَسیح فِراهم بَییه، فِراوونیِ هِمراه خَیلیائه نَصیب بَییه.</verse>
				<verse number="16">این هَدیه اون آدِمِ گِناهِ نتیجه واری نییه. چوون اون گِناهِ دِمبالِ سَر قِضاوِت بییَمو و محکومیتِ بیارده؛ ولی خَله گِناهونِ دِمبالِ سَر، هَدیه بییَمو و صالح بَیِّن شه هِمراه بیارده.</verse>
				<verse number="17">چوون اگه یِتا آدِمِ گِناهِ خاطِری، مَرگ وه طَریقِ جِم حِکومت هاکارده، چَنده ویشتر اونایی که خِدائه بی حدّ و حِسابِ فِیض و صالحیِ هَدیه ره بَییتِنه، اون یِتا دییه آدِمِ طریق، یعنی عیسی مَسیح، زندگیِ دِله حِکومت کاندِنه.</verse>
				<verse number="18">پَس همون‌طی که یِتا گِناه تِمومِ آدِمونِ محکومیتِ باعث بَییه، یِتا عملِ صالح هم صالح بِشمارِسه بَیِّن و تِمومِ آدِمونِ زندگیِ باعث بونه.</verse>
				<verse number="19">چوون هَمون‌طی که یِتا آدِمِ گِناهِ هِمراه، خَیلیا گِناهکار بَینه، یِتا آدِمِ اطاعتِ هِمراه هم خَیلیا صالح بونِنه.</verse>
				<verse number="20">اِسا، شَریعَت بییَمو تا گِناه زیاد بَووه؛ ولی اونجه که گِناه زیاد بَییه، فِیض بی حدّ و حِساب زیاد بَییه.</verse>
				<verse number="21">تا همون‌طی که گِناه مَرگِ دِله حِکومت هاکارده، فِیض هم صالحیِ طَریقِ جِم حِکومت هاکانه، که اَمه خِداوند عیسی مَسیحِ طَریقِ جِم، اَبدی زندگی ره بَرِسه.</verse>
			</chapter>
			<chapter number="6">
				<verse number="1">پَس چی باریم؟ همین طی گِناه هاکانیم تا فِیض زیاد بَووه؟</verse>
				<verse number="2">اَصلاً! اِما که گِناهِ وِسه بَمِردیمی، چی طی تومبی اونِ دِله اَی دِواره زندگی هاکانیم؟</verse>
				<verse number="3">مگه نَدوندِنی اِما همه که مَسیحْ عیسی دِله غسلِ تَعمید بَییتیمی، وه مَرگِ دِله هم تَعمید بَییتیمی؟</verse>
				<verse number="4">پَس مَرگِ دِله تَعمید بَییتِنِ هِمراه، وه هِمراه دَفن بَیمی تا همون‌طی که مَسیح، پییِرِ جِلالِ هِمراه، مِرده هائه جِم زنده بَییه، اِما هم یِتا نوِ زندگیِ دِله قَدِم بییِلیم.</verse>
				<verse number="5">پَس اگه مَرگِ دِله که وه مَرگِ واریِ، وه هِمراه یِتا بَیمی، حتماً زنده بَیِّن دِله هم وه زنده بَیِّنِ واری، وه هِمراه یِتا بومبی.</verse>
				<verse number="6">چوون دومبی اون آدِمی که قدیما بیمی، وه هِمراه مصلوب بَییه تا تَنِ گِناه از بین بوره و دییه گِناهِ نوکِر نَبوئیم.</verse>
				<verse number="7">چوون اونی که بَمِرده، گِناهِ جِم آزاد بَییه.</verse>
				<verse number="8">اِسا اگه مَسیحِ هِمراه بَمِردیمی، ایمون دارمی که وه هِمراه زندگی هم کامبی.</verse>
				<verse number="9">چوون دومبی وَختی مَسیح مِرده هائه جِم زنده بَییه، دییه هیچ وَخت نَمییِرنه و دییه مَرگ وه سَر قِدرتی نِدارنه.</verse>
				<verse number="10">چوون وه شه مَرگِ هِمراه، گِناهِ خاطِری، اَت کَش همیشه وِسه بَمِرده و زندگی ای که وه زندگی کانده، خِدائه وِسه زندگی کانده.</verse>
				<verse number="11">پَس، شِما هم وِنه شه ره گِناهِ وِسه بَمِرده بَدونین، و مَسیحْ عیسیِ دِله خِدائه وِسه زنده.</verse>
				<verse number="12">پَس نییِلین گِناه شِمه تَنِ دِله که از بین شونه، دستور هاده تا وه خواسه ها ره اِطاعت هاکانین.</verse>
				<verse number="13">شه تَنِ اَعضا ره گِناهِ دَس نَدین تا ناراستیِ وَسیله بوئِن، بلکه اون آدِمونی واری که مَرگِ جِم، زندگی ره بَردَگِردِسِنه، شه ره خِدائه دَس هادین. تا شِمه تَنِ اعضا خِدا دَس، راستیِ وسیله بوئِن.</verse>
				<verse number="14">چوون گِناه شِمه سَر حِکم نَکانده، چوون شَریعتِ بِن دَنینی، بلکه فیضِ بِن دَرِنی.</verse>
				<verse number="15">پَس چی باریم؟ چوون شَریعتِ بِن دَنیمی، بلکه فیضِ بِن دَرِمبی، گِناه هاکانیم؟ اَصلاً!</verse>
				<verse number="16">مگه نَدوندِنی اگه شه ره نوکرونِ واری که اِطاعت کاندِنه یه نَفِرِ دَس هادین، اون آدِمِ نوکِرون بونِنی که وه جِم اِطاعت کاندینی، چه گِناهِ نوکِر، که مَرگِ خَتم بونه، چه خِدائه اِطاعتِ نوکِر، که صالحی ره خَتم بونه؟</verse>
				<verse number="17">ولی خِدا ره شِکر، شِما که یه وَختی گِناهِ نوکِرون بینی، اِسا تِمومِ شه دلِ هِمراه، اون تَعلیمِ جِم اِطاعت کاندینی که خِدا شِما ره هِدا.</verse>
				<verse number="18">شِما آزاد بَیِّنِ هِمراه گِناهِ جِم، صالحیِ نوکرون بَینی.</verse>
				<verse number="19">مِن دَرِه آدِمِ زِوونِ هِمراه شِمه هِمراه گَب زَمبه: اینِ وِسه که آدِمِنی و شِمه جِسم ضعیفِ. چوون همون‌طی که قبلاً شه تَنِ اعضا ره، نوکِرِ واری، ناپاکی و بی قانونیِ دَس که روز به روز ویشتر بونِسه بِسپارِسِنی، پَس اِسا اونا ره صالحیِ نوکِرونِ دَس بِسپارین که قدوسیتِ خَتم بونه.</verse>
				<verse number="20">اون مووقه ای که گِناهِ نوکِرون بینی، صالحیِ جِم آزاد بینی.</verse>
				<verse number="21">پَس اون مووقه، اون کارائه جِم که اَلان اونائه جِم خجالت کَشِنِنی، چه سودی بَوِردینی؟ چوون اون کارائه عاقبت، مَرگِ!</verse>
				<verse number="22">ولی اِسا که گِناهِ جِم آزاد و خِدائه نوکِرون بَینی، وه ثَمره شِمه وِسه، تَقدیس بَیِّنِ که سرآخِر اَبدی زندگی ره خَتم بونه.</verse>
				<verse number="23">چوون گِناهِ مِزد، مَرگِ، ولی خِدائه هِدیه، اَمه خِداوند مَسیحْ عیسیِ دِله، اَبدی زندگیِ.</verse>
			</chapter>
			<chapter number="7">
				<verse number="1">ای بِرارون، مگه ندوندِنی- چوون کِسایی هِمراه دَره گَب زَمبه که شَریعتِ دوندِنه- فِقَط تا مووقه ای که آدِمی زنده ئه، شَریعَت وه سَر حِکومت کانده</verse>
				<verse number="2">چوون طِبق شَریعَت، یِتا زِنا که شی دارنه تا وَختی وه شی زنده ئه، وه وابسته ئه. ولی اگه وه شی بَمیره، اون زِنا شرعاً وه جِم آزاد بونه.</verse>
				<verse number="3">پَس اگه اون مووقه ای که وه شی زنده ئه، یِتا دییه مَردیِ هِمراه دَووه، زِناکارِ. ولی اگه وه شی بَمیره، این شَریعتِ جِم آزادِ، و اگه یِتا دییه مَردیِ هِمراه آروسی هاکانه، زِناکار نییه.</verse>
				<verse number="4">همین‌ وِسه، ای مِ بِرارون، شِما هم مَسیحِ تَنِ طریق، شَریعتِ وِسه بَمِردینی تا یه نفرِ دییهِ هِمراه وَصلت هاکانین، یعنی وه هِمراه که مِرده هائه جِم زنده بَییه، تا خِدائه وِسه ثَمِر بیاریم.</verse>
				<verse number="5">چوون اون مووقه ای که اِما جِسمِ دِله زندگی کاردیمی، اَمه هِوا و هَوس که گنِاه‌ِ جِم پِر بییه و شَریعتِ طریق بیدار بَییه بییه، اَمه اعضاءِ دِله کار کارده تا مَرگِ وِسه ثَمِر بیاریم.</verse>
				<verse number="6">ولی اَلان اِما شریعَتِ جِم آزاد بَیمی، و اون چیِ وِسه که اونِ گرفتار بیمی بَمِردیمی، تا روح القُدسِ هِمراه یِتا تازه راهِ دِله خِدمت هاکِنیم نا قدیمِ راه که یِتا بَنوشت ویشتر نییه</verse>
				<verse number="7">پَس چی باریم؟ مگه شَریعَت گِناهِ؟ اَصلاً! با این حال اگه شَریعَت دَنی بییه، نَدونِسیمی گِناه چیه. چوون اگه شَریعَت نااوته بییه «طِمَع نَکِن»، نَدونِسیمی طِمع هاکاردِن چیه.</verse>
				<verse number="8">ولی گِناه، شَریعتِ حِکمِ طَریقِ جِم، یِتا فرصت پی دا هاکارده تا مِ دِله هر جور طِمَعِ به وجود بیاره. چوون سیوا از شَریعَت، گِناه بَمِردهِ.</verse>
				<verse number="9">مِن یه وَختی سیوا از شَریعت، زنده بیمه؛ ولی وَختی شَریعتِ حِکم بییَمو، گِناه زنده بَییه و مِن بَمِردِمه.</verse>
				<verse number="10">هَمون حِکمی که زندگیِ وَعده ره دائه، مِ مَرگِ باعث بَییه.</verse>
				<verse number="11">چوون گِناه شَریعتِ حِکمِ طَریقِ جِم، یِتا فِرصت پی دا هاکارده، مِ ره گول بَزو و اونِ طریق، مِ ره بَکوشته.</verse>
				<verse number="12">پَس، شریعتْ مِقدَّسِ و شَریعتِ حِکم هم مِقدَّسِ، دِرِس و خوارِ.</verse>
				<verse number="13">پَس مگه اونچی خوار بییه، مِ وِسه مَرگِ باعث بَییه؟ اَصلاً! بلکه گِناه اونچیِ طَریق که خوار بییه، مِ دِله مَرگِ به وجود بیارده تا این طی دیار بَووه که گِناه، گِناهِ و شَریعتِ حِکمِ طَریقِ جِم، دیار بَووه که گِناهِ پلیدی چَنده بی حدّ و حِسابِ.</verse>
				<verse number="14">اِما دومبی که شَریعَت روحانیِ، ولی مِن آدِمی جِسمانیمه و یِتا نوکرِ واری گِناه ره بَروته بَیمه.</verse>
				<verse number="15">چوون که مِن نَدومبه دَره چی کامبه، چوون اونچی که خوامبه ره نَکامبه بلکه اونچی که اونِ جِم بیزارِمه ره دَره اِنجام دِمبه.</verse>
				<verse number="16">اِسا اگه اونچی که نِخوامبه ره کامبه، پَس قبول کامبه که شَریعَت خوارِ.</verse>
				<verse number="17">پَس این طی دییه مِن نیمه که اون کارِ کامبه، بلکه اون گِناهیِ که مِ دِله دَره.</verse>
				<verse number="18">چوون دومبه که مِ دِله یعنی مِ جِسمِ دِله هیچ خواری ای دَنییه. چوون خوامبه اونچی که دِرِسِ ره هاکانِم، ولی نَتومبه اونِ اِنجام هادِم.</verse>
				<verse number="19">چوون اون خوارِ کار که خوامبه ره نَکامبه، بلکه اون بَدِ کارِ که نِخوامبه ره همین طی دَره کامبه.</verse>
				<verse number="20">اِسا اگه اون کاری که نِخوامبه هاکانِمِ، کامبه، پَس دییه مِن نیمه که اون کارِ کامبه، بلکه اون گِناهیِ که مِ دِله دَره.</verse>
				<verse number="21">پَس این قانونِ فَهمِمبه که وَختی خوامبه خواری هاکانِم، بَدی مِ دَسِ وَر دَره.</verse>
				<verse number="22">چوون که مِن، شه باطِنِ دِله خِدائه شَریعتِ جِم کِیف کامبه،</verse>
				<verse number="23">ولی یِتا دییه قانون، شه اعضاءِ دِله ویمبه که اون شَریعتِ هِمراه که مِ عقل قبول کانده، جنگِنه و مِ ره شَریعتِ گِناهِ اسیر کانده که مِ اعضاء دِله دَره.</verse>
				<verse number="24">آی، چَنده مِن بَدبختِ آدِمِمه! کیِ که مِ ره این بَمِرده تَنِ جِم آزاد هاکانه؟</verse>
				<verse number="25">خِدا ره شِکر-اَمه خِداوند عیسی مَسیحِ طَریقِ جِم! پَس من خِدائه شَریعتِ شه عَقلِ هِمراه نوکِری کامبه، ولی شه جِسمِ هِمراه گناهِ شَریعتِ نوکری کامبه.</verse>
			</chapter>
			<chapter number="8">
				<verse number="1">پَس اِسا اونایی وِسه که مَسیحْ عیسی دِله دَرِنه، دییه هیچ مَحکومیتی دَنیه،</verse>
				<verse number="2">چوون شَریعَت که زندگیِ روحِ، مَسیحْ عیسیِ دِله، شِما ره گِناهِ شَریعَت و مَرگِ جِم آزاد هاکارده.</verse>
				<verse number="3">چوون که شَریعَت اونچی ره، اینِ وِسه که آدِمیِ جسم ضعیفِ، نَتونِسه اِنجام هاده، خِدا اِنجام هِدا. وه شه ریکا ره یِتا گناهکارِ جِسمِ واری بَفرِسیه تا ’گِناهِ قِروونی‘ بوئِه، وَ این طی جِسمِ دِله، گِناه ره مَحکوم هاکارده.</verse>
				<verse number="4">تا اون دِرِسِ چیایی که شَریعَت خوانه، اَمه دِله اِنجام بَووه، اَمه دِله که طبقِ خِدائه روح زندگی کامبی نا طبقِ جسم.</verse>
				<verse number="5">اونایی که طبقِ جِسم زندگی کاندِنه، شه فِکرِ اونچی سَر اییِلنِنه که جِسمِ جِم هَسه، ولی اونایی که خِدائه روحِ دارنِنه، شه فِکرِ اونچیِ سَر اییِلنِنه که روحِ جِم هَسه.</verse>
				<verse number="6">چوون اون آدِمی که شه فِکرِ اون چیائه سَر که جِسمانیِ اییِلنه، مَرگِ، ولی اون فکری که خِدائه روحِ دِمبال دَره، زندگی و سِلامتیِ.</verse>
				<verse number="7">چوون اون آدِم که شه فِکرِ جِسمِ سَر اییِلنه، خِدائه هِمراه دِشمِنی کانده، چوون خِدائه شَریعتِ جِم اِطاعت نکانده و نَتونده هم هاکانه،</verse>
				<verse number="8">اونایی که جِسم وِشونِ سَر حِکم کانده، نَتوندِنه خِدا ره راضی هاکانِن.</verse>
				<verse number="9">ولی جِسم شِمه وِسه حِکم نَکانده، بلکه خِدائه روحِ که دَره حِکم کانده، البته اگه خِدائه روح شِمه دِله دَووه. کِسی که مَسیحِ روحِ نِدارنه، وه مَسیحِ وِسه نییه.</verse>
				<verse number="10">ولی اگه مَسیح شِمه دِله دَره، هر چَن شِمه تَن گِناهِ خاطِری بَمِرده، ولی چوون صالح بِشمارِسه بَینی، خِدائه روح شِمه وِسه زندگیِ.</verse>
				<verse number="11">اگه روحی که عیسی ره مِرده هائه جِم زِنده هاکارده شِمه دِله دَووه، وه که مَسیحْ عیسی ره مردِه هائه جِم زنده هاکارده، شه روحِ طریق که شِمه دِله دَره، شِمه تَن ها که مییِرنه ره هم زندگی دِنه.</verse>
				<verse number="12">پَس ای بِرارون، اِما مدیونیمی، ولی نا جِسمِ مدیون، تا طبقِ جسم زندگی هاکانیم.</verse>
				<verse number="13">چوون اگه طبقِ جسم زندگی هاکانین، مییِرنِنی؛ ولی اگه خِدائه روحِ هِمراه، کارایی که تَن کانده ره بَکوشین، زندگی کاندینی.</verse>
				<verse number="14">چوون اونایی که خِدائه روح وِشونِ راهنِمائه، خِدائه ریکائونِنه.</verse>
				<verse number="15">چوون که شِما نوکریِ روحِ نَییتِنی تا اَی هم بَتِرسین، بلکه شِما ریکائونِ مقامِ دِله فرزندخوندگیِ روحِ بَییتِنی که اونِ طَریقِ جِم داد زَمبی: «بابا، مِ پییِر.»</verse>
				<verse number="16">و شه خِدائه روح، اَمه روحِ هِمراه شِهادت دِنه که اِما خِدائه وَچونِمی.</verse>
				<verse number="17">و اگه خِدائه وَچونِمی، پَس وارثون هم هَسیمی، یعنی خِدائه وارثون و مَسیحِ هِمراه اِرثِ دِله شریکیمی. به شرطی که اِما هم وه هِمراه عِذاب بَکِشیم، تا اِما هم وه هِمراه جِلال بَیریم.</verse>
				<verse number="18">مِ نَظِر اینِ، این دِنیائه عِذاب ها ره اون جلالی که اَمه دِله دیار بونهِ هِمراه، نَوونه مقایسه هاکاردِن.</verse>
				<verse number="19">چوون خِلقت، تِمومِ ذوقِ هِمراه خِدائه ریکائونِ ظاهر بَیّنِ اِنتِظارِ کَشِنه.</verse>
				<verse number="20">چوون خِلقت، شه ره باطل هاکارده نا شه خواسهِ هِمراه، بلکه وه خواسهِ هِمراه که وه ره تَسلیم هاکارده، این امیدِ هِمراه که</verse>
				<verse number="21">شه خِلقت هم فسادِ نوکریِ جِم آزاد بونه و خِدائه وَچونِ پِر جِلالِ آزادیِ دِله شَریک بونِنه.</verse>
				<verse number="22">چوون اِما دومبی که تِموم خلقت تا اَلان، یِتا دَردِ جِم، بِزائَنِ دردِ واری نالِنه.</verse>
				<verse number="23">و نا فِقَط خِلقت، بلکه اِما شه هم که خِدائه روحِ نوبرِ دارمی، شه دلِ دِله ناله کامبی، هَمون طی که ذوقِ هِمراه ریکائونِ مقامِ دِله فرزند خووندگیِ اِنتِظارِ کَشِمبی، یعنی شه تَن هائه آزادی ره</verse>
				<verse number="24">چوون این امیدِ هِمراه نِجات بَییتیمی. اِسا امیدی که بَدی بونه، دییه امید نییه. چوون که چی طی یه نَفِر تونده یه چی که وینده ره امید دَونده؟</verse>
				<verse number="25">ولی اگه یه چی که هَمتی نَدیمی ره امید دارمی، صبرِ هِمراه وه اِنتِظارِ کَشِمبی.</verse>
				<verse number="26">همین طی هم، اَمه ضَعفِ دِله خِدا اَمه کُمِک اِنه، چوون نَدومبی که چی طی وِنه دِعا هاکانیم. ولی خِدائه روح، اون ناله‌هایی هِمراه که عمیقِنه و نَوونه بااوتِن، اَمه وِسه شِفاعت کانده.</verse>
				<verse number="27">و وه که دلهائه دِله ره گِردِنه، روحِ فِکرِ دونده، چوون روح، طبقِ خِدائه اِراده مِقدّسینِ وِسه شِفاعت کانده.</verse>
				<verse number="28">دومبی اونایی حَق، که خِدا ره دوس دارنِنه و طبقِ وه اِراده دَعوِت بَینه، همه چی با هم وِشونِ خیریتِ وِسه دَره کار کانده.</verse>
				<verse number="29">چوون اونایی که خِدا قبلاً بِشناسیه ره، وِشونِ هم قبلتر تعیین هاکارده تا وه ریکائه واری بَووِن، تا این طی مَسیح خَله بِرارونِ دِله، اَوِّلین وچه بوئه.</verse>
				<verse number="30">و اونایی ره که قبلتر تعیین هاکارده ره هم دَعوِت هاکارده؛ و اونایی که دعوت هاکارده ره هم، صالح بِشمارِسه؛ و اونایی که صالح بِشمارِسه ره هم، جِلال هِدا.</verse>
				<verse number="31">پَس همهِ اینائه خَوِری چی تومبی باریم؟ اگه خِدا اَمه هِمرائه، کی تونده اَمه علیه بوئه؟</verse>
				<verse number="32">وه که شه ریکا ره دریغ نَکارده، بلکه وه ره اِما همهِ وِسه فِدا هاکارده، چی طی وه دَس دِلوازیِ هِمراه، همه چی ره اِما ره نَدِنه؟</verse>
				<verse number="33">کیِ که خِدائه انتخاب بَییه ها ره تِهمت بَزِنه؟ خِدائه که وِشونِ صالح اِشمارِنه!</verse>
				<verse number="34">کیِ که وِشونِ مَحکوم هاکانه؟ مَسیحْ عیسی بَمِرده- از اون ویشتر، مِرده هائه جِم هم زنده بَییه و خِدائه راسِ دَس هِنیشته، وه هَسه که راس راسی اَمه وِسه شِفاعت کانده!</verse>
				<verse number="35">کیِ که اِما ره مَسیحِ مِحبّتِ جِم سیوا هاکانه؟ مصیبت یا پریشونی، آزار اَذیّت، قَحطی، لِختی، خَطِر یا شمشیر؟</verse>
				<verse number="36">هَمون طی که مزمورِ کِتابِ دِله بَنوِشته بَییه: «اِما تِ خاطِری، تِمومِ روز بَمِردَنِ وِسه شومبی و اون گُسفِنائه واری که کِشتارِ وِسه حاضر بونِنه، بِشمارِسه بومبی.»</verse>
				<verse number="37">نا، تِمومِ این کارائه دِله اِما اونایی جِم که پیروزِنه سَرتریمی، اونِ خاطِری، که اِما ره مِحَبَّت هاکارده.</verse>
				<verse number="38">چوون مطمئِنِمه که نا مَرگ و نا زندگی، نا فرشته ها و نا رئیسون، نا چیزایی که اَلان دَره نا چیزایی که آینده دَره، نا هیچ قِدرَتی،</verse>
				<verse number="39">و نا بِلِندی و نا پَستی، و نا تِمومِ خِلقت دِله، هیچی دییه نَتونده اِما ره خِدائه مِحبَّتِ جِم که اَمه خِداوند مَسیحْ عیسی هَسه، سیوا هاکانه.</verse>
			</chapter>
			<chapter number="9">
				<verse number="1">مِن مَسیح دِله راس گامبه، دِراغ نَزِمبه، و مِ وِجدان روحُ القدوسِ طَریقِ جِم مِ وِسه گِواهی دِنه</verse>
				<verse number="2">که شه دلِ دِله، یِتا گَتِ غم دارمه و هَمِش غُصّه دارمه.</verse>
				<verse number="3">چوون که کاشکی مِن شه بِرارونِ راهِ دِله، اونایی که مِ هم نِژادِنه، لَعنِت بَووِم و مَسیحِ جِم سیوا بَووِم.</verse>
				<verse number="4">وِشون اسرائیلینه و فرزند خووندگی، جِلال، عهدها و شَریعَت وِشونِ هِدا بَییه، پَرَسِش و وعده‌ها، تِمومِ اینا وِشونِ شِنه؛</verse>
				<verse number="5">و اجداد هم وِشونِ جِم هَسِنه و مَسیح هم جسماً وِشونِ نَسلِ جِم هسه، خدایی که همهِ جِم بالاترِ وه ره تا اَبد شِکر بوئه. آمین.</verse>
				<verse number="6">ولی منظور این نییه که خِدائه کِلام اِنجام نَووه، چوون تِمومِ اونایی که اِسرائیلِ قومِ جِم هَسِنه، راس راسی اسرائیلی نینه؛</verse>
				<verse number="7">و تِمومِ اونایی که ابراهیم‌ِ نَسلِ جِم هَسِنه هم، وه وَچون بِشمارِسه نَوونِنه. بلکه توراتِ دِله بااوته بَییه: «تِ نَسل، اِسحاقِ جِم بااوته بونه.»</verse>
				<verse number="8">یعنی وَچونی که طبقِ جسم دِنیا بییَمونه خِدائه وَچون نینه، بلکه وَعدهِ وَچون، ابراهیمِ نَسلِ جِم بِشمارِسه بونِنه.</verse>
				<verse number="9">چوون اون چی که اون وَعده بااوته این بییه که «سال دییه همین مووقه بَرگِردِمبه و سارا یِتا ریکائه صاحِب بونه.»</verse>
				<verse number="10">نا فِقَط این، بلکه ربکائه وَچون هم یه نَفِرِ جِم، یعنی اَمه جَد اِسحاقِ جِم بینه.</verse>
				<verse number="11">هر چَن قبل از اون که وِشون دِنیا بیِّن، و خوارِ کار یا بَدِ کار هاکانِن- اینِ وِسه که خِدائه هَدِف، شه انتخابِ دِله پابرجا بَمونه، نا اَعمالِ راهِ جِم، بلکه وه طَریقِ جِم که دَعوِت کانده</verse>
				<verse number="12">ربکا ره بااوته بَییه که «گَتتِر کِچکترِ خِدمِت کانده.»</verse>
				<verse number="13">هَمون طی که مَلاکیِ پِیغَمبِرِ کِتابِ دِله بَنوِشته بَییه: «یَعقوبِ دوس داشتِمه، ولی عیسوِ جِم بیزار بیمه.»</verse>
				<verse number="14">پَس چی باریم؟ باریم خِدا بی‌انصافِ! اَصلاً</verse>
				<verse number="15">چوون موسیِ پِیغَمبِرِ گانه: «هر کسِ رَحم هاکانِم، رَحم کامبه؛ و دِلسوزی کامبه هر کسِ وِسه که مِ دِل وه وِسه سوزِنه.»</verse>
				<verse number="16">پَس، آدِمیِ خواسه یا وه تَقِلّا ره ربطی نِدارنه، بلکه خِدایی ره مربوطه که رَحم کانده.</verse>
				<verse number="17">چوون توراتِ دِله خِدا فِرعونِ گانه: «مِن این هدفِ وِسه تِ ره قِدرت بَرِسِندیمه، تا شه قِدرتِ تِ دِله سِراغ هادِم و تا مِ اسم تِمومِ زِمینِ دِله اِعلام بَووه.»</verse>
				<verse number="18">پَس خِدا هر کی که بِخوائه ره رَحم کانده و هر کی که بِخوائه ره سَنگ دِل کانده.</verse>
				<verse number="19">بعد مِ ره گانی: «پَس دییه چه اِما ره سَراکو کانده؟ چوون کی تونده خِدائه ارادهِ روب رو اِیست هاکانه؟»</verse>
				<verse number="20">ولی ای آدِم، تِ کی ای، که خِدائه هِمراه دِهون به دِهون بونی؟ «مگه مخلوق تونده شه خالقِ باره چه مِ ره این طی بِساتی؟»</verse>
				<verse number="21">مگه یِتا پیلکا ساز اختیار نِدارنه که یِتا میس گِلِ جِم، یِتا ظَرف، مهمِ کارهائه وِسه و یِتا دییه ظَرف، اون کارهایی که مهم نییهِ وِسه، بَسازه؟</verse>
				<verse number="22">چی بونه بااوتِن اگه خِدا با اینکه خوانه شه غِیظِ سِراغ هاده و شه قِدِّ بِشناسِنه، ظرفایی ره که اونائه سَر غِیظ هاکارده و هِلاکتِ وِسه آماده بَینه ره خَله صبر هِمراه تِحَمُّل هاکانه،</verse>
				<verse number="23">تا شه گَتِ جِلالِ اون ظرفایی سَر که اونا ره رحم هاکارده، دیار هاکانه ظرفایی که اونا ره قبلتر جِلالِ وِسه آماده هاکارده؟</verse>
				<verse number="24">حَتَّی اِما هم که وه طَرِف جِم دَعوِت بَیمی ره شامل بونه، نا فِقَط یَهودیونِ، بلکه غیرِیهودیونِ هم همین طی.</verse>
				<verse number="25">هَمون طی که هوشَعِ پیغمبِر گانه: «اونایی که مِ قوم نَبینه ره، ”شه قوم“ گامبه، و وه ره که مِ عزیز نَبیه ره، ”شه عزیز“ گامبه.»</verse>
				<verse number="26">«هَمون جه که وِشونِ بااوته بَییه: ”شِما مِ قوم نینی“، هَمون جه”زنده خِدائه ریکائون“ بااوته بونِنه.»</verse>
				<verse number="27">و اِشَعیائه پیغمبر اِسرائیلِ قومِ خَوِری گانه که: «حَتَّی اگه اِسرائیلِ قومِ تعداد، دریائه ریگِ واری بوئه، فِقَط اَتِ کم نِجات گِرنِنه.</verse>
				<verse number="28">چوون خِداوند شه کِلامِ کامل و بدونِ مَعطلی زِمینِ سَر اِنجام دِنه.»</verse>
				<verse number="29">و هَمون طی که اِشَعیائه پِیغَمبِر پیشگویی هاکارده: «اگه خداوندِ لشکرها اَمه وِسه نسلی به جا نییِشته بییه، اِما سُدوم و غَمورَهِ شَهرِ واری بونِسیمی.»</verse>
				<verse number="30">پَس چی باریم؟ غیرِ یهودیونی که صالحیِ دِمبال دَنی بینه، اونِ به‌دَس بیاردِنه، یعنی اون صالحی ره که ایمونِ راهِ جِم به دَس اِنه؛</verse>
				<verse number="31">ولی اِسرائیلِ قوم که اون شَریعتِ دِمبال دَینه که وِشونِ به صالحی رَسِندی بییه، اونِ به‌دَس نیاردِنه.</verse>
				<verse number="32">چه؟ چوون نا ایمونِ راهِ جِم، بلکه اَعمالِ هِمراه اونِ دِمبال دَینه. بلکه اون سنگی که وِشونِ دَکِتِن باعث بَییه، وِشونِ بِنه بَزو.</verse>
				<verse number="33">هَمون طی که اِشعیائه پِیغَمبِرِ کِتابِ دِله بَنوِشته بَییه: «هارِشین، صَهیونِ دِله یِتا سَنگ اییِلمه که دَکِتِنِ باعث بَووه، و یِتا صخره‌ که دَکِتِنِ باعث بَووه؛ و هر کی که وه ره ایمون بیاره، شَرمنده نَوونه.»</verse>
			</chapter>
			<chapter number="10">
				<verse number="1">ای بِرارون، اِسرائیلِ قومِ وِسه، مِ دلِ آرزو و مِ دعا، خِدائه پَلی، اینِ که نِجات بَیرِن.</verse>
				<verse number="2">چوون مِن تومبه وِشونِ خَوِری شِهادِت هادِم که خِدائه وِسه غیرت دارنِنه، ولی نا معرفتِ سَر.</verse>
				<verse number="3">چوون اون صالحیِ نَدونِسِنِ خاطِری که خِدائه جِم هَسه و اینِ وِسه که شه صالحیِ ثابت هاکاردِنِ دِمبال دَیینه، اون صالحیِ روب رو که خِدائه جِم هَسه، شه سَرِ جِر نیاردِنه.</verse>
				<verse number="4">چوون مَسیح آخِرِ شَریعتِ، تا هر کی که وه ره ایمون بیاره، صالح بِشمارِسه بَووه.</verse>
				<verse number="5">چوون که موسیِ پِیغَمبِر اون صالحیِ خَوِری که شَریعتِ سَر بَنائه این طی نِویسِنه که: «اونی که اَحکامِ اِنجام دِنه، اونائه طَریقِ جِم زندگی دارنه.»</verse>
				<verse number="6">ولی اون صالحی که ایمونِ سَر بَنائه گانه: «شه دلِ دِله نار ”کیِ که آسمونِ بالا شونه؟“ - تا مَسیح ره جِر بیاره -</verse>
				<verse number="7">یا «”کیِ که مِرده هائه دِنیائه دِله بوره “ - تا مَسیحِ مِرده هائه جِم زنده هاکانه.</verse>
				<verse number="8">ولی وه، چی گانه؟ اینکه «این کِلامْ تِ نَزیکی، تِ دِهونِ دِله، و تِ دلِ دِله دَره.» این هَمون ایمونِ کِلامِ که اِما اِعلام کامبی،</verse>
				<verse number="9">که اگه شه زِوونِ هِمراه اِعتراف هاکانی «عیسی، خِداوندِ» و شه دلِ دِله ایمون داری که خِدا وه ره مِرده هائه جِم زنده هاکارده، نِجات گِرنی.</verse>
				<verse number="10">چوون دلِ همراهِ که آدِم ایمون یارنه و صالح بِشمارِسه بونه، و زِوونِ هِمراهِ که اِعتراف کانده و نِجات گِرنه.</verse>
				<verse number="11">هَمون طی که اِشعیائه پِیغَمبِرِ کتاب گانه: «هر‌ کی وه ره ایمون بیاره، شرمنده نَوونه.»</verse>
				<verse number="12">چوون یهود و یونانیِ میون هیچ فرقی دَنیه، چوون که هَمون خِداوند، همهِ خداوندِ و تِمومِ اونایی که وه ره صدا کاندِنه ره خَله بَرکَت دِنه.</verse>
				<verse number="13">چوون «هر‌ کی خِداوندِ اسمِ صِدا هاکانه، نِجات گِرنه.»</verse>
				<verse number="14">پَس چی طی کِسی که وه ره ایمون نیاردِنه ره صدا هاکانِن؟ و چی طی کِسی که اَصلاً وه جِم نِشنُسِنه ره ایمون بیارِن؟ و چی طی بِشنُئِن، اگه کِسی وِشونِ وِسه موعظه نَکِنه؟</verse>
				<verse number="15">و اگه بَفرِسی نَووِن، چی طی موعظه هاکانِن؟ هَمون طی که اِشعیائه کِتابِ دِله بَنوِشته بَییه: «اون آدِمونِ لینگ که اِنجیلِ خَوِرِ خِش موعظه کاندِنه، چَنده قَشنگِ.»</verse>
				<verse number="16">ولی تِمومِ وِشون اِنجیلِ قبول نَکاردِنه، چوون اِشعیائه پِیغَمبِر، کِتابِ دِله گانه: «اِی خِداوند، کیِ که اَمه پِیغومِ باوِر هاکارده؟»</verse>
				<verse number="17">پَس ایمون، پیغومِ بِشنُسِنِ جِم اِنه و پیغومِ بِشنُسِن، مَسیحِ کِلامِ راهِ جِم اِنه.</verse>
				<verse number="18">ولی پِرسِمبه: مگه نِشنُسِنه؟ البته که بِشنُسِنه، چوون: «وِشونِ صِدا تِمومِ زِمینِ دِله دَپیته، و وِشون کِلام، دِنیائه این سَر تا اون سَر بَرِسیه.»</verse>
				<verse number="19">ولی پِرسِمبه: مگه اِسرائیلِ قوم اونچی که بِشنُسه ره نِفَهمِسه؟ اَوِّل، موسی گانه: «اونایی طریق که قومی به‌حساب نِننه، شِما ره غیرت یارمه؛ و نادونِ قومِ خاطِری، شِمه تَشِ غیظِ رووشِن کامبه.»</verse>
				<verse number="20">بعد، اِشعیائه پیغمبِر، جِرأتِ هِمراه گانه: «کِسایی که مِ دِمبال نَگِردِسه بینه، مِ ره پی دا هاکاردِنه و شه ره اونایی ره سِراغ هِدامه که مِ ره نِخواسِنه.»</verse>
				<verse number="21">ولی اِسرائیلِ قومِ خَوِری گانه: «تِمومِ روز شه دَسا ره نافرمون و سَرکشِ مَردِمِ سَمت دِراز هاکاردِمه.»</verse>
			</chapter>
			<chapter number="11">
				<verse number="1">پَس پِرسِمبه: مگه خِدا شه قومِ رَد هاکارده؟ اَصلاً چوون مِن، شه اسرائیلیمه، ابراهیمِ نَسل و بِنیامینِ ایل و تبارِ جِم هَسِمه.</verse>
				<verse number="2">خِدا شه قومِ که قبلتر سیوا هاکارده بییه ره رَد نَکارده. مگه نَدوندِنی مِقدَّسِ نوشته ها اِیلیائه پِیغَمبِرِ خَوِری چی گانه؟ که وه چی طی اِسرائیلِ قومِ علیه، خِدائه پَلی شِکایت هاکارده و بااوته:</verse>
				<verse number="3">«خِداوندا، تِ پِیغَمبِرونِ بَکوشتِنه و تِ قِروونگاه ها ره له هِدانه. فِقَط مِن بَمونِسِمه و اِسا خوانِنه مِ ره هم بَکوشِن.»</verse>
				<verse number="4">ولی خِدا وه ره چی جِواب هِدا؟ اینکه «مِن هَفت هزار نَفِرِ شه وِسه کِنار بییِشتِمه که بَعَلِ بِتِ روب رو زانو نَزونه.»</verse>
				<verse number="5">اینِ وِسه، همین اَلان هم اَت کم دَرِنه که خِدائه فِیضِ راهِ جِم اِنتخاب بَینه.</verse>
				<verse number="6">ولی اگه فِیض راهِ جِم بوئه، دییه اَعمالِ وِسه نییه؛ والا فِیض دییه فِیض نییه. ولی اگه اَعمالِ راهِ جِم بوئه، دییه فیضِ وِسه نییه؛ والا عَمِل دییه عَمِل نییه.</verse>
				<verse number="7">بعد چی؟ اینکه اِسرائیلِ قوم اونچیِ که ذوق و شوقِ هِمراه وه دِمبال دَییه ره به‌دَس نیارده. اِنتخاب بَییه ها اونِ به‌دَس بیاردِنه و ولی بَقیه سَنگ دِل بَینه.</verse>
				<verse number="8">هَمون طی که اشعیائه پیغَمبِرِ کتابِ دِله بَنوِشته بَییه: «تا اَمروز، خِدا، سسِ روح، وِشونِ هِدا و چِشایی که نَتونِن بَوینِن و گوشایی که نَتونِن بِشنُئِن.»</verse>
				<verse number="9">و داوود پادشاه گانه: «وِشونِ سِفره، وِشونِ وِسه دام و تَله بوئه سنگی که وِشونِ بِنه زَنده، وِشونِ وِسه مکافات بَووه.</verse>
				<verse number="10">وِشونِ چِشا تار بَووه تا نَتونِن بَوینِن وِشونِ کَمِر هَمِش دِلّا بوئه.»</verse>
				<verse number="11">پَس پِرسِمبه: اونا لغزش بَخُردِنه؟ تا همیشه وِسه دَکِفِن؟ اَصلاً! بلکه وِشونِ نافرمونیِ هِمراه، غیر یَهودیون نِجاتِ بَییتِنه، تا اِسرائیلِ قومِ دِله غیرت به وجود بِیّه.</verse>
				<verse number="12">ولی اگه وِشونِ تقصیرات، دِنیا ره پولدار هاکارده و وِشونِ شکست غیر یَهودیونِ پولدار هاکارده، پَس وَختی که یَهودِ قوم کاملاً نِجات بَیرِن، چَنده ویشتر پولدار بَیِّنِ باعث بونه؟</verse>
				<verse number="13">اِسا، شِما غیر یَهودیونِ هِمراه گَب زَمبه. از اونجه که مِن غیر یَهودیونِ رَسولِمه، شه خِدمِت سَر خَله اِفتخار کامبه،</verse>
				<verse number="14">این امیدِ هِمراه که شه همنژادونِ غیرتی هاکانِم وِشونِ جِم بَعضیا ره نِجات هادِم.</verse>
				<verse number="15">چوون اگه وِشونِ رَد بَیِّنِ معنی، خِدائه آشتی دِنیائه هِمرائه، وِشونِ قبول بَیِّنِ مَعنی چیه، به جِز مِرده هائه جِم زِنده بَیِّن؟</verse>
				<verse number="16">اگه خمیرِ جِم یِتا تیکه‌ که نوبریِ وِسه، خِدائه پیشکَش بونه، مِقَدَّس بوئه، پَس این طی، تِمومِ اون خمیر مِقدَّسِ؛ و اگه بِنه مِقَدَّس بوئه، پَس چله ها هم مِقَدَّسِنه.</verse>
				<verse number="17">و اگه چِله هائه جِم بَعضیا بَوری بَینه و تِ که وَحشیِ زیتونِ چِله بیئی، زیتونِ دارِ دییه چِله هائه کَش پیوند بَخُردی و اَلان، وه بِنه ئه مِقوّیِ شیرهِ جِم خوارنی،</verse>
				<verse number="18">اون چِله هائه سَر نَبال. اگه این طی کاندی یاد نَکِن که تِ بِنه ره نِدارنی، بلکه بِنه تِ ره دارنه.</verse>
				<verse number="19">شاید گانی: «چِله ها بَوری بَینه تا مِن پیوند بَخُرِم.»</verse>
				<verse number="20">راس گانی. ولی اونا بی‌ایمونیِ خاطِری بَوری بَینه و تِ فِقَط ایمونِ سَر پابرجائی. پَس مَغرور نَواش، بلکه بَتِرس.</verse>
				<verse number="21">چوون اگه خِدا طبیعی چله ها ره رَحم نَکارده، تِ ره هم رَحم نَکانده.</verse>
				<verse number="22">پَس خِدائه مِهروونی و سَختگیریِ یادِ جِم نَوِر؛ سختگیری کِسایی وِسه ئه که ایمونِ جِم دَکِتِنه، ولی تِ وِسه مهروونِ، البته این شرطِ هِمراه که وه مهروونیِ دِله ثابت بَمونی؛ والا تِ هم بَوری بونی.</verse>
				<verse number="23">و اگه اونا هم بی‌ایمونی ره اِدامه نَدِن، اَی پیوند خارنِنه، چوون خِدا تونده اَت کَش دییه وِشونِ پیوند بَزِنه.</verse>
				<verse number="24">چوون اگه تِ وحشیِ زیتونِ دارِ جِم بَوری بَئی و برخِلاف شه طبیعت، آزادِ زیتونِ دارِ کَش پیوند بَزو بَئی، پَس چَنده ویشتر اصلی چله ها توندِنه اون زیتونِ داری که وه جِم بَوری بَینه ره پیوند بَزه بَووِن.</verse>
				<verse number="25">ای بِرارون، نِخوامبه این رازِ جِم بی خَوِر بوئین- نَکِنه شه ره حکیم بَدونین - که اِسرائیلِ یِتا قِسمِتِ سَنگ دلی بَییته، تا وِشونِ تعداد که قرارِ غیر یَهودیون میون، مَسیحِ ایمون بیارِن کامل بَووِن.</verse>
				<verse number="26">و این‌طی تِمومِ اِسرائیل نِجات گِرنِنه. هَمون طی که مِقدَّسِ نوِشته هائه دِله بَنوِشته بَییه: «صَهیونِ جِم یه نَفِر اِنه که نِجات دِنه وه یَعقوبِ جِم بی دینی ره بیرون کانده.</verse>
				<verse number="27">و مِ این عَهد، وِشونِ هِمراه دَره وَختی که وِشونِ گناهونِ بَیرِم.»</verse>
				<verse number="28">اِنجیلِ خَوِری، یَهودیون شِمه خاطِری، دِشمِنِنه؛ ولی خِدائه انتخابِ خاطِری و شه اَجدادِ خاطِری، خِدائه عزیزِنه.</verse>
				<verse number="29">چوون خِدا اَصلاً شه هَدیه ها و دَعوِتِ پَس نَینه.</verse>
				<verse number="30">دِرِس همون‌طی که شِما یه وَختی نسبت به خِدا نافرمون بینی، ولی اَلان یَهودیونِ نافرمونیِ خاطِری، خِدائه رَحمت شِمه وِسه بییَمو،</verse>
				<verse number="31">پَس اَلان وِشون هم نافرمون بَینه تا خِدائه رَحمِتِ خاطِری که شِما ره هِدا، [اَلان] وِشونِ هم رَحم بَووه.</verse>
				<verse number="32">چوون خِدا همه ره نافرمونیِ گرفتار هاکارده، تا همه ره رَحم هاکانه.</verse>
				<verse number="33">آه چَنده خِدائه دولتمندی و حِکمت و مَعرفت عمیقِ وه داوِری ها ره نَوونه سَر دَر بیاردِن و وه راهها ره نَوونه بَفِهمِسِن.</verse>
				<verse number="34">«چوون کیِ که خِداوَندِ فِکرِ دونِسه بوئه و یا کیِ که وه هِمراه مِشورت هاکارده؟»</verse>
				<verse number="35">« کیِ که یه چی خِدا ره هِدا بوئه تا وه ره پَس هِدا بَووه؟»</verse>
				<verse number="36">چوون همه چی وه جِم، و وه طَریقِ جِم، و وه وِسه هَسه. وه ره تا اَبِد جِلال بوئه. آمین.</verse>
			</chapter>
			<chapter number="12">
				<verse number="1">پَس ای بِرارون، خِدائه رَحمِت هائه خاطِری، شِمه جِم خواهش کامبه که شه تَن ها ره، زنده قِروونیِ واری، مِقَدَّس و خِدائه بابِ دِل پیشکَش هاکانین که شِمه روحانی عبادَت همینِ.</verse>
				<verse number="2">و دییه این دِنیائه واری نَووین، بلکه شه فِکرِ نو بَیِّنِ هِمراه، تغییر هاکانین. اون مووقه توندِنی خِدائه اِراده ره بِفَهمین، خِدائه بابِ دِل و کاملِ اِراده ره.</verse>
				<verse number="3">چوون اون فیضِ طَریقِ جِم که مِ ره هِدا بَییه، شِما هر کِدومِ گامبه که شه ره اونچی که هسینیِ جِم ویشتر، نَدونین، بلکه هر کِدوم اون ایمونِ اِندا که خِدا شِما ره هِدا، دِرِس قِضاوِت هاکانین.</verse>
				<verse number="4">چوون هَمون‌ طی که اِما یِتا تَنِ دِله خَله اعضا دارمی و تِمومِ اعضا یه اِندا وظیفه نِدارنِنه.</verse>
				<verse number="5">پَس اِما که خَیلیمی، مَسیحِ دِله یه تَنِ هَسیمی و هر کِدوم، تَک به تَک هَمدییهِ اعضامی.</verse>
				<verse number="6">طبقِ فیضی که اِما ره هِدا بَییه، جورواجورِ عطایا دارمی. بِئین اونا ره به کار بَیریم اگه نَبِوّتِ، اونِ شه ایمونِ اِندا به‌کار بَیریم.</verse>
				<verse number="7">اگه خِدمِتِ، اَمه خِدمِت هاکاردِنِ دِله. اونی که تَعلیم دِنه، تَعلیم هاده.</verse>
				<verse number="8">اونی که تَشویق کانده، تَشویق هاکانه. اونی که کُمِک کانده، دَس دِلوازی هِمراه کُمِک هاکانه. اونی که رَهبِری کانده، این کارِ غیرتِ هِمراه هاکانه. و اونی که بَقیه ره رَحم و مِهروونی کانده، خِشالیِ هِمراه این کارِ هاکانه.</verse>
				<verse number="9">مِحَبَّت، وِنه بی‌ریا بوئه. بَدیِ جِم دوری هاکانین و اونچی که خوارِ ره دِ دَسی بَچِسبین.</verse>
				<verse number="10">بِرارِ واری، هَمدییه ره دوس دارین. اِحترام بییِشتِنِ دِله، هَمدییهِ جِم پیش دَکِفین.</verse>
				<verse number="11">هیچ وَخت شِمه غیرت خِدائه وِسه کم نَووه؛ روحِ دِله تشِ واری اَلوک بَیرین و خِداوندِ خِدمِت هاکانین.</verse>
				<verse number="12">امیدِ دِله خِشال بوئین، مصیبت هائه دِله صَبور بوئین و هَمِش دِعا هاکانین.</verse>
				<verse number="13">مِقدّسینِ احتیاجاتِ برطَرِف هاکاردِنِ دِله شَریک بَووین و مهمون‌نِواز بوئین.</verse>
				<verse number="14">کِسایی که شِما ره آزار رَسِندِنهِ وِسه، بَرکَت بِخوائین؛ بَرکَت بِخوائین و نَفرین نَکِنین!</verse>
				<verse number="15">کِسایی هِمراه که خِشالِنه، خِشالی هاکانین، و کِسایی هِمراه که بِرمه کاندِنه، بِرمه هاکانین.</verse>
				<verse number="16">هَمدییهِ هِمراه مدارا هاکانین! مَغرور نَبوئین، بلکه کِسایی هِمراه که ساده و ضعیفِنه، رفت و آمد هاکانین. هیچ وَخت شه ره حَکیم نَدونین.</verse>
				<verse number="17">هیچ‌کسِ بَدیِ عَوِض، بَدی نَکِنین. بلکه کاری ره هاکانین که بَقیهِ نَظِر حِرمت دارنه.</verse>
				<verse number="18">اگه بونه، تا اونجه که شِما ره ربط دارنه، همهِ هِمراه صِلح و صِفائه دِله زندگی هاکانین.</verse>
				<verse number="19">ای عزیزون، هیچ وَخت شه، تَقاص نَیرین، بلکه اونِ خِدائه غَضِبِ دَس واگذار هاکانین. چوون توراتِ دِله بَنوِشته بَییه که «خِداوند گانه: ”تَقاص، مِ شِنه، مِنِمه که سِزا دِمبه»</verse>
				<verse number="20">برعکس، «اگه تِ دِشمِن وِشنائه، وه ره غذا هاده، و اگه تِشنائه، وه ره اوه هاده. اگه این طی هاکانی، جوری وه ره شرمنده کاندی که انگاری وه کَلّهِ سَر سِرخِ زِغال اییِلنی.»</verse>
				<verse number="21">بدیِ تَسلیم نَواش، بلکه خواریِ هِمراه بَدیِ سَر مسلط بَواش.</verse>
			</chapter>
			<chapter number="13">
				<verse number="1">هرکس وِنه صاحب مَنصبونِ مطیع بوئه، چوون هیچ صاحب مَنصبی دَنییه که خِدائه جِم نَبوئه. صاحب مَنصبونی هم دَرِنه که خِدائه طَرِفِ جِم تَعیین بَینه.</verse>
				<verse number="2">پَس هر کس که صاحب منصبونِ علیه بِلِند بَووه، اونچیِ علیه که خِدا تعیین هاکارده، بِلِند بَییه؛ و کِسایی که این طی کاندِنه، داوِری بونِنه.</verse>
				<verse number="3">چوون کِسایی که دِرِس رِفتار کاندِنه، حِکمرونونِ جِم ترسی نِدارنِنه، ولی خِلافکارون وِشونِ جِم تَرسِنِنه. خوانی صاحب منصبونِ جِم ترسی نِداری؟ پَس اونچی که دِرِسِ ره هاکان که تِ ره تَحسین کانده.</verse>
				<verse number="4">چوون وه تِ خیرِ وِسه خِدائه نوکِرِ. ولی اگه کارِ خلاف هاکانی، بَتِرس، چوون وه بیخودی شه کَمِر شمشیر نَوِسه. وه خِدائه نوکِرِ و کسیِ که خِدائه وِسه انتقام گِرنه و خِدائه غَضِبِ، خِلافکارِ سَر یارنه.</verse>
				<verse number="5">پَس آدِم وِنه نا فِقَط خِدائه غَضِبِ وِسه، بلکه وجدانِ وِسه هم مطیع بوئه.</verse>
				<verse number="6">همینِ وِسه ئه که شِما مالیات دِنِنی، چوون صاحب مَنصبون خِدائه نوکَرونِنه و این چیائه جِم مواظبت کاندِنه.</verse>
				<verse number="7">هر کسِ حَقِّ وه ره هادین: اگه مالیاتِ، مالیات هادین، اگه خَراجِ، خَراج هادین، اگه اِحترامِ، اِحترام بییِلین، و اگه حِرمَتِ، حِرمَت بییِلین.</verse>
				<verse number="8">هیچ دِینی هیچ کسِ گَردن نِدارین، اِلّا اینکه هَمش هَمدییه ره مِحَبَّت هاکانین. چوون هر کی یه نَفِرِ دییه ره مِحَبَّت هاکانه، شَریعتِ به‌جا یارنه.</verse>
				<verse number="9">چوون این اَحکام «زنا نَکِن»، «قَتل نَکِن»، «دِزّی نَکِن»، «طِمع نَکِن»، و هر حِکمِ دییه ای که بوئه، همه این کِلامِ دِله خِلاصه بونه که «شه هَمساده ره شه واری دوس دار.»</verse>
				<verse number="10">مِحَبَّت، شه هَمساده ره بَدی نَکانده؛ پَس مِحَبَّت شَریعتِ تِموم و کِمال به اِنجام رِسِندِنه.</verse>
				<verse number="11">علاوه بر این شِما دوندِنی که چه زَمونه ای دِله دَرِنی. اِسا وه وَخت بَرِسیه که خوِ جِم بیدار بَووین، چوون اَلان در مقایسهِ اون مووقه ای که ایمون بیاردیمی، اَمه نِجات نزدیکتر بَییه.</verse>
				<verse number="12">شو دَره تِموم بونه و روز نزیکِ. پَس بِئین تاریکیِ بَدِ کارا ره کِنار بییِلیم و نورِ زره ره دَپوشیم.</verse>
				<verse number="13">بِئین دِرِس رِفتار هاکانیم که کِسایی که روزِ روشِناییِ دِله دَرِنهِ لایق بوئه. نا عیاشی و مَستیِ دِله، نا زِنا و هوس بازیِ دِله و نا دَعوا مرافعه و حَسودیِ دِله.</verse>
				<verse number="14">پَس خِداوند عیسی مَسیحِ شخصیتِ یِتا لِواسِ واری دَپوشین، جِسمِ هِوا و هَوسِ وِسه تدارک نَوینین تا وه خواسه ها ره به جا بیارین.</verse>
			</chapter>
			<chapter number="14">
				<verse number="1">کسیِ که وه ایمون ضَعیفِ ره شه میون راه هادین، ولی نا اینکه وه عقیده هائه سَر وه هِمراه جرِّبحث هاکانین.</verse>
				<verse number="2">یه نَفِرِ ایمون وه ره اِجازه دِنه هر غِذایی ره بَخُره، ولی یه نَفِرِ دییه که ضَعیفِ، فِقَط سبزیجات خارنه.</verse>
				<verse number="3">اونی که همه چی خارنه، نَوِسه اونی که نَخارنه ره کِچیک بِشماره؛ و اونی که همه چی نَخارنه، نَوِسه اونی که همه چی خارنه ره قِضاوِت هاکانه. چوون خِدا وه ره قبول هاکارده.</verse>
				<verse number="4">تِ کی ئی که یه نَفِرِ دییهِ نوکِرِ قِضاوِت کاندی؟ چه، وه، شه ایمونِ سَر بَمونه یا دَکفه، وه اربابِ ربط دارنه. و وه هم شه لینگِ سَر موندِنه و خِداوند تونده وه ره سَر پا داره.</verse>
				<verse number="5">یه نَفِر یِتا روزِ بَقیه روزائه جِم بهتر دونده؛ یه نَفِرِ دییه، تِمومِ روزها ره یه جور دونده. هر کی وِنه شه فِکرِ دِله شه عقایدِ سَر خاطِر جمع بوئه.</verse>
				<verse number="6">اونی که یِتا خاصِ روزِ احترامِ دارنه، خِداوندِ احترامِ وِسه این کارِ کانده. اونی که خارنه، خِداوندِ احترامِ وِسه خارنه، چوون خِدا ره شِکر کانده. ولی اونی هم که نَخارنه، وه هم خِداوندِ احترامِ وِسه این کارِ کانده و خِدا ره شِکر کانده.</verse>
				<verse number="7">چوون هیچ کِدوم از اِما شه وِسه زندگی نَکانده و هیچ کِدوم از اِما، شه وِسه نَمییِرنه.</verse>
				<verse number="8">چوون اگه زندگی کامبی، خِداوندِ وِسه زندگی کامبی، و اگه مییِرمی، اونَم خِداوندِ وسه مییِرمی. پَس چه زندگی هاکانیم، چه بَمیریم، خِداوَندِ وِسه هَسیمی.</verse>
				<verse number="9">چوون که مَسیح هم همینِ خاطِری بَمِرده و زِنده بَییه تا هم زنده ها و هم مِرده هائه خِداوند بوئه.</verse>
				<verse number="10">پَس تِ چه شه بِرابرِ قِضاوِت کاندی؟ یا تِ چه شه بِرارِ کِچیک اِشمارِنی؟ چوون اِما همه خِدائه داوِریِ تَختِ پَلی اِیست کامبی.</verse>
				<verse number="11">چوون اشعیائه پِیغمبرِ کِتابِ دِله بَنوِشته بَییه: «خِداوند گانه: شه زندگی ره قَسِم که هر زانویی مِ روب رو خَم بونه و هر زِوونی خِدا ره اِقرار کانده.»</verse>
				<verse number="12">هر کِدوم از اِما شه حِسابِ خِدا ره پَس دِنه.</verse>
				<verse number="13">پَس، بِئین بعد از این هَمدییه ره قِضاوِت نَکِنیم. بلکه، تَصمیم بَیرین که هیچ سَنگِ لغزش یا مانعی شه بِرارِ راهِ سَر نییِلین.</verse>
				<verse number="14">مِن خِداوند عیسیِ دِله دومبه و قانِعمه که هیچی خِد به خِد نَجس نییه. ولی اگه کِسی یه چی ره نَجس دوندِنه، وه وِسه نَجِسِ.</verse>
				<verse number="15">اگه شه بِرارِ اون غذائه هِمراه که خارنی، اذیّت هاکانی، دییه مِحبَّتِ هِمراه رِفتار نَکاندی. شه غذائه هِمراه، شه بِرارِ که مَسیح وه خاطِری بَمِرده ره هِلاک نَکِن.</verse>
				<verse number="16">پَس نییِلین اونچیِ خَوِری که شِما خوار دوندِنی، بَد بارِن.</verse>
				<verse number="17">چوون خِدائه پادشاهی، بَخُردِن و بَنوشییِن نییه، بلکه صالحی، صِلح و سِلامتی و خِشالی، روح‌القدسِ دِله ئه.</verse>
				<verse number="18">هر کی این طی مَسیح ره خِدمِت هاکانه، خِدا وه ره قبول دارنه و مَردِم هم وه ره تأیید کاندِنه.</verse>
				<verse number="19">پَس بئیین اونچیِ که صِلح و صفا و هَمدییهِ ایمونِ تَقویتِ باعث بونه ره، دِمبال هاکانیم.</verse>
				<verse number="20">غذا بَخُردِنِ خاطِری، خِدائه کارِ خِراب نَکِن! راس راسی تِمومِ غِذاها پاکِنه، ولی هر غِذایی که یه نَفِر دییه لغزش باعث بَووه، کارِ دِرِسی نییه.</verse>
				<verse number="21">بِهتَرِ که گوشت نَخُری یا شِراب نَنوشی یا کاری نَکِنی که تِ بِرارِ لغزشِ باعث بَووه.</verse>
				<verse number="22">پَس شه ایمونِ این چیائه خَوِری، شه میون و خِدائه میون دار. خِش به حالِ کِسی که اونچیِ خاطِری که شه خَوِری تأیید کانده، شه ره قِضاوِت نَکِنه.</verse>
				<verse number="23">ولی کِسی که یِتا غِذائه بَخُردِنِ خَوِری شَک دارنه، اگه اونِ بَخُره مَحکوم بونه، چوون ایمونِ هِمراه نَخُرده و اونچی ایمونِ جِم نَبوئه، گِنائه.</verse>
			</chapter>
			<chapter number="15">
				<verse number="1">اِما که قَویمی، وِنه اونایی که ضَعیفِنه ره تِحَمُّل هاکانیم و شه خِشال هاکاردِنِ دمبال دَنی بوئیم.</verse>
				<verse number="2">هر کِدوم از اِما وِنه هر خوارِ چی ای که شه هَمسادهِ دِله وینده، همونِ خَوِری وه ره خِشال هاکانه، تا وه ایمونِ تَقویتِ باعث بَووه.</verse>
				<verse number="3">چوون مَسیح شه خِشال هاکاردِنِ دِمبال دَنی بییه، بلکه هَمون طی که داوودِ مزمورِ دِله بَنوِشته بَییه: «اونایی که تِ ره سَراکو کاردِنه ئه سَراکو، مِ سَر دَکِته.»</verse>
				<verse number="4">چوون هر چی که قَدیم نَدیما بَنوِشته بَییه، اَمه تَعلیمِ وِسه بییه تا پایداری و اون دلگرمی ای هِمراه که مِقدَّسِ نوِشته ها دِنه ره امید داریم.</verse>
				<verse number="5">بوئه که خِدایی که پایداری و دلگرمی دِنه، شِما ره عطا هاکانه تا اون طی که مَسیحْ عیسیِ خواسهِ هِمراه جوره، هَمدییهِ هِمراه مدارا هاکانین،</verse>
				<verse number="6">تا با هم یَک دِل و یَک زِوون، خِدا یعنی اَمه خِداوند عیسی مَسیحِ پییِرِ جِلال هادین.</verse>
				<verse number="7">پَس هَمون‌طی که مَسیح شِما ره گرمیِ هِمراه قبول هاکارده، شِما هم هَمدییه ره گرمیِ هِمراه قبول هاکانین تا خِدا جِلال بَیره.</verse>
				<verse number="8">چوون شِما ره گامبه که مَسیح خَتنه بَییه هائه نوکِر بَییه تا خِدائه راستی ره سِراغ هاده، تا اون وعده‌هایی که، خِدا اَمه اجدادِ هِدا بییه ره تأیید هاکانه</verse>
				<verse number="9">و تا غیرِ یَهودیون، خِدا ره وه رَحمِتِ خاطِری جِلال هادِن. هَمون طی که مِقدَّسِ نوشته هائه دِله بَنوِشته بَییه: « پَس مِن تِ ره غیرِ یَهودیون دِله حمد و ثِناء کامبه، و تِ اسمِ هِمراه آواز خوندِمبه.»</verse>
				<verse number="10">اَی هم گانه: «ای غیرِ یَهودیون، وه قومِ هِمراه خِشالی هاکانین.»</verse>
				<verse number="11">و اَی هم مزمورِ کِتابِ دِله گانه: «ای تِمومِ غیرِ یَهودیون، خِداوندِ حمد و ثِناء هاکانین، بوئه که تِمومِ مَردِم وه ره جِلال هادِن»</verse>
				<verse number="12">و اَت کَش دییه، اِشَعیائه پیغمبر هم گانه: «یسائه بِنه اِنه، کِسی که بِلِند بَییه تا غیرِ یَهودیونِ سَر حِکمرونی هاکانه؛ غیرِ یَهودیون، وه ره امید وَندِنه</verse>
				<verse number="13">بوئه خِدایی که امید دِنه، شِما ره ایمونِ دِله خِشالی و آرامشِ جِم، پِر هاکانه، اون طی که روح‌القدُسِ قِوَّتِ هِمراه، امیدِ جِم پِر بوئین.</verse>
				<verse number="14">ای مِ بِرارون، مِن شه مطمَعنِمه که شِما شه خواریِ جِم پِرِنی و کاملِ مَعرفتِ دارنِنی و توندِنی هَمدییه ره تَعلیم هادین.</verse>
				<verse number="15">ولی خَله جِسارت هاکاردِمه، چَن تا مَطلب شِمه وِسه بَنوِشتمه، تا اونا ره شِمه یاد بیارِم، چوون خِدا این فیضِ مِ ره هِدا</verse>
				<verse number="16">که غیرِ یَهودیونِ وِسه مَسیحْ عیسیِ نوکِر بوئِم و خِدائه اِنجیلِ خِدمِت هاکاردِنِ وِسه، کاهنی هاکانِم، تا غیرِیهودیون یِتا قابل قبولِ هَدیه خِدائه پَلی بوئِن که روح القُدُسِ طریقِ جِم تَقدیس بَییه.</verse>
				<verse number="17">پَس مِن مَسیحْ عیسیِ دِله، این خدمِتی که خِدائه وِسه دَره کامبه ره دلیلی دارمه که اِفتخار هاکانِم.</verse>
				<verse number="18">چوون جِرأت نَکامبه هیچیِ جِم گَب بَزِنِم، اِلّا اونچی که مَسیح مِ طریق اِنجام هِدا تا غیرِ یَهودیونِ، ایمونِ مطیع هاکانِم، شه گَب ها و کارهائه طَریقِ جِم</verse>
				<verse number="19">وه اینِ نشونه ها و معجِزاتِ قِوَّتِ هِمراه، یعنی خِدائه روحِ قِوَّتِ هِمراه اِنجام هِدا، اون طی که اورشَلیمِ جِم تا «ایلیریکوم» بوردِمه و کاملاً مَسیحِ اِنجیلِ خِدمتِ اِنجام هِدامه.</verse>
				<verse number="20">هَمش مِ آرزو این بییه که یه جایی اِنجیلِ موعظه هاکانِم که مَسیحِ اسمِ نِشنُسه بوئِن، تا نَکِنه که مِن یه نَفِر دییهِ پیِ سَر بَنایی بَسازِم</verse>
				<verse number="21">هَمون طی که اِشعیائه پِیغَمبِرِ کِتابِ دِله بَنوِشته بَییه: «اونایی که وه جِم بی خَوِر بینه، ویندِنه و اونایی که نِشنُسه بینه، فَهمِنِنه.»</verse>
				<verse number="22">همینِ خاطِریِ که چَن کَش خواسِمه شِمه پَلی بِیِّم، ولی نَییه.</verse>
				<verse number="23">ولی اِسا چوون این مَنطقه هائه دِله، دییه کاری نَموندِسه که هاکانِم، و از اونجه که خَله سا‌لِ مشتاقِمه شِمه پَلی بِیّم،</verse>
				<verse number="24">امید دارمه که وَختی دَره اسپانیا شومبه، شه راهِ سَر شِما ره بَوینِم تا بَعدِ از اون که اَت کم شِما ره بَدیمه، مِ ره اونجه ئه سَفِرِ دِله، کُمِک هاکانین.</verse>
				<verse number="25">ولی اِسا خوامبه اورشَلیمِ شَهر بُورِم تا اونجهِ مِقدّسینِ وِسه کُمِکِ مالی بَوِرِم،</verse>
				<verse number="26">چوون مقدونیه و اَخائیهِ کِلیساها خوانِنه، اورشَلیمِ مِقَدِّسینِ فقیرونِ وِسه کُمِکِ مالی جَمع هاکانِن.</verse>
				<verse number="27">وِشون شه خواسِنه این کارِ هاکانِن؛ و راس راسی هم وِشون، اورشَلیمِ ایموندارونِ مدیون بینه. چوون اگه غیرِ یَهودیون، یَهودیونِ روحانی برَکاتِ دِله شَریک بَینه، یَهودیون هم وِنه، برکاتِ مالیِ دِله، وِشونِ خِدمِت هاکانِن.</verse>
				<verse number="28">پَس، وَختی این کارِ تِموم هاکاردِمه و اونچی که جَمع بَییه بییه ره وِشونِ دَس بَرِسِندیمه، شِمه راهِ جِم اسپانیا شومبه.</verse>
				<verse number="29">دومبه وَختی که شِمه پَلی بِیِّم، مَسیحِ بَرکتِ هِمراه که فِراوونِ، اِمبه.</verse>
				<verse number="30">ای بِرارون، اَمه خِداوند عیسی مَسیح و روح القُدُسِ مِحبّتِ خاطِری، شِمه جِم خواهش کامبه، که خِدائه پَلی هَمش مِ وِسه دِعا هاکانین، و این کارِ هِمراه مِ خِدمتِ دِله شَریک بوئین.</verse>
				<verse number="31">تا یَهودیهِ بی ایمونونِ جِم جانِ سالم به‌دَر بَوِرِم و مِ خِدمَت اورشَلیمِ وِسه، مِقدّسینِ پَلی قبول بَووه.</verse>
				<verse number="32">بعد اگه خِدا بِخوائه، ذوقِ هِمراه شِمه پَلی بِیِّم تا شِمه پَلی، مِ جان تازه بَووه.</verse>
				<verse number="33">خِدائه صِلح و سِلامتی شِما همه ئه هِمراه دَووه. آمین.</verse>
			</chapter>
			<chapter number="16">
				<verse number="1">اَمه خواخِر فیبیِ سِفارشِ شِما ره کامبه. وه کِنخْریهِ شَهرِ کلیسائه خادمونِ جِم هَسه.</verse>
				<verse number="2">وه ره خِداوَندِ دِله، اون طی که مِقدّسینِ لایقِ، قبول هاکانین و هر کُمِکی که شِمه جِم بِخوائه ره کِتاهی نَکِنین، چوون وه خَیلیا، حَتَّی شه مِ ره، خَله کُمِک هاکارده.</verse>
				<verse number="3">پْریسکیلا و آکیلائه وِسه، که مِ همکارون مَسیحْ عیسی دِله هَسِنه، سِلام بَرِسونین.</verse>
				<verse number="4">وِشون شه جانِ مِ خاطِری خَطِرِ دِله دِم هِدانه، و نا فِقَط مِن، بلکه تِمومِ غیرِ یَهودیونِ کلیساها وِشونِ جِم ممنون دارِنه.</verse>
				<verse number="5">همین طی کلیسایی که وِشونِ سِره دِله که هَمدییهِ هِمراه جَمع بونِنه ره سِلام بَرِسونین. مِ عزیزِ رَفِق اِپینِتوسِ سِلام بَرِسونین. وه اَوِّلین نَفِری بییه که آسیائه دِله مَسیح ره ایمون بیارده.</verse>
				<verse number="6">مَریِمِ که شِمه وِسه خَله زَحمِت بَکِشیه ره سِلام بَرِسونین.</verse>
				<verse number="7">مِ فامیلون وِسه، آندْرونیکوس و یونیا که مِ هِمراه زِندونِ دِله دَیینه ره سِلام بَرِسونین. وِشون رَسولونِ میون، سَرشِناسِ آدِمونینه که مِ جِم قبلتر مَسیحِ ایمون داشتِنه.</verse>
				<verse number="8">مِ عزیزِ رَفِق آمپْلیاتوسِ که خِداوندِ دِله دَره ره، سِلام بَرِسونین.</verse>
				<verse number="9">اَمه همکار اوربانوسِ مَسیحِ دِله، و مِ عزیزِ رَفِق، اِستاخیسِ، سِلام بَرِسونین.</verse>
				<verse number="10">آپِلیسِ که شه آزمودِ مَسیحِ دِله پَس هِدا ره سِلام بَرِسونین. آریستوبولُسِ خانواده ره سِلام بَرِسونین.</verse>
				<verse number="11">مِ فامیل هیرودیونِ وسه و هَم نارکیسوسِ خانواده که خِداوندِ دِله دَرِنه ره سِلام بَرِسونین.</verse>
				<verse number="12">تْریفینا و تْریفوسائه وِسه، اون خادمونِی که خِداوندِ خِدمِتِ دِله زَحمِت کَشِنِنه ره سِلام بَرِسونین و پِرسیس مِ عزیزِ رَفِق، که خِداوندِ دِله خَله زَحمِت کَشِنه ره هم سِلام بَرِسونین.</verse>
				<verse number="13">روفُس وِسه که خِداوندِ دِله انتخاب بَییه، و وه مارِ وِسه که مِ حَق، مارگری هاکارده ره سِلام بَرِسونین.</verse>
				<verse number="14">آسینکْریتوس، فْلِگون، هِرمِس، پاتْروباس و هِرماس و بَقیه بِرارونِ که وِشونِ هِمراه دَرِنه ئه وِسه، سِلام بَرِسونین.</verse>
				<verse number="15">فیلولوگوس، یولیا، نیریاس و وه خواخِر، و اولیمپاس و تِمومِ مِقدّسینِ که وِشونِ هِمراه دَرِنه ئه وِسه سِلام بَرِسونین.</verse>
				<verse number="16">هَمدییه ره یِتا مِقدَّسِ خاشِ هِمراه سِلام بَرِسونین. تِمومِ مَسیحِ کلیساها شِمه وِسه سِلام رِسِندِنِنه.</verse>
				<verse number="17">ای بِرارون، خوامبه شِمه جِم خواهش هاکانِم اونایی که سیواییِ باعِثِنهِ مِواظِب بوئین و شِمه راهِ سَر مانع اییِلنِنه و اون تعلیمی هِمراه که شِما بَییتِنی، مخالفت کاندِنه؛ وِشونِ جِم دوری هاکانین،</verse>
				<verse number="18">چوون این‌طی آدِمون اَمه خِداوند مَسیحِ، خِدمِت نَکاندِنه، بلکه شه اِشکمِ سیر هاکاردِنِ دِمبال دَرِنه و قَشنگِ گَب ها و چاپلوسیِ هِمراه ساده آدِمونِ گول زَندِنه.</verse>
				<verse number="19">شِمه اطاعتِ آوازه، همهِ میون دَپیته؛ پَس، شِمه خاطِری خَله خِشالِمه. ولی شِمه جِم خوامبه اونچیِ عوض که خوارِ حکیم، و اونچیِ عَوِض که بَدِ، ساده بوئین.</verse>
				<verse number="20">خِدائه صِلح و سِلامتی خَله زود شیطانِ شِمه لینگِ بِن له کانده. اَمه خِداوند عیسیِ فِیض شِمه هِمراه دَووه.</verse>
				<verse number="21">مِ همکار تیموتائوس شِمه وِسه سِلام رِسِندِنه. مِ فامیلون لوکیوس، یاسون و سوسیپاتِر هم شِمه وِسه سِلام رِسِندِنِنه.</verse>
				<verse number="22">مِن، تِرتیوس، که این نامه ره بَنوِشتِمه، خِداوندِ دِله شِمه وِسه سِلام رِسِندِمبه.</verse>
				<verse number="23">گایوس که مِ جِم و تِمومِ اینجهِ کلیسائه آدِمونِ جِم مِهمون نِوازی هاکارده، شِمه وِسه سِلام رِسِندِنه. اِراستوس که شَهرِ خزونه‌دارِ، و اَمه بِرار کوآرتوس شِمه وِسه سِلام رِسِندِنِنه.</verse>
				<verse number="24">{ اَمه خِداوند عیسی مَسیحِ فِیض شِما همهِ هِمراه دَووه. آمین.}</verse>
				<verse number="25">اِسا وه جِلالِ که تونده طبقِ مِ انجیل و عیسی مَسیحِ موعظه، شِما ره تقویت هاکانه- یعنی طِبق یِتا رازِ کشف هاکاردِن که از اَوِّلِ دِنیا جا هِدا بییه،</verse>
				<verse number="26">ولی اَلان طبقِ پِیغَمبِرونِ بَنوِشته و اَبدی خِدائه حِکمِ هِمراه، تِمومِ مَردِمِ وِسه دیار بَییه تا وِشون ایمون بیارِن و اطاعتِ هاکانِن -</verse>
				<verse number="27">وه ره هم که تینا حکیمِ خِدائه، عیسی مَسیحِ طَریقِ جِم تا اَبد جِلال بوئه! آمین.</verse>
			</chapter>
		</book>
		<book number="46">
			<chapter number="1">
				<verse number="1">پولُسِ طَرِف جِم، که خِدائه خواسِ هِمراه دَعوِت بَییه تا مَسیحِ عیسیِ رَسول بوئه، و اَمه بِرار، سوسْتِنِسِ جِم،</verse>
				<verse number="2">خِدائه کلیسائه وِسه که قُرِنتُسِ شَهرِ دِله دَره، اونایی که مَسیح عیسیِ دِله تَقدیس بَینه و دَعوِت بَینه تا مِقَدَّس زندگی هاکانِن، تِمومِ اونائه هِمراه که هر جائه دییه اَمه خِداوند عیسی مَسیحِ اِسمِ خوندِنِنه، که اَمه خِداوند و وِشونِ خِداوندِ:</verse>
				<verse number="3">فِیض و صِلح و سِلامتی، اَمه پییِر، خِدا و خِداوندْ عیسی مَسیحِ طَرِفِ جِم شِمه وِسه بِیِّه.</verse>
				<verse number="4">مِن هَمِش شه خِدا ره شِمه خاطِری و خِدائه اون فِیض که عیسی مَسیحِ دِله شِما ره هِدا بَییه، شِکر کامبه.</verse>
				<verse number="5">چوون شِما مَسیحِ دِله هر چیِ جِم، تِمومِ گَب بَزوئِن و تِمومِ مَعرفتِ دِله بی نیاز بَینی</verse>
				<verse number="6">حَتّی اون طی که اَمه گِواهی، مَسیحِ خَوِری شِمه میون تأیید بَییه.</verse>
				<verse number="7">هَمون طی که اَمه خِداوند عیسی مَسیحِ بَردَگِردِسِنِ اِنتِظار کَشِنِنی، هیچ پیشکَشِ جِم بی نَصیب نینی.</verse>
				<verse number="8">وه تا آخِر شِما ره پابرجا دارنه، تا اَمه خِداوند عیسی مَسیحِ روزِ دِله بی تقصیر بوئین.</verse>
				<verse number="9">خِدا وِفادارِ، اون خِدایی که شِما ره شه ریکا، اَمه خِداوند عیسی مَسیحِ رِفاقتِ وِسه دَعوِت هاکارده.</verse>
				<verse number="10">اِی بِرارون، اَمه خِداوند عیسی مَسیحِ اِسمِ هِمراه شِمه جِم خواهش کامبه که هَمدییه هِمراه یَک دِل بوئین و شِمه میون سیوایی دَنی بوئه، بلکه هم، فِکرِ دِله و هم، نظِرِ دِله یِتا بوئین.</verse>
				<verse number="11">چوون که مِ بِرارون، خْلوئهِ اَهلِ سِره مِ ره خَوِر هِدانه که شِمه میون دَعوا مِرافه دَره.</verse>
				<verse number="12">مِ مَنظور اینِ که شِمه جِم یه نَفِر گانه، «مِن پولُسِ دِمبالرو هَسِمه»؛ اون یِتا گانه، «مِن آپولُسِ دِمبالرو هَسِمه»؛ یِتا دییه گانه، «مِن کیفائه دِمبالرو هَسِمه»؛ و یه نَفِر دییه هم گانه، «مِن مَسیحِ دِمبالرو هَسِمه.»</verse>
				<verse number="13">مگه مَسیح رَسِد بَییه؟ مَگه پولُس بییه که شِمه خاطِری صَلیبِ سَر بورده؟ مگه پولُسِ اسمِ هِمراه غِسلِ تَعمید بَییتینی؟</verse>
				<verse number="14">خِدا ره شِکر کامبه که اِلّا، کْریسپوس و گایوس، شِمه جِم هیچ کی دییه ره تَعمید نِدامه،</verse>
				<verse number="15">تا هیچ کی نَتونه باره مِ اِسمِ هِمراه تَعمید بَییتینی.</verse>
				<verse number="16">مِن اِستِفاناسِ خانِواده ره هم تَعمید هِدامه؛ ویشتر از این شه یاد نِدارمه دییه هیچ کی ره تَعمید هِدا بوئِم.</verse>
				<verse number="17">چوون مَسیح مِ ره نَفرِسیه تا تَعمید هادِم بلکه تا انجیلِ موعظه هاکانِم، و نا دِنیائه حکیمونه گَب هائه هِمراه که قانع کانده، نَکِنه مَسیحِ صَلیبِ قِوَّت هیچ بَووه.</verse>
				<verse number="18">چوون صَلیبِ پِیغوم، اونایی وِسه که هِلاک بونِنه، نادونیِ، ولی اَمه وِسه که نِجات گِرمی، خِدائه قِوَّتِ.</verse>
				<verse number="19">چوون اِشعیائه پِیغَمبِرِ کتاب دِله بَنوِشته بَییه: «حَکیمونِ حِکمتِ از بین وَرمه و با فَهمِ آدِمون فَهمِ هیچ کامبه.»</verse>
				<verse number="20">حَکیمِ آدِم کِجه دَره؟ توراتِ مَلِّم کِجه دَره؟ اونی که این زمونه دِله نَظِر دِنه کِجه دَره؟ مَگه خِدا، دِنیائه حِکمتِ نادونی نَکارده؟</verse>
				<verse number="21">چوون از اونجه که طبقِ خِدائه حِکمت، دِنیا نَتونِسه حِکمتِ راه جِم خِدا ره بِشناسه، خِدا این طی صِلاح بَدیئه که این نادونیِ راهِ جِم که اِما موعظه کامبی، اونایی که ایمون یارنِنه ره، نِجات هاده.</verse>
				<verse number="22">چوون یَهودیون نشونه ها خوانِنه و یونانیون حِکمَتِ دِمبال دَرِنه،</verse>
				<verse number="23">ولی اِما مَصلوب بَییه مَسیحِ موعظه کامبی که یَهودیونِ وِسه یِتا سَنگِ واریِ که لغزِنه و غیر یَهودیون وِسه نادونیِ،</verse>
				<verse number="24">ولی اونایی که دَعوِت بونِنه ره، چه یهودی و چه یونانی، مَسیح، خِدائه قِوَّت و خِدائه حِکمتِ.</verse>
				<verse number="25">چوون اونچی که خِدائه خَوِری نادونی ویمبی، آدِمیِ حِکمتِ جِم حکیم‌تَرِ و اونچی که خِدائه خَوِری ضَعف ویمبی، آدِمیِ قِوَّتِ جِم قَوی ترِ.</verse>
				<verse number="26">ای بِرارون، شه وَضعِ شه یاد بیارین: اون مووقه که خِدا شِما ره دَعوِت هاکارده. ویشتِر شِما دِنیائه ارزش هائه هِمراه، حَکیم بِشمارِسه نَوونِسِنی؛ و ویشتِر شِما قِددارون یا نجیب‌زاده هائه جِم نَبینی.</verse>
				<verse number="27">ولی خِدا اونچی که دِنیا نادونی دونده ره، انتخاب هاکارده تا حکیمونِ شَرمِنده هاکانه؛ و خِدا اونچی ره که دِنیا ضعیف اِشمارِنه ره انتخاب هاکارده تا قِددارون شَرمِنده هاکانه؛</verse>
				<verse number="28">خِدا اونچی که این دِنیائه دِله پست و کِچیکِ، حَتّی اون چیایی که هیچ هَسِنه ره، انتخاب هاکارده تا هر اونچی که دَره ره از بین بَوِره،</verse>
				<verse number="29">تا هیچ آدِمی خِدائه روب رو فَخر نَکِنه.</verse>
				<verse number="30">وه خاطِریِ که شِما عیسی مَسیحِ دِله دَرِنی. اون عیسی مَسیح که خِدائه طَرِفِ جِم اَمه وِسه حِکمَت بَییه، یعنی صالحی، قدّوسیت و آزادی.</verse>
				<verse number="31">تا هَمون طی که اِرمیائه پِیغَمبِر کِتابِ دِله بَییَمو: «هر‌ کی که فَخر کانده، خِداوندِ فَخر هاکانه.»</verse>
			</chapter>
			<chapter number="2">
				<verse number="1">اِی بِرارون اون مووقه ای که شِمه پَلی بییَمومه، نییَمومه که خِدائه رازها ره شِمه وِسه، گَت گَتِ گَب یا حِکمتِ هِمراه اِعلام هاکانِم.</verse>
				<verse number="2">چوون تَصمیم بَییته بیمه شِمه میون هیچی ره نَدونِم اِلّا عیسی مَسیح، اون هم مصلوب بَییه عیسی.</verse>
				<verse number="3">مِن ضَعف و تَرس و لَرزِ هِمراه شِمه پَلی دَیمه.</verse>
				<verse number="4">و مِ گَب ها و مِ پِیغوم، حَکیمونه کَلِماتِ هِمراه که قانع کانده، نَییه، بلکه خِدائه روح و خِدائه قِوَّتِ هِمراه بااوتِمه</verse>
				<verse number="5">تا شِمه ایمون نا آدِمونِ حِکمتِ سَر، بلکه خِدائه قِوَّتِ سَر بوئه.</verse>
				<verse number="6">با این وجود، اِما گَتِ آدِمونِ میون حِکمتِ گامبی، هَر چَن نا حکمتی که این زِمونه جِم بوئه یا اونایی که این زِمونهِ حاکِمِنه جِم هَسِنه، که بَمردَنِ محکومِنه،</verse>
				<verse number="7">بلکه اِما خِدائه حِکمتِ جِم که راز هَسه و جا هِدا، گَب زَمبی هَمون حِکمتی که خِدا اونِ قبل از اینکه دِنیا ره خَلق هاکانه اَمه جِلالِ وِسه معیِّن هاکارده.</verse>
				<verse number="8">این زِمونهِ حاکِمون هیچکِدوم این حِکمتِ نِفَهمِسِنه، چوون اگه اونِ فَهمِسِنه، خِداوندِ جِلالِ مَصلوب نَکاردِنه.</verse>
				<verse number="9">هَمون طی که اِشعیائه پِیغَمبِرِ کِتابِ دِله بَییَموئه: «اونچی ره که هیچ چِشی نَدیئه، هیچ گوشی نِشنُسه، و هیچ کَسِ فِکر نَرِسیه، خِدا شه دوسدارونِ وِسه فِراهم هاکارده.»</verse>
				<verse number="10">چوون این چیا ره شه روحِ طریق اَمه وِسه دیار هاکارده، چوون خِدائه روحْ همه‌چی ره گِردِنه، حَتّی خِدائه عمیق ترین رازها ره هَم.</verse>
				<verse number="11">چوون کیِ که آدِمیِ فکرائه جِم خَوِر داره، اِلّا شه وه روح که وه دِله دَره؟ اینِ وِسه، فِقَط خِدائه روحِ که، خِدائه فکرائه جِم خَوِر دارنه.</verse>
				<verse number="12">اِسا اِما نا این دِنیائه روح، بلکه یِتا روح به دَس بیاردیمی که خِدائه جِم هَسه تا اونچی خِدا اِما ره هَدیه هِدا ره بَدونیم.</verse>
				<verse number="13">و همینِ جِم گَب زَمبی، اونِم نا کلماتی هِمراه که آدِمیِ حِکمتِ جِم یاد بَییته بوئیم، بلکه اون کَلِماتی هِمراه که خِدائه روح اِما ره یاد دِنه؛ اینِ وِسه روحانی حَییقت ها ره اونایی وِسه که خِدائه روحِ شه دِله دارنِنه ره گامبی.</verse>
				<verse number="14">آدِمی که هِوا و هوسِ دِمبال دَووه، اون چیایی که خِدائه روحِ ربط دارنه ره قبول نَکانده چوون وه نَظِر نادونیِ، و نَتونده اونِ بِفَهمه، چوون فِقَط خِدائه روحِ هِمراه بونه اونِ دِرِسی ره تشخیص هِدائِن.</verse>
				<verse number="15">آدِمی که خِدائه روحِ دارنه همه چیِ خَوِری داوِری کانده، ولی هیچ‌کی نَتونده وه خَوِری داوِری هاکانه.</verse>
				<verse number="16">«چوون کیِ که خِداوندِ فِکرِ بِفَهمه تا وه ره تَعلیم هاده؟» ولی اِما مَسیحِ فِکرِ دارمی.</verse>
			</chapter>
			<chapter number="3">
				<verse number="1">اِی بِرارون ولی مِن، نَتونِسِمه کِسایی واری که خِدائه روح، وِشونِ دِله دَره گَب بَزِنِم، بلکه کِسایی واری که هِوا و هوِسِ دِله دَرِنه گَب زَمبه، یعنی کِسایی واری که مَسیحِ دِله، کِچیکِ وَچه نه.</verse>
				<verse number="2">مِن شِما ره شیر هِدامه نا گوشت، چوون وه آمادگی ره نِداشتینی و هَمتی هم نِدارنِنی،</verse>
				<verse number="3">چوون که هَمتی هِوا و هَوِسِ دِمبال دَرِنی. وَختی شِمه میون حَسودی و دَعوا دَره، مگه اینِ نِشون نَدِنه که هِوا و هوِسِ دِمبال دَرِنی و بَقیه آدِمونِ واری رِفتار کاندینی؟</verse>
				<verse number="4">چوون وَختی یه نَفِر گانه: «مِن پولُسِ دِمبالرو هَسِمه» و یه نَفِر دییه گانه: «مِن آپولُسِ دِمبالرو هَسِمه» مگه بَقیه آدِمونِ واری نینی؟</verse>
				<verse number="5">مگه آپولُس کیِ؟ پولُس کیِ؟ وِشون فِقَط خادمونینه که خِدا هر کِدومِ یِتا وظیفه‌ هِدا تا وِشونِ طریق شِما ایمون بیارین.</verse>
				<verse number="6">مِن تیمِ دَکاشتِمه و آپولُس اونِ اوه هِدا، ولی خِدا بییه که اونِ سبز هاکارده.</verse>
				<verse number="7">پَس نا اونی که کارِنه حِساب اِنه و نا اونی که اوه دِنه، بلکه فِقَط خِدائه که اونِ سبز کانده.</verse>
				<verse number="8">اونی که کارِنه و اونی که اوه دِنه، هر دِتا یِتا هَسِنه و هر کِدوم شه زَحمِت بَکِشیِ اِندا، پاداش گِرنِنه.</verse>
				<verse number="9">چوون اِما فِقَط خِدائه همکارونیمی. شِما خِدائه کِشت و کارِ زِمین و خِدائه ساختمونِنی.</verse>
				<verse number="10">اون فیضی که خِدا مِ ره هِدائه هِمراه، ماهرِ معماری واری پی بَکِندیمه و یه نَفِر دییه اون پیِ سَر، ساختمون سازِنه. هر کی وِنه مِواظب بوئه که چی طی سازِنه.</verse>
				<verse number="11">چوون هیچ کی نَتونده به جِز اون پِی که بَکِندی بَییه، یِتا دییه پی بَکِنه، و اون پی شه هَمون عیسی مَسیحِ.</verse>
				<verse number="12">اِسا اگه یه نَفِر این پیِ سَر یِتا ساختمون، طِلا یا نِقره یا گرونِ سَنگ ها یا چو یا واش یا کَمِلِ جِم بَسازه،</verse>
				<verse number="13">هر کسِ کار مَعلوم بونه، چوون اون «روز» همه چی ره بَر مِلا کانده. چوون تَش، کارِ نتیجه ره مَعلوم هاکارده و تَش هر کاری که آدِمون هاکاردِنه ره آزمود کانده.</verse>
				<verse number="14">اگه کاری که اون پیِ سَر بِساته بَییه، به جا بَمونه، اون آدِم شه پاداشِ گِرنه.</verse>
				<verse number="15">اگه یه نَفِرِ کار تَش بَیره، ضرر وینده؛ هرچَن شه نِجات گِرنه، ولی کِسی واریِ که تشِ شعله‌هائه جِم جان دَر بَوِرده بوئه.</verse>
				<verse number="16">مگه نَدوندِنی که خِدائه مَعبِدِنی و خِدائه روح شِمه دِله دَره؟</verse>
				<verse number="17">اگه کِسی خِدائه مَعبدِ له هاده، خِدا هم وه ره نابود کانده؛ چوون خِدائه مَعبِد، مِقدَّسِ و شِما اون مَعبدِنی.</verse>
				<verse number="18">شه ره گول نَزِنین. اگه شِمه جِم کِسی فکر هاکانه، این زِمونه دِله حَکیمِ آدِمِ، اینِ وِسه که حکیم بَووه، وِنه نادون بَووه.</verse>
				<verse number="19">چوون این دِنیائه حِکمت خِدائه نَظِر نادونیه. هَمون طی که اَیّوبِ کِتابِ دِله بَنوِشته بَییه: «حَکیمِ آدِمونِ، شه وِشونِ حیلهِ هِمراه گرفتار کانده.»</verse>
				<verse number="20">و اَی دِواره مَزمورِ کِتابِ دِله بَنوِشته بَییه: «خِداوند حَکیمِ آدِمونِ فکرهائه جِم خَوِر دارنه و دونده که اون فکرا بی خودینه.»</verse>
				<verse number="21">پَس هیچ کَس دییه آدِمونِ فخر نَکِنه. چوون همه چی شه شِمه وِسه ئه،</verse>
				<verse number="22">چه پولُس، چه آپولُس، چه کیفا، چه دِنیا، چه زندگی، چه بَمِردِن، چه حال و چه آینده، همه اینا شه شِمه وِسه هَسه</verse>
				<verse number="23">و شِما مَسیحِ وِسه هَسینی و مَسیح خِدائه وِسه هَسه.</verse>
			</chapter>
			<chapter number="4">
				<verse number="1">هر کی وِنه اِما ره مَسیحِ خادمون و مِواشِرونِ دید هارِشه که خِدائه رازها وِشونِ اَمانت بِسپارِسه بَییه.</verse>
				<verse number="2">علاوه بر این انتظاری که مِواشر جِم شونه اینِ که وِفادار بوئه.</verse>
				<verse number="3">ولی مِ وِسه شِمه قِضاوت یا یِتا دییه آدِمی مَحکمهِ قِضاوِت مهم نییه. در واقع حَتّی مِن شه هم شه ره قِضاوِت نَکامبه.</verse>
				<verse number="4">چوون شه دِله عیبی نَویمبه، ولی این م ره تَبرئه نَکانده. بلکه خِداوندِ که مِ ره قِضاوت کانده.</verse>
				<verse number="5">پَس هیچیِ خَوِری قبل از وه مووقه قِضاوِت نَکِنین، تا اینکه خِداوند بِیّه. وه اونچی ره که اَلان تاریکیِ دِله جا هِدا هسه ره روشناییِ دِله دیار کانده و دِل هائه نیّتها ره بَر مِلا کانده. بعد هر کی شه تَعریف و تَمجیدِ خِدائه جِم گِرنه.</verse>
				<verse number="6">ای بِرارون، مِن همهِ این چیا ره شه خَوِری و آپولُسِ خَوِری شِمه خیر و صِلاحِ وِسه بااوتِمه تا شِما این گَب هائه مَعنی ره اَمه جِم یاد بَیرین که، اونچیِ جِم که بَنوِشته بَییه، جلوتر نَشوئین. تا هیچ کِدوم از شِما، یه نَفِرِ دییهِ روب رو فَخر نَکِنه.</verse>
				<verse number="7">چوون کی تِ ره یه جور دییه وینده؟ چی دارنی که تِ ره هِدا نَئی بوئه؟ پَس اگه تِ ره هِدا بَییه، چه یه جور فَخر کاندی که اِنگاری این طی نییه؟</verse>
				<verse number="8">اِنگاری شِما هر اونچی که خواسینی ره بَرِسینی! اِنگاری اَلان پولدار بَینی! بدونِ اِما شِما پادشاه بَینی و کاش که پادشاهی کاردینی تا اِما هم شِمه هِمراه پادشاهی کاردیمی!</verse>
				<verse number="9">چوون مِن فکر کامبه که خِدا اِما رَسولونِ، همهِ مَردمِ جِم آخِرتَر، تماشائه وِسه بییِشته. اونایی واری که بَمِردَنِ وِسه مَحکوم بَینه چوون دِنیا، فرشته ها و آدِمون اِما ره تِماشا کاندِنه.</verse>
				<verse number="10">اِما مَسیحِ خاطِری نادونیمی، ولی شِما مَسیحِ دِله حَکیمِنی! اِما ضَعیفیمی، ولی شِما قَوینی! شِما مِحتَرمِنی، ولی اِما حِرمتی نِدارمی!</verse>
				<verse number="11">اِما تا اَلانِم وِشنا و تِشنامی، و فقیرونِ لِواسِ دَپوشیمی. کُتِک بَخوردیمی و آواره‌ بَیمی.</verse>
				<verse number="12">شه دَسائه هِمراه کار کامبی و زَحمِت کَشِمبی. وَختی اِما ره نَفرین هاکانِن، وِشونِ وِسه دِعائه خیر کامبی؛ و وَختی آزار بَوینیم، تِحَمّل کامبی؛</verse>
				<verse number="13">وَختی اِما ره تِهمَت زَندِنه، خواریِ هِمراه جِواب دِمبی. تا همین ‌اَلانِم، اِما دِنیائه دِله تِفاله و همه چیِ آشغال بَیمی.</verse>
				<verse number="14">اینِ نَنِویسِمبه تا شِما ره شَرمنده هاکانِم، بلکه نِویسِمبه تا شه عزیزِ وَچونِ واری شِما ره نَصیحت هاکانِم.</verse>
				<verse number="15">چوون حَتّی اگه هِزارون مَلِّم مَسیح دِله دارین، ولی خَله پییِرون نِدارنِنی، چوون مِن اِنجیلِ طَریق، عیسی مَسیحِ دِله شِمه پییِر بَیمه.</verse>
				<verse number="16">پَس شِمه جِم خواهش کامبه مِ جِم سَرمخش بَیرین.</verse>
				<verse number="17">همینِ وِسه تیموتائوسِ که مِ عزیزِ وچه ئه و خِداوندِ دِله وِفادارِ ره شِمه پَلی بَفرِسیمه. تا مِ راه ها ره مَسیحْ عیسیِ دِله شِمه یاد بیاره، هَمون طی که اون راه ها ره تِمومِ کلیساهائه دِله، همه جا تَعلیم دِمبه.</verse>
				<verse number="18">بَعضیا مَغرور بَینه و وِشون گِمون کاندِنه که دییه مِن شِمه پَلی نِمبه.</verse>
				<verse number="19">ولی اگه خِدا بِخوائه، خَله زود شِمه پَلی اِمبه و نا فِقَط این مَغرورونِ گَبِ وِسه، بلکه تا وِشونِ قِوَّتِ هم پِی بَوِرِم.</verse>
				<verse number="20">چوون خِدائه پادشاهی بِحرف نییه، بلکه قِوَّتِ دِله ئه.</verse>
				<verse number="21">کِدومتا ره خوانِنی؟ چوِ هِمراه شِمه پَلی بِیِّم یا یِتا آروومِ روح و مهروونیِ هِمراه؟</verse>
			</chapter>
			<chapter number="5">
				<verse number="1">راستی خَوِر بَرِسیه که شِمه میون بی عفتی دَره، اون هم جوری که حَتّی بِت‌پَرستون هم نَتوندِنه اونِ تِحَمُّل هاکانِن. چوون بِشنُسِمه یِتا مَردی شه کِچیک مارِ هِمراه دَره.</verse>
				<verse number="2">و شِما فَخر کاندینی! مگه نَوِسه ماتِم بَیرین؟ و اونیِ که این طی هاکارده ره شه میونِ جِم بیرون هاکانین.</verse>
				<verse number="3">چوون هرچَن مِن، جِسمِ دِله اونجه دَنیمه، ولی روحِ دِله شِمه هِمرامه و اَلان، یه نَفِرِ واری که اونجه دَره، قبلتر شه قضاوتِ وه خَوِری که این کارِ هاکارده، اِعلام هاکاردِمه.</verse>
				<verse number="4">وَختی شِما خِداوند عیسی مَسیحِ اسمِ هِمراه دورِ هم جَمع بونِنی و روحِ دِله شِمه میون دَرِمبه، خِداوند عیسی مَسیحِ قِوَّتِ هِمراه،</verse>
				<verse number="5">شِما وِنه این مَردی ره شیطانِ دَس بِسپارین تا وه جِسمِ بَکوشتِنِ هِمراه، وه روح، خِداوندْ عیسیِ روزِ دِله نِجات بَیره.</verse>
				<verse number="6">شِمه اِفتخار اَصلاً دِرِس نییه. مَگه نَدوندِنی که اَت کم خمیرمایه تونده تِمومِ خمیرِ وَر بیاره؟</verse>
				<verse number="7">شه ره کهنه خمیرمایهِ جِم پاک هاکانین تا تازه خمیر بوئین، هَمون طی که واقعاً هم فَطیرِنی. چوون مَسیح، اَمه پِسَخِ وره، قِروونی بَییه.</verse>
				<verse number="8">پَس بِئین عیدِ نا کهنهِ خمیرمایهِ هِمراه، یعنی بَدخواهی و شِرارت خمیرمایه، بلکه راستی و حَقییتِ فطیرِ نونِ هِمراه جَشن بَیریم.</verse>
				<verse number="9">شه قبلیِ نامهِ دِله، شِمه وِسه بَنوِشتمه که بی عفتونِ هِمراه رفتِ آمد نَکِنین.</verse>
				<verse number="10">ولی اَصلاً مِ منظور این نَییه که این دِنیائه بی عِفتونِ هِمراه، حَریصون، حیله گَرون و بِت‌پَرسونِ هِمراه رفتِ آمد نَکِنین، چوون این طی وِنه دِنیائه جِم بیرون بورین.</verse>
				<verse number="11">ولی اَلان شِمه وِسه نِویسِمبه که کِسیِ هِمراه که شه ره بِرار گانه، ولی بی عِفتِ یا حَریصِ، بِت‌پَرسِ یا فحش دِنه، عَرِق خوار یا حیله گر هَسه، رفتِ آمِد نَکِنین و این طی آدِمِ هِمراه حَتّی همسِفره نَووین.</verse>
				<verse number="12">چوون مِن چیکار دارمه که بیرونی مَردِمِ خَوِری قِضاوِت هاکانِم. مگه قِضاوِت اونایی خَوِری که کلیسائه دِله دَرِنه، شِمه وَظیفه نییه؟</verse>
				<verse number="13">خِدا شه، بیرونی مَردِمِ خَوِری قِضاوِت کانده. پَس «اون شَرورِ آدِمِ شه میونِ جِم بیرون هاکانین.»</verse>
			</chapter>
			<chapter number="6">
				<verse number="1">هر وَخت یِتا از شِما، یه نَفِرِ دییهِ جِم شکایت دارنه، چی طی جِرأت کانده اونِ نا مِقدّسینِ پَلی، بلکه گِناهکارونِ مَحکمه بَوِره؟</verse>
				<verse number="2">مگه نَدوندِنی که مِقدّسین، دِنیا ره داوِری کاندِنه؟ پَس شِما که قِرارِ دِنیا ره داوِری هاکانین، چی طی نَتوندِنی این کِچیکِ چیا ره داوِری هاکانین؟</verse>
				<verse number="3">مگه نَدوندِنی که اِما فرشته ها ره داوِری کامبی؟ چه بَرِسه این چیائه خَوِری داوِری هاکاردِن که زندگی ره مَربوطه.</verse>
				<verse number="4">پَس چه اون مووقه که این چیا شِمه میون اِتفاق کَفِنه، کِسایی پَلی وَرنِنی که کلیسائه دِله هیچی حِساب نِننه؟</verse>
				<verse number="5">اینِ گامبه تا شِما ره شَرمنده هاکانِم. شِمه میون یِتا حَکیم دَنیه که بَتونه این چیا ره بِرارون میون حلِّ فصل هاکانه؟</verse>
				<verse number="6">ولی بِرار، بِرارِ علیه مَحکمه شونه، اونِم بی‌ایمونونِ پَلی؟</verse>
				<verse number="7">اَصلاً شِمه میون این طی دَعوا مرافه هایی، شه، شِمه وِسه سَر شکستِگیِ. چه نِخوانِنی مَظلومِ آدِمونِ واری بَووین؟ چه حاضر نینی ضَرِر هاکانین؟</verse>
				<verse number="8">ولی شِما شه ظِلم کاندینی و بَقیه ره ضَرِر زَندِنی، حَتّی شه بِرارونِ.</verse>
				<verse number="9">مگه نَدوندِنی که اونایی که بَقیه ره ظِلم کاندِنه، خِدائه پادشاهیِ وارث نَوونِنه؟ گول نَخورین! نا بی‌عِفتون، نا بِت‌پرستون، نا زِناکارون، نا لواط گرون،</verse>
				<verse number="10">نا دِزا، نا حَریصون، نا عَرِق خوارون، نا کِسایی که فحش دِنِنه و نا حیله گرون، خِدائه پادشاهیِ وارث نَوونِنه.</verse>
				<verse number="11">بَعضی از شِما قبلاً این طی بینی، ولی عیسی مَسیحِ خِداوندِ اسمِ دِله و اَمه خِدائه روحِ طَریق بَشُسه بَییه، تَقدیس بَییه و صالح بِشمارِسه بَینی.</verse>
				<verse number="12">«مِ وِسه همه چی جایزِ،» ولی همه چی فایده نِدارنه. «مِ وِسه همه چی جایزِ» ولی نییِلمه هیچی مِ سَر حَریف بَووه.</verse>
				<verse number="13">«غِذا اِشکِمِ وِسه هَسه و اِشکِم، غذائه وِسه، و خِدا، هم این و هم اونِ از بین وَرنه.» تَن بی عِفتیِ وِسه نییه، بلکه خِداوندِ وِسه هَسه و خِداوند هم تَنِ وِسه،</verse>
				<verse number="14">و خِدا، خِداوندِ مِرده هائه جِم زِنده هاکارده و اِما ره هم شه قِوَّتِ هِمراه زِنده کانده.</verse>
				<verse number="15">مگه نَدوندِنی که شِمه تَن مَسیحِ اعضائه؟ یعنی مَسیحِ اعضا ره بَیرِم و اونا ره یِتا فاحشهِ اعضائه واری هاکانِم؟ اصلاً!</verse>
				<verse number="16">مگه نَدوندِنی یه نَفِر که یِتا فاحشهِ هِمراه دَووه، وه هِمراه یه تَن بونه؟ چوون توراتِ کتابِ دِله بَنوِشته بَییه: «اون دِتا یه تَن بونِنه.»</verse>
				<verse number="17">ولی کِسی که خِداوندِ هِمراه یِتا بَووه، وه هِمراه یِتا روحِ.</verse>
				<verse number="18">بی عِفتیِ جِم دَر بورین! هر گِناهِ دییه ای که آدِم هاکانه، وه تَنِ جِم بیرونِ، ولی کِسی که بی عِفتی کانده، شه تَنِ گِناه کانده.</verse>
				<verse number="19">مگه نَدوندِنی که شِمه تَن روح‌القُدُسِ مَعبِدِ که شِمه دِله دَره و اونِ خِدائه جِم بَییتینی؟ شِما دییه شه وِسه نینی.</verse>
				<verse number="20">چوون شِما یه قیمتِ هِمراه بَخری بَینی، پَس خِدا ره شه تَنِ دِله جِلال هادین.</verse>
			</chapter>
			<chapter number="7">
				<verse number="1">اِسا اون چیائه خَوِری که مِ وِسه بَنوِشته بینی: «مَردِ وِسه خوار نییه که یِتا زِنا ره دَس هاکانه.»</verse>
				<verse number="2">ولی بی‌عِفتیهائه وَسوسهِ خاطِری که دَره، هر مَردی وِنه شه زِنا ره داره، و هر زِنا شه مَردی ره داره.</verse>
				<verse number="3">مَرد وِنه دِینی که نِسبت به شه زِنا دارنه ره به جا بیاره و زِنا هم وِنه دِینی که نِسبت به شه مَردی دارنه ره به جا بیاره.</verse>
				<verse number="4">چوون زَن شه تَنِ اِختیارِ نِدارنه بلکه وه مَردی وه تَنِ اِختیارِ دارنه، و مَرد هم شه تَنِ اِختیارِ نِدارنه بلکه وه زِنا وه تَنِ اِختیارِ دارنه.</verse>
				<verse number="5">هَمدییه ره بی نَصیب نییِلین، به جِز اینکه اَت کم و هَمدییهِ رضایتِ هِمراه بوئه تا شه وَختِ دِعائه وِسه بییِلین. ولی بعد اَی هم هَمدییه هِمراه دَووین، نَکِنه شِیطان شِما ره اینِ خاطِری که نَتوندِنی شه دَمِ دارین وَسوسهِ دِله دم هاده.</verse>
				<verse number="6">مِن اینِ حِکم نَکامبه، بلکه فِقَط جایز دومبه.</verse>
				<verse number="7">کاش همه مِ واری بینه، ولی هر کی شه عطیه ره خِدائه جِم بَییته؛ یِتا یه جور عطیه دارنه و اون یِتا یه جور دییه.</verse>
				<verse number="8">اَذِب ها و بیوه‌زن ها ره گامبه که خوارِ مِ واری اَذب بَمونِن.</verse>
				<verse number="9">ولی اگه نَتوندِنه شه دَمِ بَیرِن، وِنه آروسی هاکانِن، چوون آروسی هاکانِن بهترِ تا هوسِ تَشِ دِله بَسوزِن.</verse>
				<verse number="10">مِ حِکم اونایی که آروسی هاکاردِنهِ وِسه اینِ- نا مِ حِکم، بلکه خِداوندِ حِکم - که زَن نَوِسه شه مَردیِ جِم سیوا بَووه.</verse>
				<verse number="11">ولی اگه این طی هاکارده، دییه نَوِسه شی هاکانه و یا اینکه وِنه شه مَردیِ پَلی بَردَگِرده. مَرد هم نَوِسه شه زِنا ره طِلاق هاده.</verse>
				<verse number="12">بَقیه ره گامبه - مِن گامبه نا خِداوند - که اگه یِتا بِرار، بی ایمونِ زِنا دارنه و اون زِنا راضیِ وه هِمراه زندگی هاکانه، اون بِرار نَوِسه شه زِنا ره طِلاق هاده.</verse>
				<verse number="13">اگه یِتا زِنا بی ایمونِ شی دارنه و اون مَردی راضیِ وه هِمراه زندگی هاکانه، اون زِنا نَوِسه شه مَردی ره طِلاق هاده.</verse>
				<verse number="14">چوون بی‌ایمونِ مَردی شه زِنائه خاطِری تَقدیس بونه و بی‌ایمونِ زِنا شه مَردیِ خاطِری تَقدیس بونه. وگرنه شِمه وَچون نَجس بونِسِنه؛ ولی این طی نییه، بلکه وِشون مِقَدَّسِنه.</verse>
				<verse number="15">ولی اگه اونی که بی‌ایمونِ بِخوائه سیوا بَووه، بییِل این طی هاکانه. این طی مووقه، دییه ایموندارِ بِرار یا خواخِر مجبور نییه وه هِمراه زندگی هاکانه. خِدا اِما ره صِلح و سِلامتی وِسه دعوِت هاکارده.</verse>
				<verse number="16">چوون اِی زَن، کِجه جِم دوندی که نَتوندی شه مَردی ره نِجات هادی؟ و یا اِی مَرد، کِجه جِم دوندی که نَتوندی شه زِنا ره نِجات هادی؟</verse>
				<verse number="17">فِقَط، هر کی هَمون طی زندگی هاکانه که خِداوند وه وِسه در نَظِر بَییته و خِدا اونِ وِسه وه ره دَعوِت هاکارده. این حکمیِ که مِن تِمومِ کلیساهائه دِله گامبه.</verse>
				<verse number="18">مگه هیچکی بییه اون مووقه که دَییه دَعوِت بونِسه، خَتنه بَئی بوئه، اینِ دِمبال دَنی بوئه که ختنهِ نشونه ها ره بَیره، مگه هیچکی بییه اون مووقه که دَییه دَعوت بونِسه، خَتنه نَئی بوئه، اون آدِم خَتنه بَیّنِ دِمبال دَنی بوئه.</verse>
				<verse number="19">چوون خَتنه بَیِّن یا نَیِّن مهم نییه، بلکه خِدائه اَحکامِ داشتِن مهمِّ.</verse>
				<verse number="20">هر کی هر وَضعِ دِله که دَعوِت بَییه، بَمونه.</verse>
				<verse number="21">اون مووقه که دَعوِت بَئی، نوکِر بیئی؟ نَتِرس. ولی اگه توندی شه آزادی ره به‌دَس بیاری، فرصتِ از دَس نَده.</verse>
				<verse number="22">چوون کِسی که خِداوندِ طَرِفِ جِم نوکِری وِسه دَعوِت بَییه، خِداوند وه ره آزاد هاکارده. هَمون طی اونی هم که آزادیِ دِله دَعوِت بَییه، مَسیحِ نوکِرِ.</verse>
				<verse number="23">یه قیمتِ هِمراه بَخری بَینی، آدِمونِ نوکِر نَووین.</verse>
				<verse number="24">پَس ای بِرارون، هر کی هر وَضعِ دِله که دَعوت بَییه، هَمون وضع دِله خِدائه حِضور بَمونه.</verse>
				<verse number="25">و ولی اَذِب هائه خَوِری، خِداوندِ جِم حِکمی نِدارمه؛ ولی به عنوان کِسی که خِداوندِ رَحمِتِ طریق قابل اعتمادِ، شه گَبِ زَمبه.</verse>
				<verse number="26">مِن فکر کامبه که این زِمونهِ سختی هائه خاطِری، آدِمِ وِسه بهترِ هَمون وَضعِ دِله که دَره، بَمونه.</verse>
				<verse number="27">اگه زَن دارنی، سیوا بَیِّنِ دِمبال دَنی باش، و اگه زَن نِدارنی، زَن بَوِردِنِ دِمبال دَنی باش.</verse>
				<verse number="28">ولی اگه زَن بَوِری، گِناه نَکاردی؛ و اگه یِتا اَذِبِ کیجا، آروسی هاکانه، گِناه نَکارده. با این وجود اونایی که آروسی کاندِنه، این زندگیِ دِله سختی کَشِنِنه و مِن نِخوامبه شِما زَجر بَکِشین.</verse>
				<verse number="29">بِرارون، مِ منظور اینِ که، وَخت کمِ. بعد از این، اونایی که زَن دارنِنه جوری رِفتار هاکانِن که اِنگاری زَن ندارنِنه؛</verse>
				<verse number="30">و اونایی که عزادارِنه، جوری رِفتار هاکانِن که اِنگاری عزادار نینه؛ و اونایی که خِشالِنه، جوری رِفتار هاکانِن که اِنگاری خِشال نینه؛ و اونایی که یه چی خَریندِنه، جوری رِفتار هاکانِن که اِنگاری هیچی نَخرینه؛</verse>
				<verse number="31">و اونایی که این دِنیائه جِم مَنفِعت وَرنِنه، جوری رِفتار هاکانِن که اِنگاری مَنفِعتی نَوِرنِنه، چوون این دِنیائه اَلانی وَضع دَره گُذِرنه.</verse>
				<verse number="32">مِ خواس اینِ که هر دِلواپسیِ جِم دور بوئین. اَذِبِ مَردی خِداوندِ کارائه وِسه دِلواپسِ، اینِ دِلواپسِ که چی طی خِداوندِ خِشال هاکانه؛</verse>
				<verse number="33">ولی زَن دارِ مَردی این دِنیائه کارائه دِلواپسِ، اینِ دِلواپسِ که چی طی شه زِنا ره خِشال هاکانه،</verse>
				<verse number="34">و وه حِواس خِدا و وه زِنائه میون رَسِد بونه. همین طی، اَذِب و یا نومزِدارِ کیجا، خِداوندِ کارائه دِلواپسِ، اینِ دِلواپسِ که چی طی جِسمِ دِله و روحِ دِله، مِقَدَّس بوئه؛ ولی شی دارِ زِنا این دِنیائه کارائه دِلواپسِ، اینِ دِلواپسِ که چی طی شه مَردی ره خِشال هاکانه.</verse>
				<verse number="35">مِن اینا ره شِمه منفِعتِ وِسه گامبه، نا اینکه شِمه دَمِ بَیرِم. بلکه مِ منظور اینِ که دِرِس زندگی هاکانین و بی هیچ دِلواپسی ای، شه ره خِداوندِ وِسه وَقف هاکانین.</verse>
				<verse number="36">اگه یه نَفِر گَمون هاکانه که دَره شه نومزهِ هِمراه دِرِس رِفتار نَکانده، اگه خَله هَوَسیِ و وِنه همین طیم بوئه، بییِلین اونچی که وه نَظِر دَره ره هاکانه، بییِلین آروسی هاکانِن این گِناه نییه.</verse>
				<verse number="37">ولی اگه یه نَفِر شه تَصمیمِ سَر دَره و فشارِ دِله دَنییه، بلکه بَتونه شه دَمِ بَیره و شه تَصمیمِ بَییته که فعلاً شه نومزِهِ هِمراه آروسی نَکِنه، اون هم دَره خوارِ کار کانده.</verse>
				<verse number="38">پَس اونی که شه نومزِه هِمراه آروسی کانده، خوارِ کار کانده؛ ولی اونی که آروسی نَکانده، حَتّی کارِ بِهتری هم هاکارده.</verse>
				<verse number="39">یِتا زِنا تا وَختی که وه مَردی زندِئه، وه پایبنده. ولی اگه وه مَردی بَمِرده، آزادِ تا هر کی که خوانهِ هِمراه آروسی هاکانه، فِقَط خِداوندِ دِله.</verse>
				<verse number="40">با این وجود، مِن فکر کامبه، اگه شی نَکِنه، خِشبختَرِ؛ و گمون کامبه که مِنِم خِدائه روحِ دارمه!</verse>
			</chapter>
			<chapter number="8">
				<verse number="1">و اِسا بِت هائه پیشکَش بَییه خِراکِ خَوِری: دومبی که «اِما همه مَعرفتِ دارمی.» همین مَعرفت، غرورِ باعث بونه ولی مِحَبَّت، آدِمِ بنا کانده.</verse>
				<verse number="2">اگه یه نَفِر گَمون کانده یه چی دونده، هَمتی اون چی که وِنه بَدونِ ره نَدونده.</verse>
				<verse number="3">ولی اونی که خِدا ره دوس دارنه، خِدا وه ره اِشناسِنه.</verse>
				<verse number="4">پَس، بِتهائه پیشکَش بَییه خِراکِ بَخُردِنِ خَوِری، دومبی که این دِنیائه دِله «بِت هیچِ،» و «اِلّا یِتا خِدا، خِدائه دییه ای دَنیه.»</verse>
				<verse number="5">چوون هر چَن دَرِنه اونایی که خِدایون بااوته بونِنه، چه زِمینِ دِله و چه آسمونِ دِله، هَمون طی که واقعاً هم یَته خَله «خِدایون» و یَته خَله «خِداوندون» دَره -</verse>
				<verse number="6">با این وجود اِما فِقَط یِتا خِدا دارمی، یعنی آسِمونی پییِر، که همه چی وه جِم هَسه و اِما وه وِسه هَسیمی؛ و فِقَط یِتا خِداوند دَره، یعنی عیسی مَسیح، که همه چی وه طَریقِ جِم هَسه و اِما وه طَریقِ جِم هَسیمی.</verse>
				<verse number="7">هر چَن که همه این مَعرفتِ نِدارنِنه. ولی بَعضیا تا اَلان جوری بِتها ره عادت هاکاردِنه که همین اَلان هم اگه این طی خِراکهایی بَخُرِن، خیال کاندِنه اون خِراک راس راسی بِت ها ره پیشکَش بَییه؛ و از اونجه که وِشون ضَعیفِ وجدان دارنِنه، نَجس بونِنه.</verse>
				<verse number="8">«خِراک، اِما ره خِدا ره نزدیک نَکانده»؛ نا نَخُردِن هِمراه بَدتِر بومبی، نا بَخُردِنِ هِمراه بِهتر.</verse>
				<verse number="9">ولی مِواظب بوئین شِمه این حَق، این باعث نَووه که ضَعیفِ آدِمون لغزش بَخُرِن.</verse>
				<verse number="10">چوون اگه کِسی که یِتا ضَعیفِ وجدان دارنه، تِ ره که اینِ خَوِری مَعرفت دارنی، بِتخانهِ دِله غِذائه سَر بَوینه، مگه وه هم وَسوسه نَوونه بِتهائه پیشکشِ بَییه خِراکِ بَخُره؟</verse>
				<verse number="11">این طی، تِ معرفت باعث بونه اون ضَعیفِ آدِم هِلاک بَووه که مَسیح وه خاطِری بَمِرده.</verse>
				<verse number="12">پَس وَختی این‌طی شه بِرارونِ علیه گِناه کاندینی و وِشونِ ضَعیفِ وجدانِ زخمی کاندینی، مَسیحِ علیه دَره گِناه کاندینی.</verse>
				<verse number="13">اینِ وِسه، اگه خِراک مِ بِرارِ لغزشِ باعث بونه، هیچ وَخت گوشت نَخارمه تا وه لَغزشِ باعث نَووِم.</verse>
			</chapter>
			<chapter number="9">
				<verse number="1">مگه آزاد نیمه؟ مگه رسول نیمه؟ مگه اَمه خِداوند عیسی ره نَدیمه؟ مگه خِداوندِ دِله شِما مِ کارِ ثَمِر نینی؟</verse>
				<verse number="2">اگه بَقیه وِسه رسول نَبوئِم، لااَقل شِمه وِسه هَسِمه؛ چوون شِما مُهرِ تأییدی هَسینی که ثابت کانده مِن خِداوندِ دِله رَسولِمه.</verse>
				<verse number="3">مِ دِفاع، اونایی روب رو که مِ خَوِری قِضاوت کاندِنه، این‌ِ.</verse>
				<verse number="4">مگه حَق نِدارمی بَخُریم و بَنوشیم؟</verse>
				<verse number="5">مگه حَق نِدارمی بَقیهِ رَسولون و خِداوندِ بِرارون و کیفائه واری، شه هِمراه یِتا ایموندارِ زِنا داریم؟</verse>
				<verse number="6">فِقَط مِن و برنابا هَسیمی که وِنه شه زندگیِ وِسه کار هاکانیم؟</verse>
				<verse number="7">کِدوم سربازِ که شه خَرجیِ خِدمِتِ هاده؟ کیِ که یِتا انگور باغ دِرِس هاکانه و وه میوهِ جِم نَخُره؟ کیِ که یِتا گَلّه ره چَپونی هاکانه و وه شیرِ جِم نَخُره؟</verse>
				<verse number="8">مگه این چیا ره آدِمیِ فِکرائه هِمراه گامبه؟ مگه شَریعَت هم اینِ نارنه؟</verse>
				<verse number="9">چوون موسیِ شَریعتِ دِله بَییَمو که «گویی که دَره خَرمِن کاندهِ دِهونِ نَوِند.» مگه خِدا گوهائه وِسه دِلواپسِ؟</verse>
				<verse number="10">مگه راس راسی اینِ، اَمه خَوِری نارنه؟ اَره این کِلام اَمه وِسه بَنوِشته بَییه، چوون مووقه ای که یه نَفِر زِمینِ شخم زَنده، و یا خَرمنِ کانده، وِنه امید داره که مَحصولِ جِم سَهمی وَرنه.</verse>
				<verse number="11">اگه اِما شِمه میون روحانی چیا دَکاشتیمی، خَله کارِ که، شِمه جِم کُمِکِ مالی بِخوائیم؟</verse>
				<verse number="12">اگه بَقیه حَق دارنِنه این طی چیا ره شِمه جِم بِخوائِن، مگه اِما ویشتر حَق نِدارمی؟ با این وجود اِما این حَقِ جِم اِستفاده نَکاردیمی، بلکه هر چی ره تَن هِدامی تا مَسیحِ اِنجیلِ راهِ سَر یِتا مانع نییِشته بوئیم.</verse>
				<verse number="13">مگه نَدوندِنی اونایی که مَعبِدِ دِله کار کاندِنه، شه غِذا ره مَعبِدِ جِم گرنِنه، و قِروونگاهِ خادِمون هم اونچیِ جِم که قِروونگاهِ سَر پیشکَش بونه، سَهم وَرنِنه؟</verse>
				<verse number="14">همین طی هم، خِداوند حِکم هاکارده که اونایی که اِنجیلِ اِعلام کاندِنه وِنه شه روزی ره اِنجیلِ جِم بَیرِن.</verse>
				<verse number="15">ولی مِن هیچکِدوم از این حَقِّ حقوقِ جِم اِستفاده نَکاردِمه و اینِ هم نَنِویسِمبه تا مِ حَق، این طی هاکانین. چوون بَمیرِم بهترِ تا اینکه کِسی مِ این افتخارِ هیچ هاکانه.</verse>
				<verse number="16">چوون اگه مِن دَره اِنجیلِ موعظه کامبه این حَقِّ مِ ره نِدا که اِفتخار هاکانِم، چوون مِ وظیفه ئه که این خِدمِتِ اِنجام هادِم؛ وای بر مِن اگه این اِنجیلِ موعظه نَکِنِم!</verse>
				<verse number="17">چوون اگه این کارِ شه میلِ هِمراه اِنجام دامه، پاداش گِتِمه؛ ولی اگه مِ میلِ هِمراه نَبوئه، فِقَط شه وظیفه ره اِنجام دِمبه.</verse>
				<verse number="18">پَس مِ پاداش چیِ؟ اینکه اِنجیلِ مجانی موعظه هاکانِم و اون حَقِّ حقوقی که اونِ جِم دارمه ره اِستفاده نَکِنِم.</verse>
				<verse number="19">چوون با اینکه همه چیِ جِم آزادِمه، شه ره همهِ نوکِر هاکاردِمه تا خیلیا ره مَسیحِ وِسه به دَس بیارِم.</verse>
				<verse number="20">یَهودیونِ پَلی یَهودیونِ واری رِفتار هاکاردِمه، تا یَهودیونِ مَسیحِ وِسه به دَس بیارِم. کِسایی هِمراه که شَریعتِ بِن دَرِنه، کِسایی واری که شَریعتِ بِن دَرِنه، رِفتار هاکاردِمه تا کِسایی که شَریعتِ بِن دَرِنه ره مَسیحِ وِسه به دَس بیارِم، (هرچن شه شَریعتِ بِن دَنیمه).</verse>
				<verse number="21">کِسایی که شَریعتِ بِن دَنینهِ پَلی کِسایی که شَریعتِ بِن دَنینهِ واری رِفتار هاکاردِمه تا کِسایی که شَریعتِ بِن دَنینه ره مَسیحِ وِسه به دَس بیارِم، (هرچَن شه، بدونِ خِدائه شَریعَت نیمه بلکه مَسیحِ شَریعتِ مطیعِمه).</verse>
				<verse number="22">ضَعیفونِ هِمراه، ضَعیف بَیمه تا ضَعیفونِ مَسیحِ وِسه به دَس بیارِم. همه کسِ وِسه همه چی بَیمه تا هر جور بونه بَعضیا ره نِجات هادِم.</verse>
				<verse number="23">مِن همه اینا ره اِنجیلِ خاطِری کامبه، تا بلکه وه بَرکَت هائه دِله سَهمی دارِم.</verse>
				<verse number="24">مگه نَدوندِنی که دوِ مسابقهِ دِله، همه دو گِرنِنه، ولی فِقَط یه نَفِر جایزه ره وَرنه؟ پَس شِما جوری دوو بَیرین که بَوِرین.</verse>
				<verse number="25">هر کی مسابقهِ وِسه شونه، هر‌چیِ دِله، شه دَمِ گِرنه. وِشون این کارِ کاندِنه تا اون تاجی که از بین شونه ره به‌دَس بیارِن؛ ولی اِما این کارا ره کامبی تا اون تاجی که از بین نشونه ره به‌دَس بیاریم.</verse>
				<verse number="26">پَس مِن بی هدف دوو نَیرمبه، مِن اون آدِمِ واری که هِوا ره میس زَنده، میس نَزِمبه؛</verse>
				<verse number="27">بلکه شه تَنِ سَختی دِمبه و اونِ یِتا بَردهِ واری اسیر دارمه، تا نَکِنه بعد از این که بَقیه ره موعظه هاکاردِمه، شه رَد بَووِم.</verse>
			</chapter>
			<chapter number="10">
				<verse number="1">ای بِرارون، چوون نِخوامبه این جَریانِ جِم بی خَوِر بوئین که اَمه پییِرون همه اَبرِ بِن دَینه و همه دَریائه میونِ جِم رَد بَینه.</verse>
				<verse number="2">تِمومِ وِشون اَبرِ دِله و دَریائه دِله، غِسلِ تَعمید بَییتِنه و این کارِ هِمراه سِراغ هِدانه که خوانِنه موسیِ دِمبالرو بوئِن.</verse>
				<verse number="3">و همه هَمون روحانی غِذا ره بَخُردِنه</verse>
				<verse number="4">و هَمون روحانی نوشیدنی ره بَنوشینه؛ چوون اون روحانی صَخرهِ جِم نوشینه که دَییه وِشونِ دِمبال اییَمو، و اون صَخره مَسیح بییه.</verse>
				<verse number="5">با این وجود، خِدا ویشترِ وِشونِ جِم راضی نَییه، اینِ وِسه وِشونِ جنازه ها تِمومِ صَحرائه دِله پَخشِ پلا بَییه.</verse>
				<verse number="6">اِسا، این چیا اِتفاق دَکِته تا اَمه وِسه نمونه ای بوئه، تا اِما وِشونِ واری بَدی هاکاردِنِ وِسه میل نِداریم.</verse>
				<verse number="7">بِت‌پَرس نَووین، هَمون طی که وِشونِ جِم بعضیا بَینه؛ جوری که توراتِ دِله بَنوِشته بَییه: «قوم عیشِ نوشِ وِسه هِنیشتِنه و اَلواتی و عَرِق خاریِ وِسه بِلِند بَینه.»</verse>
				<verse number="8">و اِما نَوِسه بی عِفتی هاکانیم، هَمون طی که وِشونِ جِم بَعضیا هاکاردِنه، و یِتا روز دِله بیست و سه هزار نَفِر هِلاک بَینه.</verse>
				<verse number="9">و اِما نَوِسه مَسیح ره آزمود هاکانیم، هَمون طی که وِشونِ جِم بَعضیا هاکاردِنه و مَرهائه هِمراه بَکوشته بَینه.</verse>
				<verse number="10">و همین طی هم غُرغُر نَکِنین، هَمون طی که وِشونِ جِم بعضیا هاکاردِنه و هِلاک‌کُنِنده وِشونِ هِلاک هاکارده.</verse>
				<verse number="11">این کار، نمونهِ واری وِشونِ وِسه اِتّفاق دَکِته و بَنوِشته بَییه تا اَمه وِسه دَرسِ عبرتی بوئه که اون دورهِ دِله زندگی کامبی که آخِرِ زِمونِ.</verse>
				<verse number="12">پَس اونی که گمون کانده پابرجائه، هوشیار بوئه که نَکِفه!</verse>
				<verse number="13">هیچ آزمودی شِمه وِسه نییَمو که بَقیه آدِمونِ وِسه نییَمو بوئه. خِدا وِفادارِ؛ وه نییِلنه شه تِوانِ جِم ویشتر، آزمود بَووین، ولی آزمودِ دِله، یِتا راه فِرار هم اییِلنه تا شِما بَتونین طاقِت بیارین.</verse>
				<verse number="14">پَس اِی مِ عزیزون، بِت‌پرستیِ جِم فِرار هاکانین.</verse>
				<verse number="15">مِن اون آدِمون که فهمِنِنهِ هِمراه گَب زَمِّه؛ اونچیِ خَوِری گامبه شه قِضاوت هاکانین.</verse>
				<verse number="16">مَگه اون برکتِ پیاله که اونِ وِسه شِکر کامبی، مَسیحِ خونِ دِله شَریک بَیِّن نییه؟ مَگه نونی که تیکه کامبی، مَسیحِ تَنِ دِله شَریک بَیِّن نییه؟</verse>
				<verse number="17">چوون که نون یِتائه، اِما هم که یَته خَیلیمی، یه تَن هَسیمی، چوون همه یِتا نونِ جِم سَهم وَرمی.</verse>
				<verse number="18">اِسرائیلِ قومِ هارِشین: مگه اونایی که قِروونی هائه جِم خاردِنه قِروونگاهِ دِله شَریک نَوونِسِنه؟</verse>
				<verse number="19">پَس مِ منظور این گَبِ جِم چیِ؟ اینِ که اون غِذایی که بِتِ وِسه پیشکش کاندینی ارزش دارنه، یا اینکه بِت ارزش دارنه؟</verse>
				<verse number="20">نا، مِ منظور اینِ که بِت‌پَرسونِ قِروونی ها دِوهائه پیشکَش بونه نا خِدائه پیشکَش، و مِن نِخوامبه شِما دِوهائه شَریک بوئین.</verse>
				<verse number="21">شِما نَتوندِنی هم خِداوندِ پیاله جِم بَنوشین هم دِوهائه پیاله جِم؛ شِما نَتوندِنی هم خِداوندِ سِفرهِ جِم سَهم بَوِرین، هم دِوهائه سِفرهِ جِم.</verse>
				<verse number="22">مگه خوامبی خِداوندِ غیرتِ جوش بیاریم؟ مگه وه جِم قویتَریمی؟</verse>
				<verse number="23">«همه چی جایزِ» - ولی همه چی فایده نِدارنه. «همه چی جایزِ» - ولی همه چی بَنا نَکانده.</verse>
				<verse number="24">هیچ‌کی شه نَفعِ دِمبال دَنی بوئه، بلکه شه هَمسادهِ نَفعِ دِمبال دَووه.</verse>
				<verse number="25">هر گوشتی که قصابی دِله روشِنِنه ره بدونِ اینکه شه وجدانِ خاطِری سِئالی بَپِرسین بَخُرین،</verse>
				<verse number="26">چوون «زِمین و هر اونچی که اونِ دِله دَره خِداوندِ وِسه هَسه.»</verse>
				<verse number="27">اگه یِتا بی‌ایمونِ آدِم شِما ره غِذا بَخُردِن وِسه دَعوِت کانده و شِما هم میل دارنِنی بورین، هر چی شِمه پَلی اییِلنه ره بدون اینکه شه وجدانِ خاطِری سِئالی بَپُرسین بَخُرین،</verse>
				<verse number="28">ولی اگه یه نَفِر شما ره باره: «این گوشت بِتها ره پیشکَش بَییه.» اون مووقه، اونی خاطِری که این گَبِ شِما ره بَزو و وجدانِ خاطِری، وه جِم نَخُرین -</verse>
				<verse number="29">مِ منظور اون آدِمِ وجدانِ نا شِمه وجدان. چوون، چه یه نَفِرِ دییه وجدان وِنه مِ آزادیِ وِسه حِکم هاکانه؟</verse>
				<verse number="30">اگه شِکر هاکاردِنِ هِمراه غذایی ره خوارمه، چه وِنه اونچی خاطِری که خِدا ره اونِ وِسه شِکر کامبه، مِ ره مَحکوم هاکانِن؟</verse>
				<verse number="31">پَس هر چی خوارنِنی و هر چی نوشِنِنی یا هر کاری که کاندینی، همه ره خِدائه جِلالِ وِسه هاکانین.</verse>
				<verse number="32">هیچ کسِ نارِحَت نَکِنین، چه یَهودیون، چه یونانیون و چه خِدائه کلیسا ره،</verse>
				<verse number="33">هَمون‌ طی که مِن هم تَقِلّا کامبه تا همه ره هر کارِ دِله که اِنجام دِمبه، راضی هاکانِم. مِن شه نفعِ دِمبال دَنیمه، بلکه خَیلیائه نَفعِ دِمبال دَرِمبه، تا نِجات بَیرِن.</verse>
			</chapter>
			<chapter number="11">
				<verse number="1">پَس، مِ جِم سَرمَخش بَیرین، هَمون طی که مِن مَسیحِ جِم سَرمَخش گِرمه.</verse>
				<verse number="2">اِسا شِمه تَعریفِ کامبه که همه چیِ دِله مِ ره شه‌یاد یارنِنی و حَتّی اون رَسم و رسومایی که شِما ره بِسپارِسِمه ره حِفظ کاندینی.</verse>
				<verse number="3">ولی خوامبه بَدونین که هر مَردِ سَر، مَسیحِ و هر زِنائه سَر، وه مَردیِ، و مَسیحِ سَر خِدائه.</verse>
				<verse number="4">هر مَردی که شه سرِ دَپوشونه دِعا یا نبوّت هاکانه، شه سَرِ بی حِرمت هاکارده.</verse>
				<verse number="5">ولی هر زِنایی که سَر لِخت، دِعا یا نَبِوّت هاکانه، شه سَرِ بی حِرمت هاکارده؛ وه این کار، دِرِس اینِ واریِ که شه سَرِ بِتِراشی بوئه.</verse>
				<verse number="6">چوون که اگه یِتا زِنا شه سَرِ لِخت کانده، پَس وِنه شه می ره کِتاه هاکانه. ولی از اونجه که زِنائه وِسه عارِ شه می ره کِتاه هاکانه یا بِتِراشه، پَس وِنه شه سَرِ یه چی بییِلّه.</verse>
				<verse number="7">مَرد نَوِسه شه سَرِ دَپوشونه، چوون وه، خِدائه دیم و جِلالِ؛ ولی زَن، مَردِ جِلالِ.</verse>
				<verse number="8">چوون مَرد، زِنِ جِم به وجود نییَمو، بلکه زَن مَردِ جِم به وجود بَییَمو؛</verse>
				<verse number="9">و مَرد، زِنِ وِسه خَلق نَییه، بلکه زَن مَردِ وِسه خَلق بَییه.</verse>
				<verse number="10">اینِ وِسه، و فرشته هائه خاطِری، زَن وِنه اِقتدارِ جِم نشونی شه سَر داره.</verse>
				<verse number="11">با این وجود، خِداوندِ دِله، نا زَن مَردِ جِم سیوائه، نا مَرد زِنِ جِم.</verse>
				<verse number="12">هَمون‌ طی که زَن مَردِ جِم به وجود بییَمو، مَرد هم زِنِ طَریقِ جِم به وجود اِنه. و همه این چیا خِدائه جِم هَسه.</verse>
				<verse number="13">شه قِضاوِت هاکانین: زِنِ وِسه دِرِسِ که سَر لِخت خِدائه حِضور دِعا هاکانه؟</verse>
				<verse number="14">مگه طبیعت، شه، شِما ره یاد نَدِنه که اگه یِتا مَرد بِلِندِ می داره، وه وِسه عارِ،</verse>
				<verse number="15">ولی اگه یِتا زِنا بِلِند می داره، وه وِسه اِفتخارِ؟ چوون بِلِندِ می دَپوشِندییَنِ وِسه زَنِ هِدا بَییه.</verse>
				<verse number="16">اگه یه نَفِر بِخوائه شه سازِ بَزِنه، وِنه بارِم که اِما و خِدائه کلیساها ره این طی رسمی دَنییه.</verse>
				<verse number="17">ولی اونچی که اَلان شِما ره حِکم کامبه، اَصلِاً شِمه تَعریفِ نَکامبه، چوون مووقه ای که شِما دور هم جَمع بونِنی، فایده که نِدارنه هیچ، ضرر هم دارنه.</verse>
				<verse number="18">اَوِّل اینکه اِشنُمبه وَختی که کلیسائه وِسه دور هم جَمع بونِنی، شِمه میون دِ دَسِگی دَره، و اینِ، اَت کم باوِر کامبه.</verse>
				<verse number="19">چوون وِنه این دِ دَسِگی شِمه میون دَووه تا این طی اونایی که شِمه میون راس راسی ایمون دارنِنه مَعلوم بَووِن.</verse>
				<verse number="20">مووقه ای که شِما یِتا جا دور هم جَمع بونِنی، خِداوندِ شومِ بَخُردِنِ وِسه نییه.</verse>
				<verse number="21">چوون غِذا بَخُردِنِ مووقه، هر کِدوم از شِما، بدون ‌این که یه نَفِرِ دییه منتظِر بوئه شه شومِ خارنه، جوری که یه نَفِر وِشنا موندِنه، و یِتا دییه مَست بونه.</verse>
				<verse number="22">مگه سِره نِدارنِنی که اونِ دِله بَخُرین و بَنوشین؟ یا اینکه خِدائه کلیسا ره بی حِرمت کاندینی و فَقیرِ آدِمونِ کِچیک اِشمارِنِنی؟ شِما ره چی بارِم؟ این کارِ وِسه شِمه جِم تَعریف هاکانِم؟ نا نَکامبه.</verse>
				<verse number="23">چوون مِن اونچی که شِما ره بِسپارِسِمه ره، خِداوندِ جِم بَییتِمه، که عیسیِ خِداوند اون شویی دِله که وه ره دِشمِنِ تَسلیم هاکاردِنه، نونِ بَییته</verse>
				<verse number="24">و شِکر هاکارده، تیکه هاکارد و بااوته: «اینِ مِ تَن، شِمه وِسه. اینِ مِ یاد به جا بیارین.»</verse>
				<verse number="25">همین طی هم، بعد از شوم، پیاله ره بَییته و بااوته: «این پیاله، مِ خونِ دِله تازه عَهدِ. هر کَش که اونِ جِم نوشِنِنی، مِ ‌یاد این طی هاکانین.»</verse>
				<verse number="26">چوون هر وَخت این نونِ بَخُرین و این پیالهِ جِم بَنوشین، خِداوندِ بَمِردِنِ اِعلام کاندینی تا وَختی که بَردَگِرده.</verse>
				<verse number="27">پَس هر کی اون طی که دِرِس نییه، نونِ بَخُره و خِداوندِ پیالهِ جِم بَنوشه، عیسیِ خِداوندِ خونِ خاطِری تَقصیرکار بونه.</verse>
				<verse number="28">هر کی قبل از اون که نونِ جِم بَخُره و پیاله جِم بَنوشه، شه ره آزمود هاکانه.</verse>
				<verse number="29">پَس هر کی بدونِ اینکه که خِداوندِ تَنِ تَشخیص هاده، بَخُره و بَنوشه، در اصل شه محکومیتِ بَخُرده و بَنوشیه.</verse>
				<verse number="30">اینِ وِسه ئه که شِمه جِم خَیلیا ضَعیف و مَریضِنه و بَعضیا هم بَمِردِنه.</verse>
				<verse number="31">ولی اگه شه وِسه حِکم کاردیمی، اَمه وِسه هم حِکم نَوونِسه.</verse>
				<verse number="32">ولی اون مووقه که خِداوند اَمه سَر حِکم کانده، اَدِب بومبی تا دِنیائه هِمراه مَحکوم نَوویم.</verse>
				<verse number="33">پَس اِی مِ بِرارون، وَختی بَخُردِنِ وِسه دور هم جَمع بونِنی، هَمدییه مُنتظر بَمونین.</verse>
				<verse number="34">اگه یه نَفِرِ وِشنائه، شه سِره دِله غِذا بَخُره تا شِمه دورِ هم جَمع بَیِّن، مَحکومیتِ باعث نَووه. وَختی شِمه پَلی بِیّم، بَقیه چیائه خَوِری، گامبه که چی هاکانین.</verse>
			</chapter>
			<chapter number="12">
				<verse number="1">اِسا اِی بِرارون نِخوامبه روحانی عطایائه خَوِری، بی خَوِر بوئین.</verse>
				<verse number="2">دوندِنی اون مووقه ای که بِت‌پَرس بینی، گمرا بَینی و لالِ بِتهائه سَمت بَکِشی بونِسِنی. به هر حال هر جور که بییه شما ره شه سَمت کَشینه</verse>
				<verse number="3">پَس شِما ره گامبه هر کی که خِدائه روحِ طریق گَب بَزِنه، هیچ وَخت نارنه لعنِت بر عیسی، و هیچ‌کی اِلّا روح القُدُسِ طریق نَتونده باره «عیسی، خِداوندِ»</verse>
				<verse number="4">جورواجورِ عطایا دَره، ولی روح هَمونِ؛</verse>
				<verse number="5">جورواجورِ خِدمِت ها دَره، ولی خِداوند هَمونِ؛</verse>
				<verse number="6">جورواجورِ کارها دَره، ولی هَمون خِدائه که همه ره همه چیِ دِله قِوَّت دِنه.</verse>
				<verse number="7">خِدائه روحِ ظاهر بَیّن، هر کسِ وِسه، همهِ منفعتِ وِسه هِدا بونه.</verse>
				<verse number="8">چوون که یه نَفِرِ خِدائه روحِ طریق حِکمتِ کِلام هِدا بونه، یِتا دییه ره هَمون روحِ طریق، مَعرفتِ کِلام هِدا بونه،</verse>
				<verse number="9">و یه نَفِر، هَمون روحِ طَریق، ایمون و یه نَفِرِ دییه اَی هَمون روحِ طریق، شِفا هِدائِن عطایا هِدا بونه.</verse>
				<verse number="10">یه نَفِرِ مُعجزاتِ اِنجام هِدائِنِ قِدرَت هِدا بونه و یه نَفِرِ دییه ره نَبِوَّت، و یه نَفرِ روح هائه تشخیص هِدائِنِ قِدرَت هِدا بونه. یه نَفِرِ، جورواجورِ زِوون ها، گَب بَزوئِنِ وِسه هِدا بونه و یه نَفِرِ دییه ره جورواجورِ زِوون ها، ترجمه هاکاردِنِ وِسه هِدا بونه.</verse>
				<verse number="11">ولی تِمومِ اینا هَمون یِتا روحِ طریق که خِدائه روحِ، قِوَّت گِرنه و اون طی که شه خوانه اونِ رَسِد کانده و هر کی ره دِنه.</verse>
				<verse number="12">چوون هَمون طی که تَن یِتا هَسه، و یَته خَله اَعضا دارنه؛ و تِمومِ تَنِ اَعضا، با اینکه خَلِنه، یه تَن هَسِنه. مَسیحِ هم این طیِ.</verse>
				<verse number="13">چوون اِما هَمه، چه یَهود و چه یونانی، چه نوکِر و چه آزاد، یِتا روحِ دِله غِسلِ تَعمید بَییتیمی تا یه تَن بوئیم؛ و اِما هَمه یِتا روحِ جِم بَنوشانی بَیمی.</verse>
				<verse number="14">چوون تَن نا یِتا عضوِ هِمراه، بلکه یَته خَله اَعضائه جِم دِرِس بَییه.</verse>
				<verse number="15">اگه لینگ باره، «چوون دَس نیمه، تَنِ وِسه نیمه،» این دلیل نَوونه که یِتا عضو تَنِ جِم نَبوئه.</verse>
				<verse number="16">و اگه گوش باره، «چوون چِش نیمه، تَنِ وِسه نیمه،» این دلیل نَوونه که یِتا عضو تَنِ جِم نَبوئه.</verse>
				<verse number="17">اگه تِمومِ تَن چِش بییه، چی طی بونِسه بِشنُسِن؟ و اگه تِمومِ تَن گوش بییه، چی طی بونسه بو هاکاردِن؟</verse>
				<verse number="18">ولی این طی خِدا اَعضا ره اون طی که شه خواسه، یِتا یِتا تَنِ دِله بییِشته.</verse>
				<verse number="19">اگه تِمومِ اَعضا یه جور بینه، تَن کِجه دَییه؟</verse>
				<verse number="20">ولی یَته خَله اَعضانه، در حالی که تَن یِتا هَسه.</verse>
				<verse number="21">چِش نَتونده دَسِ باره، «تِ مِحتاج نیمه!» و کَلّه هم نَتونده لینگا ره باره، «شِمه مِحتاج نیمه!»</verse>
				<verse number="22">برعکس، اون تَنِ اَعضا که ضَعیفتر نِشون دِنِنه، واجبتَرِنه.</verse>
				<verse number="23">و اون تَنِ اعضا که گِمون کامبی کَمتِر حِرمت دارنِنه، اونا ره ویشتر حِرمت اییِلمی، و اون اعضایی که قَشِنگ نینه ره ویشتر رسِمبی؛</verse>
				<verse number="24">اِسا اون که اَمه قَشِنگِ اَعضا این طی احترامی ره احتیاج نِدارنِنه. ولی خِدا تَنِ اَنده منظم بِساته که اون اَعضا که کمتر حِرمت دارنِنه ویشتر حِرمت دارِن،</verse>
				<verse number="25">تا تَنِ دِله سیوایی دَنی بوئه، بلکه تَنِ اَعضا یه اِندا هَمدییهِ فِکرِ دَووِن.</verse>
				<verse number="26">و اگه یِتا عضو عِذاب بَکِشه، تِمومِ اَعضا وه هِمراه عِذاب بَکِشِن؛ و اگه یِتا عضو حِرمت داره، همه با هم خِشال بَووِن.</verse>
				<verse number="27">این طی، شِما مَسیحِ تَن هَسینی و یِتا یِتا وه اَعضانی.</verse>
				<verse number="28">خِدا کلیسائه دِله، اَوِّل رَسولون، دِوّم پِیغَمبِرون، سوّم مَلِّمون؛ بعد معجِزاتِ قِدرَت، بعد شِفا هِدائِنِ عطایا و کُمِک و مدیریت و جورواجورِ زِوون ها، گَب بَزوئِنِ وِسه تعیین هاکارده.</verse>
				<verse number="29">مگه همه رَسولِنه؟ مگه همه پِیغَمبَرِنه؟ مگه همه مَلّمِنه؟ مگه همه مُعجزهِ قِدرَتِ دارنِنه؟</verse>
				<verse number="30">مگه همه شِفا هِدائِنِ عطایا ره دارنِنه؟ مگه همه جورواجور زِوون هائه هِمراه گَب زَندِنه؟ مگه همه تَرجِمه کاندِنه؟</verse>
				<verse number="31">ولی شِما اِشتیاقِ هِمراه گَتتِرِ عطایائه دِمبال دَووین. و مِن بهترین راهِ شِما ره سِراغ دِمبه.</verse>
			</chapter>
			<chapter number="13">
				<verse number="1">اگه آدِمون و فرشته هائه زِوون ها گَب بَزِنِم، ولی مِحَبَّت نِدارِم، یِتا سِنج که خَله سَر صِدا کانده و یِتا توخالی طَبلِ واریمه.</verse>
				<verse number="2">اگه نَبِوّت هاکاردِنِ قِدرَتِ دارِم و بَتونِم تِمومِ رازها و مَعرفتِ بِفَهمِم، و اگه اون طی ایمونی دارِم که کامل بوئه، جوری که بَتونِم کوهها ره جا‌به‌جا هاکانِم، ولی مِحَبَّت نِدارِم، هیچِمه.</verse>
				<verse number="3">اگه هر چی که دارمه ره صَدقه هادِم و شه تَنِ تَشِ اَلوکِ بسپارِم، ولی مِحَبَّت نِدارِم، هیچ سودی مِ عاید نوونه.</verse>
				<verse number="4">مِحَبَّت صَبور و مِهروونِ؛ مِحبِّت حَسودی نَکانده و فَخر نَکانده، محبِّت غرور نِدارنه.</verse>
				<verse number="5">مِحَبَّت بی اَدِب نییه و شه مَنفعتِ دِمبال دَنییه؛ مِحَبَّت غیظ نَکانده و کینه به دِل نَینه؛</verse>
				<verse number="6">مِحَبَّت بَدیِ جِم خِشال نَوونه، ولی حَییقَتِ هِمراه خِشالی کانده.</verse>
				<verse number="7">مِحَبَّت همه چیِ هِمراه مُدارا کانده، مِحَبَّت همه چی ره باوِر کانده، هَمش امید دارنه و همه چی ره تِحَمُّل کانده.</verse>
				<verse number="8">مِحَبَّت هیچ وَخت تِموم نَوونه. ولی نَبِوّتها از بین شونه و زِوون ها تِموم بونِنه و معرفت از بین شونه.</verse>
				<verse number="9">چوون اَمه مَعرفت کَمِ کسری دارنه و اَمه نَبِوّت هم کَمِ کَسری دارنه؛</verse>
				<verse number="10">ولی وَختی کامل، بِیّه، کَمِ کَسری از بین شونه.</verse>
				<verse number="11">اون مووقه که یِتا کِچیک وَچه ویشتَر نَبیمه، کِچیکِ وَچونِ واری گَب زومه و کِچیک وَچونِ واری فِکر کاردِمه و کِچیکِ وَچونِ واری دلیل یاردِمه. وَختی گَتِ مَردی بَیمه، شه وَچه گونه رِفتارائه جِم دَس بَکِشیمه.</verse>
				<verse number="12">چوون اونچی که اَلان ویمبه، آینهِ دلهِ تارِ عکسِ موندِنه؛ ولی مووقه ای رِسِنه که رو در رو ویمبی. اَلان مِ معرفت کَمِ کسری دارنه؛ ولی مووقه ای رِسِنه که کامل ویمبه، هَمون طی که خِدا مِ خَوِری همه چی ره کامل دونده.</verse>
				<verse number="13">پَس اِسا، این سه تا موندِنه: ایمون، امید و مِحَبَّت. ولی اینائه دِله ئه گَت تِرین، مِحبَّتِ.</verse>
			</chapter>
			<chapter number="14">
				<verse number="1">مِحبَّتِ دِمبال دَووین و غیرتِ هِمراه، روحانی عطایا ره بِخوائین، بخصوص اینکه نَبِوَّت هاکانین.</verse>
				<verse number="2">چوون اون که دییه زِوونِ هِمراه گَب زَنده، نا آدِمونِ هِمراه بلکه خِدائه هِمراه گَب زَنده. چوون هیچکی وه گَبِ نِفَهمِنه؛ ولی اون آدِم خِدائه روحِ طَریق، رازها ره گانه.</verse>
				<verse number="3">ولی اونی که نَبِوَّت کانده، آدِمونِ هِمراه گَب زَنده، تا وِشونِ ایمونِ تَقویت و تَشویق هاکانه و اونا ره دِلداری هاده.</verse>
				<verse number="4">اونی که دییه زِوون هِمراه گَب زَنده شه ایمونِ تَقویت کانده، ولی اونی که نَبِوّت کانده کلیسائه ایمونِ تَقویت کانده.</verse>
				<verse number="5">اِسا مِن خوامبه که تِمومِ شِما دییه زِوونِ هِمراه گَب بَزِنین، ولی ویشتر خوامبه که نَبِوَّت هاکانین. اونی که نَبِوّت کانده، اونی که دییه زِوونِ هِمراه گَب زَندهِ جِم گَت تِرِ مگه اینکه یه نَفِر ترجمه هاکانه تا کلیسائه ایمون تَقویت بَووه.</verse>
				<verse number="6">اِسا اِی بِرارون، اگه مِن شِمه پَلی بِیِّم و دییه زِوون هائه هِمراه گَب بَزِنِم، چه مَنفِعتی شِما ره رِسِندِمبه، مگه اینکه مُکاشفه یا مَعرفت یا نَبِوَّت یا تعلیمی شِمه وِسه دارِم؟</verse>
				<verse number="7">حَتّی اگه سازهایی که جان نِدارنِنه، لَله وا و چنگِ واری، دِرِس بَزو نَووِن، چی طی بونه بِفَهمِسِن، چه آهنگی دَره بَزو بونه؟</verse>
				<verse number="8">اگه شیپور خوارِ صِدا نَده، کی جنگِ وِسه آماده بونه؟</verse>
				<verse number="9">شِمه خَوِری هم این طیِ. اگه شه زِوونِ هِمراه گبی بَزِنین که نَوونه بِفَهمِسِن، چی طی یه نَفِر بِفِهمه که چی گانِنی؟ چوون هَمون مووقه اینِ موندِنه که هِوائه هِمراه گَب بَزِنین.</verse>
				<verse number="10">بی گمون دِنیائه دِله خَله جورواجورِ زِوون دَره و هیچ کِدوم بی‌معنی نینه.</verse>
				<verse number="11">ولی اگه مِن نَتونِم یه نَفِر دییهِ گَبِ مَعنی ره بِفَهمِم، اونِ وِسه که دَره مِ هِمراه گَب زَنده یِتا غریبه هَسِمه و وه هم مِ وِسه غریبه ئه.</verse>
				<verse number="12">شِمه خَوِری هم این طیِ. از اونجه که غیرتِ هِمراه خِدائه روحِ ظاهر بَیّنِ دِمبال دَرِنی، تَقِلّا هاکانین که کلیسائه ایمونِ تقویتِ وِسه تَرِقّی هاکانین.</verse>
				<verse number="13">اینِ وِسه، اونی که دییه زِوونِ هِمراه گَب زَنده وِنه دِعا هاکانه تا بَتونه شه گَبِ ترجمه هاکانه.</verse>
				<verse number="14">چوون اگه مِن دییه زِوونِ هِمراه دِعا هاکانِم، مِ روح دِعا کانده، ولی مِ عَقل سودی نَوِرنه.</verse>
				<verse number="15">پَس چی وِنه هاکانِم؟ شه روحِ هِمراه دِعا کامبه ولی شه عَقلِ هِمراه هم دِعا کامبه؛ شه روحِ هِمراه حَمد و ثناءِ سرودِ خوندِمبه ولی شه عَقلِ هِمراه هم حمد و ثناءِ سرودِ خوندِمبه.</verse>
				<verse number="16">به غیر از این، اگه تِ روح دِله شِکر هاکانی، چی طی کِسی که نِفَهمِنه که تِ چی گانی، تِ شِکر هاکاردِنِ وِسه آمین باره؟ چوون که نَدونده دَره چی گانی!</verse>
				<verse number="17">چوون تِ دَره دِرِس شِکر کاندی، ولی تِ شِکر هاکاردِن یه نَفِرِ دییهِ ایمونِ تقویتِ باعثِ نَوونه.</verse>
				<verse number="18">خِدا ره شِکر کامبه که شِما همهِ جِم ویشتَر، دییه زِوون هائه هِمراه گَب زَمبه؛</verse>
				<verse number="19">با این وجود، اینِ دومبه کلیسائه دِله پَنج تا کَلِمه شه عَقلِ هِمراه گَب بَزِنِم تا بَقیه ره تَعلیم هِدا بوئِم، اینِ جِم بهترِ که هزارون کَلِمه، دییه زِوون هائه هِمراه گَب بَزِنِم.</verse>
				<verse number="20">ای بِرارون، فکر هاکاردِنِ دِله وَچونِ واری نَبوئین. بلکه بَدی هاکاردِنِ دِله وَچونِ واری بوئین. ولی فکر هاکاردِنِ دِله گَتِ آدِم بوئین.</verse>
				<verse number="21">توراتِ دِله بَنوِشته بَییه که: «خِداوند گانه، ”دییه زِوون هائه هِمراه و غریبه هائه تِکِ هِمراه این قومِ هِمراه گَب زَمبه. با این وجود، حَتَّی وِشون مِ ره گوش نَدِنِنه»</verse>
				<verse number="22">پَس دییه زِوون ها، یِتا نشونه ئه نا اِیموندارونِ وِسه بلکه بی‌ایمونونِ وِسه؛ ولی نبوّت یِتا نشونه ئه ایموندارونِ وِسه و نا بی‌اِیمونونِ وِسه.</verse>
				<verse number="23">پَس، اگه تِمومِ کلیسائه آدِمون هَمدییه هِمراه جَمع بَووِن و همه دییه زِوون هائه هِمراه گَب بَزِنِن، و هَمون مووقه اونایی که هیچیِ جِم خَوِر نِدارنِنه یا اونایی که ایمون نِدارنِنه، مَجلسِ دِله بِیِّن، مگه نارنِنه که شِما خِلِنی؟</verse>
				<verse number="24">ولی اگه همه نَبِوِّت هاکانِن و اونایی که هیچیِ جِم خَوِر نِدارنِنه و یا اونایی که ایمون نِدارنِنه مجلسِ دِله بِیّن، همه باعث بونِنه که اون آدِم قانع بَووه که گِناهکارِ و وه همه پَلی قِضاوت بونه،</verse>
				<verse number="25">اون آدِمِ دلِ رازها، برمِلا بونه. هَمون مووقه شه دیمِ بِنه سَر اییِلنه، خِدا ره پَرسِش کانده و اِعلام کانده که: «حَییقَتِن خِدا شِمه میون دَره.»</verse>
				<verse number="26">پَس ای بِرارون منظور چیه؟ وَختی که هَمدییه هِمراه جَمع بونِنی، هر کی حمد و ثِناءِ سرودی، تعلیمی، مکاشفه‌ای، زِوونی و یا ترجمه‌ای دارنه. بییِلین اینا همه ایمونِ تقویتِ وِسه به‌کار بوره.</verse>
				<verse number="27">اگه یه نَفِر دییه زِوونِ هِمراه گَب بَزِنه، بییِلین فِقَط دِ نَفِر یا نهایتاً سه نَفِر، اونِم نوبِتی گَب بَزِنِن و یه نَفِر هم ترجمه هاکانه.</verse>
				<verse number="28">ولی اگه کِسی دنی بوئه ترجمه هاکانه، هر کِدوم از وِشون کلیسائه دِله ساکت بَمونِن و شه دلِ دِله و خِدائه هِمراه گَب بَزِنِن.</verse>
				<verse number="29">بییِلین وِشونِ جِم دِ یا سه نَفِر که نَبِوَّت کاندِنه، گَب بَزِنِن و بَقیه، وِشونِ گَب ها ره سَبِک سَنگین هاکانِن.</verse>
				<verse number="30">و اگه یه نَفِر دییه که اونجه نیشته یِتا مکاشفه‌ بَیره، اَوِّلین نَفِر وِنه ساکت بَووه.</verse>
				<verse number="31">چوون هَمه توندِنی نوبتی نَبِوَّت هاکانین تا هَمه تَعلیم بَیرِن و هَمه تَشویق بَووِن.</verse>
				<verse number="32">اَنبیاء روح، اَنبیاءِ جِم اِطاعت کانده.</verse>
				<verse number="33">چوون خِدا، هَرجِ مَرجِ خِدا نییه، بلکه صِلح و سِلامتیِ خِدائه، هَمون‌ طی که مِقدّسینِ تِمومِ کلیساهائه دِله، این طیِ.</verse>
				<verse number="34">زَن ها وِنه کلیسا دِله ساکت بَمونِن. چوون وِشونِ اِجازه هِدا نَییه که گَب بَزِنِن، بلکه وِنه طِبقِ اون چی که شَریعَت گانه، اِطاعت هاکانِن.</verse>
				<verse number="35">اگه یه چی دَره که خوانِنه یاد بَیرِن، سِره دِله شه مَردیِ جِم بَپِرسِن؛ چوون کلیسائه دِله گَب بَزوئِن، زِنائه وِسه عیبِ.</verse>
				<verse number="36">مگه خِدائه کِلام شِمه جِم بییَمو یا فِقَط شِما ره بَرِسیه؟</verse>
				<verse number="37">اگه یه نَفِر شه ره پِیغَمبِر یا آدِمی که خِدائه روحِ دارنه، دونده، وه وِنه تایید هاکانه که اونچی شِمه وِسه نِویسِمبه، یِتا حِکم، خِداوندِ جِم هَسه.</verse>
				<verse number="38">اگه یه نَفِر اینِ تأیید نَکِنه، وه شه هم تأیید نَوونه.</verse>
				<verse number="39">پَس اِی مِ بِرارون، تِمومِ غیرتِ هِمراه نَبِوَّت هاکاردِنِ دِمبال دَووین و دییه زِوون هائه گَب بَزوئِنِ دَمِ نَیرین.</verse>
				<verse number="40">ولی همه چی وِنه دِرِس و به قاعده اِنجام بَووه.</verse>
			</chapter>
			<chapter number="15">
				<verse number="1">اِی بِرارون، ولی اَلان خوامبه اِنجیلیِ که شِمه وِسه موعظه هاکاردِمه ره شِمه یاد بیارِم، هَمون اِنجیلی که قبول هاکاردینی و اونِ دِله قرص اِسّانی</verse>
				<verse number="2">و اونِ طَریق نِجات گِرنِنی، البته اگه کِلامی که شِما ره موعظه هاکاردِمه ره، قایم دارین. اگه این طی نَووه، بیخودی ایمون بیاردینی.</verse>
				<verse number="3">چوون مِن مهمترین چی که مِ ره بَرِسیه ره شِمه وِسه اِعلام هاکاردِمه: اینکه مَسیح اَمه گِناهونِ وِسه بَمِرده، هَمون طی که مِقدَّسِ نوِشته هائه دِله بییَمو،</verse>
				<verse number="4">و اینکه دَفن بَییه، و اینکه سِوّمین روزِ دِله مِرده هائه جِم زِنده بَییه هَمون طی که مِقدَّسِ نوشته هائه دِله بیَمو،</verse>
				<verse number="5">و اینکه شه ره کیفائه مَعروف به پطرسِ ظاهر هاکارده و بعد اون دِوازده شاگردِ وِسه.</verse>
				<verse number="6">بعد، اَت کَش ویشتَر از پونصد نَفِر بِرارونِ ظاهر بَییه که وِشونِ جِم خَیلیا هَمتی زنده نه، هر چَن بَعضیا بَمِردِنه.</verse>
				<verse number="7">بعد یَعقوبِ وِسه ظاهر بَییه و بعد تِمومِ رَسولونِ وِسه ،</verse>
				<verse number="8">و سَر آخِر مِ وِسه هم، چِلیکِ وَچه ای واری که نارَس دِنیا بییَمو بوئه، ظاهر بَییه.</verse>
				<verse number="9">چوون مِن رَسولونِ میون کِچیکترینِمه، و یه ذِرّه هم لایق نیمه که خِدائه رَسول بَخوندِسه بَووِم، چوون که خِدائه کلیسا ره آزار دامه.</verse>
				<verse number="10">ولی اونی که اَلان ویندِنی هَسِمه خِدائه فیضِ خاطِریِ، و وه فِیض مِ وِسه بی‌فایده نَییه. برعکس، مِن، تِمومِ وِشونِ جِم، سَخت‌تِر کار هاکاردِمه، ولی نا مِن، بلکه خِدائه فیضِ خاطِریِ که مِ هِمراه دَره.</verse>
				<verse number="11">پَس، چه مِن چه وِشون، اِما این طی موعظه کامبی و شِما هم این طی ایمون یارنِنی.</verse>
				<verse number="12">اِسا اگه اِعلام بونه که مَسیح مِرده ها جِم زِنده بَییه، چی طیِ که شِمه جِم بَعضیا گاننه مِرده ها زنده نَوونِنه؟</verse>
				<verse number="13">ولی اگه مِرده ها زِنده نَوونِنه، پَس حَتّی مَسیح هم مِرده هائه جِم زنده نَییه.</verse>
				<verse number="14">و اگه مَسیح مِرده هائه جِم زنده نَییه، پَس، هم اَمه موعظه هیچِ، هم شِمه ایمون هیچِ.</verse>
				<verse number="15">اما حَتّی خِدائه وِسه دِراغی شاهدون حِساب بومبی، چوون خِدائه خَوِری شِهادت هِدامی که مَسیح ره مِرده هائه جِم زنده هاکارده، که اگه مِرده ها زنده نَوونِنه، پَس خِدا وه ره زنده نَکارده.</verse>
				<verse number="16">چوون اگه مِرده ها زنده نَوونِنه، پَس حَتّی مَسیح هم زنده نَییه.</verse>
				<verse number="17">و اگه مَسیح زنده نَییه، شِمه ایمون هیچِ و شِما هَمتی هم شه گِناهون دِله دَرِنی.</verse>
				<verse number="18">پَس اونایی که مَسیحِ ایمون داشتِنه، بَمِردِنه و هِلاک بَینه.</verse>
				<verse number="19">اگه فِقَط این زندگیِ دِله مَسیح ره امید دارمی، اِما همه دییه آدِمونِ جِم بَدبختَریمی.</verse>
				<verse number="20">ولی حَییقَتِن مَسیح مِرده هائه جِم زِنده بَییه و اَوِّلین نَفِریِ که مِرده هائه جِم زنده بَییه.</verse>
				<verse number="21">چوون هَمون‌ طی که بَمِردِن یِتا آدِمِ طَریق بییَمو، مِرده هائه زنده بَیِّن هم یِتا آدِمِ طَریق اِنه.</verse>
				<verse number="22">چوون هَمون‌ طی که همه آدِمِ دِله مییِرنِنه، همه مَسیح دِله هم زنده بونِنه.</verse>
				<verse number="23">ولی هر کی شه نوبه: اَوِّل مَسیح که نوبر بییه؛ و بعد، اونایی که وه بییَموئِنِ مووقه، مَسیحِ وِسه هَسِنه.</verse>
				<verse number="24">بعد آخِر زِمون رِسِنه، هَمون مووقه که پادشاهی ره خِدائه پییِرِ دَس اِسپارِنه. یعنی اون مووقه که هر حکومت و هر اِقتدار و هر قِدرَتی ره نابود هاکانه.</verse>
				<verse number="25">چوون وه وِنه تا وَختی که تِمومِ شه دِشمنونِ شه لینگِ بِن بییِلّه، سلطنت هاکانه.</verse>
				<verse number="26">مَرگ، آخِرین دِشمِنِ که وِنه از بین بوره.</verse>
				<verse number="27">چوون خِدا «همه چی ره وه مطیع و وه لینگائه بِن بییِشته.» ولی وَختی گانه ’همه چی‘ وه مطیع و وه لینگائه بِن دَره، معلومِ که شه خِدا، اون که همه چی ره مطیع و مَسیحِ لینگائه بِن بییِشته ره شامل نَوونه.</verse>
				<verse number="28">وَختی که همه وه مطیع بَینه، اون مووقه شه ریکا هم اونی مطیع بونه که همه چی ره وه مطیع و وه لینگائه بِن بییِشته، تا خِدا کُل در کُل بوئه.</verse>
				<verse number="29">وگرنه مَردِمِ منظور، غسلِ تعمیدی که مِرده هائه نیابتِ جِم بوئه، چیه؟ اگه اَصلاً مِرده ها زنده نَوونِنه، چه مَردِم وِشونِ نیابتِ جِم تَعمید گِرنِنه؟</verse>
				<verse number="30">چه هر ساعت اِما شه جانِ خَطِر دِم دِمبی؟</verse>
				<verse number="31">بِرارون افتخاری که اَمه خِداوند مَسیحْ عیسی دِله شِمه خَوِری دارمه ره قَسِم که مِن هر روز دَره مییِرمه.</verse>
				<verse number="32">اگه مِن اَفِسُسِ شَهرِ آدِمون که وَحشیِ حیوونونِ وارینه، جَنگ هاکاردِمه، مِ وِسه چه سودی داشته. آدِمیِ دید، گَب زَمبه اگه مِرده ها زنده نَوونِنه، «بِئین بَخُریم و بَنوشیم چوون فِردا مییِرمی.»</verse>
				<verse number="33">گول نَخورین: «بَدِ هَمنشین، خوارِ اَخلاقِ خِراب کانده.»</verse>
				<verse number="34">این بیخودی گَب هایی که اونِ جِم مَست بَینی، سَرساب بَووین و دییه گِناه هاکاردِنِ دِمبال دَنی بوئین؛ چوون بعضیا دَرِنه که خِدا ره نِشناسِنِنه. اینِ گامبه تا شَرمِنده بَووین.</verse>
				<verse number="35">ولی یه نَفِر پِرسِنه: «مِرده ها چی طی زِنده بونِنه و چی طی تَنی هِمراه اِنِنه؟»</verse>
				<verse number="36">ای نادونِ آدِم! اونچی کارِنی، تا نَمیره زِنده نَوونه.</verse>
				<verse number="37">و اونچی که تِ کارِنی، اون تنیِ که وِنه بوئه نییه، بلکه فِقَط یِتا تیمِ، چه گَندِم بوئه چه یِتا دییه تیم.</verse>
				<verse number="38">ولی خِدا اون تیمی وِسه تنی که شه انتخاب هاکارده ره دِنه و هر جور تیمِ، شه وه جورِ واری تَن دِنه.</verse>
				<verse number="39">چوون که تِمومِ تَن ها یه جور نینه. آدِمون یه جور تَن دارنِنه، حیوون ها یه جور دییه، و پَرِنده ها یه جور دییه؛ مائیها هم یه جور دییه تَن دارنِنه.</verse>
				<verse number="40">آسِمونی تَن ها و زِمینی تَن ها وجود دارنِنه. ولی آسِمونی تَن هائه جِلال یه جورِ و زِمینی تَن هائه جِلال یه جور دییه.</verse>
				<verse number="41">خِرشید شه، شه جِلالِ دارنه، ماه شه، شه جِلال، و ستاره ها هم شه، شه جِلالِ دارنِنه؛ چوون هر ستارهِ جِلال، یِتا دییه ستارهِ جِلالِ هِمراه فَرق دارنه.</verse>
				<verse number="42">مِرده هائه زنده بَیِّنِ خَوِری هم این طیِ. اونچی دَکاشته بونه، از بین شونه؛ اونچی زِنده بونه، از بین نَشونه.</verse>
				<verse number="43">ذلّتِ دِله دَکاشته بونه، عزّتِ دِله حِرِسِنه. ضَعفِ دِله دَکاشته بونه، قِوَّتِ دِله حِرِسِنه.</verse>
				<verse number="44">جسمانی تَن دَکاشته بونه، روحانی تَن حِرِسِنه. اگه جسمانی تَن دَره، روحانی تَن هم دَره.</verse>
				<verse number="45">هَمون طی که توراتِ دِله بَنوِشته بَییه: «اَوِّلین اِنسان، یَعنی آدِم، زِنده موجود بَییه»؛ آخِرین آدِم، روح بَییه که زندگی دِنه.</verse>
				<verse number="46">ولی اَوِّل، روحانی نییَمو بلکه جسمانی بییَمو، بعد روحانی.</verse>
				<verse number="47">اَوِّلین انسان زِمین و خاکِ جِم بییه؛ دِوّمین انسان آسمونِ جِم هَسه.</verse>
				<verse number="48">هَمون طی که خاکی انسان دَره، اونایی که خاکِ جِم هَسِنه هَمون جورینه؛ و هَمون طی که آسِمونی انسان دَره، اونایی که آسِمونِ جِم هَسِنه هَمون جورینه.</verse>
				<verse number="49">و هَمون‌ طی که خاکی انسانِ شکل بَیمی، آسِمونی انسانِ شکلِ هم بومبی.</verse>
				<verse number="50">ای بِرارون، اینِ شِما ره گامبه که جِسم و خون نَتونده خِدائه پادشاهیِ وارث بَووه و اونچی که از بین شونه، نَتونده اون چی که از بین نشونهِ وارث بَووه.</verse>
				<verse number="51">گوش هادین! یِتا راز شِما ره گامبه: اِما همه نَمییِرمی، بلکه همه تبدیل بومبی.</verse>
				<verse number="52">یه لَحظه و یِتا چِش به هم بَزوئِنِ اِندا، هَمون مووقه که آخِرین شیپور بَزو بونه. وَختی شیپورِ صدا در اِنه، مِرده ها زِنده بونِنه و دییه از بین نشونِنه و اِما تبدیل بومبی.</verse>
				<verse number="53">چوون این تَن که از بین شونه وِنه اون تَنی که از بین نَشونه ره دَپوشه و این تَنی که فانیِ وِنه اون تَنی که فانی نییه ره دَپوشه.</verse>
				<verse number="54">وَختی این تَن که از بین شونه، اون تَنی که از بین نشونه ره دَپوشیه و این تَن که فانیِ اون تَنی که فانی نییه ره دَپوشه، اون مووقه اِشعیائه پِیغَمبِرِ نوِشته، حَییقت رِسِنه که گانه: «پیروزی، مَرگِ بلعِنه.»</verse>
				<verse number="55">«اِی مَرگ، تِ پیروزی کجه دَره؟ و اِی مَرگ، تِ نیش کِجه دَره؟»</verse>
				<verse number="56">مَرگِ نیش گِناهِ و گِناهِ قِوَّت، شَریعتِ.</verse>
				<verse number="57">ولی خِدا ره شِکر که اَمه خِداوند عیسی مَسیحِ طَریق اِما ره پیروزی دِنه.</verse>
				<verse number="58">پَس، مِ عزیزِ بِرارون، پابرجا و پایدار بوئین، هَمش خِداوندِ کارِ ویشتر و ویشتر اِنجام هادین، چوون دوندِنی شِمه زَحمِت خِداوندِ دِله بیخودی نییه.</verse>
			</chapter>
			<chapter number="16">
				<verse number="1">اِسا هدایا جَمع هاکاردِنِ خَوِری، مِقَدِّسینِ وِسه: شِما هم اونچیِ که غَلاطیهِ کلیساهائه وِسه بااوتِمه ره اِنجام هادین.</verse>
				<verse number="2">هر هفتهِ اَوِّلین روز، هر کِدوم از شِما، شه درآمدِ اِندا، یه چی کِنار بییِلّه، جَمع هاکانه، تا اون مووقه که شِمه پَلی اِمبه، لازم نَبوئه هدایا جَمع هاکانین.</verse>
				<verse number="3">وَختی بییَمومه، اون آدِمایی که شِما وِشونِ اِطمینان دارنِنی ره مَعرفی نامه هایی دِمبه و وِشونِ شِمه هدایائه هِمراه اورشَلیمِ شَهر فِرِسِندِمبه.</verse>
				<verse number="4">اگه این طی صِلاح بوئه که شه هم بورِم، اون مووقه وِشون مِ ره هِمراهی کاندِنه.</verse>
				<verse number="5">بعد از این که مقدونیهِ مَنطقهِ جِم بُگذِشتِمه شِمه پَلی اِمبه، چوون مقدونیه جِم رد بومبه.</verse>
				<verse number="6">شاید یه مِدّت شِمه پَلی بَمونِم، و یا حَتّی زِمسونِ شِمه هِمراه دَووم، تا هر کِجه که شومبه، مِ ره مِ سَفِر دِله کُمِک هاکانین.</verse>
				<verse number="7">چوون اَلان نِخوامبه راهِ دِله شِما ره بَوینِم؛ بلکه امید دارمه، اگه خِداوند بِخوائه، چَن وَختی شِمه پَلی دَووم.</verse>
				<verse number="8">ولی تا پِنتیکاستِ عید، اَفِسُسِ شَهرِ دِله موندِمبه</verse>
				<verse number="9">چوون خِدمِتِ وِسه یِتا گَتِ دَر مِ وِسه واز بَییه که خَله فایده دارنه، و دِشمِنون هم یَته خَله نه.</verse>
				<verse number="10">وَختی تیموتائوس بییَمو، وه هِمراه جوری رِفتار هاکانین که شِمه پَلی هیچیِ نگرونی ره نِداره. چوون وه هم مِ واری خِداوندِ کارِ کانده؛</verse>
				<verse number="11">پَس کِسی وه ره کِچیک نِشماره. وه ره ‌سِلامتیِ هِمراه سَفِرِ وِسه راهی هاکانین تا مِ پَلی بَردَگِرده؛ چوون مِن و بِرارون وه منتظِریمی.</verse>
				<verse number="12">اِسا اَمه بِرار آپولُسِ خَوِری، خَله وه جِم بَخواسِمه که بَقیه بِرارونِ هِمراه شِمه پَلی بِیّه، ولی اَصلاً راضی نَییه که اَلان بِیّه. ولی هر وَخت فرصت هاکانه، اِنه.</verse>
				<verse number="13">هوشیار بوئین؛ ایمونِ دِله پایدار بَمونین؛ مَرد بوئین و قوی بَووین.</verse>
				<verse number="14">تِمومِ شِمه کارها مِحبّتِ هِمراه بوئه.</verse>
				<verse number="15">دوندِنی که اِستِفاناسِ خانواده اَوِّلین کِسایی بینه که اَخائیهِ مَنطقهِ دِله ایمون بیاردِنه، و وِشون شه ره مِقدَّسینِ خِدمِتِ وِسه وَقف هاکاردِنه. ای بِرارون، شِمه جِم خواهش کامبه</verse>
				<verse number="16">این طی آدِمونِ مطیع بوئین و همین طی، هر کسِ دییه مطیع بوئین که این خدمِتِ دِله همکاری کانده و زَحمِت کَشِنه.</verse>
				<verse number="17">اِستِفاناس، فورتوناتوس و اَخائیکوسِ بییَموئَنِ جِم خِشالِمه، چوون شِمه جای خالی ره پِر هاکاردِنه.</verse>
				<verse number="18">چوون وِشون مِ روحِ و شِمه روحِ هم تازه هاکاردِنه. این طی آدِما ره حِرمت بییِلین.</verse>
				<verse number="19">آسیائه کلیساها شِمه وِسه سِلام رِسِندِنِنه. آکیلا و پْریسکیلا و کلیسایی هم که وِشون سِره دِله برپا بونه، شِمه وِسه خِداوندِ دِله گرمیِ هِمراه سِلام رِسِندِنِنه.</verse>
				<verse number="20">تِمومِ برارونی که اینجه دِله دَرِنه شِمه وِسه سِلام رِسِندِنِنه. مِقدَّسِ خاشِ هِمراه هَمدییه ره سِلام بارین.</verse>
				<verse number="21">مِن، پولُس، شه دَسِ هِمراه این سِلامِ شِمه وِسه نِویسِمبه.</verse>
				<verse number="22">لعنت به کِسی که خِداوندِ دوس نِدارنه. اَمه خِداوند، بِرو!</verse>
				<verse number="23">خِداوندْ عیسیِ فِیض شِمه هِمراه دَووه.</verse>
				<verse number="24">مِ مِحَبَّت مَسیحْ عیسی دِله شِما همهِ هِمراه دَووه. آمین.</verse>
			</chapter>
		</book>
		<book number="47">
			<chapter number="1">
				<verse number="1">پولُسِ طَرِف جِم که خِدائه خواسِ هِمراه مَسیحِ عیسیِ رَسولِ، و اَمه بِرار تیموتائوس، خِدائه کلیسائه وِسه قُرِنتُسِ شَهرِ دِله، و اَخائیهِ مَنطقهِ سرتاسرِ تِمومِ مقدّسینِ وِسه:</verse>
				<verse number="2">فِیض و صِلح و سِلامتی، اَمه پییِر، خِدا و خِداوندْ عیسیِ مَسیحِ طَرِفِ جِم، شِمه وِسه بِیّه!</verse>
				<verse number="3">مِوارک بوئه خِدا، اَمه خِداوندِ پییِر، عیسی مَسیح، که رَحمتهائه پییِر و تِمومِ تسلّی هائه خِدائه؛</verse>
				<verse number="4">اون خِدا که اِما ره تِمومِ اَمه مصیبت هائه دِله تسلّی دِنه، تا اِما هم بَتونیم اونایی که مصیبتِ دِله دَرِنه ره اون تسلّی ای که وه جِم بَییتیمیِ هِمراه تسلّی هادیم.</verse>
				<verse number="5">چوون هَمون‌ طی که فَت و فِراوون مَسیحِ رنجائه جِم سَهم وَرمی، هَمون طی هم مَسیحِ طریق، فَت و فِراوون تسلّیِ جِم سَهم وَرمی.</verse>
				<verse number="6">اگه اِما مصیبتِ دِله دَرِمبی، شِمه تسلّی و نِجاتِ خاطِریِ؛ و اگه تسلّی دارمی، اَی شِمه تسلّیِ وِسه ئه، و این، اون مووقه به کار اِنه که شِما اون عِذاب هایی ره که اِما کَشِمبی ره صبر و حوصله هِمراه تِحَمُّل کاندینی.</verse>
				<verse number="7">اَمه امید شِمه خَوِری پا برجائه، چوون دومبی هَمون‌ طی که اَمه رَنج هائه دِله سَهم وَرنِنی، اَمه تسلّیِ دِله هم سَهم وَرنِنی.</verse>
				<verse number="8">ای بِرارون چوون که، نِخوامبی اون مصیبت هائه جِم که آسیائه مَنطقهِ دِله اَمه سَر بییَمو، بی خَوِر بوئین. چوون فشارهایی که اَمه سَر بییَمو اَنده سَخت و اَمه طاقتِ جِم ویشتر بییه که شه زنده بَمونِسِنِ جِم هم نا امید بَیمی.</verse>
				<verse number="9">راس راسی گمون کاردیمی اِما ره مَرگِ وِسه مَحکوم هاکاردِنه. ولی اینا همه اینِ وِسه اِتفاق دَکِته تا نا شه ره، بلکه خِدا ره تِوَکُّل هاکانیم اونی که مِرده ها ره زنده کانده.</verse>
				<verse number="10">خِدا اِما ره این طی خطرِ جِم که کُشِنه، آزاد هاکارده و اَی هم آزاد کانده. اِما وه ره امید دارمی که اَی هم اِما ره آزاد کانده،</verse>
				<verse number="11">شِما هم وِنه شه دعائه هِمراه اِما ره کُمِک هاکانین. تا خَیلیا اَمه خاطِری شِکر هاکانِن، اون برکتِ خاطِری که خَله آدِمونِ دِعائه جوابِ دِله اِما ره هِدا بَییه.</verse>
				<verse number="12">چوون که اَمه اِفتخار، اَمه وجدانِ که گِواهی دِنه که این دِنیائه دِله راستی و صاف و صادقیِ هِمراه که خِدائه جِم هَسه رِفتار هاکاردیمی. نا آدِمیِ حِکمتِ هِمراه، بلکه خِدائه فیضِ هِمراه رِفتار هاکاردیمی، عَلی اَلخصوص شِمه هِمراه.</verse>
				<verse number="13">چوون که اِما به جز اونچی که شِما خوندِنِنی و فَهمِنِنی، یه چی دییه شِمه وِسه نَنویسِمبی. و مِن امید دارمه که شِما اینِ خوار بَفِهمین-</verse>
				<verse number="14">هَمون‌ طی که شِما اِما ره تا حدّی بِشناسینی، تا اَمه خِداوند عیسیِ روزِ دِله شِما اِما ره اِفتخار هاکانین، هَمون طی که اِما شِما ره اِفتخار کامبی.</verse>
				<verse number="15">چوون اینِ جِم مطمئِن بیمه، خواسِمه اَوِّل شِمه بَدیئِن وِسه بِیِّم تا دِوّمین کَشِ وِسه فیضِ تجربه هاکانین.</verse>
				<verse number="16">مِن خواسِمه که شه راهِ سَر به مقدونیه شِما ره بَوینِم و مقدونیهِ جِم اَی هم شِمه پَلی بَردَگِردِم تا مِ ره یَهودیهِ مَنطقه راهی هاکانین.</verse>
				<verse number="17">مگه خواسِمه وَختی این کارِ هاکانِم، دِ دِل بیمه؟ مگه مِن آدِمیِ فکرائه هِمراه تَصمیم گِرمه، اون طی که یه لَحظه هم بارِم ’اَره، اَره‘ و هم بارِم ’نا، نا‘؟</verse>
				<verse number="18">خِدائه وفاداریِ سَر قَسِم، که اَمه گَب شِمه هِمراه ’اَره‘ و’نا‘ نَییه.</verse>
				<verse number="19">چوون خِدائه ریکا، عیسی مسیح، که مِن و سیلاس و تیموتائوس، شِمه میون وه ره اِعلام هاکاردیمی، ’اَره‘ و’نا‘ نَییه، بلکه وه دِله هَمش ’اَره‘ هَسه.</verse>
				<verse number="20">چوون خِدائه تِمومِ وَعده‌ ها مَسیحِ دِله ’اَره‘ هَسه و همینِ وِسه وه طَریقِ جِم هَسه که اِما ’آمین‘ گامبی، تا خِدا جِلال بَیره.</verse>
				<verse number="21">ولی خِدائه که اِما ره شِمه هِمراه، مَسیحِ دِله برقرار کانده. و وه اِما ره مَسح هاکارده،</verse>
				<verse number="22">وه شه مُهرِ اَمه سَر بَزو و شه روحِ، بِیعانه واری اَمه دلهائه دِله بیِشته.</verse>
				<verse number="23">خِدا ره گِواه گِرمه که فِقَط اینِ وِسه که شِما ره نارِحَت نَکِنِم، قُرِنتُسِ شَهر بَرنَگِردِسِمه.</verse>
				<verse number="24">نا اینکه شِمه ایمونِ سَر سروری هاکانیم، بلکه شِمه هِمراه، شِمه خِشالیِ وِسه تَقِلّا کامبی، چوون که ایمونِ دِله پابرجانی.</verse>
			</chapter>
			<chapter number="2">
				<verse number="1">چوون تَصمیم بییتِمه، اَت کَش دییه شِمه پَلی نَیِّم تا شِما ره غُصّه دار نَکِنِم.</verse>
				<verse number="2">چوون اگه شما ره غُصّه دار هاکانِم، دییه کی تونده مِ ره خِشال هاکانه، اِلّا شِمایی که شِما ره غُصّه دار هاکاردِمه؟</verse>
				<verse number="3">مِن جوری شِمه وِسه نامه بَنوِشتمه تا مووقه ای که شِمه پَلی اِمبه، اونایی که وِنه مِ ره خِشال هاکانِن، مِ غُصّه باعث نَووِن. چوون که شِما همهِ جِم مطمئِن بیمه که مِ خِشالی، شِما همهِ خِشالیِ.</verse>
				<verse number="4">چوون خَله مصیبتِ هِمراه و غم دارِ دِل و اَسری دَکِته چِشِ هِمراه شِمه وِسه بَنوِشتمه، نا اینکه شِما ره غُصّه دار هاکانِم، بلکه تا بَدونین چَنده زیاد شِما ره دوس دارمه.</verse>
				<verse number="5">اِسا اگه یه نَفِر غصّهِ باعث بَووه، نا فِقَط مِ ره، بلکه اگه نَخوام اَلِکی بارِم - تا حدّی شِما همه ره غُصّه دار هاکارده.</verse>
				<verse number="6">چوون این طی آدِمِ وِسه این تنبیهی که ویشترِ شِما اونِ وه وِسه سِزاوار دونِسِنی، وَسّه.</verse>
				<verse number="7">پَس دییه وِنه وه ره بِبَخشین و دلداری هادین، نَکِنه خَله غُصّه، وه ره از پا دربیاره.</verse>
				<verse number="8">پَس، شِمه جِم خواهش کامبه وه ره شه مِحبّتِ جِم مِطمَئن هاکانین.</verse>
				<verse number="9">چوون اینِ وِسه اینِ شِمه وِسه بَنوِشتِمه که شما ره آزمود هاکانِم و بَوینِم، هر چیِ دِله اِطاعت کاندینی یا نا؟</verse>
				<verse number="10">هر کِسی ره که شما بِبَخشین، مِنِم وه ره بَخشِمبه. و راس راسی اگه یه نَفِرِ بِبَخشیمه - البته اگه بِبَخشییِنِ وِسه دلیلی دَووه - مِن شِمه خاطِری مَسیحِ حِضور این طی هاکاردِمه،</verse>
				<verse number="11">تا شیطان اِما ره گول نَزِنه، چوون اِما وه نخشه هائه جِم بی خَوِر نیمی.</verse>
				<verse number="12">وَختی تْروآسِ شَهر بوردِمه، تا مَسیحِ اِنجیلِ موعظه هاکانِم، با این که خِداوند اونجه یِتا گَتِ دروازه مِ وِسه واز هاکارده.</verse>
				<verse number="13">ولی اَی آروم و قِرار نِداشتِمه چوون شه بِرار تیتوسِ پی دا نَکاردِمه. پَس اونجهِ مَردِمِ هِمراه خِداحافظی هاکاردِمه، مقدونیهِ مَنطقه بوردِمه.</verse>
				<verse number="14">ولی خِدا ره شِکر کامبه که هَمِش مَسیحِ دِله، وه شه پیروزیِ دِله اِما ره راهنِمایی کانده و شه مَعرفتِ عطرِ، اَمه طریق همه جا پَخش کانده.</verse>
				<verse number="15">چوون که اِما خِدائه وِسه، مَسیحِ خِشِ بو هَسیمی، چه اونایی میون که نجات‌بَییتِنه و چه اونایی میون که هِلاک‌بونِنه.</verse>
				<verse number="16">یه نَفِرِ وِسه مَرگِ بو ره دِمبی که مَرگِ خَتم بونه؛ یه نَفِرِ دییه وِسه زندگیِ بو ره دِمبی، که زندگی ره خَتم بونه. کیِ که این طی چیائه لیاقتِ داره؟</verse>
				<verse number="17">چوون که اِما اون آدِمونِ واری نیمی که منفِعتِ وِسه خِدائه کِلامِ روشِنِنه، بلکه اِما خِدائه چِشِ پَلی مَسیحِ دِله گَب زَمبی، اون آدِمونی واری که خالصِ نیّت دارنِنه و خِدائه طرِفِ جِم هَسِنه.</verse>
			</chapter>
			<chapter number="3">
				<verse number="1">مگه اَت کَش دییه شه خَوِری تَعریف هاکاردِنِ شِروع کامبی؟ یا بَعضیائه واری، لازمِ شِما ره سفارش نامه هادیم یا شِمه جِم سفارش‌نامه بَیریم؟</verse>
				<verse number="2">شِما شه اَمه سفارش‌نامه هَسینی، یِتا نامه که اَمه دِل سَر بَنوِشِته بَییه که همه توندِنه اونِ بَخونِن و بِشناسِن.</verse>
				<verse number="3">شِما نِشون هِدانی که مَسیحِ نامه نی، که اَمه طریق شِما ره بَرِسیه که مُرکّبِ هِمراه بَنوِشته نَییه، بلکه زنده خِدائه روحِ هِمراه اَمه وِسه بَنوشته بَییه، و نا سنگیِ لوحِ سَر، بلکه آدِمونِ دِل لوحِ سَر بَنوِشته بَییه.</verse>
				<verse number="4">اِما مَسیحِ طَریقِ جِم، خِدائه پَلی این طی اِطمینانِ دارمی.</verse>
				<verse number="5">نا اون که شه لایقت داریم که اِدعا هاکانیم یه چی اَمه دَس بَر اِنه، بلکه اَمه لیاقت خِدائه جِم هَسه.</verse>
				<verse number="6">خِدا بییه که اِما ره لایقت هِدا که تازه عَهدِ نوکِرون بوئیم - عهدی که خِدائه روحِ سَر پابرجائه، نا اونچیِ سَر که یِتا بَنوِشته ویشتَر نییه. چوون «بَنوِشته» کُشِنه، ولی خِدائه روحْ زندگی دِنه.</verse>
				<verse number="7">اِسا، اگه اون خِدمِتی که مَرگِ خَتم بونِسه و سنگی لوحِ سَر حک بَییه بییه، جِلالِ هِمراه ظهور هاکارده، جوری که بنی‌اِسرائیلِ قوم نَتونِسِنه؛ موسیِ دیمِ جِلالِ خاطِری، اونِ هارِشِن، هر چَن اون جِلال داشته از بین شیه،</verse>
				<verse number="8">چَنده ویشتر، اون خِدمِتی که خِدائه روحِ طَریقِ جِم هَسه، جِلالِ هِمراه هَسّه.</verse>
				<verse number="9">چوون اگه خِدمِتی که مَحکومیتِ خَتم بونِسه، جِلالِ هِمراه بییه، چَنده ویشتر خِدمِتی که صالح بِشمارِسِنِ خَتم بونه، جِلالِ جِم پِرِ.</verse>
				<verse number="10">چوون اونچی که یه وَختی پِرجلال بییه، اِسا در قیاسِ این جِلال که سَرترِ دییه جِلالی نِدارنه.</verse>
				<verse number="11">و اگه اونچی که از بین شیه جِلالِ هِمراه بییه، اونچی به جا موندِنه، چَنده ویشتر جِلالِ هِمراهِ.</verse>
				<verse number="12">پَس چوون که این طی امیدی دارمی، جرأتِ هِمراه گَب زَمبی؛</verse>
				<verse number="13">نا موسیِ واری که یِتا نِقاب شه دیمِ سَر بَکِشیه تا بنی‌اِسرائیلِ قوم، اونچیِ عاقبتِ که داشته از بین شیه ره نَوینِن.</verse>
				<verse number="14">ولی وِشونِ فکرها تاریک بَییه چوون، هَمون نِقاب، عتیقِ عَهدِ بَخوندِسِنِ مووقه تا اَمروز به جا بَمونِسه و بَییته نَییه، چوون فِقَط مَسیحِ دِله بَییته بونه.</verse>
				<verse number="15">حَتّی تا اَمروز، هر وَخت موسیِ توراتِ خوندِنِنه، یِتا نقاب وِشونِ دلِ سَر به جا موندِنه؛</verse>
				<verse number="16">ولی هر وَخت یه نَفِر خِداوندِ پَلی بَرگِردِنه، نقاب بَییته بونه.</verse>
				<verse number="17">خِداوند، روحِ و هر جا خِداوندِ روح دَووه، اونجه آزادی دَره.</verse>
				<verse number="18">و اِما همه که بی‌نقابِ دیمِ هِمراه، خِداوندِ جِلالِ، یِتا آینهِ واری ویمبی، هَمون عکسِ واری، یِتا جِلالِ جِم، به یِتا دییه جِلال که ویشتر بونه، عوض بومبی؛ و این خِداوندِ جِم شروع بونه که روحِ.</verse>
			</chapter>
			<chapter number="4">
				<verse number="1">پَس چوون اون رَحمتی وِسه که اِما ره هِدا بَییه، این طی خِدمِتی دَره کامبی، نا امید نَوومبی.</verse>
				<verse number="2">بلکه جا هِدا و شرم آور راه هائه جِم دوری هاکاردیمی و حِقّه بازیِ هِمراه رِفتار نَکامبی و خِدائه کِلامِ دَسکاری نَکامبی، بلکه حَییقتِ، آشکارا گامبی و تَقِلّا کامبی خِدائه حِضور، همهِ وجدانِ پَلی، تایید بَوویم.</verse>
				<verse number="3">حَتّی اگه اَمه اَنجیل نامفهومِ، اونائه وِسه نامفهومِ که هِلاکتِ راه دِله دَرِنه.</verse>
				<verse number="4">این دِنیائه خِدا، بی ایمونونِ فکرها ره کور هاکارده تا مَسیحِ جِلالِ انجیلِ نورِ، که خِدائه دیمِ ره نَوینِن.</verse>
				<verse number="5">چوون اِما شه ره موعظه نَکامبی، بلکه اِعلام کامبی که عیسی مَسیح خِداوندِ، و شه جِم فِقَط عیسیِ خاطِری و اون هم فِقَط شِمه نوکرونِ واری گَب زَمبی.</verse>
				<verse number="6">چوون هَمون خِدا که بااوته: «نور، تاریکیِ جِم بَتابه،» شه نورِ اَمه دلهائه دِله بَتابِندیه تا خِدائه جِلالِ بِشناسیِن، مَسیحِ دیمِ دِله، اِما ره نورانی هاکانه.</verse>
				<verse number="7">ولی این گنج ها ره گِلی پیلکاهائه دِله دارمی، تا مَعلوم بوئه که این گَتِ قِدرَت، خِدائه جِم هَسه نا اَمه جِم.</verse>
				<verse number="8">اِما هر طَرِفِ جِم سَختیِ دِله دَرِمبی، ولی نِشکِسیمی؛ بِهت کامبی، ولی نا امید نیمی؛</verse>
				<verse number="9">عِذاب کَشِمبی، ولی وِل هاکارده نَیمی؛ بِنه بَخُردیمی، ولی کم نیاردیمی؛</verse>
				<verse number="10">هَمِش عیسیِ مَرگِ شه تَنِ دِله دَره وَرمی تا عیسیِ زندگی هم اَمه تَنِ دِله ظاهر بَووه.</verse>
				<verse number="11">چوون اِما که زنده‌ هَسیمی، هَمِش عیسیِ خاطِری مَرگِ بِسپارِسه بومبی تا وه زندگی، اَمه تَنِ دِله که از بین شونه، ظاهر بَووه.</verse>
				<verse number="12">پَس مَرگ اَمه دِله کار کانده، ولی زندگی شِمه دِله.</verse>
				<verse number="13">مزمورِ کتابِ دِله بَییَموئه که «ایمون بیاردِمه، پَس گَب بَزومه.» همین ایمونِ روحِ هِمراه، اِما هم ایمون دارمی و گَب زَمبی.</verse>
				<verse number="14">چوون دومبی وه که عیسیِ خِداوندِ، مِرده هائه جِم زنده هاکارده، اِما ره هم عیسیِ هِمراه زنده هاکارده و شِمه هِمراه وه حِضور یارنه.</verse>
				<verse number="15">اینا همه شِمه خاطِریِ، تا هر اِندا که خِدائه فِیض مَردِمِ وِسه ویشتر و ویشتر بونه، شِکر هاکاردِن هم خِدائه جِلالِ وِسه ویشتر بَووه.</verse>
				<verse number="16">پَس نا امید نَوومبی. هر چَن اَمه ظاهر دره از بین شونه، اَمه باطن هر ‌روز تازه‌تر بونه.</verse>
				<verse number="17">چوون که اَمه کِچیک و زود گذرِ رَنج ها، اَبدی جِلالِ اَمه وِسه یارنه که نَوونه اون رنجهائه هِمراه قیاس هاکاردِن.</verse>
				<verse number="18">پَس اونچی که بونه بَدیئنِ نِشِمبی، بلکه اونچی ره که نَوونه بَدیئنِ اِشِمبی، چوون اون چیایی که بونه بَدیئن زود گذرِ، ولی اون چیاییِ که نَوونه بَدیئن اَبدیِ.</verse>
			</chapter>
			<chapter number="5">
				<verse number="1">اِسا دومبی هر وَخت این خیمه یعنی اَمه زِمینی سِره که اونِ دِله زندگی کامبی له بوره، خِدائه جِم یِتا عمارت دارمی، یِتا سِره که دَسِ هِمراه بِساته نَییه و آسمونِ دِله اَبدیِ.</verse>
				<verse number="2">و حَییقَتاً که این خیمهِ دِله آه کَشِمبی، چوون اینِ مِشتاقیمی که شه آسِمونی سِره ره لِواسِ واری دَپوشیم،</verse>
				<verse number="3">اگه که راس راسی اونِ دَپوشییِنِ هِمراه، دییه لِخت نیمی.</verse>
				<verse number="4">چوون تا وَختی که این خیمهِ دِله دَرِمبی سَنگینِ بارِ هِمراه آه کَشِمبی، نا اینِ وِسه که لخت بومبی بلکه ویشتر دَپوشِنده بومبی تا زندگی، اونچی که از بین شونه ره بِبلعه.</verse>
				<verse number="5">خِدائه که اِما ره این کارِ وِسه آماده هاکارده و روح القدسِ، بیعانهِ واری اِما ره هِدا.</verse>
				<verse number="6">پَس هَمِش اَمه دِل گرمِ، اِما دومبی تا وَختی که این تَنِ دِله سِره دارمی، خِداوندِ جِم دوریمی،</verse>
				<verse number="7">چوون ایمونِ هِمراه زندگی کامبی، نا اونچیِ هِمراه که ویمبی.</verse>
				<verse number="8">اَره، اَمه دِل حسابی گرمِ و اینِ بهتر دومبی که این تَنِ جِم دور بوئیم و خِداوندِ هِمراه سِرهِ دِله زندگی هاکانیم.</verse>
				<verse number="9">پَس چه تَنِ دِله زندگی هاکانیم و چه اونِ جِم دور بوئیم، اَمه نیّت اینِ که وه ره راضی هاکانیم.</verse>
				<verse number="10">چوون اِما همه وِنه مَسیحِ داوِریِ تَختِ روب رو حاضر بَوویم، تا هر کی طِبق خوار و بَدِ اعمال که شه تَنِ دِله زندگی کارده، اِنجام هِدا سزا بَوینه.</verse>
				<verse number="11">پَس چوون خِداوندِ تَرسِ مَعنی ره دومبی، مَردِمِ قانع کامبی. ولی اونچی هَسیمی خِدائه وِسه دیارِ و اُمید دارمه شِمه وجدانِ وِسه هم دیار بوئه.</verse>
				<verse number="12">اِما نِخوامبی اَت کَش دییه شه خَوِری تَعریف هاکانیم، بلکه خوامبی یِتا دلیل بیاریم که اِما ره اِفتخار هاکانین، تا بَتونین کساییِ جِوابِ که ظاهرِ اِفتخار کاندِنه ره هادین، نا اونچی که دِلِ دِله دَره ره.</verse>
				<verse number="13">چوون اگه شه عَقلِ از دَس هِدامی، خِدائه خاطِریِ؛ و اگه عاقلِمی، شِمه خاطِریِ.</verse>
				<verse number="14">چوون مَسیحِ مِحَبَّت اِما ره کنترل کانده، چوون بَفِهمِسیمی: که یه نَفِر همهِ وِسه بَمِرده، پَس همه بَمِردِنه.</verse>
				<verse number="15">وه همهِ خاطِری بَمِرده تا زنده آدِمون نا شه وِسه، بلکه اونِ وِسه زندگی هاکانِن که وِشونِ خاطِری بَمرده و زنده بَییه.</verse>
				<verse number="16">پَس اِما دییه بعد از این هیچ کسِ طبقِ جِسم نِشناسِمبی. هر چَن قبلاً مَسیحِ طبقِ جِسم اِشناسی بیمه، اِسا دییه این طی نییه.</verse>
				<verse number="17">پَس اگه یه نَفِر مَسیحِ دِله دَووه، تازهِ خلقتِ. هر چی که کهنه بییه دییه تِموم بَییه؛ اِسا، همه چی تازه بَییه!</verse>
				<verse number="18">اینا همه خِدائه جِم هَسه که مَسیحِ طریق اِما ره شه هِمراه آشتی هِدا و آشتیِ خدمِتِ اِما ره بِسپارِسه.</verse>
				<verse number="19">یعنی ، خِدا مَسیحِ دِله دِنیا ره شه هِمراه آشتی دائه و مَردِمِ تقصیراتِ، وِشونِ حِساب نییِشته، و آشتیِ پِیغومِ اِما ره بِسپارِسه.</verse>
				<verse number="20">پَس اِما مَسیحِ سفیرون هَسیمی، خِدا شه خواسه ره اَمه طَریقِ جِم اِنجام دِنه. اِما مَسیحِ طَرِف شِمه جِم خواهش کامبی که خِدائه هِمراه آشتی هاکانین.</verse>
				<verse number="21">خِدا کسیِ که گِناه ره نِشناسی بییه ره اَمه وِسه گِناه هاکارده، تا اِما وه دِله، خِدائه صالحی ره بَوینیم.</verse>
			</chapter>
			<chapter number="6">
				<verse number="1">پَس اون چیِ دِله که خِدائه هِمراه همکاریمی، شِمه جِم خواهش دارمی که خِدائه فیضِ اَلِکی نَییت بوئین.</verse>
				<verse number="2">چوون خِدا اِشعیائه پِیغَمبِرِ کتابِ دِله گانه: «یِتا خوارِ مووقه دِله، تِ جِوابِ هِدامه و نِجاتِ روزِ دِله، تِ کُمِک بییَمومه.» هارش، اَلان خِدائه خوارِ مووقهِ؛ هارش، اَلان نِجاتِ روزِ.</verse>
				<verse number="3">اِما هیچ کسِ راهِ دِله سَنگ دِم نَدِمبی تا اَمه خِدمِتِ دِله هیچ ایرادی دَنی بوئه،</verse>
				<verse number="4">بلکه هر کاری دِله که کامبی، سِراغ دِمبی که خِدائه نوکرون هَسیمی: خَله تِحَمّلِ هِمراه، مصیبتائه دِله، سختیائه و بِلاهائه دِله،</verse>
				<verse number="5">کتک بَخُردَن هائه مووقه، زندونهائه دِله، بَلواهائه دِله، سختِ کارهائه دِله، شوِ نَخواتِن ها دِله، و وِشنایی هائه دِله؛ سِراغ دامی که خِدائه نوکِرون هَسیمی.</verse>
				<verse number="6">راسگوییِ هِمراه، خِدائه قِوَّتِ هِمراه، صبرِ هِمراه، مهروونیِ هِمراه، روح‌القُدُسِ هِمراه، بی منّتِ مِحَبَّت هِمراه،</verse>
				<verse number="7">راسگوییِ هِمراه، خِدائه قِوَّتِ هِمراه، صالحیِ اَسلحۀ هِمراه، راس و چپِ دَسِ هِمراه؛</verse>
				<verse number="8">عزّت و ذلّتِ دِله، تِهمَت بَزوئِن و تَعریف هاکاردِنِ دِله. اَمه هِمراه حِقّه بازونِ واری رِفتار بونه، با این حال راستگو هَسیمی؛</verse>
				<verse number="9">اَمه هِمراه بی نام و نِشون هائه واری رِفتار بونه، با این حال اِما ره اِشناسِنِنه؛ اَمه هِمراه مِرده هائه واری رِفتار بونه، با این حال هارِشین هَمتی زِندِمی؛ اَمه هِمراه جوری رِفتار بونه که اِنگار مجازاتِ دِله دَرِمبی، با این حال هَمتی اِما ره نَکوشتِنه؛</verse>
				<verse number="10">اَمه هِمراه غَم دارونِ واری رِفتار بونه، با این حال هَمِش خِشالیمی؛ اَمه هِمراه فَقیرونِ واری رِفتار بونه، با این حال خَیلیا ره پولدار کامبی؛ اَمه هِمراه جوری رِفتار بونه که اِنگاری هیچی نِدارمی، با این حال همه چیِ صاحِبیمی.</verse>
				<verse number="11">ای قُرِنتُسِ شَهرِ مَردِم، اِما رُک شِمه هِمراه گَب بَزومی و شه دلِ شِمه وِسه واز هاکاردیمی.</verse>
				<verse number="12">اِما شه مِحبَّتِ، شِمه جِم دریغ نَکامبی، بلکه شمایینی که شه محبَّتِ اَمه جِم دریغ کاندینی.</verse>
				<verse number="13">شِمه هِمراه شه وَچونِ واری گَب زَمبه؛ شِما هم شه دلِ اَمه وِسه واز هاکانین.</verse>
				<verse number="14">بی ایمونونِ یوغِ بِن، نَشوئین، چوون صالحی و شِرارت چه ربطی به هم دارنِنه، و نور و تاریکی چه رِفاقتی؟</verse>
				<verse number="15">مَسیح و بِلیعال یعنی شیطان چه سازشی دارنِنه و مؤمن و کافر چه شِباهتی دارنِنه؟</verse>
				<verse number="16">و خِدائه معبد، بِتهائه هِمراه چه سازشی دارنه؟ چوون اِما زند‌ه خِدائه مَعبِدیمی. هَمون طی که خِدا تورات و پِیغَمبِرونِ کِتابِ دِله گانه: «مِن وِشونِ میون منزل کامبه و وِشون میون، راه شومبه، و مِن وِشونِ خِدا بومبه و وِشون مِ قوم بونِنه.»</verse>
				<verse number="17">پَس، خِداوند گانه: «وِشون میونِ جِم بیرون بِئین و سیوا بَووین. هیچ‌ نَجِسِ چی ره دَس نَکِنین هَمون مووقه شِما ره قبول کامبه.»</verse>
				<verse number="18">«مِن شِمه پییِر بومبه و شِما مِ ریکائون و کیجائون بونِنی، خِداوندِ قادرِ مطلق اینِ گانه.»</verse>
			</chapter>
			<chapter number="7">
				<verse number="1">پَس ای عزیزون، اِسا که اِما این وعده‌ها ره دارمی، بِئین شه ره هر جسم و روحِ ناپاکیِ جِم پاک هاکانیم و خِدائه تَرسِ هِمراه، مِقَدّس بییَنِ کامل هاکانیم.</verse>
				<verse number="2">اِما ره شه دلِ دِله جا هادین. اِما هیچ کیِ حَق، بَدی نَکاردیمی، هیچ کیِ خِراب نَکاردیمی و هیچ کیِ جِم سوء استفاده نَکاردیمی.</verse>
				<verse number="3">مِن اینِ نارمه تا شِما ره مَحکوم هاکانِم. چوون که شِما ره قبلتر بااوتِمه که اَمه دلِ دِله جا دارنِنی تا هَمدییهِ هِمراه بَمیریم و هَمدییهِ هِمراه زندگی هاکانیم.</verse>
				<verse number="4">مِن خَله جِرأتِ هِمراه دَره شِمه هِمراه گَب زَمبه. مِن خَله شِما ره اِفتخار کامبه؛ مِن خَله تَسِلّی بَییتِمه. تِمومِ شه مصیبت هائه دِله، خِشالیِ جِم پِرِمه.</verse>
				<verse number="5">چوون که حَتّی مووقه ای که اِما مَقدونیهِ مَنطقه بَرِسیمی، اَمه این تَن اِستراحت نَکارده، بلکه هر طَرِف مصیبتِ دِله دَیمی - بیرون، خَله دَعوا داشتیمی، و شه دلِ دِله تَرس داشتیمی.</verse>
				<verse number="6">ولی اون خِدایی که بِشکِسه دِل ها ره تَسِلّی دِنه، اِما ره تیتوس بییَموئِنِ هِمراه تسلّی هِدا.</verse>
				<verse number="7">و نا فِقَط تیتوس بییَموئِنِ جِم، بلکه اون تَسِلّیِ که، تیتوس شِمه جِم بَییته بییه. تیتوس شِمه حسرتِ جِم، غُصّه و غیرتی که شِما مِ ره دارنِنی، مِ وِسه خَوِر بیارده، اون طی که مِن ویشتر خِشال بَیمه.</verse>
				<verse number="8">چوون حَتَّی اگه مِن شه نامهِ هِمراه، شِما ره غُصّه دار هاکاردِمه، شه هاکارده جِم پشیمون نیمه - با این که اَت کم پشیمون بَیمه - این وِسه که ویمبه مِ اون نامه شِما ره غُصّه دار هاکارده هر چَن فِقَط اَت کم.</verse>
				<verse number="9">ولی اَلان خِشالِمه، نا اینِ وِسه که غُصّه دار بَینی، بلکه شِمه این غُصّه تووبهِ باعث بَییه. چوون شِمه غُصّه خِدائه وِسه بییه، تا اَمه جِم هیچ ضرری شِما ره نَرِسه.</verse>
				<verse number="10">چوون غُصّه ای که خِدائه وِسه بوئه، تووبهِ باعث بونه، که نِجاتِ خَتم بونه و پشیمونی نِدارنه. ولی غُصّه ای که دِنیائه وِسه هَسه، مَرگِ خَتم بونه.</verse>
				<verse number="11">چوون که بَوینین این غُصّه ای که خِدائه وِسه بییه، شِمه دِله چه شور و شوقی بار بیارده: البته همین شور و شوقِ که نِشون دِنه که تقصیرکار نینی. چه غیظِ دِله چه تَرسِ دِله چه حَسرتِ دِله، چه غیرتِ دِله و چه مِجازاتِ دِله. هر لحاظِ جِم ثابت هاکاردینی که اون قضیهِ دِله بی‌تقصیر بینی.</verse>
				<verse number="12">پَس هر چَن که این نامه ره شِمه وِسه نَنوِشتِمه، ولی نا اون آدِمِ خاطِری که بَدی هاکارده و یا نا اون آدِمی وِسه که وه ره بدی بَییه، بلکه اینِ وِسه بییه که خِدائه حِضور شِمه اون غیرت که اَمه وِسه دارنِنی، دیار بَووه.</verse>
				<verse number="13">اینِ وِسه هَسه که اِما تَسِلّی دارمی. علاوه بر اَمه تَسِلّی، اِما تیتوسِ بَدیئِنِ جِم ویشتر خِشال بیمی، چوون که وه روح شِما همهِ خاطِری، تازه بَییه.</verse>
				<verse number="14">چوون که مِن وه پَلی، هر لحاظ شِما ره اِفتخار هاکاردِمه و شِما مِ ره شرمنده نَکاردینی، بلکه هَمون‌ طی که هر اون چی شِما ره بااوتیمی دِرِس بییه، ثابت بَییه که اَمه اِفتخار تیتوسِ پَلی به جا بییه.</verse>
				<verse number="15">هر کَش که تیتوس شما همهِ اِطاعت هاکاردِنِ یاد یارنه و اینِ که چی طی تَرس و لرزِ هِمراه وه ره قبول هاکاردینی، ویشتر شِما ره دِل وندِنه.</verse>
				<verse number="16">خِشالِمه که کاملاً شِما ره اِطمینان دارمه.</verse>
			</chapter>
			<chapter number="8">
				<verse number="1">ای بِرارون، خوامبی شِما ره اون فیضی جِم که خِدا مقدونیهِ مَنطقهِ کلیساها ره هِدا، باخَوِر هاکانیم.</verse>
				<verse number="2">چوون وِشون، مصیبتِ خاطِری، بَدجور آزمود بَینه، ولی بی حدّ و حِساب خِشالِنه و با اینکه خَله فقرِ دِله دَرِنه، ولی دَس و دِلوازِنه.</verse>
				<verse number="3">چوون که مِن شاهِدِمه که وِشون شه تَوانِ اِندا، حَتَّی ویشتر از اون، پیشقَدِم بَینه،</verse>
				<verse number="4">خَله اصرارِ هِمراه اَمه جِم خواهش هاکاردِنه که این خِدمتِ دِله که مِقَدَّسینِ وِسه هَسه شَریک بوئِن.</verse>
				<verse number="5">وِشون نا فِقَط اون طی که اِما اِنتِظار داشتیمی بلکه اَوِّل شه ره خِداوندِ وَقف هاکاردِنه، و بعد طبقِ خِدائه اِراده شه ره اَمه وَقف هاکاردِنه.</verse>
				<verse number="6">اینِ وِسه، تیتوسِ جِم بَخواسیمی هَمون‌ طی که قبلتر، شه، اَوِّلین قدمها ره بَییته بییه، اَلان هم شِمه میون اون کارِ خِیرِ کاملاً تِموم هاکانه.</verse>
				<verse number="7">ولی هَمون طی که همه چیِ دِله سَرتَرِنی - ایمونِ دِله، گَب بَزوئِنِ دِله، معرفت دِله، کاملِ غیرتِ دِله، و شه مِحَبَّت دِله نسبت به اِما- پَس این کارِ خیرِ دِله هم همهِ جِم سَرتر بوئین.</verse>
				<verse number="8">مِن اینِ شِما ره حِکم نَکامبه، بلکه خوامبه بَقیهِ غیرتِ طَریقِ جِم ثابت هاکانِم که شِمه مِحَبَّت خالصِ.</verse>
				<verse number="9">چوون اَمه خِداوند عیسی مَسیحِ فیضِ جِم باخَوِرِنی که هر چَن دولتمند بییه، شِمه خاطِری فقیر بَییه تا شِما وه فقرِ دِله دولتمند بَووین.</verse>
				<verse number="10">مِن شه نَظِرِ این جَریانِ خَوِری گامبه: این شِمه ‌نَفعِ، پارسال شِما نا فِقط این کارِ خیرِ اِنجامِ دِله، بلکه وه اِنجامِ ذوق و شوقِ دِله هم پیشقَدِم بینی.</verse>
				<verse number="11">پَس اِسا این کارِ تِموم هاکانین، تا ذوق و شوقی که این کارِ وِسه داشتِنی، وه تِموم هاکاردِن، شِمه تِوانِ مالی‌ِ هِمراه جور بَووه.</verse>
				<verse number="12">چوون اگه ذوق و شوق دَووه، اون آدِمِ هَدیه طبقِ اونچی که دارنه قبول بونه، نا طبقِ اونچی که نِدارنه.</verse>
				<verse number="13">چوون اَمه منظور این نییه که بَقیه، راحتیِ دِله دَووِن و شِما فشارِ دِله، بلکه خوامبی منصفانه بوئه،</verse>
				<verse number="14">که اَلان شِمه فِراوونی وِشون احتیاجاتِ برطرف هاکانه تا یِتا روز هم وِشونِ فِراوونی شِمه احتیاجاتِ برطرف هاکانه. تا این طی انصاف برقرار بَووه،</verse>
				<verse number="15">هَمون طی که توراتِ دِله بَنوِشته بَییه: «اونتا که زیاد جمع هاکارده بییه، اضافه نِداشته، و اونتا که کم جمع هاکارده بییه، کمِ کسری نِداشته.»</verse>
				<verse number="16">ولی خِدا ره شِکر کامبه که اون غیرتی که مِن شِمه وِسه دارمه تیتوسِ دلِ دِله هم دَره.</verse>
				<verse number="17">چوون که وه نا فِقَط اَمه خواهشِ قبول هاکارده، بلکه شه خَله ذوق و شوقِ هِمراه، شِمه پَلی بییَموئِنِ وِسه پیشقَدِم بَییه.</verse>
				<verse number="18">و اِما یِتا دییه بِرارِ، تیتوسِ هِمراه رِسِندمبی که تِمومِ کلیساهائه دِله، انجیلِ موعظهِ خاطِری سرشناسِ.</verse>
				<verse number="19">و نا فِقَط این، بلکه اون بِرار کِلیساهائه طَرِفِ جِم تعیین بَییه تا این کارِ خیر که اونِ اِنجام هِدائِن و اداره هاکاردِن اَمه وظیفه ئه، اَمه هِمراه همسَفِر بَووه. اون کاری که خِداوندِ جِلالِ وِسه هَسه و اَمه خیرخواهی ره هم سِراغ دِنه.</verse>
				<verse number="20">اِما خَله مِواظِبیمی که این خدمِتِ دِله که هَدیه هائه جَمع هاکاردِنِ، که دِلِ جِم هَسه و اَمه طَریقِ اِداره بونه، هیچکس اَمه جِم ایراد نَیره</verse>
				<verse number="21">چوون تَقِلّا کامبی نا فِقَط خِداوندِ نَظِر، بلکه مَردِمِ نَظِر هم اونچی خوارِ ره هاکانیم.</verse>
				<verse number="22">و این آدِمونِ هِمراه، شه بِرارِ رِسِندِمبی که خَله وه ره آزمود هاکاردیمی و بَفِهمِسیمی که خَله چیائه دِله ذوق و شوق دارنه، ولی اَلان اون بِرار، اون زیادِ اطمینانِ خاطِری که شِما ره دارنه، قبلاً جِم ویشتر، ذوق و شوق دارنه.</verse>
				<verse number="23">تیتوسِ خَوِری وِنه بارِم که شِمه اون خِدمِت هاکاردِنِ دِله مِ شَریک و همکارِ؛ اَمه برارونِ خَوِری هم وِنه بارِم که وِشون کلیساهائه بَفرِسیه و مَسیح جِلال‌ِنه.</verse>
				<verse number="24">پَس شِمه مِحَبَّت و اَمه اِفتخار که شِمه خَوِری کامبی، کلیساهائه حِضور، این آدِمونِ وِسه ثابت هاکانین.</verse>
			</chapter>
			<chapter number="9">
				<verse number="1">اِسا دییه احتیاج نییه این خدمِتِ خَوِری که مِقدّسینِ وِسه هَسه ره شِمه وِسه بَنویسِم،</verse>
				<verse number="2">چوون دومبه چه ذوق و شوقی این کارِ وِسه دارنِنی و اینِ وِسه هم مقدونیهِ ایموندارونِ پَلی شِما ره اِفتخار هاکاردِمه. وِشونِ بااوتِمه که شِما پارسال تا اَلان، اَخائیهِ مَنطقهِ دِله هَدیه هِدائِنِ وِسه حاضر بینی. شِمه این غیرت، خَله از وِشونِ هم، این کارِ وِسه تحریک هاکارده.</verse>
				<verse number="3">ولی این بِرارونِ رِسِندمبه تا ثابت بَووه که اَمه اِفتخار شِما ره این جَریانِ خَوِری بیخودی نَییه، بلکه هَمون‌ طی که بااوتِمه، آماده بوئین.</verse>
				<verse number="4">نَووه که اگه مقدونیهِ ایموندارونِ جِم چَن نَفِر مِ هِمراه بِیِّن و بِفَهمِن که آماده نینی، اِما اون اطمینانی که شِما ره داشتیمیِ جِم شرمنده بَوویم، دییه این که شِما شه چَنده شرمنده بونِنی هیچی نارمه.</verse>
				<verse number="5">پَس لازم دونِسِمه بِرارونِ جِم بِخوائم که قبلتر شِمه بَدیئِنِ وِسه بِیِّن و اون‌ هَدیه هایی که وَعده هِدا بینی ره تدارک بَوینین، تا این هَدیه، هَدیه ای بوئه که شه میلِ هِمراه هِدا بوئین نا زور زوری.</verse>
				<verse number="6">مِ گَب اینِ: هر کی که کم دَکاره، کم هم درو کانده، و هر کی زیاد دَکاره، زیاد هم دِرو کانده.</verse>
				<verse number="7">هر کی وِنه هَمون اِندا که شه دلِ دِله نِیِّت هاکارده، هاده، نا بی میلی و زورِ هِمراه، چوون خِدا اونی که خِشالیِ هِمراه هَدیه دِنه ره دوس دارنه.</verse>
				<verse number="8">و خِدا تونده هر نعمتی ره شِمه وِسه خَله ویشتر هاکانه تا همه چیِ دِله، هَمِش شه احتیاجِ اِندا دارین و هر خوارِ کارِ دِله، فِراوونیِ هِمراه دارین.</verse>
				<verse number="9">هَمون طی که مزمورِ کِتابِ دِله بَنوِشت بَییه: «دس دِلوازیِ هِمراه فقیرونِ هِدا، وه صالحی تا اَبد پابرجائه.»</verse>
				<verse number="10">اونی که تیمِ، کشاورزِ وِسه و نونِ بَخُردِنِ وِسه دِنه، شِمه تیمِ کِشت و کارِ وِسه آماده هاکارده، بَرکَت دِنه و شِمه صالحیِ محصولِ زیاد کانده.</verse>
				<verse number="11">شِما از هر نظر دولتمند بونِنی تا هر لحاظِ جِم دَس و دِلواز بَووین، و شِمه این دَس و دِلوازی اَمه طَریقِ جِم خِدائه شکر هاکاردِنِ خَتم بونه.</verse>
				<verse number="12">چوون این خِدمِت، نا فِقَط مِقدَّسینِ احتیاجاتِ برطَرِف کانده، بلکه باعث بونه خَیلیا خِدا ره بی حدّ و اندازه شِکر هاکانِن.</verse>
				<verse number="13">این خِدمِتِ خاطِری، مَردِم، خِدا ره جِلال دِنِنه چوون که شِما نا فِقط اِعتراف کاندِنی مَسیحِ انجیلِ ایمون دارنِنی بلکه وِشون و بَقیه ره اونچی که دارنِنیِ دِله شَریک کاندِنی.</verse>
				<verse number="14">هَمون طی خِدائه گَتِ فیضِ خاطِری که شِمه سَر دَره، وِشون شِمه وِسه ذوق و شوقِ هِمراه دِعا کاندِنه.</verse>
				<verse number="15">خِداوندِ اون هدیهِ خاطِری که قابلِ بااوتِن نییه شکر کامبه!</verse>
			</chapter>
			<chapter number="10">
				<verse number="1">مِن، پولُس شه، مَسیحِ نرمی و مهروونیِ هِمراه شِمه جِم خواهش کامبه- مِنی که شِمهِ جِم خَیلیا گانِنه وَختی شِمه پَلی دَرِمبه سَربِزیرِمه و اون مووقه که شِمه پَلی دَنیمه شجاعِمه!</verse>
				<verse number="2">مِن شِمه جِم اِلتماس کامبه که مووقه ای که شِمه پَلی اِمبه، مجبور نَووِم شِمه هِمراه جِسارتِ هِمراه گَب بَزِنِم جوری که مَردِمِ جِم بَعضیا گَمون کاندِنه که اِما آدِمیِ فکرِهائه هِمراه دَره رِفتار کامبی.</verse>
				<verse number="3">چوون هر چَن جِسمِ دِله زندگی کامبی، ولی طبقِ جسم جَنگ نَکامبی.</verse>
				<verse number="4">چوون که اَمه جنگِ اسلحه ها، جِسمِ جِم نییه بلکه خِدائه قِوَّتِ دارنه تا قلعه ها ره نابود هاکانه.</verse>
				<verse number="5">اِما هر بحث و هر کِسی که خِدائه معرفتِ علیه گَت گَتِ نَظِر دِنه ره از بین وَرمی و هر فکری ره مجبور کامبی که مَسیحِ جِم اِطاعت هاکانه.</verse>
				<verse number="6">اون مووقه که مَسیح ره دَره کاملاً اِطاعت کاندینی، اِما آمادِمی تا هر نااطاعتی ره تنبیه هاکانیم.</verse>
				<verse number="7">هارِشین، بَوینین شِمه چِشِ روب رو چی دَره. اگه یه نَفِر مطمئنه که مَسیحِ وِسه هَسه، اون آدِم وِنه بَدونه هَمون طی که وه مَسیحِ وِسه ئه اِما هم مَسیحِ وِسه هَسیمی.</verse>
				<verse number="8">چوون حَتَّی اگه یه ذِرّه ویشتر شه اِقتدارِ اِفتخار هاکانِم شرمنده نَبومبه. اون اِقتِدار که خِداوند شِمه بِنا هاکاردِنِ وِسه مِ ره هِدا، نا شِمه نابودیِ وِسه.</verse>
				<verse number="9">نِخوامبه این طی به نَظِر بِیّه که مِن خوامبه شه نامه‌هائه هِمراه شِما ره بَتِرسونِم،</verse>
				<verse number="10">چوون که گاننه: «وه نامه‌ها سَخت و سنگینِ، ولی رو در رو ضعیفِ و وه گَب بَزوئِن تعریفی نِدارنه.»</verse>
				<verse number="11">بییِل اونی که این طی گانه بِفَهمه که هر اونچی شه دَنی بوئِنِ مووقه، شه نامه هائه دِله گامبه، وَختی که بِیِّم هَمون کارِ کامبه.</verse>
				<verse number="12">نا اینکه اِما جِرأت هاکانیم شه ره اون کِسایی جِم بَدونیم که شه جِم تَعریف کاندِنه و شه ره هَمدییهِ هِمراه مقایسه کاندِنه. ولی اون مووقه اونایی که شه ره هَمدییهِ هِمراه سَبِک سنگین کاندِنه و شه ره هَمدییه هِمراه مقایسه کاندِنه نِفَهمِنه.</verse>
				<verse number="13">ولی اِما بیش از حد اِفتخار نَکامبی، بلکه فِقَط اَنده اِفتخار کامبی که خِدا اَمه وِسه تعیین هاکارده، اون حد که شِما ره هم رِسِنه.</verse>
				<verse number="14">چوون که اِما شه لینگِ شه حدِّ جِم جلوتر نییِشتیمی ، جوری که اِنگاری اَصلاً شِماره خِدمِت نَکاردیمی. چوون که اِما اَوِّلین کِسایی بیمی که مَسیحِ انجیلِ شِما ره بَرِسِندیمی.</verse>
				<verse number="15">اِما شه حدِّ دومبی و اونچیِ جِم که بَقیه زَحمِت بَکِشینه ره اِفتخار نَکامبی. ولی امید دارمی که هر چی شِمه ایمون گَت تِر بَووه، اَمه خِدمِت هاکاردِن هم شِمه میون ویشتر بونه،</verse>
				<verse number="16">تا بَتونیم انجیلِ اون دیارائه دِله که شِمه جِم دورِنه اِعلام هاکانیم. چوون نِخوامبی اون کاری ره که یه نَفِرِ دییه قبلتر شه سامونِ دِله هاکارده ره اِفتخار هاکنیم.</verse>
				<verse number="17">بییِل «هر‌ کی اِفتخار کانده، خِداوندِ اِفتخار هاکانه.»</verse>
				<verse number="18">چوون اونی که شه جِم تَعریف هاکانه، قبول نَبونه بلکه اون آدِمی قبول بونه که خِدا وه جِم تَعریف هاکانه.</verse>
			</chapter>
			<chapter number="11">
				<verse number="1">کاش شِما یه ذِره نادونی ره مِ دِله تِحَمّل کاردینی، مِ ره تِحَمّل هاکانین!</verse>
				<verse number="2">چوون مِن شِمه سَر غیرت دارمه و این غیرت خِدائه جِم هَسه، چوون مِن شِما ره یِتا مَردی، یعنی مَسیحِ هِمراه، نومزِه هاکاردِمه، تا یِتا پاکِ اَذِبِ کیجائه واری، شِما ره وه دَس بِسپارِم.</verse>
				<verse number="3">ولی تَرسِمبه هَمون‌ طی که مَر، حوا ره گول بَزو، شِمه فکر هم، صاف و صادقی و خالِصی ای که مَسیحِ دارنِنیِ جِم منحرف بَووه.</verse>
				<verse number="4">چوون اگه یه نَفِر شِمه پَلی بِیّه و شِما ره یِتا عیسی به جِز اون که اِما شِما ره اِعلام هاکاردیمی ره اِعلام هاکانه، یا اگه شِما یِتا روح، به جز روح القدس که بَییتینی ره بَیرین، یا اگه انجیلِ پِیغوم به جِز اون اِنجیلِ پِیغوم که قبول هاکاردینی ره قبول هاکانین، شِما راحت اونِ تِحَمُّل کاندینی.</verse>
				<verse number="5">راس راسی گمون نَکامبه مِن اون «گَتِ رَسولونِ» جِم چیزی کم دارِم.</verse>
				<verse number="6">حَتَّی اگه گَب بَزوئِنِ دِله اِسا نَبوئِم، معرفت دِله چیزی کم نِدارمه؛ راس راسی اِما هر لحاظِ جِم، همه چیِ دِله اینِ شِمه وِسه دیار هاکاردیمی.</verse>
				<verse number="7">مگه گِناه هاکاردِمه که شه ره کِچیک هاکاردِمه تا شِما سربِلِند بَووین، چوون که خِدائه انجیلِ پیغومِ مجانی شِمه وِسه اِعلام هاکاردِمه؟</verse>
				<verse number="8">مِن دییه کلیساهائه ره غارِت هاکاردِمه و وِشونِ جِم کُمِکِ مالی بَییتِمه تا شِما ره خِدمِت هاکانِم.</verse>
				<verse number="9">و اون مووقه که من شِمه هِمراه دَیمه و یه چیِ محتاج بیمه، هیچ کسِ دوشِ سَر باری نییِشتِمه، چوون برارونی که مقدونیهِ مَنطقهِ جِم بییَمونه مِ احتیاجاتِ برطرف هاکاردِنه. و مِن هیچ باری شِمه دوشِ سَر نیشته بیمه و نییِلمه.</verse>
				<verse number="10">اون مَسیحِ حَییقَتِ که مِ دِله دَره ره قَسِم، که هیچ کس اَخائیه مَنطقهِ دِله مِ این افتخارِ مِ جِم نَینه.</verse>
				<verse number="11">و چه وِسه؟ یعنی این که شِما ره دوس نِدارمه؟ خِدا دونده که شِما ره دوس دارمه!</verse>
				<verse number="12">و شه این کارِ ادامه دِمبه تا اونایی که اِدعا کاندِنه که خوانِنه اون طی که اِما خِدمِت کامبی خِدمِت هاکانِن و اینِ اِفتخار کاندِنه ره هیچ هاکانِم. اونایی جِم که تقِلّا کاندِنه تا شه ره اونچیِ دِله که اونِ اِفتخار کاندِنه اَمه هِمراه برابر هاکانِن.</verse>
				<verse number="13">چوون این طی آدِمون، دِراغی رَسولون و حِقّه بازِ کارِگرونِنه که شه ره مَسیحِ رَسولونِ واری دَر یارنِنه.</verse>
				<verse number="14">و این عجیب نییه، چوون شیطان هم شه ره نورِ فِرشتهِ واری در یارنه؛</verse>
				<verse number="15">پَس تعجبی نِدارنه که وه نوکِرون هم شه ره صالحونِ نوکرونِ واری هاکانِن. سرآخِر، اون مجازاتی که وِشونِ حَقِّ ره گِرنِنه.</verse>
				<verse number="16">اَی دِواره گامبه: هیچ کی مِ ره نادون ندونه. ولی اگه این طی کاندینی، اَقِلاً مِ ره نادونِ آدِمِ واری قبول هاکانین، تا مِن هم بَتونِم اَت کم اِفتخار هاکانِم.</verse>
				<verse number="17">وَختی مِن این‌طی، اطمینانِ هِمراه، شه اِفتخار جِم گامبه، خِداوندِ طَرِفِ جِم نارمه، بلکه نِفَهمیِ سَر گامبه.</verse>
				<verse number="18">از اونجه که خَیلیا، آدِمیِ فکرهائه هِمراه شه ره اِفتخار کاندِنه، مِنِم شه ره اِفتخار کامبه.</verse>
				<verse number="19">نا اینکه شِما عاقِلِنی، اینِ وِسه ئه که شِما نِفهما ره، خِشالیِ هِمراه تِحَمّل کاندینی!</verse>
				<verse number="20">چوون که اگه یه نَفِر شِما ره شه نوکِر هاکانه، یا شِما ره بِبلعه یا شِمه جِم سوءاستفاده هاکانه، یا شِما ره شه جِم سَرتر بَدونه، یا شِمه دیمِ چک بَزِنه، تِحَمُّل کاندینی.</verse>
				<verse number="21">شرمندگیِ هِمراه وِنه بارِم که اِما این کارِ وِسه خَله ضعیف بیمی! ولی اگه کِسی جِرأت داره یِتا جَریانِ اِفتخار هاکانه - مِن اَی دِواره نادونونِ واری گَب زَمبه - مِنِم شه ره جِرأت دِمبه اون جَریانِ وِسه اِفتخار هاکانِم.</verse>
				<verse number="22">اونا عبرانی‌نه؟ مِنِم هَسِمه! اونا اسرائیلی‌ِنه؟ مِنِم هَسِمه! اونا ابراهیمِ وچونِنه؟ مِنِم هَسِمه!</verse>
				<verse number="23">اونا مَسیحِ نوکرونِنه؟ مِن ویشتر هَسِمه! خِل هائه واری گَب زَمبه - همهِ جِم سخت‌تِر کار هاکاردِمه، خَله ویشتر زندون دِله دَکِتِمه، همهِ جِم ویشتر کُتِک بَخُردِمه، ویشترِ وختا نزدیک بییه بَمیرِم.</verse>
				<verse number="24">پَنج کَش یَهودیونِ جِم، سی و نه تا ضربه شِلاق بَخُردِمه.</verse>
				<verse number="25">سه کَش مِ ره چو بَزونه، اَت کَش سَنگسار بَیمه، سه کَش مِ سَفِرِ کَشتی غرق بَییه، یِتا شو و روزِ دریائه دِله دَیمه.</verse>
				<verse number="26">اون سَفر هائه دِله که پِشت در پِشت شیمه: رودخانه هائه خَطِرِ دِله، دِزائه خَطِر، شه قوم خَطِرِ جِم، غیرِ یَهودیونِ خَطِر؛ شَهرِ دلهِ خَطِر، صحرائه دلهِ خَطِر، دریائه دلهِ خَطِر؛ خطری که دِراغی بِرارونِ جِم داشتِمه؛</verse>
				<verse number="27">سختی و تنگیِ دِله، خَله شوها نَخواتِن بَکِشیمه؛ وِشنایی و تِشناییِ دِله، ویشترِ وختا بی‌غذا بیمه و سِرما دِله لِخت و پَتی بیمه.</verse>
				<verse number="28">علاوه بر اینا، تِمومِ کلیساهائه نِگرونیِ بارِ، که مِ دوشِ سَر سنگینی کانده.</verse>
				<verse number="29">کیِ که ضعیف بَووه و مِن ضعیف نَووِم؟ کیِ که لغزش هاکانه و مِن نَسوزِم؟</verse>
				<verse number="30">اگه وِنه اِفتخار هاکانِم، اون چیایی ره اِفتخار کامبه که مِ ضعفِ سِراغ دِنه.</verse>
				<verse number="31">خِداوند عیسیِ پییِر، خِدا که وه ره تا اَبد شِکر گامبه، دونده که دِراغ نَزِمبه.</verse>
				<verse number="32">دمشق شَهرِ دِله، اون حاکم که حارِثِ پادشاه تعیین هاکارده، نِگهوونونی ره دَمِشقِ شَهرِ دِله بییِشته تا مِ ره بَیرِن.</verse>
				<verse number="33">ولی مِ ره یِتا زنبیلِ دِله، پَنجرهِ جِم که شَهرِ حصارِ دِله بییه، جر بَفرِسینه و این‌طی وه چنگِ جِم فِرار هاکاردِمه.</verse>
			</chapter>
			<chapter number="12">
				<verse number="1">مِن وِنه همین طی اِفتخار هاکانِم؛ هرچن اونِ جِم منفعتی نَوِرمه، اَلان شه افتخارِ رؤیاها و خِداوندِ مکاشفاتِ بااوتِنِ هِمراه ادامه دِمبه.</verse>
				<verse number="2">مِن یه نَفِرِ مَسیحِ دِله اِشناسِمبه که چهارده سالِ قبل، سِوّمین آسِمون بَوِرده بَییه. نَدومبه تَنِ دِله یا تَنِ جِم بیرون، خِدا دونده-</verse>
				<verse number="3">و دومبه که این آدِم، بهشت بَوِرده بَییه - تَنِ هِمراه یا تَنِ جِم بیرون، خِدا دونده.</verse>
				<verse number="4">و اون چیایی ره بِشنُسه که نوونه بااوتِن، که گَب بَزوئِن اونائه جِم آدِمیِ وِسه خوار نییه.</verse>
				<verse number="5">مِن این طی آدِمِ وِسه اِفتخار کامبه. ولی شه خَوِری، به جِز شه ضعفها، اِفتخار نَکامبه-</verse>
				<verse number="6">هر چَن اگه بِخوائِم اِفتخار هاکانِم، نادون نیمه، چوون حَییقَتِ گامبه. ولی این کارِ جِم دوری کامبه تا نَکِنه یه نَفِر خیال هاکانه که مِن، اون چی که مِ دِله وینده و مِ جِم اِشنُنه، گَت تِرِمه.</verse>
				<verse number="7">پَس اینِ وِسه که این گَتِ مکاشفات که بی حدّ و اندازه هم هَسه مِ ره مَغرور نَکِنه، مِ تَنِ دِله یِتا طَلی مِ ره هِدا بَییه، یعنی شیطانِ طَرِفِ جِم، تا مِ ره عِذاب هاده و نییِلّه مَغرور بَووِم.</verse>
				<verse number="8">سه کَش این جَریانِ وِسه خِداوندِ جِم خواهش هاکاردِمه اونِ مِ جِم بَیره،</verse>
				<verse number="9">ولی خِداوند مِ ره بااوته: «مِ فِیض تِ وِسه وَسّه، چوون مِ قِوَّت، ضعف هائه دِله کامل بونه.» پَس اینِ وِسه مِن قبل از این خِشالیِ هِمراه شه ضعف ها ره اِفتخار کامبه تا مَسیحِ قِوَّت مِ سَر بَمونه.</verse>
				<verse number="10">پَس مَسیحِ خاطِری، ضعفا، فحشا، سختیا، آزار اذیّت و بِلاهائه دِله، راضیمه. چوون وَختی ضعیفِمه، پَس قَویمه.</verse>
				<verse number="11">مِن یِتا نادون بیمه! شِما مِ ره مجبور هاکاردینی، چوون که وِنه مِ جِم تَعریف کاردینی. چوون هرچَن که هیچی نیمه ولی اون «گَتِ رَسولونِ» جِم هیچی کم نِدارمه.</verse>
				<verse number="12">یِتا واقعی رَسولِ نشونه‌ها، تِمومِ صبر و تِحَمّلِ هِمراه شِمه میون دیار بَییه، نشونه ها و معجِزات و کارهایی که قِوَّتِ هِمراهِ.</verse>
				<verse number="13">چوون که چیِ دِله، دییه کلیساهائه جِم، کمتر شِما ره لِطف بَییه، به جز اینکه مِن، شِمه دوشِ سَربار نَبیمه؟ مِ اشتِباه ره بِبَخشین!</verse>
				<verse number="14">اَلان آمادِمه سِوّمین کَش شِمه بَدیئِنِ وِسه بِیِّم، و هیچ باری شِمه دوشِ سَر نییِلمه. چوون شِمه مال و اَموالِ دِمبال دَنیمه، بلکه شه شِما ره خوامبه. چوون که وَچونِ وظیفه نییه که شه پییِر مارِ وِسه مال و اموال جَمع هاکانِن، بلکه پییِر مارِ وظیفه ئه.</verse>
				<verse number="15">مِن خِشالیِ هِمراه شِمه جانهائه وِسه خرج کامبه و حَتَّی شه جانِ هم اییِلمه. اگه مِن شِما ره ویشتر دوس دارمه، مگه وِنه شِما مِ ره کمتِر دوس دارین؟</verse>
				<verse number="16">ولی با اینکه قبول دارنِنی که مِن، شِمه دوشِ سَر باری نییِشتِمه، لابد گانِنی حِقّه بازِمه و حیلهِ هِمراه شِما ره به دَس بیاردِمه.</verse>
				<verse number="17">مگه اونایی که شِمه پَلی بَفرِسیمهِ طَریقِ جِم، شِمه جِم مَنفِعتی بَوِردِمه؟</verse>
				<verse number="18">مِن تیتوسِ جِم خواهش هاکاردِمه شِمه پَلی بِیّه و اَمه بِرارِ هم وه هِمراه بَفرِسیمه. مگه تیتوس شِمه جِم منفِعتی بَوِرده؟ مگه اِما یِتا روحِ دِله عَمِل نَکامبی؟ مگه یِتا راهِ هَمدییهِ هِمراه نَشیمی؟</verse>
				<verse number="19">مگه تا اینجه این فِکرِ دِله دَئینی که تَقِلّا کامبی شِمه روب رو شه جِم دفاع هاکانیم؟ اِما خِدائه پَلی کِسایی واری گَب زَمبی که مَسیح دِله دَرِ‌نه، و هر اونچی کامبی، ای عزیزون، شِمه ایمونِ تقویتِ وِسه هَسه.</verse>
				<verse number="20">چوون اونِ تَرسِ دارمه که شِمه پَلی بِیِّم و شِما ره اون طی که اِنتِظار دارمه، نَوینِم، و شِما هم مِ ره اون طی که اِنتِظار دارنِنی، نَوینین- شاید شِمه میون دَعوا مرافه، حسودی، غیظ، دِشمنی، تِهمَت، غیبت، غیرت، غرور و هر کی هر کی بَوینِم.</verse>
				<verse number="21">و اونِ تَرسِ هم دارمه که وَختی شِمه پَلی بِیِّم، مِ خِدا شِمه پَلی مِ ره فروتن هاکانه و مِن مجبور بَووِم بعضیائه خاطِری که قبلاً گِناه هاکاردِنه و شه ناپاکی، بی عفتی و عیاشیِ جِم تووبه نَکاردِنه، عزاداری هاکانِم.</verse>
			</chapter>
			<chapter number="13">
				<verse number="1">این سِوّمین کَشِ که شِمه بَدیئَنِ وِسه اِمبه. «هر گَبی دِ یا سه تا شاهدِ هِمراه ثابت بونه.»</verse>
				<verse number="2">مِن شه دِوّمین دیدارِ دِله که اونجه دَیمه، کِسایی ره که قبلاً گِناه هاکارده بینه، و بَقیه ره هم هِشدار هِدامه که اگه اَلان هم که اونجه دَنیمه، اَی هم هِشدار دِمبه که اَت کَش دییه شِمه پَلی بِیِّم، وِشونِ رحم نَکامبه.</verse>
				<verse number="3">چوون شِما یِتا دلیلِ دِمبال دَرِنی که ثابت هاکانین که مَسیح مِ طریق گَب زَنده. مَسیح شِمه پَلی ضعیف نییه، بلکه شِمه میون قِوَّت دارنه.</verse>
				<verse number="4">چوون هر چَن ضَعفِ دِله مَصلوب بَییه، ولی خِدائه قِوَّتِ هِمراه زندگی کانده. چوون اِما هم وه دِله ضعیفیمی، ولی شِمه پَلی وه هِمراه خِدائه قِوَّتِ هِمراه زندگی کامبی.</verse>
				<verse number="5">شه ره آزمود هاکنین تا بَوینین ایمونِ دِله دَرِنی یا نا. شه ره مَحَک بَزِنین. یا مگه اینِ شه خَوِری نِفَهمِنِنی که عیسی مَسیح شِمه دِله دَره؟ مگه اینکه این آزمودِ دِله رَد بَووین!</verse>
				<verse number="6">و امید دارمه اینِ بِفَهمین اِما این آزمودِ دِله رَد نَیمی.</verse>
				<verse number="7">اَمه دعا خِدائه پَلی اینِ که خِطا نَکِنین؛ نا تا مَعلوم بَووه که اِما آزمودِ جِم سربِلِند بیرون بَییَمومی، بلکه شِما اونچی که دِرِس هَسه ره هاکانین، حَتَّی اگه این طی نِشون هاده که اِما رَد بَیمی.</verse>
				<verse number="8">چوون نَتومبی حَییقتِ علیه هیچ کاری هاکانیم، بلکه هر چی کامبی حَییقتِ وِسه هَسه.</verse>
				<verse number="9">چوون اون مووقه که اِما ضعیف بوئیم و شِما قَوی، اَمه خِشالیِ باعث بونه، و اَمه دعا اینِ که شِما اَی دِواره جان بَیرین.</verse>
				<verse number="10">همینِ وِسه، مِن این چیا ره وَختی شِمه پَلی دَنیمه شِمه وِسه نِویسِمبه تا وَختی شِمه پَلی بییَمومه، مجبور نَبوئِم شه اِقتدارِ جِم تِندیِ هِمراه رِفتار هاکانِم، اون اِقتداری که خِداوند نا خِراب هاکاردِنِ وِسه، بلکه بنا هاکاردِنِ وِسه مِ ره هِدا.</verse>
				<verse number="11">سرآخِر، ای بِرارون، خِشال بوئین. شِمه فکر این بوئه که اَی دِواره جان بَیرین و هَمدییه ره تَسِلّی هادین، هَمدییه هِمراه هم نَظِر بوئین؛ صِلح و سِلامتیِ دِله زندگی هاکانین؛ که خِدائه مِحَبَّت و صِلح و سِلامتی شِمه هِمراه موندِنه.</verse>
				<verse number="12">هَمدییه ره مقدّسِ خاشِ هِمراه سِلام هاکانین.</verse>
				<verse number="13">تِمومِ مقدّسین، شِمه وِسه سِلام رِسِندِنِنه.</verse>
				<verse number="14">خداوند عیسی مَسیحِ فِیض، خِدائه مِحَبَّت و روح‌القُدُسِ رفاقت شِمه هِمراه دَووه.</verse>
			</chapter>
		</book>
		<book number="48">
			<chapter number="1">
				<verse number="1">پولُسِ طَرِف جِم، رَسولی که وه رِسالت نا آدِمونِ جِم و نا آدِمِ طریق، بلکه عیسی مَسیح و خِدائه پییِرِ جِم هَسه، که وه ره مِرده هائه جِم زنده هاکارده،</verse>
				<verse number="2">و همین طی تِمومِ برارونی که مِ هِمراه دَرِنه، غَلاطیهِ کلیسا ها ره:</verse>
				<verse number="3">فِیض و صِلح و سِلامتی اَمه پییِر، خِدا و خِداوندْ عیسی مَسیحِ طَرِف جِم شِمه وِسه بِّیه</verse>
				<verse number="4">که شه جانِ اَمه گِناهونِ وِسه هِدا تا اَمه پییِر و خِدائه ارادهِ هِمراه، این شرِّ دورانِ جِم آزاد هاکانه.</verse>
				<verse number="5">وه ره تا اَبد جِلال بوئه. آمین.</verse>
				<verse number="6">بِهت هاکاردِمه که شِما اَنده زود اونی که شِما ره مَسیحِ فیضِ هِمراه، دعوِت هاکارده ره وِل هاکاردینی و شه دیم یِتا دییه اِنجیلِ سَمت بَردِگاردِنینی.</verse>
				<verse number="7">البته که یِتا دییه اِنجیل دَنییه، ولی کِسایی دَرِنه که شِما ره پریشون کاندِنه و خوانِنه مَسیحِ انجیلِ دَسکاری هاکانِن.</verse>
				<verse number="8">ولی اگه حَتّی اِما یا یِتا فرشته آسمونِ جِم، به جز این انجیل که اِما شِما ره اِعلام هاکاردیمی ره موعظه هاکانه، لعنِت بَووه!</verse>
				<verse number="9">هَمون طی که قبلتر بااوتیمی، اِسا اَی هم گامبه: اگه کِسی یِتا اِنجیل به جِز اونچی که قبول هاکاردینی ره شِما ره موعظه هاکانه، لعنِت بَووه!</verse>
				<verse number="10">اِسا یعنی مِن مَردِمِ تأییدِ دِمبال دَرِمبه یا خِدائه تأییدِ دِمبال؟ یا تَقِلّا کامبه مَردِمِ راضی هاکانِم؟ اگه هَمتی مَردِمِ راضی هاکاردِنه دِمبال دَیمه، مَسیحِ نوکِر نَبیمه.</verse>
				<verse number="11">ای بِرارون، خوامبه بَدونین اِنجیلی که مِن اونِ اِعلام هاکاردِمه، آدِمِ اِنجیل نَییه،</verse>
				<verse number="12">چوون که مِن اونِ هیچ آدِمی جِم نَییتِمه، و هیچ کی هم اونِ مِ ره یاد نِدا؛ بلکه عیسی مَسیح اونِ مِ وِسه دیار هاکارده.</verse>
				<verse number="13">چوون که شِما مِ قدیمی زندگیِ تعریفِ اون مووقه که یهودی بیمه بِشنُسینی، که چی طی خِدائه کلیسا ره آزار اذیّت کاردِمه و تَقِلّا کاردِمه اونِ نابود هاکانِم.</verse>
				<verse number="14">و یهودیگریِ دِله، خَله شه سَر و هَمسَرونِ جِم پیش دَکِتِمه، شه قومِ دِله و اَمه اَجدادِ رَسم و رسوم هائه خاطِری خَله غیرت داشتِمه.</verse>
				<verse number="15">ولی وَختی اون که مِ ره حَتَّی مِ مارِ اِشکمِ دِله، شه کارِ خاطری وَقف هاکارده بییه و شه فیضِ طریق مِ ره دَعوِت هاکرده، اونِ خِشالی اینِ دِله بییه</verse>
				<verse number="16">که شه ریکا ره مِ دِله ظاهر هاکانه تا اونِ غیریهودیونِ میون اِعلام هاکانِم، اون مووقه، جِسم و خونِ هِمراه مَشورت نَکاردِمه،</verse>
				<verse number="17">و اورشَلیمِ دِله هم اونایی که قبلتر از مِن رسول بینهِ پَلی هم نَشیمه؛ بلکه عَربستان بوردِمه و اَی هم دمشق بَردَگِردِسِمه.</verse>
				<verse number="18">بعد از سه سال اورشَلیم بوردِمه تا کیفا ره بَوینِم، و پونزده روز وه پَلی بَمونِسِمه.</verse>
				<verse number="19">ولی بَقیهِ رسولونِ جِم به‌جِز یَعقوب، خِداوند عیسیِ بِرار، دییه هیچ کَسِ نَدیمه.</verse>
				<verse number="20">خِدائه حِضور، شِما ره اِطمینان دِمبه که اونچی نِویسِمبه دِراغ نییه.</verse>
				<verse number="21">بعد از اون، سوریه و کیلیکیهِ مَنطقه بوردِمه.</verse>
				<verse number="22">یَهودیهِ کلیساها که مَسیحِ دِله دَرِنه، هَمتی مِ قیافه ره نِشناسینه.</verse>
				<verse number="23">وِشون فِقَط بِشنُسه بینه که گاتِنه، «اون مَردی که قبلتر اِما ره آزار اَذیَّت کارده، اِسا هَمون ایمونی ره موعظه کانده که قبلاً تَقِّلا کارده اونِ نابود هاکانه.»</verse>
				<verse number="24">و وِشون مِ خاطِری خِدا ره جِلال دانه.</verse>
			</chapter>
			<chapter number="2">
				<verse number="1">بَعدِ چهارده سال، اَت کَش دییه بَرنابائه هِمراه اورشَلیم بوردِمه و تیتوسِ هم شه هِمراه بَوِردِمه.</verse>
				<verse number="2">مِن یِتا مکاشِفهِ خاطری بییه که بوردِمه. و اِنجیلی که غیریَهودیونِ دِله موعظه کارده بیمه ره وِشونِ وِسه توضیح دامه؛ البته خلوتِ دِله، و فِقط وِشونی که مِ نَظِر با نفوذ بینه ره بااوتِمه، چوون نگرون بیمه که نَکِنه بی خودی دوو بَییته بوئِم.</verse>
				<verse number="3">ولی حَتّی تیتوس که مِ هِمراه دَییه، با اینکه یونانی بییه، وه ره مَجبور نَکاردِنه که خَتنه بَووه.</verse>
				<verse number="4">این، نگرونی اون دِراغی برارونِ خاطِری بییه، که بِن بِنکی اَمه جَمع دِله بیَمونه، تا اون آزادی ای که مَسیحْ عیسیِ دِله دارمی ره جاسوسی هاکانِن و ِاِما ره بَردگیِ وِسه بَیرِن.</verse>
				<verse number="5">ولی اِما یه لَحظه هم وِشونِ تَسلیم نَیمی تا اِنجیلِ حَییقت شِمه وِسه کاملاً مَحفوظ بَمونه.</verse>
				<verse number="6">ولی اونایی که به نَظِر با نفوذ اِنِنه- هر کی بوئه مِ وِسه فرقی نَکانده، چوون که خِدا بیخودی هیچ کسِ جِم طَرِفداری نَکانده- وِشون هیچی مِ ره اضافه نَکاردِنه</verse>
				<verse number="7">بلکه برعکس، وِشون بِفَهمِسِنه که اِنجیلِ خَوِرِ خِشِ اِعلام هاکاردِن غیریَهودیونِ وِسه مِ ره بِسپارِسه بَییه، هَمون‌ طی که انجیلِ خَوِرِ خِش اِعلام هاکاردِن، یَهودیونِ وِسه، پِطرُسِ بِسپارِسه بَییه.</verse>
				<verse number="8">چوون وه که پِطرُسِ طَریق کار هاکارده که غیر یَهودیونِ رَسول بوئه، مِ دِله هم کار هاکارده که غیرِ یَهودیونِ رسول بوئِم.</verse>
				<verse number="9">وَختی که یَعقوب و کیفا و یوحنا که به نظر اییَمو کلیسائه سِتون بینه، اون فیضی که مِ نَصیب بَییه بییه ره بَدینه، مِن و بَرنابائه هِمراه دَس رفاقت هِدانه تا اِما غیریَهودیونِ پَلی بوریم و وِشون یَهودیون پَلی بورِن.</verse>
				<verse number="10">وِشون فِقط اَمه جِم بَخواسِنه که فَقیرونِ ‌فکر بوئیم، هَمون کاری که مِن شه هم وه مِشتاق بیمه.</verse>
				<verse number="11">ولی وَختی که کیفا اَنطاکیه بییَمو، وه روب رو اِیست هاکاردِمه، چوون وه حَق بییه.</verse>
				<verse number="12">چوون قبل از اون که اونایی که یَعقوب، راهی هاکارده بییه، بِیِّن، غیریَهودیونِ هِمراه همسِفره بَییه بییه، ولی وَختی وِشون بییَمونه، یَهودیونِ تَرسِ جِم شه ره کنار بَکِشیه و سیوا هاکارده.</verse>
				<verse number="13">دییه یَهودیون هم این دِروییِ دِله، وه هِمراه هَمدَس بَینه، جوری که حَتّی بَرنابا هم وِشونِ دِرویی خاطِری از راه به دَر بَییه.</verse>
				<verse number="14">ولی هَمون طی که مِن بَدیمه وِشون اِنجیلِ حَییقَتِ راستیِ دِله قدم نَیرِنه، همهِ پَلی کیفا ره بااوتِمه: «اگه تِ که یَهودی هَسی، غیریَهودیونِ واری زندگی کاندی نا یَهودیونِ واری، چی طیِ که غیریَهودیونِ مجبور کاندی که یَهودیونِ واری رِفتار هاکانِن؟»</verse>
				<verse number="15">اِما یَهودی‌زادومی و «گِناهکارِ غیریَهودی» نیمی</verse>
				<verse number="16">اِما دومبی که هیچ کی شَریعتِ اَعمالِ هِمراه، صالح بِشمارِسه نَبونه بلکه عیسی مَسیحِ ایمونِ طریق صالح بِشمارِسه بونه. پَس اِما هم مَسیحْ عیسی ره ایمون بیاردیمی تا مَسیحِ ایمونِ هِمراه صالح بِشمارِسه بَوویم و نا شَریعتِ اَعمالِ هِمراه، چوون هیچ آدِمی شَریعتِ اَعمالِ هِمراه صالح بِشمارِسه نَوونه.</verse>
				<verse number="17">ولی اگه اینِ دِمبال دَوویم که مَسیحِ دِله صالح بِشمارِسه بَوویم، معلوم بَووه که گِناهکاریمی، یعنی مَسیح، گِناهِ نوکرِ، اَصلاً!</verse>
				<verse number="18">چوون اگه اونچی که شه له هِدامه ره اَت کَش دییه بَسازِم، نِشون دِمبه که خِطاکارِمه</verse>
				<verse number="19">چوون مِن شَریعتِ طریق، نسبت به شَریعَت بَمِردِمه تا نسبت به خِدا زندگی هاکانِم.</verse>
				<verse number="20">مِن مَسیحِ هِمراه صَلیبِ سَر مصلوب بَیمه، و این دییه مِن نیمه که زندگی کامبه، بلکه مَسیحِ که مِ دِله زندگی کانده؛ و این زندگی که الان جِسمِ دِله دَره کامبه؛ خِدائه ریکائه ایمونِ هِمرائه که مِ ره دوس داشته و شه جانِ مِ خاطِری هِدا.</verse>
				<verse number="21">مِن خِدائه فِیضِ باطل نَکامبه، چوون اگه صالحی، شَریعتِ راه جِم به‌دَس اییَمو، پَس مَسیح بیخودی بَمِرده.</verse>
			</chapter>
			<chapter number="3">
				<verse number="1">ای نادونِ غَلاطیون، کی شِما ره جادو هاکارده؟ عیسی مَسیحِ بَمِردِن اَنده آشکار شِما ره بااوته بَییه که اِنگاری وه شِمه چِشِ پَلی، مَصلوب بَییه.</verse>
				<verse number="2">فِقط خوامبه اینِ شِمه جِم بَدونِم: شَریعتِ اَعمالِ هِمراه خِدائه روحِ بَییتینی یا ایمون به اونچی که بِشنُسِنیِ هِمراه؟</verse>
				<verse number="3">شِما اَنده نادونِنی؟ که روحِ هِمراه شِروع هاکاردینی و اِسا خوانِنی جِسمِ هِمراه کامل بَووین؟</verse>
				<verse number="4">مگه تِمومِ اون عِذاب ها ره، بیخودی تِحَمُّل هاکاردینی؟ مگه اینکه راس راسی بیخودی زَحمِت بَکِشی بوئین!</verse>
				<verse number="5">اونی که خِدائه روحِ شِما ره دِنه و شِمه میون معجزات کانده این کارِ شَریعتِ اَعمالِ هِمراه کانده، یا ایمون به اونچی که بِشنُسِنیِ هِمراه؟</verse>
				<verse number="6">هَمون طی که اِبراهیم «خِدا ره ایمون بیارده و این، وه وِسه صالحی بِشمارِسه بَییه.»</verse>
				<verse number="7">پَس ویندِنی اونایی که ایمون دارنِنه، ابراهیمِ وچونِنه.</verse>
				<verse number="8">و مِقدَّسِ نوشته ها، قبلتر بَدیئه که خِدا غیر یَهودیونِ ایمونِ خاطری صالح اِشمارِنه، اینِ وِسه، اون خَوِرِ خِشِ ابراهیمِ اِعلام هاکارده و بااوته «تِموم قومها تِ طَریقِ جِم بَرکَت گِرنِنه.»</verse>
				<verse number="9">پَس اونایی که ایمونِ تِکیه دارنِنه، ابراهیمِ هِمراه، اون مَردِ ایمون، بَرکَت گِرنِنه.</verse>
				<verse number="10">چوون تِمومِ اونایی که خوانِنه شَریعتِ اَعمالِ به جا بیارِن، همه لعنِتِ بِن دَرِنه، چوون توراتِ کتابِ دِله بَنوِشته بَییه: «هر کی تِموم اونچیِ که شَریعتِ کتابِ دِله بَنوِشته بَییه ره پایند نَبوئه و اونا ره به جا نیاره. لعنت بَووه»</verse>
				<verse number="11">اِسا، معلومِ که هیچ کس شَریعتِ خاطِری خِدائه پَلی، صالح بِشمارِسه نَوونه، چوون «صالح آدِم، ایمونِ هِمراه زندگی کانده.»</verse>
				<verse number="12">ولی شَریعَت، ایمونِ جِم نییه، بلکه «کِسی که اونا ره به جا یارنه، اونائه دِله زندگی کانده.»</verse>
				<verse number="13">اَمه عَوِض، مَسیح لَعنِت بَییه و این‌طی اِما ره شَریعتِ لعنتِ بِن آزاد هاکارده، چوون توراتِ دِله بَنوِشت بَییه که: «هر‌ کی دار بَزو بَووه، مَلعونِ.»</verse>
				<verse number="14">وه این طی هاکارده تا ابراهیمِ بَرکَت، مَسیحْ عیسی دِله، غیر یَهودیونِ نَصیب بَووه، و تا اِما اون روح که وَعده هِدا بَییه بییه ره، ایمونِ راهِ جِم بَیریم.</verse>
				<verse number="15">ای بِرارون، بییِلین روزمره زندگیِ جِم یِتا مثال بَزِنِم. هیچ‌کَس نَتونده یِتا عَهدِ که آدِمی رسمی هاکارده بوئه ره، باطل هاکانه یا یه چی اونِ اضافه هاکانه.</verse>
				<verse number="16">اِسا، اِبراهیم و وه نَسلِ وَعده ها هِدا بَییه. نارنه «و نسلها ره،» جوری که انگاری خَیلیائه خَوِری بوئه، بلکه گانه «تِ نَسلِ» که منظور مَسیحِ.</verse>
				<verse number="17">خوامبه اینِ بارِم که: شریعتی که چهارصد و سی سال بعد بییَمو، اون عهدی ره که خِدا قبلتر دَوِسه بییه ره باطِل نَکانده، جوری که وَعده هیچ بَووه.</verse>
				<verse number="18">چوون اگه اِرث شَریعتِ جِم بوئه، دییه وَعدهِ جِم نییه؛ ولی خِدا اونِ وَعدهِ راهِ جِم ابراهیمِ هِدا.</verse>
				<verse number="19">پَس مَنظور شَریعتِ جِم چی بییه؟ شَریعَت، تقصیراتِ خاطِری زیاد بَییه، اون هم فِقط تا مووقه ای که اون «نَسل» که وَعده اشاره کارده، بِیّه. شَریعَت فرشته هائه طریق و یِتا واسطه‌ گرِ دَسِ طریق، برقِرار بَییه.</verse>
				<verse number="20">اِسا هیچ واسطه‌گری فِقَط یه طَرِفِ نماینده نییه، ولی خِدا یِتائه.</verse>
				<verse number="21">پَس مَگه شَریعَت خِدائه وَعده‌هائه ضدِّ؟ اَصلاً! چوون اگه شریعتی هِدا بَییه بییه، که تونِسه زندگی هاده، پَس راس راسی صالحی هم شَریعتِ راهِ جِم به دَس اییَمو.</verse>
				<verse number="22">ولی مِقدَّسِ نوشته ها اِعلام هاکارده که همه گِناهِ دِله اسیرِنه، تا اون وَعده که عیسی مَسیحِ ایمونِ راهِ جِم هَسه، کِسایی که ایمون بیاردِنه ره هِدا بَووه.</verse>
				<verse number="23">اِما، قبل از ایمونِ بییَموئِن، شَریعتِ تسلّطِ بِن اَسیر بیمی و تا ایمونِ ظاهر بَیّن، زِندونِ دِله اِما ره داشتِنه.</verse>
				<verse number="24">پَس تا مووقه ای که مَسیح بِیّه، شَریعت اَمه سرپرس بَییه و ایمونِ هِمراه صالح بِشمارِسه بَیمی.</verse>
				<verse number="25">ولی اِسا که ایمون بَییَمو، دییه اون سرپرسِ دَسِ بِن دَنیمی.</verse>
				<verse number="26">چوون مَسیحْ عیسیِ دِله، شِما همه، ایمونِ خاطِری، خِدائه ریکائونِنی.</verse>
				<verse number="27">چوون که شِما همه که مَسیحِ دِله تَعمید بَییتینی، مَسیحِ شه تَن دَکاردینی.</verse>
				<verse number="28">دییه نا یَهودی مَعنی دارنه نا یونانی، نا نوکِر نا آزاد، نا مَردی نا زِنا، چوون شِما همه مَسیحْ عیسی دِله یِتا هَسینی.</verse>
				<verse number="29">و اگه شِما مَسیحِ وِسه هَسِنی، پَس ابراهیمِ نسلِنی و طبقِ وَعده، وارثون هم هَسینی.</verse>
			</chapter>
			<chapter number="4">
				<verse number="1">اَره مِ گَب اینِ: تا مووقه ای که وارث وچه ئه، هر چَن همه چیِ صاحاب بوئه، نوکِرِ هِمراه فَرقی نِدارنه.</verse>
				<verse number="2">و تا مووقه ای که وه پییِر تَعیین هاکارده، سرپرسون و وَکیل وصیونِ دَسِ بِن دَره.</verse>
				<verse number="3">اَمه خَوِری هم همین‌طیِ: تا مووقه ای که وچه بیمی، این دِنیائه قانونائه نوکِر بیمی.</verse>
				<verse number="4">ولی مووقه ای که اون تعیین بَییه وَخت کاملاً بَرسه، خِدا شه ریکا ره بَفرِسیه که یِتا زِنائه جِم بِزا بَییه و شَریعتِ بِن دِنیا بییَمو،</verse>
				<verse number="5">تا اونایی که شَریعتِ بِن دَیینه ره آزاد هاکانه، و این طی اِما ریکائونِ مَقامِ دِله، فَرزند خوندگیِ حَق، اَمه نَصیب بَووه.</verse>
				<verse number="6">پَس چوون که شِما وچونِنی، خِدا شه ریکائه روحِ اَمه دلهائه دِله بییِشته که داد زَنده «اَبّا، اِی پییِر.»</verse>
				<verse number="7">پَس تِ دییه نوکِر نیئی، بلکه ریکائی؛ و اگه ریکائی، خِدا تِ ره وارث هاکارده.</verse>
				<verse number="8">قبلتر، مووقه ای که خِدا ره نِشناسی بینی، یه چیائه نوکِر بینی که حَییقَتِاً خِدایون نینه.</verse>
				<verse number="9">ولی اَلان خِدا ره اِشناسِنِنی، یا بِهتَرِ بارِم، خِدا شِما ره اِشناسِنه، چی طیِ که اَت کَش دییه، این دِنیائه سِست و بی ارزشِ قانونائه سَمت بَرگِردِنِنی؟ خوانِنی اَت کَش دییه اونا ره نوکِری هاکانین؟</verse>
				<verse number="10">روزا و ماهها و فصلها و سالها ره دارنِنی!</verse>
				<verse number="11">تَرسِمبه زَحمِتی که شِمه وِسه بَکِشیمه، بیخودی بوئه.</verse>
				<verse number="12">ای بِرارون، شِمه جِم خواهش کامبه که مِ واری بَووین، چوون مِنِم شِمه واری بَیمه. شِما مِ حَقِ هیچ بَدی ای نَکاردینی.</verse>
				<verse number="13">هَمون طی که دوندِنی، اون مریضیِ خاطِری که مِ تَنِ دِله دَییه، اَوِّل اِنجیلِ پِیغومِ شِما ره موعظه هاکاردِمه.</verse>
				<verse number="14">و هَر چَن مِ وضع و اوضاع شِمه وِسه یِتا آزمود بییه، مِ ره بی حِرمت و کِچیک نَکاردینی. بلکه مِ ره خِدائه فِرشتهِ واری قبول هاکاردینی‌، اِنگار که مَسیحْ عیسی ره قبول کاندینی.</verse>
				<verse number="15">پَس شِمه ذوق و شوق چی بَییه؟ چوون تومبه شِهادِت هادِم که اگه تونِسینی، حَتّی شه چِشا ره هم بیرون یاردینی و مِ ره دانی.</verse>
				<verse number="16">مگه اِسا چوون که حَییقَتِ شِما ره گامبه، شِمه دِشمِن بَیمه؟</verse>
				<verse number="17">اونایی که شِمه وِسه غیرت دارنِنه، ولی نا خوارِ نیّتِ هِمراه. وِشون خوانِنه شِما ره سیوا هاکانِن تا وِشونِ وِسه غیرت دارین.</verse>
				<verse number="18">خوارِ که غیرت دارین، به‌شرطی که خوارِ نیّتِ هِمراه بوئه و هَمش دَووه، نا فِقَط مووقه ای که مِن شِمه هِمراه دَرِمبه.</verse>
				<verse number="19">مِ عزیزِ وَچون، که اَی هم شِمه وِسه بِزائنِ دَردِ دارمه تا اون مووقه که مَسیح شِمه دِله شکل بَیره،</verse>
				<verse number="20">کاشکی اَلان شِمه پَلی دَیمه تا یه جور دییه گَب بَزِنِم، چوون شِمه خَوِری مات و مبهوتِمه.</verse>
				<verse number="21">شِما که خوانِنی شَریعَتِ بِن دَووین، مِ ره بارین، مگه اونچی که شَریعَت گانه ره گوش نَدِنِنی؟</verse>
				<verse number="22">چوون توراتِ کتابِ دِله بَنوِشته بَییه که اِبراهیم دِتا ریکا داشته، یِتا کُلفِتِ جِم و یِتا دییه آزادِ زِنائه جِم.</verse>
				<verse number="23">ولی کُلفِتِ ریکا طبقِ جِسم دِنیا بییَمو؛ با اینکه آزادِ زِنائه ریکائه دِنیا بییَموئِن، طِبق وَعده بییه.</verse>
				<verse number="24">اینِ بونه یِتا مَثِلِ واری بااوتِن. این دِتا زِنا، دِتا عَهدِنه. یِتا سینائه کوهِ جِم هَسه، که وچونی، نوکریِ وِسه دِنیا یارنه: وه هاجرِ.</verse>
				<verse number="25">اِسا هاجر سینائه کوهِ، عربِ دیارِ دِله، اورشَلیمِ شَهرِ هِمراه که اَلان دره برابری کانده، چوون شه وَچونِ هِمراه، نوکریِ دِله دَره.</verse>
				<verse number="26">ولی بالا اورشَلیم، آزاد هَسه، که اِما همه ئه مارِ.</verse>
				<verse number="27">چوون که اِشعیائه پِیغمبِرِ کِتابِ دِله بَنوِشته بَییه: « ای نازا که نِزائی، خِشالی هاکان؛ ای که بِزائنِ دَردِ نِکِشی ای، خِشالی هاکان و داد بَزِن؛ چوون بی کَسِ زِنائه وَچون شی دارِ زِنائه وَچونِ جِم ویشتَر بونِنه.»</verse>
				<verse number="28">ولی شِما ای بِرارون، اِسحاقِ واری، وَعدهِ وچونِنی‌.</verse>
				<verse number="29">ولی هَمون طی که اون مووقه، ریکایی که طبقِ جسم دِنیا بییَمو بییه، کِسی که طبقِ خِدائه روح دِنیا بییَمو ره، آزار اَذیّت کارده. اَلانِم این طیِ.</verse>
				<verse number="30">ولی تورات چی گانه؟ «کُلفِت و وه ریکا ره بیرون هاکان، چوون کُلفِتِ ریکا، آزادِ زِنائه ریکائه واری اِرث نَوِرنه.»</verse>
				<verse number="31">پَس ای بِرارون، اِما کُلفِتِ وَچون نیمی، بلکه آزادِ زِنائه جِم هَسیمی.</verse>
			</chapter>
			<chapter number="5">
				<verse number="1">آزادیِ وِسه بییه که مَسیح اِما ره آزاد هاکارده تا آزاد بوئیم. پَس قایم هِرِسین و اَت کَش دییه نوکریِ یوغِ شه گَردِن نییِلین.</verse>
				<verse number="2">هارِشین! مِن، پولُس، شِما ره گامبه که اگه خَتنه بَووین، مَسیح شِمه وِسه هیچ منفعتی نِدارنه.</verse>
				<verse number="3">و مِن اَت کَش دییه شِهادت دِمبه که هر کی که خَتنه بَووه وِنه تِموم شَریعتِ داره.</verse>
				<verse number="4">شِما مَسیحِ جِم سیوا بَینی، شِمایی که شَریعتِ طَریقِ جِم خوانِنی صالح بِشمارِسه بَووین، شِما فیضِ جِم دور بَینی.</verse>
				<verse number="5">چوون اِما خِدائه روحِ طَریقِ جِم ایمونِ هِمراه، اون صالحیِ چِش به راهِمی که اَمه امیدِ.</verse>
				<verse number="6">چوون مَسیحْ عیسیِ دِله نا خَتنه بَیّن مهمِّ نا ختنه‌ نَیِّن، بلکه مهم ایمونیِ که مِحبَّتِ طَریقِ جِم کار کانده.</verse>
				<verse number="7">خوار دوو گِتینی. کی شِمه دَمِ بَییته تا حَییقَتِ جِم اِطاعت نَکِنین؟</verse>
				<verse number="8">این که شِما این‌طی قانع بَینی، اونی که شِما ره دَعوِت هاکارده جِم، نییه.</verse>
				<verse number="9">«یه ذِره خمیرمایه، تِمومِ خمیرِ وَر‌ یارنه.»</verse>
				<verse number="10">مِن خِداوندِ دِله شِمه جِم مطمئِنِمه که شِما یِتا دییه نَظِری ره قبول نَکاندینی، و اونی که شِما ره پریشون کانده، هر کی بوئه، شه سِزا ره وینده.</verse>
				<verse number="11">ولی ِای بِرارون، اَگه هَمتی مِن خَتنه هاکاردِنِ موعظه کاردِمه، دییه چه آزار اذیّت ویندِسِمه؟ پَس اگه این طی کاردِمه، دییه صلیبِ پیغوم، هیچ کسِ بَرنَخُرده.</verse>
				<verse number="12">کاش اونایی که شِما ره پریشون کاندِنه، شه ره اَخته کاردِنه!</verse>
				<verse number="13">چوون که اِی بِرارون، شِما آزادیِ وِسه دَعوِت بَینی، فِقَط شه آزادی ره یِتا فرصتِ واری جِسمِ وِسه استفاده نَکِنین، بلکه مِحبّتِ هِمراه، هَمدییه ره خِدمِت هاکانین.</verse>
				<verse number="14">چوون تِمومِ شَریعَت، یِتا حِکمِ دِله خِلاصه بونه که «شه هَمساده ره شه واری دوس دار.»</verse>
				<verse number="15">ولی اگه هَمدییه ره گاز بَیرین و بِبَلعین، مِواظب بوئین که هَمدییه دَسِ هِمراه از بین نَشوئین.</verse>
				<verse number="16">ولی مِن گامبه خِدائه روحِ هِمراه رِفتار هاکانین که جِسمِ خواسه ها ره به‌جا نیارنِنی.</verse>
				<verse number="17">چوون جِسمِ خواسه ها خِدائه روحِ ضِدِّ و خِدائه روحِ خواسه ها جِسمِ ضدِّ؛ چوون این دِتا هَمدییهِ ضِدِّنه، جوری که دییه نَتوندِنی هر چی که خوانِنی ره به‌جا بیارین.</verse>
				<verse number="18">ولی اگه خِدائه روحِ هِمراه هِدایت بَووین، شِما دییه شَریعتِ بِن دَنینی.</verse>
				<verse number="19">اِسا جِسمِ اعمال معلومِ: بی عفتی، ناپاکی، و هَرزگی؛</verse>
				<verse number="20">بِت‌پرسی و جادوگری؛ دِشمِنی، جَنگ و دَعوا، حَسودی، غیظ، زیاده خواهی، تفرقه، دَسه دَسه هاکاردِن،</verse>
				<verse number="21">حَسودی؛ مَستی، عیاشی و یه چیایی اینائه واری. شِما ره هِشدار دِمبه هَمون طی که قبلتر شِما ره هِشدار هِدامه، کِسایی که این طی کارا ره کاندِنه خِدائه پادشاهی ره اِرث نَوِرنِنه.</verse>
				<verse number="22">ولی خِدائه روحِ ثَمره، مِحَبَّت، خِشالی، صِلح و سِلامتی، صَبر، مِهرَوونی، خواری، وِفاداری،</verse>
				<verse number="23">ملایمت و شه دَمِ بَییتِن. هیچ شریعتی اینائه ضِد نییه.</verse>
				<verse number="24">اونایی که مَسیحْ عیسیِ وِسه هَسِنه، جِسمِ وه هِوا و هوسها و خواسه هائه هِمراه صَلیبِ سَر بَکِشینه.</verse>
				<verse number="25">اگه خِدائه روحِ هِمراه زندگی کامبی، خِدائه روحِ هِمراه هم رِفتار هاکانیم.</verse>
				<verse number="26">بیخودی مَغرور نَبوئیم تا هَمدییه غیظِ بالا بیاریم و هَمدییه ره حَسودی نَکِنیم.</verse>
			</chapter>
			<chapter number="6">
				<verse number="1">ای بِرارون، اگه یه نَفِر یِتا خِطا هاکانه، شِما که خِدائه روحِ دارنِنی وِنه مِلایمِ روحِ هِمراه وه ره راسِ راهِ سَمت بَردِگاردِنین. با این وجود، تِ حِواس شه ره بوئه که وَسوسهِ دِله نَکِفی.</verse>
				<verse number="2">هَمدییهِ بارها ره دوش بَکِشین که این طی مَسیحِ شَریعتِ به‌جا یارنِنی.</verse>
				<verse number="3">چوون اگه یه نَفِر شه ره یه چی حِساب هاکانه که نییه، شه ره گول زَنده.</verse>
				<verse number="4">ولی هر کی وِنه شه کارِ آزمود هاکانه. اون مووقه وه فَخر هاکاردِنِ دلیل شه وه وِسه هَسه نا وه هَمساده وِسه.</verse>
				<verse number="5">چوون هر کی وِنه شه بارِ بَوِره.</verse>
				<verse number="6">اونی که خِدائه کِلامِ جِم تَعلیم گِرنه، وِنه تِمومِ خوارِ چیا ره اونِ هِمراه که وه ره تَعلیم دِنه، شَریک بَووه.</verse>
				<verse number="7">گول نَخورین: نَوونه خِدا ره مَسخره هاکاردِن. چوون آدِمی هر چی دَکاره، هَمونِ دِرو کانده.</verse>
				<verse number="8">چوون کِسی که شه جِسمِ وِسه کارِنه، شه جِسمِ جِم هم فِساد درو کانده؛ ولی کِسی که خِدائه روحِ وِسه کارِنه، اَبدی زندگی ره خِدائه روحِ جِم دِرو کانده.</verse>
				<verse number="9">پَس خواری هاکاردِنِ جِم دِلسرد نَوویم، چوون اگه کارِ جِم دَس نَکِشیم، خوارِ فصل مووقه درو کامبی.</verse>
				<verse number="10">پَس تا فرصت دارمی، تِمومِ مَردِمِ خواری هاکانیم، مخصوصاً اونایی که مَسیحِ ایمون دارنِنه.</verse>
				<verse number="11">هارِشین شه دَسِ هِمراه، چی طی گَتِ حروفِ هِمراه شِمه وِسه نویسِمبه!</verse>
				<verse number="12">اونایی که خوانِنه به‌ظاهر شه ره خوار سِراغ هادِن، شِما ره مجبور کاندِنه که خَتنه بَووین، فِقَط اینِ وِسه که مَسیحِ صَلیبِ خاطِری عِذاب نَکِشِن.</verse>
				<verse number="13">چوون اونایی که خَتنه بونِنه حَتَّی شه هم شَریعتِ به جا نیارنِنه، بلکه خوانِنه شِما خَتنه بَووین تا شِمه جِسمِ دِله اِفتخار هاکانِن.</verse>
				<verse number="14">ولی نَکِنه که مِن هیچ وَخت یه چی ره به جِز، اَمه خِداوند عیسیِ مَسیحِ صَلیبِ اِفتخار هاکانِم، که وه طریق، دِنیا مِ وِسه مَصلوب بَییه و مِن دِنیائه وِسه مصلوب بَیمه.</verse>
				<verse number="15">چوون نا خَتنه بَیّن چیزیه و نا خَتنه ‌نَیِّن؛ اونچی مهمِ تازهِ خلقت هَسه.</verse>
				<verse number="16">و همه اونایی که این قانونِ هِمراه رِفتار کاندِنه، صِلح و سِلامتی و رَحمِت وِشونِ وِسه و اِسرائیلِ خِدا ره بوئه.</verse>
				<verse number="17">بعد از این دییه کِسی مِ ره عِذاب نَده، چوون داغ هایی شه تَنِ دِله دارمه که نِشون دِنه مِن عیسیِ نوکِرِمه.</verse>
				<verse number="18">ای بِرارون، اَمه خِداوند عیسی مَسیحِ فِیض، شِمه روحِ هِمراه دَووه! آمین!</verse>
			</chapter>
		</book>
		<book number="49">
			<chapter number="1">
				<verse number="1">پولُسِ طَرِف جِم که خِدائه خواسِ هِمراه، مَسیحْ عیسیِ رَسولِ، مِقدَّسینی ره که اَفِسُسِ شَهرِ دِله دَرِنه، اونایی که مَسیحْ عیسیِ دِله وِفادارِنه:</verse>
				<verse number="2">فِیض و صِلح و سِلامتی، اَمه پییِر، خِدا و خِداوندْ عیسی مَسیحِ طَرِفِ جِم، شِمه وِسه بِیّه.</verse>
				<verse number="3">مِوارک بوئه خِدا و اَمه خِداوند عیسی مَسیحِ پییِر، که اِما ره مَسیحِ دِله، هر روحانی بَرکَتِ هِمراه آسِمونی جاهائه دِله بَرکَت هِدا.</verse>
				<verse number="4">چوون قبل از اینکه دِنیا خَلق بَووه، اِما ره مَسیحِ دِله اِنتخاب هاکارده تا وه حِضور مِقَدَّس و بی‌عیب بوئیم. و مِحَبَّتِ دِله،</verse>
				<verse number="5">وه، طبقِ شه خواسه و اِراده، اِما ره قبلتر شه فرزند خوندگیِ وِسه تَعیین هاکارده، تا عیسی مَسیحِ طَریقِ جِم خِدائه ریکائون بَوویم؛</verse>
				<verse number="6">تا وه پِر جِلالِ فِیض حَمد و ثِناء بَووه، هَمون فیضی که شه عزیزِ دِله اِما ره بَرکَت هِدا.</verse>
				<verse number="7">اِما مَسیحِ دِله، وه خونِ طریق، آزادی دارمی، که این هَمون خَطاهائه بَخشِشِ، که اونِ، شه بی حدّ و حِسابِ فیضِ اِندا،</verse>
				<verse number="8">هر حِکمتِ دِله و هر کاملِ فَهمِ دِله، فَت و فِراوون اِما ره هِدا.</verse>
				<verse number="9">وه شه ارادهِ رازِ اِما ره بِشناسِندیه. طِبق شه خواسه که مَسیحِ دِله ظاهر هاکارده</verse>
				<verse number="10">خِدائه نَخشه این بییه تا هَمون طی که وه وَخت بَرِسه، همه چی ره چه آسمونِ دِله و چه زِمینِ سَر، هَمدییه هِمراه مَسیحِ دِله جَمع هاکانه.</verse>
				<verse number="11">اِما وه دِله وارثون بَیمی، چوون طِبق وه خواسه که همه چی ره طِبق شه اِراده اِنجام دِنه، قبلتر اِنتخاب بَییه بیمی.</verse>
				<verse number="12">تا اِما که اَوِّلین کِسایی بیمی که مَسیح ره امید داشتیمی، وه جِلالِ حَمد و ثِناء هاکانیم.</verse>
				<verse number="13">شِما هم وه دِله، اون مووقه که حییقَتِ کِلام، که هَمون شِمه نِجاتِ اِنجیل هَسه ره بِشنُسینی و اونِ ایمون بیاردینی، روح‌القدسِ موعودِ هِمراه مُهر بَینی،</verse>
				<verse number="14">که اَمه اِرثِ بیعانه هَسه، تا اون مووقه که اونِ کامِلاً به دَس بیاریم، تا خِدائه جِلال، حَمد و ثِناء بَووه.</verse>
				<verse number="15">اینِ وِسه، هَمون طی که مِنِم شِمه ایمونِ تَعریفِ، عیسیِ خِداوندِ و شِمه مِحبَّتِ، تِمومِ مِقدَّسینِ بِشنُسِمه،</verse>
				<verse number="16">شِمه شِکر هاکاردِنِ جِم دَس نَکِشیمه، شِما ره هَمش شه دعاهائه دِله یاد یارمه</verse>
				<verse number="17">تا اَمه خِداوند عیسی مَسیحِ خِدا، اون پِرجلالِ پییِر، حِکمت و مکاشفهِ روحِ شِما ره هاده تا وه ره بِشناسین،</verse>
				<verse number="18">تا شِمه دِلِ چش رووشن بَووه، تا اون امیدی که خِدا شِما ره اونِ وِسه دَعوِت هاکارده، بِشناسین و خِدائه اون بی حدّ و حِساب و پِرجلالِ میراثِ، مِقدّسینِ دِله بِفَهمین،</verse>
				<verse number="19">و وه بی حدّ و حِسابِ قِوَّتِ جِم، نسبت به اِما که ایمون دارمی، باخَوِر بَووین. اون قِوَّت، خِدائه پِر زورِ قِدرتِ جِم که دَره کار کانده، اِنه.</verse>
				<verse number="20">که اونِ مَسیحِ دِله به کار بَییته، اون مووقه که وه ره مِرده هائه جِم زنده هاکارده و آسِمونی جاها دِله، شه راسِ دَسِ پَلی هِنیشِندیه،</verse>
				<verse number="21">هر ریاست و اِقتدار و قِوَّت و فَرمونرواییِ جِم بالاتر، و هر اسمِ جِم بالاتر نا فِقَط این دورهِ دِله بلکه آیندهِ دورانِ دِله هم همین طی.</verse>
				<verse number="22">و وه همه چی ره مَسیحِ لینگِ بِن بییِشته، و تَعیین هاکارده که کلیسائه وِسه همه چیِ دِله سَر بوئه،</verse>
				<verse number="23">کلیسایی که وه تَن هَسه، و وه پِری همه چی ره همه چیِ دِله پِر کانده.</verse>
			</chapter>
			<chapter number="2">
				<verse number="1">شِما شه خطاها و گِناهونِ دِله بَمِرده بینی،</verse>
				<verse number="2">و یه وَختی اونائه دِله زندگی کاردینی، اون مووقه که این دِنیائه راه هائه دِله و هِوائه رَئیسِ قِدرَت، یعنی اِبلیسِ جِم اِطاعت کاردینی، اون روحِ جِم که اَلان هم نافَرمونِ وَچونِ دِله کار کانده.</verse>
				<verse number="3">تِمومِ اِما هم یه وَختی وِشونِ میون شه جِسمِ هِوا و هوسِ دِله زندگی کاردیمی، و شه جِسم خواسه ها و فکرا ره به جا یاردیمی؛ و بَقیه آدِمونِ واری، طِبق شه ذات، خِدائه غَضِب وِسه مَحکوم بَیمی.</verse>
				<verse number="4">ولی خِدائه رحم که بی حدّ و حِسابِ، شه گَتِ مِحَبَّتِ خاطِری اِما ره دوس داشته،</verse>
				<verse number="5">حَتّی اون مووقه که شه خطاهائه دِله بَمِرده بیمی، اِما ره مَسیحِ هِمراه زنده هاکارده - شِما، فیضِ راهِ جِم نِجات بَییتِنی؛</verse>
				<verse number="6">و خِدا اِما ره مَسیحِ هِمراه زنده هاکارده و آسِمونی جاهائه دِله مَسیحْ عیسیِ هِمراه هِنیشِندیه،</verse>
				<verse number="7">تا اون زمون هائه دِله که خوانه بِیّه، وه شه بی حدّ و حِسابِ فیضِ، شه مِهروونیِ طریق نسبت به اِما، مَسیحْ عیسیِ دِله، سِراغ هاده.</verse>
				<verse number="8">چوون فیضِ هِمراه و ایمونِ طَریق نِجات بَییتِنی. و این شِمه جِم نییه؛ بلکه خِدائه هَدیه هَسه،</verse>
				<verse number="9">و این کارائه نتیجه نییه، تا هیچ‌کس شه ره اِفتخار نَکِنه.</verse>
				<verse number="10">چوون اِما خِدائه دَسِ کاریمی، و مَسیحْ عیسیِ دِله خَلق بَیمی تا خوارِ کارا هاکانیم، اون کارایی که خِدا قبلتر آماده هاکارده تا اونائه دِله قَدِم بییِلیم.</verse>
				<verse number="11">پَس شه یاد بیارین که یه وَختی شِما غیریهودیونِ ’خَتنه نَییه‘ گاتِنی و شه ره’خَتنه بَییه‘ دونِسِنی- اِسا اون که، وِشونِ خَتنه، یِتا جسمانی کارِ که آدِمِ دَس اِنجام بَییه -</verse>
				<verse number="12">و شه یاد بیارین که اون مووقه مَسیحِ جِم سیوا بینی و اِسرائیلِ قومِ جِم حِساب نییَمونی و نسبت به وعدهِ عهدها، غریب بینی، و نا‌امید و بی‌خِدا این دِنیائه دِله زندگی کاردینی.</verse>
				<verse number="13">ولی اِسا مَسیحْ عیسیِ دِله، شِما که یه وَختی دور بینی، مَسیحِ خونِ طَریق نزیک بَینی.</verse>
				<verse number="14">چوون مَسیح شه اَمه صِلح و سِلامتیِ، وه که اِما هر دِتا ره یعنی یَهود و غیرِیَهودِ یِتا هاکارده، و شه جِسمِ دِله سیواییِ دیفارِ که دِشمِنیِ باعث بییه ره له هِدا</verse>
				<verse number="15">رَسم و رسومی که شَریعتِ اَحکامِ دِله دَییه ره باطل هاکارده، تا شه دِله اون دِتائه عَوِض یِتا تازهِ آدِم به وجود بیاره، تا صِلح و سِلامتی برقرار هاکانه</verse>
				<verse number="16">و هر دِتا ره یِتا تَنِ دِله، خِدائه هِمراه آشتی هاده، و شه صلیبِ طَریقِ جِم که وه سَر، دِشمِنی ره بَکوشته.</verse>
				<verse number="17">وه بییَمو و صِلحِ و سِلامتیِ خَوِرِ خِشِ شِما ره که دور بینی و اونایی که نزیک بینه ره، اِعلام هاکارده،</verse>
				<verse number="18">چوون وه طریق، اِما دِتا، یِتا روحِ دِله، آسِمونی پییِرِ دَسرسی دارمی.</verse>
				<verse number="19">پَس دییه شِما غَریبه و اَجنبی نینی، بلکه مِقَدَّسینِ هِمراه هَموَطِن و خِدائه خانوادهِ اَعضائه جِم هَسینی؛</verse>
				<verse number="20">شِما اون عمارتِ سَر که رَسولون و پِیغَمبِرون وه پِی بینه، بَنا بَینی، که مَسیحْ عیسی شه اون بنائه اصلی سَنگِ.</verse>
				<verse number="21">مَسیحِ دِله، تِمومِ این بناها هَمدییهِ کَش وَصل بونه و یِتا مِقدَّسِ معبِد خِداوندِ دِله برپا بونه.</verse>
				<verse number="22">و شِما هم هَمدییه هِمراه مَسیحِ دِله بنا بونِنی تا یِتا سِره بَووین که خِدا شه روحِ طَریق، وه دِله موندِنه.</verse>
			</chapter>
			<chapter number="3">
				<verse number="1">اینِ وِسه مِن، پولُس، که شِما غیرِیَهودیونِ خاطِری، مَسیحْ عیسیِ زندونیمه -</verse>
				<verse number="2">و بی شک شِما این جَریانِ خَوِری بِشنُسینی که خِدائه فیضِ نِظارت شِمه خِدمِت وِسه مِ ره هِدا بَییه.</verse>
				<verse number="3">که چی طی اون رازِ مکاشفهِ هِمراه، مِ ره مَعلوم بَییه، هَمون طی که خِلاصه شِمه وِسه بَنوِشتِمه،</verse>
				<verse number="4">وَختی که اونِ بَخونین توندِنی پِی بَوِرین که مِن چی طی مَسیحِ رازِ بِفَهمِسِمه،</verse>
				<verse number="5">اون رازی که قدیمِ نسلهائه دِله، آدِمونِ ریکائونِ وِسه دیار نَییه بییه، اون طی که اَلان روحِ القدُسِ طریق، وه مِقدَّسِ رَسولون و پِیغَمبِرونِ وِسه دیار بَییه.</verse>
				<verse number="6">اون راز اینِ که غیرِیَهودیونم مَسیحْ عیسیِ دِله، اِنجیلِ طریق هم اِرثِنه و هَمون تَنِ اعضانه و خِدائه وعدهِ دِله شریکِنه.</verse>
				<verse number="7">مِن طِبقِ خِدائه فیضِ هَدیه، این اِنجیلِ خادم بَیمه که وه قِدرَتِ عملِ طَریق مِ ره هِدا بَییه.</verse>
				<verse number="8">هر چَن که مِن تِمومِ مِقَدَّسینِ میون همهِ جِم کَمتَرینِمه، این فِیض مِ ره هِدا بَییه تا مَسیحِ بی حدّ و حِسابِ گَنج ها ره غیرِیَهودیونِ اِعلام هاکانِم،</verse>
				<verse number="9">و همه ره سِراغ هادِم که خِدائه نخشه چی طی اِنجام بونه. خِدا که همه چی ره خَلق هاکارده، شه این رازِ از قدیم جا هِدا داشته.</verse>
				<verse number="10">تا کلیسائه طَریقِ جِم، خِدائه جورواجورِ حِکمَت، رئیسها و قِدرت ها، آسِمونی جاهائه دِله دیار بَووه،</verse>
				<verse number="11">این هَمون هدفی بییه که خدا از اَزل داشته، که خِدا اونِ، اَمه خِداوند مَسیحْ عیسی دِله اِنجام هِدا.</verse>
				<verse number="12">اِما مَسیحِ دِله و اون ایمونِ طریق که وه ره دارمی، تومبی جِرأت و اطمینانِ هِمراه خِدا ره نَزدیک بَوویم.</verse>
				<verse number="13">پَس شِمه جِم خواهش کامبه اون رنجهایی خاطِری که دَره شِمه وِسه کَشِمبه، دلسَرد نَووین، چوون اونا شِمه اِفتخارِ باعثِ.</verse>
				<verse number="14">اینِ وِسه مِن آسِمونی پییِرِ روب رو زانو زَمبه</verse>
				<verse number="15">که هر خانِواده آسمونِ دِله و زِمینِ سَر، وه جِم اِسم گِرنه،</verse>
				<verse number="16">که طبقِ شه جِلالِ دولتمندی، شِما ره هاده، تا خِدائه روحِ طریق، شه باطنِ دِله، قوی و قِد دار بَووین،</verse>
				<verse number="17">تا مَسیح، ایمونِ طریق، شِمه دلهائه دِله بَمونه، و مِحبَّتِ دِله بِنه دَوِندین، پابرجا بَووین،</verse>
				<verse number="18">تا قِوَّت دارین که تِمومِ مِقدّسینِ هِمراه، که مَسیحِ مِحَبَّتِ درازا و پهنا و عمق و بِلِندی ره بِفَهمین</verse>
				<verse number="19">و مَسیحِ مِحبَّتِ که بشرِ مَعرفتِ جِم بالاترِ ره بِشناسین- تا خِدائه کاملِ پِریِ جِم سَرمشت بَووین.</verse>
				<verse number="20">جِلال بوئه اون خِدا ره که تونده اون قِوَّتِ طریق که اَمه دِله کار کانده، خَله ویشتر از اونچی که اِما گَمون هاکانیم یا بِخوائیم، کار هاکانه.</verse>
				<verse number="21">کلیسائه دِله و مَسیحْ عیسیِ دِله، تِمومِ نسلهائه دِله، تا اَبد خِدا ره جِلال بوئه! آمین.</verse>
			</chapter>
			<chapter number="4">
				<verse number="1">پَس مِن که خِداوندِ خاطِری زِندونِ دِله دَرِمبه، خواهش کامبه که شِمه رِفتار، اون دعوتی که شِمه جِم بَییه ئه، لایق بوئه.</verse>
				<verse number="2">تِمومِ فروتنی و ملایمتِ هِمراه؛ و صبر و مِحَبَّتِ دِله هَمدییه ره تِحمّل هاکانین.</verse>
				<verse number="3">تَقِلّا هاکانین تا اون یِتا بَیِّن که خِدائه روحِ جِم هَسه ره صِلح و سِلامتیِ دِله دارین.</verse>
				<verse number="4">هَمون طی که یِتا تَن و یِتا روح دَره، خِدا هم اون مووقه که شِما ره دعوِت هاکارده یِتا امید شِما ره هِدا؛</verse>
				<verse number="5">یِتا خِداوند، یِتا ایمون، یِتا تَعمید؛</verse>
				<verse number="6">یِتا خِدا و همهِ پییِر که همهِ جِم بالاترِ، همهِ دِله کار کانده، و همهِ دِله دَره.</verse>
				<verse number="7">ولی هر کِدوم از اِما ره مَسیحِ بخششِ اِندا، فِیض هِدا بَییه.</verse>
				<verse number="8">هَمون طی که مزمورِ کِتاب گانه: «وَختی که وه عرشِ بَرینِ سَمت بالا بورده یِتا لشکر اسیرونِ شه دِمبال بَوِرده و وه مَردِمِ هَدیه ها هِدا.»</verse>
				<verse number="9">و این گَبِ مَعنی که ’وه بالا بورده‘ چیه، به جِز اینِ که، زِمینِ پست ترین جاها هم جِر بییَمو؟</verse>
				<verse number="10">وه که جِر بییَمو، همونیِ که تِمومِ آسمونونِ جِم بالاتر بورده، تا همه چیا ره شه حضورِ هِمراه پِر هاکانه.</verse>
				<verse number="11">و وه بییه که رَسولون هِدا، پِیغَمبِرون، مِواشِرون، چَپونون و مَلِّمون هِدا،</verse>
				<verse number="12">تا مِقدَّسینِ خدمِتِ کارِ وِسه، آماده هاکانِن، مَسیحِ تَنِ بنائه وِسه،</verse>
				<verse number="13">تا وَختی که اِما همه اَمه ایمون یِتا بوئه و اِما همهِ بِشناسیِن خِدائه ریکائه جِم یِتا بوئه تا این طی یِتا کاملِ آدِمِ قَد، گَت بَوویم تا مَسیحِ قامتِ پِریِ اِندا بَرِسیم.</verse>
				<verse number="14">پَس دییه کچیکِ وَچونِ واری نَبومبی که موج هائه هِمراه هر طَرِف پرتاب بَوویم و جورواجورِ تعالیم و آدِمونِ دوز و کَلِکِ وا، اون نخشه‌هایی دِله که گمراهیِ وِسه کَشِنِنه، اِما ره این‌ طَرِفِ و اون طَرِف بَوِره.</verse>
				<verse number="15">بلکه حَییقَتِ بااوتِنِ هِمراه مِحَبَّتِ دِله، هر‌ لحاظِ جِم اونِ اِندا که سَرِ، یعنی مَسیح، رشد کامبی.</verse>
				<verse number="16">وه دِله ئه که تِمومِ تَن هر مَفصلِ هِمراه که اونِ ربط دارنه، چِفت و بَس بونه و چَسبِنه تا هر عضوی دِرِس کار هاکانه، تَن رشد کانده و شه ره مِحَبَّتِ دِله بَنا کانده.</verse>
				<verse number="17">اِسا اینِ گامبه و اَی هم خِداوندِ دِله گامبه که دییه شِمه رِفتار نَوِسه، اون مَردِمی واری که خِدا ره نِشناسِنِنه، بوئه که شه بی خودی فکرائه دِله رِفتار کاندِنه.</verse>
				<verse number="18">وِشونِ عقل تاریک بَییه، و نادونی ای خاطِری که وِشونِ سَنگ دِلیِ نتیجه ئه، خِدائه زندگیِ جِم دور بَینه.</verse>
				<verse number="19">وِشون سنگدل بَینه، و شه ره هَرزگیِ دَس بِسپارِسِنه، جوری که طِمَعِ هِمراه هر ناپاکی ره دَس بَزونه.</verse>
				<verse number="20">ولی شِما این طی مَسیحِ یاد نَییتینی،</verse>
				<verse number="21">البته اگه گمون هاکانیم که شِما وه خَوِری بِشنُسینی و طِبق اون حَییقت که عیسیِ دِله دَره، تَعلیم بَییتینی.</verse>
				<verse number="22">تا شه قَدیمِ زندگیِ روش، یعنی اون قدیمِ آدِم، که گول زَنَکِ خواسه هائه طَریقِ جِم فاسد بییه ره شه تَنِ جِم بیرون بیارین.</verse>
				<verse number="23">و روحِ دِله شِمه فکر تازه بَووه،</verse>
				<verse number="24">و تازهِ آدِمِ شه تَن دَکُنین، که صالحی و حَییقی قدّوسیتِ دِله، خِدائه واری خَلق بَووه.</verse>
				<verse number="25">پَس، دِراغ نَزِنین، و هر کِدوم شه هَمسادهِ هِمراه راستیِ هِمراه گَب بَزِنه، چوون که اِما همه، هَمدییهِ هِمراه یِتا اَعضامی.</verse>
				<verse number="26">«عصبانی بَووین، ولی گِناه نَکِنین» و نییِلین شِمه روز تِموم بَووه و شِما هَمتی غیظِ دِله دَووین،</verse>
				<verse number="27">و اِبلیسِ فرصت نَدین.</verse>
				<verse number="28">دِز دییه دِزی نَکِنه، بلکه زَحمِت بَکِشه، و شه دَسائه هِمراه صداقتِ هِمراه کار هاکانه، تا بَتونه یه چی مِحتاجونِ هَم، هاده.</verse>
				<verse number="29">شِمه دِهون بَدِ گَبِ وِسه واز نَووه، بلکه تِمومِ شِمه گَب ها بقیهِ بَنائه وِسه کار هاکانه و اِحتیاجی ره برآورده هاکانه، و اوناییِ که اِشنُنِنه ره فِیض بَرِسونه.</verse>
				<verse number="30">و خِدائه قِدّوسِ روحِ که وه هِمراه، آزادیِ روزِ وِسه، مُهر بَینی ره نارِحَت نَکِنین.</verse>
				<verse number="31">هر جور تَلی، خَشم، غیظ، داد و بیداد، تِهمَت و هر جور بَدخواهی ره شه جِم دور هاکانین.</verse>
				<verse number="32">هَمدییه هِمراه مِهرَوون و دلسوز بوئین و هَمون‌طی که خِدا شِما ره مَسیحِ دِله بِبَخشیه، شِما هم هَمدییه ره بِبَخشین.</verse>
			</chapter>
			<chapter number="5">
				<verse number="1">پَس عزیزِ وَچونِ واری، خِدائه جِم سَرمَخش بَیرین.</verse>
				<verse number="2">و مِحَبَّتِ هِمراه رِفتار هاکانین، هَمون طی که مَسیح هم اِما ره مِحَبِّت هاکارده و شه جانِ اَمه وِسه، قِروونی و خِش عطرِ هدیهِ واری خِدا ره پیشکش هاکارده.</verse>
				<verse number="3">ولی شِمه میون، بی عفتی یا هرجور ناپاکی یا هِوا و هَوسِ جِم حَتَّی نَوِسه گَبی میون بِیّه، چوون اینا مِقدّسینِ لایق نییه.</verse>
				<verse number="4">بَدِ گَب و بیخودِ گَب و رَکیکِ گَب شِمه میون دَنی بوئه که شِمه لایق نییه؛ وِنه اونِ عَوِض، شِکر هاکانین.</verse>
				<verse number="5">چوون مطمئِن بوئین که هیچ بی حیا یا ناپاک یا طِمَعکارِ آدِم، که هَمون بِت‌پرس بوئه، خِدا و مَسیحِ پادشاهیِ دِله سَهمی نِدارنه.</verse>
				<verse number="6">نییِلین هیچ کی شِما ره مِفتِ گَبِ هِمراه گول بَزِنه، چوون همین چیائه خاطِریِ که خِدائه غیظ وِشونِ سَر که نافرمونی کاندِنه، اِنه.</verse>
				<verse number="7">پَس وِشونِ هِمراه شَریک نَووین.</verse>
				<verse number="8">چوون شِما یه وَختی تاریکیِ دِله دَئینی، ولی اِسا خِداوندِ دِله نورِنی. پَس نورِ وَچونِ واری رِفتار هاکانین.</verse>
				<verse number="9">چوون نورِ ثمره، هر جور خواری، راسی و دِرِسیِ دِله پی دا بونه.</verse>
				<verse number="10">تَقِلّا هاکانین بِفَهمین که چی خِداوندِ راضی کانده.</verse>
				<verse number="11">تاریکیِ بی فایده کارهائه دِله شَریک نَووین، بلکه اونا ره بَرمِلا هاکانین.</verse>
				<verse number="12">چوون حَتّی اونچی که وِشون خلوتِ دِله کاندِنهِ زَوون بیاردِن، شرم آورِ.</verse>
				<verse number="13">ولی وَختی که هر چی نورِ هِمراه بَرمِلا بَووه، دیار بونه.</verse>
				<verse number="14">چوون هر چی دیار بونه نورِ. اینِ وِسه ئه بااوته بَییه که: «ای تِ ای که خو دِله دَری، بیدار بَواش، مِرده هائه جِم زِنده بَواش، و مَسیح شه نورِ تِ سَر تابِنه.»</verse>
				<verse number="15">پَس، خَله مِواظِب بوئین که چی طی رِفتار کاندینی، شِمه رِفتار عاقلِ آدِمونِ واری بوئه نا نادونِ آدِمونِ واری.</verse>
				<verse number="16">شه وَختِ قَدرِ بَدونین، چوون این روزا، بَدِ روزائه.</verse>
				<verse number="17">پَس نادون نَبوئین، بلکه بِفَهمین که خِداوندِ اِراده چیه.</verse>
				<verse number="18">شِرابِ جِم مَست نَووین، که شِما ره بَدِ کارائه سَمت کَشِنه؛ بلکه خِدائه روحِ جِم پِر بَووین.</verse>
				<verse number="19">مَزامیر، پرسشی سرودها و آوازهایی هِمراه که خِدا روحِ جِم هَسه هَمدییهِ هِمراه گَب بَزِنین و تِمومِ دلِ جِم خِداوندِ وِسه بَخونین و آهنگ بَسازین.</verse>
				<verse number="20">هَمِش خِدائه پییِرِ، اَمه خِداوند عیسی مَسیحِ اسمِ هِمراه، همه چیِ وِسه شِکر هاکانین.</verse>
				<verse number="21">مَسیحِ حِرمتِ خاطِری، هَمدییهِ جِم اِطاعت هاکانین.</verse>
				<verse number="22">ای زَنها، شه شی هائه جِم اِطاعت هاکانین، هَمون‌طی که خِداوندِ جِم اِطاعت کاندینی.</verse>
				<verse number="23">چوون شی، شه زِنائه سَرِ، هَمون طی که مَسیح هَم، شه تَن، یعنی کلیسائه سَرِ و وه شه کلیسائه نجات‌دهنده ئه.</verse>
				<verse number="24">پَس هَمون‌طی که کلیسا، مَسیحِ جِم اِطاعت کانده، زَنها هم وِنه هر کارِ دِله شه شی هائه جِم اِطاعت هاکانِن.</verse>
				<verse number="25">ای شی ها، شه زنها ره دوس دارین، اون طی که مَسیح هم کلیسا ره دوس داشته و شه جانِ وه وِسه هِدا،</verse>
				<verse number="26">تا وه ره خِدائه کِلامِ اوهِ هِمراه پاک هاکانه و این‌طی کلیسا ره تَقدیس هاکانه،</verse>
				<verse number="27">تا کِلیسا ره اون شکوهِ هِمراه که دارنه شه پَلی بیاره، بدون هیچ لک و چین و چروک یا هر چیِ دییه تا کلیسا مِقَدَّس و بی‌عیب بوئه.</verse>
				<verse number="28">اینِ وِسه، شی ها وِنه شه زَنها ره شه تَنِ واری دوس دارِن. اون که شه زِنا ره دوس دارنه، شه ره دوس دارنه.</verse>
				<verse number="29">چوون هیچ کی هیچ وَخت شه تَنِ جِم بیزار نییه، بلکه وه ره غِذا دِنه و وه جِم مِواظبت کانده، هَمون طی که مَسیح، کلیسائه جِم مواظبت کانده.</verse>
				<verse number="30">چوون اِما وه تَنِ اَعضامی.</verse>
				<verse number="31">«اینِ وِسه مَرد، شه پییِر مارِ جِم سیوا بونه، شه زِنا ره چسبِنه، و اون دِتا یه تَن بونِنه.»</verse>
				<verse number="32">این راز، یِتا گَتِ راِز- و اینِ که مِن گامبه مَسیح و کلیسائه خَوِریِ</verse>
				<verse number="33">خِلاصه این که، هر کِدوم از شِما هَم وِنه شه زِنا ره شه واری دوس داره، و وِنه زِنائه حِواس دَووه که شه شی ره حِرمت بییِلّه.</verse>
			</chapter>
			<chapter number="6">
				<verse number="1">ای وَچون، خِداوندِ دِله شه پییِرمارِ جِم اِطاعت هاکانین، چوون دِرِسِ کار اینِ.</verse>
				<verse number="2">«شه پییِرمارِ اِحترام بییِل»، که این اَوِّلین حکمِ که وعدهِ هِمراهِ:</verse>
				<verse number="3">«تا خِشوَخت بَووی و زِمینِ سَر درازِ عمر داری»</verse>
				<verse number="4">ای پییِرون، شه وَچونِ غِیظِ بالا نیارین، بلکه وِشونِ خِداوندِ تَعلیم و تربیتِ هِمراه گَت هاکانین.</verse>
				<verse number="5">اِی نوکِرون، شه زِمینی اَربابونِ تَرسِ لرزِ هِمراه و جان و دِل هِمراه، اِطاعت هاکانین، هَمون طی که اِنگار مَسیح ره اِطاعت کاندینی.</verse>
				<verse number="6">و این هم، نا فِقَط اون مووقه که شِما ره اِشِنِنه، اونایی واری که آدِمیِ راضی هاکاردِنِ دِمبال دَرِنه، بلکه مَسیحِ نوکِرون واری که خِدائه اِراده ره جان و دِلِ هِمراه به‌جا یارنِنه.</verse>
				<verse number="7">خوارِ نیِّتِ هِمراه خِدمِت هاکانین، هَمون طی که اِنگاری خِداوندِ خِدمِت کاندینی نا آدِمِ،</verse>
				<verse number="8">دوندِنی، هر کی که خوارِ کار هاکانه، اونِ جِوابِ خِداوندِ جِم گِرنه، چه نوکِر بوئه، چه آزاد.</verse>
				<verse number="9">اِی اَربابون، شه نوکِرونِ هِمراه همین‌طی رِفتار هاکانین، و وِشونِ خط و نِشون بَکِشییَنِ جِم دَس بَکِشین، چوون دوندِنی، وه که هم وِشونِ اَربابِ و هم شِمه اربابِ، آسمونِ دِله دَره، و وه هیچ کسِ میون فرق نییِلنه.</verse>
				<verse number="10">سرآخِر، خِداوندِ دِله، و اون قِوَّتِ دِله، که وه قِدرَتِ جِم اِنه، قَوی بَووین.</verse>
				<verse number="11">خِدائه اَسلحه ره کامل دَپوشین تا بَتونین اِبلیسِ حُقّه هائه جلو هِرسین.</verse>
				<verse number="12">چوون اَمه جَنگ، جِسم و خونِ هِمراه یعنی آدِمِ هِمراه نییه، بلکه اِما رئیسونِ علیه، قِدرت هائه علیه، و اون تاریکیِ نیروهائه علیه که این دِنیائه سَر حاکِمِنه، و شَریرِ روحانی لشگرهائه علیه،که آسِمونی جاهائه دِله دَرِنه، جَنگِمبی.</verse>
				<verse number="13">پَس خِدائه اَسلحه ره کامل دَپوشین، تا شرِّ روزِ دِله بَتونین قایم هِرسین، و بَتونین بعد از اینکه همه چی اِنجام بَییه، پایدار هِرسین.</verse>
				<verse number="14">پَس قایم هِرسین، هَمون طی که حَییقَتِ کَمِروَندِ دَوِسِنی و شه صالحیِ زره ره شه تَن دَکاردینی</verse>
				<verse number="15">اِنجیلِ صِلح و سِلامتی ره یِتا کوشِ واری دَپوشین، اون طی که اِنگاری اونِ اِعلامِ وِسه آمادِنی.</verse>
				<verse number="16">هر وضعِ دِله، ایمونِ سِپَرِ بَیرین، تا بَتونین اونِ هِمراه، اون شَریرِ، تِمومِ تَش دارِ تیرها ره دَکوشین.</verse>
				<verse number="17">نِجاتِ کِلاهخودِ شه سَر بییِلین و روحِ شمشیر که هَمون خِدائه کِلامِ ره، ‌شه دَس بَیرین.</verse>
				<verse number="18">و هَمش، هر جور دِعا و خواهشِ هِمراه، خِدائه روحِ دِله دِعا هاکانین و هَمینِ وِسه بیدار و هوشیار بوئین و هَمش پایداریِ هِمراه تِمومِ مِقَدَّسینِ وِسه دِعا هاکانین.</verse>
				<verse number="19">مِ وِسه هم دِعا هاکانین، تا هَر وَخت شه دِهونِ گَب بَزوئِنِ وِسه واز کامبه، اون کِلامِ قِوَّت مِ ره هِدا بَووه تا اِنجیلِ رازِ، دِل و جِرأتِ هِمراه اِعلام هاکانِم،</verse>
				<verse number="20">هَمون اِنجیل که اونِ سَفیرِمه، هر چَن زنجیلِ دِله! دِعا هاکانین که اونِ جِرأتِ هِمراه، اون طی که وه لایقِ، اِعلام هاکانِم.</verse>
				<verse number="21">اینِ وِسه که مِ حالِ روزِ جِم خَوِردار بوئین و بَدونین چی کامبه، تیخیکوس، که عزیزِ بِرار و خِداوندِ دِله وِفادارِ خادِمِ، همه چی ره شِما ره گانه.</verse>
				<verse number="22">مِن وه ره این منظورِ وِسه شِمه پَلی راهی هاکاردِمه تا اَمه حالِ روزِ جِم خَوِردار بَووین و تا وه، شِما ره دِلگرم هاکانه.</verse>
				<verse number="23">خِدائه پییِرِ طَرِف جِم و خِداوند عیسیِ مَسیحِ طَرِفِ جِم، بِرارونِ وِسه صِلح و سِلامتی و با ایمونِ مِحَبَّت بوئه.</verse>
				<verse number="24">وه فِیض تِمومِ کِسایی هِمراه که اَمه خِداوند عیسی مَسیحِ، اون مِحبَّتی هِمراه که از بین نَشونه، دوس دارنِنه.</verse>
			</chapter>
		</book>
		<book number="50">
			<chapter number="1">
				<verse number="1">پولُس و تیموتائوسِ طَرِف جِم، مَسیحْ عیسیِ نوکرون تِمومِ مِقدَّسینِ وِسه که مَسیحْ عیسیِ دِله فیلیپیِ شَهرِ دِله دَرِنه، ناظِرون و شَماسون:</verse>
				<verse number="2">فِیض و صِلح و سِلامتی، اَمه پییِر، خِدا و خِداوندْ عیسی مَسیحِ طَرِفِ جِم، شِمه وِسه بِیّه.</verse>
				<verse number="3">هر وَخت که شِما ره شه ‌یاد یارمه، شه خِدا ره شِکر کامبه</verse>
				<verse number="4">و تِمومِ شه دِعاهائه دِله، هَمش، شِما همهِ وِسه خِشالیِ هِمراه دِعا کامبه،</verse>
				<verse number="5">اون همکاریِ وِسه که مَسیحِ انجیلِ کارِ دِله، اَوِّلین روزِ جِم تا اَمروز، شَریک بینی.</verse>
				<verse number="6">و مِن مطمئِنِمه اون که شِمه دِله خوارِ کارِ شِروع هاکارده، اونِ تا مَسیحْ عیسیِ بَردَگِردِسِنِ روز به آخِر رِسِندِنه.</verse>
				<verse number="7">مِن این حَقِّ دارمه که شِما همهِ خَوِری این طی حسی دارِم، چوون که مِ دلِ دِله، جا دارنِنی؛ چوون شِما همه مِ هِمراه خِدائه فیضِ دِله شریکِنی، هم مِ زِندون دَکِتِنِ دِله، هم اِنجیل دِفاع هاکاردِنِ جِم و هم اونِ حَییقَتِ ثابت هاکاردِن.</verse>
				<verse number="8">چوون خِدا مِ گِواهِ که چی طی، اون احساساتِ هِمراه که مَسیحْ عیسیِ جِم سرچشمه گِرنه، شِما هَمهِ مشتاقِمه.</verse>
				<verse number="9">مِ دعا اینِ که شِمه مِحَبَّت ویشتر و ویشتر بَووه و معرفت و فَهمِ کاملِ هِمراه بوئه،</verse>
				<verse number="10">تا بَتونین اونچی که بِهترینِ ره قبول هاکانین و مَسیحِ روزِ دِله، پاک و بی‌عیب بوئین</verse>
				<verse number="11">صالحیِ ثمراتِ جِم پِر بوئین که عیسی مَسیحِ طَریقِ جِم، خِدائه جِلال و حَمد و ثناء هاکاردِنِ خَتم بونه.</verse>
				<verse number="12">اِی بِرارون، خوامبه بَدونین اونچی که مِ سَر بییَمو، در اَصل اِنجیلِ ترقی باعث بَیّه،</verse>
				<verse number="13">اون طی که تِمومِ سلطنتِ کاخِ نگهوونون و همهِ وِسه مَعلوم بَییه که مِن مَسیحِ خاطِری زِندونِ دِله دَرِمبه؛</verse>
				<verse number="14">و مِ زندون دَکِتِنِ باعث بَییه که ویشتر بِرارون، خِداوندِ دِله وِشونِ دِل، قَویتر بَووه تا تِمومِ جِرأتِ هِمراه، بی تَرس خِدائه کِلامِ بارِن.</verse>
				<verse number="15">بَعضیا حَسودی و چِش و هم چِشیِ سَر، مَسیح ره موعظه کاندِنه، ولی بَعضیا خوارِ ‌نیّتِ هِمراه.</verse>
				<verse number="16">اون دِوّمی دَسه، مِحبِّتِ جِم این طی کاندِنه، چوون دوندِنه که، انجیلِ دِفاع هاکاردِنِ وِسه مِ ره اینجه بییِشتِنه.</verse>
				<verse number="17">ولی اون اَوِّلین دَسه، چِش و هم چِشیِ سَر مَسیح ره موعظه کاندِنه، نا خوارِ نیّتِ هِمراه، چوون خیال کاندِنه که مِ عِذاب ها ره زِندونِ دِله ویشتر کاندِنه.</verse>
				<verse number="18">پَس چی؟ مهم اینِ که هر جور بونه، مَسیح اِعلام بَووه، چه دِرِسِ نیّتِ هِمراه بوئه، چه نادِرِسِ نیّتِ هِمراه! اینِ خاطِری خِشالی کامبه. اَره، اَی هم خِشالی کامبه،</verse>
				<verse number="19">چوون دومبه که شِمه دعاها و عیسی مَسیحِ روحِ کمکِ هِمراه، اینا مِ آزاد بَیّنِ وِسه خَتم بونه،</verse>
				<verse number="20">هَمون طی که اِشتیاقِ هِمراه اِنتظار کَشِمبه و امید دارمه که هیچیِ دِله شرمنده نَبومبه، بلکه جِرأتِ کاملِ هِمراه، اَلان هم همیشه واری، چه بَمِردِن و چه زندگیِ دِله، مَسیح مِ تَنِ دِله جِلال گِرنه.</verse>
				<verse number="21">چوون زندگی مِ وِسه مَسیحِ و بَمِردِن مِ وِسه سود.</verse>
				<verse number="22">اگه قِرارِ شه زندگی ره، این تَنِ دِله اِدامه هادِم، این مِ وِسه، یِتا پِر ثَمِرِ کار هَسه. با این وجود نَتومبه بارِم کِدومِ انتخاب هاکانِم!</verse>
				<verse number="23">این دِتائه میون بَدجور دَره جنگِمبه: چوون که آرزو دارمه این دِنیائه جِم بورِم و مَسیحِ هِمراه دَووِم، چوون این خَله بِهترِ؛</verse>
				<verse number="24">ولی مِ بَمونِسِن، جِسمِ دِله شِمه وِسه واجب تِرِ.</verse>
				<verse number="25">چوون که اینِ جِم مطمئِنِمه، دومبه که شِمه تَرِقی و خِشالیِ وِسه ایمونِ دِله، زنده موندِمبه و شِما هَمهِ هِمراه اِدامه دِمبه،</verse>
				<verse number="26">تا وَختی که اَت کَش دییه شِمه پَلی بِیّم، شِمه اِفتخار، مَسیحْ عیسیِ دِله مِ خاطری ویشتر و ویشتر بَووه.</verse>
				<verse number="27">فِقَط بییِلین شِمه زندگی رَوش، مَسیحِ انجیلِ لایق بوئه، اون طی که چه بِیِّم و شِما ره بَوینِم و چه نَیِّم، شِمه جِم بِشنُئِم، که یِتا روحِ دِله پابرجانی و یِتا فِکرِ هِمراه، اِنجیلِ ایمونِ وِسه، دوش به دوش هم تَقِلّا کاندینی،</verse>
				<verse number="28">و هیچیِ دِله اونایی جِم که شِمه علیه موندِنه، ترسی نِدارنِنی، این وِشونِ وِسه یِتا معلومِ نِشونه، هِلاکتِ وِسه هَسه، ولی شِمه وِسه نِجاتِ نشونه ئه، و این خِدائه جِم هَسه.</verse>
				<verse number="29">چوون این اِفتخار شِمه قِسمِت بَییه که نا فِقَط مَسیح ره ایمون بیارین، بلکه اونِ وِسه رَنج هم بَکِشین.</verse>
				<verse number="30">شِمه وِسه هم هَمون جنگیه که مِ ره اونِ دِله بَدینی و اَلان هم اِشنُنِنی که هَمتی هم اونِ هِمراه سَر و کلّه زَمبه.</verse>
			</chapter>
			<chapter number="2">
				<verse number="1">پَس اگه مَسیح دِله دلگرمی دارنِنی، اگه وه مِحَبَّت شِمه تسلّیِ باعث بونه، اگه خِدائه روحْ دِله رفاقت دارنِنی، و اگه مِهروونی و دِلسوزی دارنِنی</verse>
				<verse number="2">هم فکر بوئِنِ هِمراه و این مِحبِّتِ هِمراه، یک دِلی و هم نَظِر بوئِنِ هِمراه، مِ خِشالی ره کامل هاکانین.</verse>
				<verse number="3">هیچ کاری ره خودخواهی و چِش و هم چِشیِ سَر نَکِنین، بلکه فروتنیِ هِمراه بَقیه ره شه جِم بِهتَر بَدونین.</verse>
				<verse number="4">هیچ کِدوم از شِما فِقَط شه منفِعتِ فکر دَنی بوئه، بلکه بَقیه فکر هم دَووه.</verse>
				<verse number="5">همونِ فکرا که مَسیحْ عیسی داشته ره دارین:</verse>
				<verse number="6">وه که هر چَن خِدائه هِمراه هم شکل بییه، خِدائه هِمراه، برابر بوئِنِ، دِ دَسی نچسبِسه</verse>
				<verse number="7">بلکه شه ره خالی هاکارده و شه نوکرِ شکلِ بَییته، آدِمون واری بَییه.</verse>
				<verse number="8">و چوون آدِمونِ شکلِ واری بَییه شه ره فروتن هاکارده و تا بَمِردِنِ وِسه، حَتّی صَلیبِ سَرِ بَمِردِنِ وِسه مطیع بَییه.</verse>
				<verse number="9">پَس خِدا یَته خَله وه ره بالا بَوِرده و یِتا اسم، تِمومِ اسم هائه جِم بالاتر وه ره هِدا،</verse>
				<verse number="10">تا عیسیِ اسمِ هِمراه هر زانویی خَم بَووه، آسمونِ دِله، زِمینِ سَر و زِمینِ بِن،</verse>
				<verse number="11">و هر زِوونی اقرار هاکانه که عیسی مَسیحْ ’خداوندِ‘، خِدائه پییِرِ جِلالِ وِسه.</verse>
				<verse number="12">پَس اِی عزیزون، هَمون‌طی که هَمش مطیع بینی، اَلان نا فِقَط مِ پَلی، بلکه خَله ویشتِر وَختی من دَنیمه، شه نِجاتِ وِسه وِنه تَرس و لرزِ هِمراه عَمِل هاکانین؛</verse>
				<verse number="13">چوون خِدائه که شِمه دِله، شه راضی بییَنِ وِسه کار کانده، هم ارادهِ دِله هم عمِلِ دِله.</verse>
				<verse number="14">هر کاری ره بدونِ غرغر و جَرِ بحث اِنجام هادین،</verse>
				<verse number="15">تا بی عیب و ساده دِل و خِدائه بی عیبِ وچون بوئین، خِطاکار و گمراهِ نَسلِ دِله، که شِمه نور وِشونِ میون، ستاره هائه واری، این دِنیائه دِله تابِنه،</verse>
				<verse number="16">زندگی کِلامِ قایم دارین، تا مَسیحِ بَردَگِردِسِنِ روزِ دِله اِفتخار هاکانِم که بیخودی دوو نَییتِمه و بیخودی زحمِت نَکِشیمه.</verse>
				<verse number="17">حَتّی اگه لازم بَووه که مِ خون یِتا‌ پیشکشِ واری، شِمه ایمونِ قِروونیِ وِسه دَشِندی بَووه، ذوق دارمه و شِما هَمهِ هِمراه خِشالی کامبه.</verse>
				<verse number="18">و شِما هم وِنه همین‌طی خِشال بوئین و مِ هِمراه ذوق هاکانین.</verse>
				<verse number="19">خِداوندْ عیسیِ دِله امید دارمه که تیموتائوسِ خله زود شِمه پَلی بَفرِسِم تا شِمه حال و اَحوالِ جِم با خَوِر بَووِم و مِ دِل خِشال بَووه.</verse>
				<verse number="20">چوون که دییه هیچ کسِ نِدارمه که حَییقَتاً شِمه راحتیِ فکر دَووه.</verse>
				<verse number="21">هَمهِ وِشون شه نفعِ دِمبال دَرِنه، نا عیسی مَسیحِ نفعِ دِمبال.</verse>
				<verse number="22">ولی شِما دوندِنی که تیموتائوس شه آزمودِ پَس هِدا که چی طی مِ هِمراه، یِتا ریکائه واری، شه پییِرِ هِمراه، اِنجیلِ کارِ دِله خِدمِت هاکارده.</verse>
				<verse number="23">پَس امید دارمه همین که مِ تکلیف رووشن بَییه، وه ره شِمه پَلی بَفرِسِم؛</verse>
				<verse number="24">و خِداوندِ دِله مطمعِنِمه که مِنِم خَله زود اِمبه.</verse>
				<verse number="25">مِن لازم دونِسِمه اِپافْرودیتوسِ شِمه پَلی بَفرِسِم، وه که یَته ور مِ بِرار و همکار و همرزمه، و یَته ور دییه، کسیِ که شِما اونِ مِ احتیاجاتِ بَرطَرِف هاکاردِنِ وِسه بَفرِسی بینی</verse>
				<verse number="26">چوون که اونِ مشتاقِ شِما هَمه ره بَوینه و اینِ خاطِری که بِشنُسه بینی ناخِش هَسه، پَریشونِ.</verse>
				<verse number="27">راس راسی که ناخِش بییه و دَییه مِرده. ولی خِدا وه ره رَحم هاکارده، و نا فِقَط وه ره، بلکه مِ ره هم رَحم هاکارده، تا یِتا غُصّه، مِ غُصّه هائه سَر زیاد نَووه.</verse>
				<verse number="28">پَس مِن وه بَفرِسیِنِ وِسه ویشتر ذوق دارمه، تا اَت کَش دییه، وه بَدیئِن هِمراه خِشال بَووین و مِ غصّهِ جِم هم کَم بَووه.</verse>
				<verse number="29">پَس خِداوندِ دِله، وه ره، تِمومِ خِشالیِ هِمراه قَبول هاکانین و این طی آدِمونِ حِرمت بییِلین،</verse>
				<verse number="30">چوون که وه مَسیحِ کارِ وِسه دَییه مِردهِ و شه جانِ خَطِر دِم هِدا تا شِمه خِدمِتِ کم و کاستی مِ ره جبران بَووه.</verse>
			</chapter>
			<chapter number="3">
				<verse number="1">سَر آخِر ای مِ بِرارون، خِداوندِ دِله خِشال بوئین! تِمومِ اون چیایی که دَره شِمه وِسه نِویسِمبه، مِ وِسه زحمِتی نییه، بلکه شِمه امنیّتِ وِسه هَسه</verse>
				<verse number="2">اون سکهائه جِم دوری هاکانین؛ اون گِناهکارونِ جِم دوری هاکانین؛ اونایی جِم که خَتنه هاکاردِنِ وِسه جِسمِ وِرینِنه، دوری هاکانین؛</verse>
				<verse number="3">چوون ختنه‌ بَییه اِما هَسیمی که خِدائه روحِ هِمراه پَرَسِش کامبی، و مَسیحْ عیسیِ دِله اِفتخار کامبی، و اَمه تکیه جِسمِ سَر نییه -</verse>
				<verse number="4">هر چَن که مِن شه، تکیه هاکاردِنِ وِسه، جِسمِ سَر دلیل دارمه: اگه یه نَفِر گمون کانده که دلیلی، تکیه هاکاردِنِ وِسهِ جِسمِ سَر دارنه، مِن ویشتر دارمه:</verse>
				<verse number="5">هشتمین روزِ دِله ختنه‌بَیِّن، اِسرائیلِ قومِ جِم، بِنیامینِ ایل و تبار جِم، عبرانی وچه، عبرانی پییِر مارِ جِم؛ طبقِ شَریعَت، فَریسی؛</verse>
				<verse number="6">طبقِ غیرت، کلیسائه آزاردهنده؛ طبقِ صالح بییَن که شَریعتِ جِم اِنه، بی‌عیب.</verse>
				<verse number="7">ولی هر چی که مِ وِسه نفع داشتِ، اونِ مَسیحِ خاطِری ضرر دونِسِمه.</verse>
				<verse number="8">راس راسی، مِن همه چی ره اینِ وِسه که مِ خِداوند مَسیحْ عیسیِ بِشناسییَن همه چیِ جِم بالاتر هَسه، ضرر دومبه، وه خاطِری همه چی ره از دَس هِدامه. و اونا ره آشغالِ واری دومبه تا مِ نفع، مَسیح بوئه</verse>
				<verse number="9">و وه دِله پی دا بَووِم، نا مِ صالحیِ هِمراه، که شَریعتِ جِم اِنه، بلکه اون صالحیِ هِمراه که مَسیحِ ایمونِ راهِ جِم به‌دَس اِنه، اون صالحی که خِدائه جِم هَسه و طبقِ ایمونِ.</verse>
				<verse number="10">تا مَسیح و وه زنده بَیِّنِ قِوَّتِ بشناسِم و وه عذاب هائه دِله شَریک بَووِم، و وه مَرگِ دِله وه واری بَووِم،</verse>
				<verse number="11">تا هر جور که بَییه، مِرده هائه جِم زنده بَیِّنِ به دَس بیارِم.</verse>
				<verse number="12">نا اینکه تا اَلان اینا ره به دَس بیارده بوئِم یا کامل بَیمه، بلکه شه قبلتر حرکت کامبه تا اونِ به‌دَس بیارِم چوون که مَسیحْ عیسی، مِ ره شه وِسه به‌دَس بیارده.</verse>
				<verse number="13">بِرارون، گمون نَکامبه هَمتی اونِ به‌دَس بیارده بوئِم؛ ولی یِتا کار کامبه، اونچی که دِمبالِ سَر دَره ره یاد کامبه و اونچی که پیش دَرهِ وِسه، تقلّا کامبه</verse>
				<verse number="14">هدفِ بَرِسییِنِ وِسه تقلّا کامبه، تا جایزه ای‌ ره که خِدا اونِ مَسیحْ عیسیِ دِله مِ ره به بالا دَعوت هاکارده ره به دَس بیارِم.</verse>
				<verse number="15">اونایی که اَمه میون بالِغِنه، وِنه این طی فکر هاکانِن؛ و اگه هر چیِ دِله، یه جور دییه فکر کاندینی، خِدا شِمه وِسه اینِ هم دیار کانده.</verse>
				<verse number="16">اِما وِنه طبق هر اونچی که به دَس بیاردیمی، رِفتار هاکانیم.</verse>
				<verse number="17">ای بِرارون، مِ جِم سرمَخش بَیرین، و شِمه چِش اونایی ره بوئه که طبقِ اونچی که اَمه جِم سِراغ دارنِنی، رِفتار کاندِنه.</verse>
				<verse number="18">چوون که مِن وِشونِ خَوِری چَن کَش شِما ره بااوتِمه و حَتَّی اَلان هم شه اَسریِ هِمراه گامبه، خَیلیا مَسیحِ صلیبِ دِشمِنون واری رِفتار کاندِنه.</verse>
				<verse number="19">وِشونِ آخِر عاقبت هِلاکتِ. وِشونِ خِدا، وِشون اِشکِمه، و ننگ آوِرِ چیا ره اِفتخار کاندِنه، وِشون زِمینی چیائه خَوِری فکر کاندِنه.</verse>
				<verse number="20">اِسا اون که اِما آسمونِ وِسه هَسیمی و خِداوند عیسی مَسیحِ اِنتِظارِ کَشِمبی، که یِتا نِجات دهنده ئه.</verse>
				<verse number="21">اونی که اَمه ذلیلِ تَنِ عَوِض کانده تا وه جِلال بَییته تَنِ واری بَوویم. اون قِوَّتی هِمراه که وه ره قِوَّت دِنه تا تِمومِ چیا ره شه مطیع هاکانه.</verse>
			</chapter>
			<chapter number="4">
				<verse number="1">پَس، مِ بِرارون که شِما ره دوس دارمه و شِمه بَدیئِنِ وِسه مشتاقِمه، ای شِما که مِ خِشالی و مِ سَرِ تاجِنی، ای عزیزون، این طی خِداوندِ دِله قایم ایست هاکانین.</verse>
				<verse number="2">اِفُودیهِ جِم خواهش کامبه و سینتیخیِ جِم خواهش کامبه که خِداوندِ دِله همفکر بوئِن.</verse>
				<verse number="3">اَره، وِفادارِ همکار تِ جِم هم خوامبه که این دِتا زِنا ره کُمِک هاکانی، چوون وِشون اَکْلیمِنتُس و بَقیه همکارونِ هِمراه که وِشون اسم، حیاتِ دفترِ دِله بَنوِشته بَییه، مِ دوشادوش اِنجیلِ کارِ وِسه زَحمِت بَکِشینه.</verse>
				<verse number="4">هَمش خِداوندِ دِله خِشال بوئین؛ اَی هم گامبه: خِشال بوئین.</verse>
				<verse number="5">بییِلین همه بَوینِن شِما با ملاحظه آدِمایی هَسینی. خِداوند نزیکِ.</verse>
				<verse number="6">هیچیِ وِسه دلواپس نَبوئین، بلکه هر چیِ دِله، دِعا و خواهش تَمِنّا و شِکر هاکاردِنِ هِمراه، شه خواسه ها ره خِدا ره بارین.</verse>
				<verse number="7">خِدائه صِلح و سِلامتی که هر فَهمِ جِم بالاترِ، شِمه دلها و فِکرا ره مَسیحْ عیسیِ دِله محافظت کانده.</verse>
				<verse number="8">سرآخِر، ای بِرارون، هر اونچی که راسِ، هر اونچی حِرمت دارنه، هر اونچی که دِرِسِ، هر اونچی که پاکِ، هر اونچی که دوس داشتِنیِ و هر اونچی که قابلِ پرسشِ، اگه عالیه، اگه پَرَسِش هاکاردِنِ ارزشِ دارنه، اینائه خَوِری فکر هاکانین.</verse>
				<verse number="9">اونچی مِ جِم یاد بَییتِنی و به دَس بیاردینی و مِ جِم بِشنُسینی و مِ دِله بَدینی ره، اینا ره به جا بیارین، که خِدائه صِلح و سِلامتی شِمه هِمراه دَره.</verse>
				<verse number="10">خِداوندِ دِله خَله خِشالِمه که اِسا اَت کَش دییه مِ وِسه دِلواپس بَینی. راس راسی شِما مِ فکر دَینی، ولی فرصت نِداشتینی.</verse>
				<verse number="11">اینِ احتیاجِ سَر نارمه، چوون یاد بَییتِمه که هر وضعِ دِله قانع بوئِم.</verse>
				<verse number="12">مِن هم دومبه محتاج بَیِّن چی طیِ و هم دومبه فِراوونِ نعمتِ دِله زندگی هاکاردِن چی طیِ. هر وضع و حالِ دِله، زندگیِ رازِ، سیری، وِشنایی، احتیاج و محتاج بییَنِ یاد بَییتِمه.</verse>
				<verse number="13">اونِ طَریقِ جِم که مِ ره قِوَّت دِنه، هر کاری ره تومبه هاکانِم.</verse>
				<verse number="14">با این وجود، لطف هاکاردینی که مِ زحمِت هائه دِله شَریک بَینی.</verse>
				<verse number="15">ای فیلیپیِ آدِمون، شِما هم خوار دوندِنی که انجیلِ کارِ شِروعِ جِم، بعد از اون که مقدونیهِ مَنطقهِ جِم بوردِمه، اِلّا شِما، هیچ کلیسایی، دخلِ خرج دِله مِ هِمراه شَریک نَییه.</verse>
				<verse number="16">حَتَّی اون مووقه که تِسالونیکیِ شَهرِ دِله دَیمه، شِما مِ احتیاجاتِ وِسه، کُمِک بَفرِسینی، اَی هم بَفرِسینی.</verse>
				<verse number="17">نا اینکه هدیهِ دِمبال دَووِم، بلکه یِتا ثَمِرِ دِمبال دَرِمبه که شِمه اعتبارِ خِدائه پَلی زیاد کانده.</verse>
				<verse number="18">شِمه کُمِک ها مِ دَس بَرِسیه و شه احتیاجِ جِم ویشتر دارمه. اِسا که شِمه کُمِک اِپافْرودیتوسِ طریق که مِ وِسه بَفرِسینه ره، بَییتِمه، همه چیِ جِم فِراوون دارمه. شِمه هَدیه، خِشبو عطر و قابلِ قبولِ قِروونی ای هَسه که خِدا ره راضی کانده.</verse>
				<verse number="19">و مِ خِدا، تِمومِ شِمه احتیاجاتِ، طبقِ شه پِرجلالِ دولت، مَسیحْ عیسیِ دِله برطَرِف کانده.</verse>
				<verse number="20">خِدا و اَمه آسِمونی پییِرِ تا همیشه و تا اَبد جِلال بوئه. آمین.</verse>
				<verse number="21">تِمومِ مقدّسینِ مَسیحْ عیسیِ دِله سِلام بَرِسونین. برارونی که مِ هِمراه دَرِنه، شِمه وِسه سِلام رِسِندِنِنه.</verse>
				<verse number="22">اینجهِ تِمومِ مقدّسین، شِمه وِسه سِلام رِسِندِنِنه، بخصوص اونایی که قیصرِ اَهلِ سِره هَسِنه.</verse>
				<verse number="23">خِداوندْ عیسی مَسیحِ فِیض شِمه روحِ هِمراه دَووه. آمین.</verse>
			</chapter>
		</book>
		<book number="51">
			<chapter number="1">
				<verse number="1">پولُسِ طَرِف جِم که خِدائه خواسِ هِمراه، مَسیحْ عیسیِ رَسولِ، و اَمه بِرار، تیموتائوسِ طرف جِم</verse>
				<verse number="2">مَسیحِ دِلهِ مِقدّسین و وِفادارِ بِرارون که کولُسیِ شَهرِ دِله دَرِنه: فِیض و صِلح و سِلامتی، اَمه پییِر خِدائه طَرِفِ جِم، شِمه وِسه بِیّه.</verse>
				<verse number="3">اِما هَمِش دِعائه مووقه شِمه وِسه، خِدا، اَمه خِداوند عیسی مَسیحِ پییِرِ شِکر کامبی،</verse>
				<verse number="4">چوون اِما شِمه ایمونِ خَوِری، مَسیحْ عیسیِ دِله و مِحبّتی که تِمومِ مِقدّسینِ دارنِنی ره بِشنُسیمی،</verse>
				<verse number="5">که اینا اون امیدی جِم سرچشمه گِرنه که شِمه وِسه آسِمونِ دِله داشتِنه. اون امید که قبلتر اونِ خَوِری، حَییقَتِ کِلامِ یعنی انجیلِ بِشنُسینی،</verse>
				<verse number="6">اِنجیلی که شِما ره بَرِسیه و هَمون طی که تِمومِ دِنیائه دِله هم بَرِسیه ثَمِر یارنه و زیاد بونه، جوری که شِمه میون هم، اون روزِ جِم که اونِ بِشنُسینی و خِدائه فیضِ حَییقَتِ دِله بِفَهمِسِنی، کار هاکارده.</verse>
				<verse number="7">هَمون طی که شِما اونِ اَمه عزیزِ همخِدمت، اِپافْراسِ جِم یاد بَییتینی، اونی که شِمه طَرِف جِم مَسیحِ وِفادارِ نوکِرِ.</verse>
				<verse number="8">وه اِما ره شِمه مِحبّتِ جِم که خِدائه روحِ دِله ئه، باخَوِر هاکارده.</verse>
				<verse number="9">اینِ وِسه، اِما هم اون روزِ جِم که اینِ بِشنُسیمی، شِمه دِعا هاکاردِنِ جِم دَس نَکِشیمی، خِدائه جِم خوامبی که شِما، وه ارادهِ بِشناسییِنِ هِمراه، هر حِکمَت و روحانی فَهمِ دِله پِر بَووین؛</verse>
				<verse number="10">تا شِمه رِفتار، خِداوندِ لایق بوئه، و بَتونین وه ره کاملاً خِشال هاکانین: هر خوارِ کارِ دِله ثمر بیارین و خِدائه بِشناسییَنِ دِله رشد هاکانین</verse>
				<verse number="11">و تِمومِ قِوَّتِ هِمراه که وه پِرجلالِ قِدرَتِ جِم اِنه، قِوَّت بَیرین تا خِشالیِ هِمراه کاملاً صبر و تِحَمُّل دارین؛</verse>
				<verse number="12">پییِرِ شِکر هاکانین که شِما ره قابل دونِسه که اون میراثِ دِله که مِقَدَّسین نورِ دِله دارنِنه، شَریک هاکارده</verse>
				<verse number="13">وه اِما ره تاریکیِ قلمروِ جِم آزاد هاکارده و شه عزیزِ ریکائه پادشاهیِ سَمت بَفرِسیه</verse>
				<verse number="14">که وه دِله آزادی دارمی، یعنی گِناهونِ آمِرزِشِ دارمی.</verse>
				<verse number="15">وه اون خِدایی که نَوونه وه ره بَدیئِنِ شِکلِ، اَوِّلین وچه، همهِ خلقتِ جِم قبلتر و بالاتر</verse>
				<verse number="16">چوون همه چی وه طریق خَلق بَییه: آسمونِ دِله و زِمینِ سَر، اون چیایی که بونه بَدیئِن و اون چیایی که نَونه بَدیئِن چه پادشاهیِ تختها یا قلمروها، ریاستها یا قِدرتها؛ همه چی وه طریق و وه وِسه خَلق بَینه.</verse>
				<verse number="17">وه همه چیِ جِم قبلتر دَره، و وه دِله همه چی هِمدییه هِمراه نگه داشته بونه.</verse>
				<verse number="18">وه، تَن، یعنی کلیسا ره سَرِ. وه شِروع و اَوِّلین نَفِرِ که مِرده هائه جِم زنده بَییه، تا همه چیِ دِله، وه سَر بوئه.</verse>
				<verse number="19">راس راسی تِمومِ خِدائه راضی بوئِن اینِ دِله بییه که وه دِله بَمونه،</verse>
				<verse number="20">و وه طریق همه چی ره، شه هِمراه آشتی هاده، چه زِمینِ سَر، چه آسِمونِ دِله، شه خون دَشِندِنِ هِمراه صلیبِ سَر آشتی هِدا.</verse>
				<verse number="21">شِما هم یه وَختی خِدائه هِمراه غریبه بینی، و شه فکرائه دِله وه دِشمِن بینی، و این شِمه شریرونه کارائه دِله دیار بونِسه.</verse>
				<verse number="22">اِسا وه شه بَمِردِنِ طریق، شه جسمانی تَنِ دِله شِما ره آشتی هِدا، تا شِما ره مقدّس و بی‌عیب و بدونِ هیچ سراکویی، خِدائه حِضور بیاره،</verse>
				<verse number="23">اگه راس راسی شِما ایمونِ دِله، محکم و پابرجا بوئین و اون انجیلِ امیدِ جِم تِکون نَخُرین، هَمون انجیل که آسمونِ بِنِ تِمومِ خلقتِ وِسه اِعلام بَییه، و مِن، پولُس، اونِ نوکِر بَیمه.</verse>
				<verse number="24">اِسا اون زجرهایی که شِمه خاطِری کَشِمبهِ وِسه خِشالِمه، و وه تَنِ خاطِری که کلیسائه، اونچی که مَسیحِ عِذاب هائه دِله کم هَسه ره شه جِسمِ دِله تلافی کامبه.</verse>
				<verse number="25">که طبقِ نظارتِ خِدمِت که خِدا مِ ره بِسپارِسه، کلیسائه خادِم بَیمه، تا خِدائه کِلامِ، کامل شِما ره بِشناسونِم</verse>
				<verse number="26">یعنی اون رازِ که خَله زِمون ها و نَسل هائه جِم قائم هاکارده بَمونِسه بییه، ولی اِسا وه مِقدّسینِ وِسه دیار بَییه.</verse>
				<verse number="27">خِدا این طی بَخواسه که وِشونِ بِشناسونه که این راز، غیرِ یَهودیونِ میون چه گَتِ جلالیه، این راز اینِ که مَسیح شِمه میون، جِلالِ امیدِ.</verse>
				<verse number="28">اِما وه ره اِعلام کامبی، و همه ره هِشدار دِمبی و همه کسِ تِمومِ حِکمتِ هِمراه تَعلیم دِمبی، تا همه ره، مَسیحِ دِله بالغِ آدِمونِ واری خِدائه پَلی بیاریم</verse>
				<verse number="29">اینِ وِسه ئه که مِن زَحمِت کَشِمبه و تِمومِ وه قِوَّتِ هِمراه که مِ دِله قِوَّتِ هِمراه کار کانده، تقِلّا کامبه.</verse>
			</chapter>
			<chapter number="2">
				<verse number="1">خوامبه بَدونین که شِمه وِسه و اونایی وِسه که لائودیکیهِ مَنطقهِ دِله دَرِنه، و تِمومِ اونایی وِسه که مِ ره نَدینه، چی طی تَقِلّا کامبه،</verse>
				<verse number="2">تا دلگرم بَووین، هَمون طی که مِحبَّتِ دِله هَمدییهِ هِمراه متحد هَسِنی، و اون اطمینانِ کامل و بی حدِّ حِساب پِر بوئِنِ که فَهمِ جِم به دَس اِنه سود بَوِرین و این راهِ جِم، خِدائه راز، یعنی مَسیحِ بِشناسین،</verse>
				<verse number="3">وه دِله که تِمومِ حَکمت و معرفتِ گنج ها جا هِدائه.</verse>
				<verse number="4">اینِ گامبه تا هیچ کس اون دلیل هائه هِمراه شِما ره گول نَزِنه.</verse>
				<verse number="5">چوون هرچَن جسماً شِمه پَلی دَنیمه ولی روحِ دِله شِمه هِمراه دَرِمبه، و شِمه منظم و قرصِ ایمون که مَسیحِ دارنِنی ره، ویمبه، خِشالِمه.</verse>
				<verse number="6">پَس هَمون‌ طی که مَسیحْ عیسیِ خِداوندِ قبول هاکاردینی، وه دِله زندگی هاکانین:</verse>
				<verse number="7">وه دِله بِنه دَوِندین و رشد هاکانین، و ایمونِ دِله پابرجا بوئین و هَمون‌ طی که یاد بَییتینی، شِکر هاکاردِنِ جِم پِر بوئین.</verse>
				<verse number="8">هوشیار بوئین تا هیچ کس شِما ره فلسفه و بیخودی گول بَزوئِنِ هِمراه گرفتار نَکِنه، که نا مَسیحِ سَر، بلکه آدِمائه رَسم و رسومات و این دِنیائه اصولِ سَر پابرجائه.</verse>
				<verse number="9">چوون تِمومِ ذاتِ الهیِ پِری، جِسمِ واری مَسیحِ دِله دَره،</verse>
				<verse number="10">و شِما هم مَسیحِ دِله، که تِمومِ ریاست ها و قِدرتهائه سَرِ، پِر بَینی.</verse>
				<verse number="11">و مَسیحِ دِله خَتنه هم بَینی، ختنه‌ای که دَسِ هِمراه اِنجام نَییه.بلکه جِسمانی تَنِ بیرون بیاردِنِ هِمراه مَسیحِ طَریقِ جِم، خَتنه بَییه.</verse>
				<verse number="12">وه هِمراه غسلِ تعمیدِ دِله، دَفن بَینی، و ایمونِ طریق که خِدائه قِوَّتِ هِمراه عمل کانده که مَسیحِ مِرده هائه جِم زنده هاکارده، وه هِمراه زنده بَینی.</verse>
				<verse number="13">و خِدا شِما ره که شه گِناهون و شه ختنه‌نَیِّن، جِسمِ دِله بَمِرده بینی، مَسیحِ هِمراه زنده هاکارده. وه تِمومِ اَمه خطاها ره بِبَخشیه</verse>
				<verse number="14">و اون قرضهائه سندِ که قانونائه طریق اَمه علیه بَنوِشته بَییه ره باطل هاکارده و از بین بَوِرده و صلیبِ سَر میخکوب هاکارده.</verse>
				<verse number="15">وه ریاستها و قِدرتهائه سلاح ها ره بَییته و صلیبِ هِمراه وِشونِ سَر پیروز بَییه، و وِشونِ همهِ پَلی رِسوا هاکارده.</verse>
				<verse number="16">پَس نییِلین هیچ کی شِما ره اونچیِ خَوِری که خارنِنی و نوشِنِنی، یا عید، تازه ماه و مِقدَّسِ شنبه روزِ خَوِری، قِضاوت هاکانه.</verse>
				<verse number="17">اینا اون چیائه سایه هَسِنه که اِنه، ولی اصلِ اونا، مَسیحِ دِله پی دا بونِنه.</verse>
				<verse number="18">نییِلین کِسی که شِما ره محروم هاکانه. این اصرارِ هِمراه که وِنه تَنِ خوار داشتِن و فرشته ها ره پَرَسِش هاکاردِن. این طی آدِم فِقَط شه رؤیاها ره تکیه کانده و بدونِ اینکه دلیلی داره شه بی خودی فکرهائه هِمراه مَغرور بونه.</verse>
				<verse number="19">این طی آدِم دییه سَرِ کَش وصل نییه؛ اون سَری که تِمومِ تَن وه هِمراه جان گِرنه و مفصل ها و بندهائه طریق وصل بونه و اون طی که خِدا خوانه رشد کانده.</verse>
				<verse number="20">اگه شِما مَسیحِ هِمراه نسبت به این دِنیائه اصول بَمِردِنی، چه کِسایی واری که اِنگاری هَمتی این دِنیا ره تعلق دارنِنه، اون قانونا ره عمل کاندینی، اون قانونایی که گانه:</verse>
				<verse number="21">«دَس نَزِن! مِزه نَکِن، دَس نَکِن!»؟</verse>
				<verse number="22">اینا همه اون چیایی خَوِریِ که استفاده هاکاردِنِ هِمراه از بین شونه، وآدمیِ دستورات و تعلیمِ سَر بِنا بَییه.</verse>
				<verse number="23">هر چَن وَختی که شه این بِساته دینِ جِم و تَنِ ریاضت و تَنِ سَخت بَییتِنِ جِم گَب زَندِنه، حکیمانه به نَظِر اِنه، ولی اونا از این که هِوا و هَوسِ دَمِ بَیرِن، هیچ کاری وِشونِ دَسِ بَر نِننه.</verse>
			</chapter>
			<chapter number="3">
				<verse number="1">پَس اگه شِما مَسیحِ هِمراه زنده بَینی، اونچی که بالا دَرهِ دِمبال بورین، اونجه که مَسیح خِدائه راسِ دَسِ پَلی نیشته.</verse>
				<verse number="2">شه فکرا ره اون چیایی که بالا دَره سَر بییِلین، نا اون چیایی که زِمینِ سَر دَره.</verse>
				<verse number="3">چوون شِما بَمِردینی و شِمه زندگی مَسیحِ هِمراه خِدائه دِله جا هِدا هَسه.</verse>
				<verse number="4">وَختی مَسیح که شِمه زندگیِ، دیار بَووه، اون وَخت شِما هم وه هِمراه جِلالِ هِمراه دیار بونِنی.</verse>
				<verse number="5">پَس، اون چی که شِمه وجود دِله زِمینیِ ره، بَکوشین، یعنی بی عفتی، ناپاکی، هِوا و هوِس، بَدِ خواسه ها و طِمع که هَمون بِت‌پرستیه.</verse>
				<verse number="6">اینائه وِسه خِدائه غَضب نا فرمونِ ریکائونِ سَر بییَمو.</verse>
				<verse number="7">شِما هم قدیما این راهها ره شینی، اون مووقه که وه دِله زندگی کاردینی.</verse>
				<verse number="8">ولی اِسا وِنه تِمومِ اینا ره کِنار بییِلین، یعنی غیظ، غَضِب، بدخواهی، تِهمَت و بَدبَدِگَبا که شِمه دِهونِ جِم بیرون اِنه.</verse>
				<verse number="9">هَمدییه ره دِراغ نارین، چوون شِما اون قدیمِ آدِمِ، وه کارهائه هِمراه شه تَنِ جِم بیرون هاکاردینی</verse>
				<verse number="10">و نو آدِمِ لِواسِ دَپوشینی، که حَییقی معرفتِ دِله هر لَحظه تازه بونه تا شه خالقِ واری در بیِّه.</verse>
				<verse number="11">این نو آدِمِ دِله، نا یونانی یا یهودی، نا ختنه‌بَییه یا ختنه‌نَییه، نا بَربَر یا سَکایی، نا نوکِر یا آزاد، دییه مَعنی نِدارنه، بلکه مَسیح همه چی هَسه و همهِ دِله دَره.</verse>
				<verse number="12">پَس خِدائه انتخاب بَییه قومِ واری که مِقدّس و عزیزِنه، دِلسوزی، مهروونی، فروتنی، ملایمت و صبرِ لِواسِ دَپوشین.</verse>
				<verse number="13">هَمدییه ره تِحَمّل هاکانین و اَگه یه نَفِر یه نَفِر دییهِ جِم شکایتی دارنه، هم دییه ره بِبَخشین، هَمون طی که خِداوند شِما ره بِبَخشیه، شِما هم وِنه هَمدییه ره بِبَخشین.</verse>
				<verse number="14">و تِمومِ اینائه سَر، مِحبّتِ لِواسِ دَپوشین که همه چی ره یِتا کاملِ اتحادِ دِله، هَمدییهِ هِمراه پیوند دِنه.</verse>
				<verse number="15">مَسیحِ صِلح و سِلامتی شِمه دلهائه دِله حاکم بوئه، چوون که راس راسی یِتا تَنِ دِله دَعوِت بَینی. و شکرگزار بوئین.</verse>
				<verse number="16">مَسیحِ کِلام شِمه دِله فِراوونیِ هِمراه بَمونه؛ تِمومِ حِکمتِ هِمراه هَمدییه ره نصیحت هاکانین و تَعلیم هادین؛ مزامیر، سرودها و آوازهائه هِمراه که خِدائه روحِ جِم هَسه، و شِکر هاکاردِنِ هِمراه شه دِلهائه دِله خِدائه وِسه بَخونین.</verse>
				<verse number="17">و هر کاری که کاندینی، چه بااوتِنِ دِله و چه رفتارِ دِله، همه ره خِداوندْ عیسیِ اسمِ هِمراه هاکانین، و وه طریق خِدائه پییِرِ شکر‌ هاکانین.</verse>
				<verse number="18">ای زَن ها، شه شی هائه جِم اِطاعت هاکانین، هَمون طی که خِداوندِ لایقِ.</verse>
				<verse number="19">ای شی ها، شه زَن ها ره دوس دارین و وِشونِ هِمراه تِندی نَکِنین.</verse>
				<verse number="20">ای وَچون، هر کارِ دِله شه پییِرمارِ جِم اِطاعت هاکانین، چوون این خِداوندِ راضی کانده.</verse>
				<verse number="21">ای پییِرون، شه وَچونِ تحریک نَکِنین، نَکِنه که دلسرد بَووِن.</verse>
				<verse number="22">ای نوکِرون، هر چیِ دِله شه زمینی اَربابونِ جِم اِطاعت هاکانین، نا فِقَط اون مووقه که دَره شِما ره اِشِنِنه، اون آدِمونِ واری که اینِ دِمبال دَرِنه که مَردِمِ راضی هاکانِن، بلکه پاکِ دلِ هِمراه و خِداوندِ تَرسِ هِمراه.</verse>
				<verse number="23">هر کاری که کاندینی، دِل و جانِ هِمراه هاکانین جوری که اِنگاری خِداوندِ وِسه کاندینی، نا مَردِمِ وِسه.</verse>
				<verse number="24">چوون دوندِنی شِمه پاداش اِرثیه که خِداوندِ جِم گِرنِنی. شِما خِداوندْ مَسیح ره خِدمِت کاندینی.</verse>
				<verse number="25">چوون هر کی بَدی هاکانه، شه بَدِ کارِ عَوِضِ وینده و هیچ فرقی وجود نِدارنه.</verse>
			</chapter>
			<chapter number="4">
				<verse number="1">ای اربابون، شه نوکِرونِ هِمراه عدل و اِنصافِ هِمراه رِفتار هاکانین، چوون دوندِنی شِما هم یِتا اَرباب، آسِمون دِله دارنِنی.</verse>
				<verse number="2">هَمِش دِعائه دِله استوار بوئین و دِعائه دِله شِکر هاکاردِنِ هِمراه، شِمه حِواس جَمع بوئه.</verse>
				<verse number="3">و همزِمون اَمه وِسه هم دِعا هاکانین، تا خِدا یِتا دَر کِلامِ وِسه اَمه وِسه واز هاکانه تا بَتونیم مَسیحِ رازِ اِعلام هاکانیم. اون رازی که اونِ خاطِری زِندونِ دِله دَرِمبه</verse>
				<verse number="4">دِعا هاکانین که بَتونِم هَمون طی که لایقِ اونِ واضح بارِم.</verse>
				<verse number="5">اون مردِمی که کلیسائه بیرون دَرِنه هِمراه، حکیمانه رِفتار هاکانین و هر وَختِ جِم خوار استفاده هاکانین.</verse>
				<verse number="6">شِمه گَب ها هَمِش فیضِ جِم پِر و سنجیده بوئه، تا بَدونین هر کیِ چی طی جِواب هادین.</verse>
				<verse number="7">تیخیکوس شِما ره مِ اَحوال جِم، کاملاً باخَوِر کانده. وه عزیزِ برار و وِفادارِ نوکِر و خِداوندِ دِله مِ هِمراه هم خِدمتِ.</verse>
				<verse number="8">وه ره شِمه پَلی راهی کامبه تا اَمه اَحوالِ جِم باخَوِر بَووین، و تا شِما ره دلگرم هاکانه.</verse>
				<verse number="9">وه اونیسیموسِ هِمراه، اَمه عزیز و وِفادارِ بِرار که یِتا از شِمائه، شِمه پَلی اِنه. وِشون شِما ره هر اونچی که اینجه اِتفاق کَفِنهِ جِم باخَوِر کاندِنه.</verse>
				<verse number="10">آریستارخوس که مِ هِمراه زِندونِ دِله دَره، شِمه وِسه سِلام رِسِندِنه؛ همین طی هم مَرقُس، بَرنابائه عمو پِسِر، شِمه وِسه سِلام دارنه. که قبلاً وه خَوِری شِما ره سفارش هاکاردِمه که هر وَخت شِمه پَلی بِیّه، گرمیِ هِمراه وه ره قبول هاکانین.</verse>
				<verse number="11">عیسی که یوستوس هم وه ره گانِنه، شِمه وِسه سِلام رِسِندِنه. مِ همکارونِ میون، خِدائه پادشاهیِ کارِ دِله، فِقَط اینا، خَتنه بَیّه مَردا هَسِنه، و وِشون مِ تسلّیِ باعث بینه.</verse>
				<verse number="12">اِپافْراس که یِتا از شِما و مَسیحْ عیسیِ نوکرِ، شِمه وِسه سِلام دارنه. وه هَمِش دِعائه دِله خِدائه جِم خوانه که شِما اون آدِمونِ واری که بالغ و خاطِر جمع هَسِنه، پا بر جا بَمونین، و خِدائه ارادهِ جِم کاملاً اِطاعت هاکانین.</verse>
				<verse number="13">مِن شاهدِمه که وه شِمه وِسه و اونایی که لائودیکیه و هیراپولیس دِله دَرِنهِ وِسه، سَخت زحمت بَکِشیه.</verse>
				<verse number="14">عزیزِ دکتر لوقا و دیماس شِمه وِسه سِلام رِسِندِنِنه.</verse>
				<verse number="15">اَمه بِرارون و خواخِرون، لائودیکیه دِله و همین طی نیمفا و کلیسایی که این زِنائه سِره دِله بر پا بونه ره سِلام بَرِسونین.</verse>
				<verse number="16">و وَختی که این نامه شِمه میون بَخوندِسه بَییه، لائودیکیه کلیسائه دِله هم بَخوندِسه بَووه؛ و شِما هم مِ نامه ره که لائودیکیهِ وِسه بَنوِشتِمه ره بَخونین.</verse>
				<verse number="17">و آرخیپوسِ بارین: «مِواظِب باش تا خدمتی ره که خِداوندِ دِله تِ ره بِسپارِسه بَییه ره کامل اِنجام هادی.»</verse>
				<verse number="18">مِن، پولُس، این سلامِ شه دَسِ هِمراه نِویسِمبه. مِ زَنجیلا ره این زِندونِ دِله شه یاد بیارین. فِیض شِمه هِمراه دَووه.</verse>
			</chapter>
		</book>
		<book number="52">
			<chapter number="1">
				<verse number="1">پولُس و سیلاس و تیموتائوسِ طَرِفِ جِم، تِسالونیکیِ کلیسائه شَهرِ وِسه که خِدائه پییِر و خداوند عیسی مَسیحِ دِله دَرِنی: فِیض و صِلح و سِلامتی شِمه وِسه بِیّه.</verse>
				<verse number="2">اِما، خِدا ره هَمِش شِمه خاطِری شِکر کامبی و شه دعاهائه دِله یه سَرِ شِمه جِم یاد کامبی،</verse>
				<verse number="3">شِمه کار، که ایمونِ راهِ جِم هسه و زَحمِتی که مِحبَّتِ راهِ دِله کَشِنِنی و شِمه امیدِ پایداری که اَمه خِداوند عیسی مَسیحِ دِله ئه، خِدا و اَمه آسِمونی پییِرِ روب رو شه یاد یارمی.</verse>
				<verse number="4">چوون ای بِرارون که خِدائه عزیزِنی، اِما دومبی که خِدا شِما ره اِنتخاب هاکارده.</verse>
				<verse number="5">چوون اَمه اِنجیل فِقَط گَبِ هِمراه شِما ره نَرِسیه، بلکه قِوَّت دِله و روح‌القدسِ دِله و اطمینانِ کاملِ هِمراه شِما ره بَرِسیه، هَمون طی که دوندِنی شِمه خاطِری چی طی شِمه میون رِفتار هاکاردیمی.</verse>
				<verse number="6">شِما اَمه جِم و خِداوندِ جِم سَرمخش بَییتِنی، چوون خَله مِصیبتِ دِله، خِدائه کلامِ اون خِشالیِ هِمراه که روح‌القدس دِنه، قَبول هاکاردینی.</verse>
				<verse number="7">هَمون طی که شِما تِمومِ مَقدونیه و اَخائیهِ اِیموندارونِ وِسه سَرمخش بَینی،</verse>
				<verse number="8">چوون نا فِقَط خِداوندِ کِلام شِمه طریق مقدونیه و اَخائیه مَنطقه هائه دِله دَپیته، بلکه شِمه ایمون داشتن به خِدا، تِک هائه سَر دَکِته، جوری که دییه لازم نییه اِما یه چی باریم.</verse>
				<verse number="9">چوون وِشون شه از این که چی طی شِما گرمِیِ هِمراه اَمه پیشواز بییَمونی، گَب زَندِنه و این که چی طی بِتهائه جِم دَس بَکِشینی و خِدائه سمت بَردَگِردِسینی تا زنده و حییقی خِدا ره خِدمِت هاکانین</verse>
				<verse number="10">تا آسِمونِ جِم خِدائه ریکائه بییَموئِنِ اِنتظارِ بَکِشین، که خِدا مِرده هائه جِم وه ره زنده هاکارده، یعنی عیسی، که اِما ره اون غَضِبِ جِم که بعداً اِنه آزاد کانده.</verse>
			</chapter>
			<chapter number="2">
				<verse number="1">ای بِرارون، شِما شه دوندِنی که اَمه بییَموئِن شِمه پَلی بیخودی نَییه.</verse>
				<verse number="2">بلکه هر چَن قبلاً فیلیپیِ شَهرِ دِله عِذاب بَکِشیمی و اِما ره بَدی هاکاردِنه، اون طی که خجالِت آوِر بییه، هَمون طی که دوندِنی، ولی اِما شه خِدائه کُمِکِ هِمراه جرأت هاکاردیمی تا خِدائه انجیلِ خَله مخالفتهائه میون شِما ره اِعلام هاکانیم.</verse>
				<verse number="3">چوون اَمه تَشویق، خطا یا ناپاکی یا گول بَزوئِنِ وِسه نییه،</verse>
				<verse number="4">بلکه هَمون طی که خِدا اِما ره تأیید هاکارده تا اِنجیلِ کارِ اِنجام هادیم، پَس اَمه گَب بَزوئِن آدِمونِ راضی هاکاردِنِ وِسه نییه، بلکه خِدائه راضی هاکاردِنِ وِسه هَسه، که اَمه دلها ره آزمود کانده.</verse>
				<verse number="5">چوون اِما هیچ وَخت چاپلوسیِ هِمراه گَب نَزومی، هَمون طی که دوندِنی، خِدا سَر شاهدِ- اَمه گَب طِمَعِ بهونه وِسه نَییه.</verse>
				<verse number="6">اِما اینِ دِمبال دَنی بیمی که یه نَفِر اِما ره بالا بَوِره، چه شِمه جِم و چه بَقیهِ جِم. هر چَن که اِما مَسیحِ رَسولون مَقامِ دِله این حَقِّ داشتیمی که اینِ شِمه جِم بِخوائیم</verse>
				<verse number="7">ولی اِما شِمه میون مِلایمتِ هِمراه رِفتار هاکاردیمی، یِتا مارِ واری که شه وَچونِ، تَرِ خِشک کانده.</verse>
				<verse number="8">اِما اَنده شِما ره دوس داشتیمی که ذوقِ هِمراه حاضر بیمی نا فِقَط خِدائه اِنجیلِ شِما ره بَرِسونیم، بلکه شه جانِ هم شِمه راهِ وِسه بییِلیم، چوون شِما خَله اَمه وِسه عزیز بینی.</verse>
				<verse number="9">چوون شِما ای بِرارون، اَمه زَحمِت و کار هاکاردِن شِمه‌ یاد دَره، که شو و روز کار کاردیمی تا اون مووقه که خِدائه انجیلِ شِمه وِسه موعظه کامبی، هیچ کسِ سربار نَبوئیم.</verse>
				<verse number="10">شِما شاهدِنی و خِدا هم شاهدِ که اِما شِما ایموندارونِ هِمراه چی طی مِقَدَّس و صالح و بی عیب رِفتار هاکاردیمی.</verse>
				<verse number="11">چوون شِما دوندِنی که اِما چی طی یِتا پییِرِ واری که شه وَچونِ هِمراه رِفتار کانده.</verse>
				<verse number="12">اِما هر کِدوم از شِما ره یِتا یِتا تَشویق هاکاردیمی و تَسلّی هِدامی و سفارش هاکاردیمی تا اون طی که خِدائه لایقِ زندگی هاکانین که شِما ره شه پادشاهی و جِلالِ وِسه دَعوِت کانده.</verse>
				<verse number="13">اِما هم هَمِش خِدا ره اینِ خاطِری شِکر کامبی، که اون مووقه که خِدائه کِلامِ قبول هاکاردینی، اون کِلام که اَمه جِم بِشنُسینی، اونِ نا آدِمیِ کِلامِ واری، بلکه خِدائه کِلامِ واری قبول هاکاردینی، هَمون طی که حَییقَتاً هم هَسه؛ که شِما ایموندارونِ میون کار کانده.</verse>
				<verse number="14">چوون ای بِرارون، شِما خِدائه کلیساها که یَهودیهِ مَنطقهِ دِله مَسیحْ عیسیِ دِله دَرِنهِ جِم، سَرمَخش بَییتینی: چوون شِما هم شه هموطنونِ جِم، هَمون عِذاب ها ره بَدینی که وِشون یَهودیونِ جِم بَدینه،</verse>
				<verse number="15">وِشون که خِداوند عیسی و پِیغَمبِرونِ بَکوشتِنه و اِما ره هم بیرون هاکاردِنه. وِشون خِدا ره راضی نَکاندِنه و تِمومِ مَردِمِ هِمراه دِشمِنی کاندِنه،</verse>
				<verse number="16">و نییِلنِنه اِما غیر یَهودیونِ هِمراه گَب بَزِنیم تا نِجات بَیرِن- این طی هَمِش شه گِناهونِ دَئیلِ لَب به لَب پِر کاندِنه. ولی سَر آخِر خِدائه غَضِب، وِشونِ سَر بییَمو.</verse>
				<verse number="17">ولی ای بِرارون، از اونجه که یه مِدّت کمی شِمه جِم سیوا بیمی، البته جسماً و نا قلباً، خَله ذوق و شوقِ هِمراه تقلّا هاکاردیمی تا شِما ره رو در رو بَوینیم.</verse>
				<verse number="18">چوون اِما خواسیمی شِمه پَلی بِئیم - مِن، شه پولُس، چَن کَش خواسِمه بِیِّم - ولی شیطان نییِشته.</verse>
				<verse number="19">چوون اَمه امید و خِشالی و اِفتخارِ تاج، اَمه خِداوند عیسیِ روب رو مووقه ای که بِیّه، چیه؟ مگه شِما نینی؟</verse>
				<verse number="20">چوون که شما اَمه جِلال و خِشالی هَسینی.</verse>
			</chapter>
			<chapter number="3">
				<verse number="1">پَس چوون دییه نَتونِسیمی طاقت بیاریم، راضی بَیمی که اِما ره آتِنِ شَهرِ دِله تینا بییِلِّن.</verse>
				<verse number="2">اِما تیموتائوسِ که اَمه بِرار و خِدائه همکار، مَسیحِ انجیلِ کارِ دِله هَسه ره شِمه پَلی بَفرِسیمی تا شِما ره شِمه ایمونِ دِله تقویت و تَشویق هاکانه،</verse>
				<verse number="3">تا هیچ‌کَس این سختیهائه وِسه سِست نَووه، چوون شِما شه خوار دوندِنی که اِما اینِ وِسه تَعیین بَیمی.</verse>
				<verse number="4">چوون مووقه ای که شِمه هِمراه دَیمی، قبلتر شِما ره بااوتیمی که وِنه سَختی بَکِشیم، و هَمون‌ طی که دوندِنی، این طیم بَییه.</verse>
				<verse number="5">اینِ وِسه، چوون دییه نَتونِسِمه طاقت بیارِم، تیموتائوسِ راهی هاکاردِمه تا شِمه ایمونِ جِم باخَوِر بَووِم، چوون اونِ تَرسِ داشتِمه که اون وسوسه‌گر یعنی اِبلیس یه جوری شِما ره وَسوسه هاکارده بوئه، و اَمه زَحمِت ‌هَدِر بورده بوئه.</verse>
				<verse number="6">ولی اِسا که تیموتائوس شِمه پَلیِ جِم اَمه پَلی بَردَگِردِسه و شِمه ایمون و مِحبَّتِ جِم، اَمه وِسه خوارِ خَوِر بیارده. و خَوِر هِدا که شِما هَمِش اَمه جِم خواریِ هِمراه یاد کاندینی و اَمه بَدیئِنِ وِسه ذوق دارنِنی، هَمون طی که اِما هم شِمه بَدیئِنِ وِسه ذوق دارمی.</verse>
				<verse number="7">اِی بِرارون اینِ وِسه، تِمومِ اَمه سَختی ها و مِصیبت هائه دِله شِمه جِم و شِمه ایمونِ طریق تسلّی بَییتیمی.</verse>
				<verse number="8">چوون، اِسا زندگی کامبی، اگه شِما خِداوندِ دِله قایم هِرِسین.</verse>
				<verse number="9">چوون این همه خِشالی ای که شِمه خاطِری اَمه خِداوندِ حِضور اَمه نَصیب بَییه، چی طی تومبی خِدا ره شِکر هاکانیم؟</verse>
				<verse number="10">هَمون طی که اِما شو و روز جانِ دِلِ هِمراه دِعا کامبی تا شِما ره رو در رو بَوینیم و هر کمِ کسری که شِمه ایمونِ دِله دَره ره بَرطَرِف هاکانیم.</verse>
				<verse number="11">اِسا اَمه پییِر، شه خِدا و اَمه خِداوند عیسی، اَمه راهِ شِمه سَمت بَکِشونه</verse>
				<verse number="12">و هَمون‌ طی که اَمه مِحَبَّت، شِما ره ویشتر بونه، خِداوند شِمه مِحَبَّتِ، هَمدییه ره و تِمومِ مَردِم وِسه زیاد و سَرمشت هاکانه.</verse>
				<verse number="13">و شِمه دِلِ پایدار هاکانه، تا اون مووقه که اَمه خِداوند عیسی، شه تِمومِ مقدّسینِ هِمراه اِنه، اَمه خِدا، آسِمونی پییِرِ حِضور بی عیب و مِقَدَّس بوئین.</verse>
			</chapter>
			<chapter number="4">
				<verse number="1">سَر آخِر پَس، ای بِرارون، اِما خِداوند عیسیِ دِله شِمه جِم خوامبی و اِلتماس کامبی هَمون طی که اَمه جِم شِما ره بَرِسیه که چی طی وِنه زندگی هاکانین و خِدا ره راضی هاکانین، همین طی هم که اِنجام دِنِنی، این کارِ ویشتر و ویشتر هاکانین.</verse>
				<verse number="2">چوون شِما دوندِنی که چه حِکم هایی خِداوند عیسیِ طریق، شِما ره هِدامی.</verse>
				<verse number="3">چوون خِدائه اِراده اینِ یعنی شِمه مِقدّس بییَن: که شه ره بی عفتیِ جِم دور دارین.</verse>
				<verse number="4">تا هر‌ کِدوم از شِما بَدونه که چی طی شه تَنِ مِقدّس بییَن و احترامِ دِله، داره</verse>
				<verse number="5">نا شهوت و هِوا وهوسِ دِله، اون غیرِیهودیون واری که خِدا ره نِشناسِنِنه.</verse>
				<verse number="6">تا هیچ‌کس این جَریانِ دِله شه بِرارِ حَق، خِطا یا سوء استفاده نَکِنه. چوون خِداوند تِمومِ این چیائه وِسه تقاص گِرنه، هَمون طی که اِما قبلتر شِما ره بااوتیمی و جِدی هِشدار هِدامی.</verse>
				<verse number="7">چوون خِدا اِما ره نا ناپاکیِ وِسه، بلکه مِقدّس بییَنِ وِسه دَعوِت هاکارده.</verse>
				<verse number="8">پَس، هر کی اینِ رَد هاکانه، آدِمی ره رَد نَکانده بلکه خِدایی ره رَد هاکارده که شه مِقدَّسِ روحِ شِما ره دِنه.</verse>
				<verse number="9">اِسا بِرارونه مِحبَّتِ خَوِری شِما نیاز نِدارنِنی که یه نَفِر یه چی شِمه وِسه بَنویسه، چوون شِما شه خِدائه جِم یاد بَییتِنی که هَمدییه ره دوس دارین،</verse>
				<verse number="10">چوون شِما راس راسی همهِ بِرارونِ مقدونیهِ مَنطقهِ سراسرِ دِله دوس دارنِنی. ولی اِی بِرارون، شِمه جِم اِلتماس کامبی که این کارِ ویشتر و ویشتر هاکانین.</verse>
				<verse number="11">و آرزو هاکانین که آرومِ زندگی دارین و شِمه سَر شِمه کارِ دِله دَووه و هَمون‌ طی که شِما ره دَستور هِدامی، شه دَسائه هِمراه کار هاکانین.</verse>
				<verse number="12">تا وِشونِ پَلی که کلیسائه بیرون دَرِنه دِرِسیِ هِمراه زندگی هاکانین، و هیچ کسِ مِحتاج نَبوئین.</verse>
				<verse number="13">ولی ای بِرارون، اِما نِخوامبی اون اِیموندارونِ خَوِری که بَمِردِنه بی خَوِر بوئین، نَکِنه که بقیهِ مَردِمِ واری که امیدی ندارنِنه، ماتِم بَیرین</verse>
				<verse number="14">چوون از اونجه که اِما ایمون دارمی که عیسی بَمِرده و زنده بَییه، پَس همین‌ طیم، خِدا اونایی که عیسیِ دِله بَمِردِنه ره وه هِمراه یارنه.</verse>
				<verse number="15">چوون اِما خِداوندِ کِلامِ طریق اینِ شِما ره اِعلام کامبی که: اِما که زنده هَسیمی و تا خِداوندِ بییَموئِن به جا بَمونِسیمی، وِشونِ جِم که بَمِردِنه، پیش نَکِتیمی.</verse>
				<verse number="16">چوون خِداوند شه، یِتا حِکم که بِلِندِ دادِ هِمراهِ، فرشته هائه رَئیسِ صدائه هِمراه و خِدائه شیپورِ صدائه هِمراه، آسمونِ جِم جِر اِنه. و اَوِّل مِرده ها، مَسیحِ دِله زنده بونِنه.</verse>
				<verse number="17">بعد، اِما که زِندِمی و به جا بَمونِسیمی، وِشونِ هِمراه اَبرهائه دِله بالا بَوِرده بومبی تا خِداوندِ هوائه دِله بَوینیم، و این طی هَمِش خِداوندِ هِمراه دَرِمبی.</verse>
				<verse number="18">پَس این گَب هائه هِمراه، هَمدییه ره تَشویق هاکانین.</verse>
			</chapter>
			<chapter number="5">
				<verse number="1">اِسا اِی بِرارون وختها و زِمونهائه خَوِری، نیازی نییه یه چی شِمه وِسه بَنویسِم.</verse>
				<verse number="2">چوون شِما شه خوار دوندِنی که خِداوند عیسیِ بَردَگِردِسِنِ روز، دِزِ واری که شو دِله اِنه، سَر رِسِنه.</verse>
				<verse number="3">هَمون مووقه که مَردِم گاننه: «صِلح و سِلامتی و اَمن و اَمانِ»، بعد یهویی هِلاکت وِشونِ سَر اِنه، هَمون طی که بِزائِنِ دَرد، یِتا حامله زِنا ره بَیره، و وِشون نَتوندِنه دَر بورِن.</verse>
				<verse number="4">ولی ای بِرارون، شِما تاریکیِ دِله دَنینی تا اون روز، دِزِ واری شِما ره غافلگیر هاکانه.</verse>
				<verse number="5">چوون همهِ شِما نورِ وَچون و روزِ وَچونِنی؛ اِما شو و تاریکیِ جِم نیمی.</verse>
				<verse number="6">پَس بقیهِ واری شه ره خو نَزِنیم، بلکه بیدار و هوشیار بوئیم.</verse>
				<verse number="7">چوون اونایی که خواسِنِنه، شو خواسِنِنه، و اونایی که مَس کاندِنه، شو مَس کاندِنه.</verse>
				<verse number="8">ولی از اونجه که اِما روزِ جِم هَسیمی، وِنه هوشیار بوئیم، و ایمون و مِحبّتِ زره ره شه تَن دَکُنیم، و نِجاتِ امیدِ، کِلاهخودِ واری شه سَر بییِلیم.</verse>
				<verse number="9">چوون خِدا اِما ره غَضِبِ وِسه تعیین نَکارده، بلکه اَمه خِداوند عیسی مَسیحِ طریق، نِجات به دَس بیاردِنِ وِسه تعیین هاکارده،</verse>
				<verse number="10">وه که اَمه وِسه بَمِرده، تا چه بیدار بوئیم و چه بَخواته، وه هِمراه زندگی هاکانیم.</verse>
				<verse number="11">پَس هَمدییه ره تَشویق هاکانین و ایمونِ دِله تقویت هاکانین، هَمون طی که اَلان هم کاندینی.</verse>
				<verse number="12">اِسا ای بِرارون، شِمه جِم خوامبی اونایی که شِمه میون زَحمِت کَشِنِنه و خِداوندِ دِله شِمه رَهبِر هَسِنه، و شِما ره نصیحت کاندِنه ره اِحترام بییِلین،</verse>
				<verse number="13">و مِحبَّتِ دِله اون کاری خاطِری که کاندِنه، وِشونِ خَله اِحترام بییِلین. و هَمدییه هِمراه صِلح و سِلامتیِ دِله زندگی هاکانین.</verse>
				<verse number="14">ای بِرارون، شِمه جِم خواهش کامبی که تنبلِ آدِمونِ نَصیحت هاکانین؛ ترسو آدِمونِ تَشویق هاکانین؛ ضعیفِ آدِمونِ کُمِک هاکانین؛ و همهِ هِمراه صبور بوئین.</verse>
				<verse number="15">شِمه حِواس دَووه، کِسی، بَدی ره بَدیِ هِمراه جِواب نَده، بلکه هَمِش اینِ دِمبال دَووین که هَمدییه و مَردِمِ خواری هاکانین.</verse>
				<verse number="16">هَمِش خِشال بوئین؛</verse>
				<verse number="17">یه سَرِ دِعا هاکانین؛</verse>
				<verse number="18">هر وضعِ دِله شِکر هاکانین، چوون خِدائه خواسه مَسیحْ عیسیِ دِله، شِمه وِسه اینِ.</verse>
				<verse number="19">خِدائه روحِ تَشِ نَکوشین؛</verse>
				<verse number="20">نبوّتها ره کِچیک نِشمارین.</verse>
				<verse number="21">بلکه همه چی ره آزمود هاکانین؛ اونچیِ که خوارِ ره قایم بَچِسبین.</verse>
				<verse number="22">هر جور بدیِ جِم دوری هاکانین.</verse>
				<verse number="23">اِسا خِدائه صِلح و سِلامتی، شه شِما ره کاملاً تَقدیس هاکانه و شِمه روح و جان و تَن، تا اَمه خِداوند عیسی مَسیحِ بییَموئِنِ مووقه بی‌عیب بَمونه.</verse>
				<verse number="24">وه که شِما ره دَعوِت کانده، وِفادارِ و وه حتماً این کارِ کانده.</verse>
				<verse number="25">ای بِرارون، اَمه وِسه دِعا هاکانین.</verse>
				<verse number="26">تِمومِ بِرارونِ یِتا مقدّسِ خاشِ هِمراه سِلام بَرِسونین.</verse>
				<verse number="27">خِداوندِ حِضور، شِما ره قَسِم دِمبه که این نامه ره تِمومِ بِرارونِ وِسه بَخونین.</verse>
				<verse number="28">اَمه خِداوند عیسی مَسیحِ فِیض شِمه هِمراه دَووه. آمین.</verse>
			</chapter>
		</book>
		<book number="53">
			<chapter number="1">
				<verse number="1">پولُس و سیلاس و تیموتائوسِ طَرِف جِم، تِسالونیکی شَهرِ کلیسائه وِسه که اَمه پییِر، خِدا، و خِداوند عیسی مسیح‌ِ دِله دَرِنه:</verse>
				<verse number="2">فِیض و صِلح و سِلامتی اَمه پییِر خِدا و خِداوند عیسی مَسیحِ طَرِفِ جِم شِمه وِسه بِیّه.</verse>
				<verse number="3">اِی بِرارون، اِما هَمش وِنه خِدا ره شِمه خاطِری شِکر هاکانیم، و دِرِس هم اینِ، چوون شِمه ایمون این طی رشد کانده و هر کِدوم از شِمائه مِحَبَّت هَمدییه ره ویشتر بونه.</verse>
				<verse number="4">اینِ وِسه، اِما شه، خِدائه کلیساهائه دِله شِما ره اِفتخار کامبی، شِمه پایداری و ایمونِ خاطِری، که تِمومِ آزار اذیّت و عِذاب هائه دِله طاقت بیاردینی.</verse>
				<verse number="5">این خِدائه عادلانه داوِریِ نِشونه ئه، تا شِما خِدائه پادشاهیِ لایق بَووین که اونِ وِسه هم عِذاب کَشِنِنی.</verse>
				<verse number="6">چوون راس راسی خدا اینِ عادلانه دونده که اونایی که شِما ره عِذاب دِنِنه ره عِذابِ هِمراه عَوض هاده،</verse>
				<verse number="7">و شِما ره که عِذاب کَشِنِنی و همین طی، اِما ره هم راحتی دِنه. اون مووقه که خِداوند عیسی شه قِددارِ فرشته هائه هِمراه، آسمونِ جِم ظاهر بونه.</verse>
				<verse number="8">اَلوک بَییته تَشِ دِله و اونایی که خِدا ره نِشناسِنِنه و اونایی که اَمه خِداوند عیسیِ انجیلِ اِطاعت نَکاردِنه جِم تِقاص گِرنه.</verse>
				<verse number="9">وِشونِ سِزا، خِداوندِ حِضورِ جِم و وه جِلالِ قِوَّتِ جِم، اَبدی نابودیِ،</verse>
				<verse number="10">هَمون طی که وه، اون روزی دِله که اِنه، شه ایموندارونِ دِله جِلال گِرنه و تِمومِ اونایی که وه ره ایمون بیاردِنه، بِهت کاندِنه. و شِما هم وِشونِ هِمرانی، چوون اَمه شِهادتِ ایمون بیاردینی.</verse>
				<verse number="11">اینِ وِسه، اِما هَمِش دَره شِمه وِسه دِعا کامبی تا اَمه خِدا شِما ره شه دعوِتِ لایق بَدونه و شه قِوَّتِ هِمراه هر خوارِ نِیِّت و هر کاریِ که ایمونِ جِم سَرچشمه گِرنه ره اِنجام هاده،</verse>
				<verse number="12">تا اَمه خداوند عیسیِ اسم شِمه دِله جِلال بَیره، و شِما هم، طِبق اَمه خِدا و خِداوند عیسی مَسیحِ فِیض، وه دِله جِلال بَیرین.</verse>
			</chapter>
			<chapter number="2">
				<verse number="1">اِسا اِی بِرارون، اَمه خِداوند عیسی مَسیحِ بردَگِردِسِن خَوِری و اَمه جَمع بَیِّن وه پَلی، شِمه جِم خواهش کامبی</verse>
				<verse number="2">هیچی شِمه فِکرِ خِراب نَکِنه و پریشون نَووین، چه یِتا روح، چه یِتا گَبِ طریق، چه یِتا نامه که اِنگاری اَمه جِم بوئه، که گانه: خِداوندِ بردَگِردِسِن روز بَرِسیه.</verse>
				<verse number="3">و نییِلین هیچکی هیچ جوری شِما ره گول بَزِنه. چوون اون روز نِننه مگه اینکه اَوِّل مَردِم خِدائه علیه پِرِسِن و اون بی‌دینِ مَردی که هلاکتِ ریکائه، ظِهور هاکانه.</verse>
				<verse number="4">وه هر چیِ هِمراه که خِدا بااوته بونه یا پرسِش بونه، مخالفت کانده و شه ره وِشونِ جِم سَرتر دونده، جوری که خِدائه مَعبِدِ دِله نیشِنه و اِعلام کانده که شه خِدائه.</verse>
				<verse number="5">یعنی شِمه یاد دَنییه وَختی که شِمه هِمراه دَیمه این چیا ره شِما ره گاتِمه؟</verse>
				<verse number="6">شِما دوندِنی که اَلان چی وه دَمِ گِرنه، تا وه، شه وَختِ مووقه بِیّه.</verse>
				<verse number="7">چوون این بی‌دینیِ راز همین اَلان هم دَره کار کانده، فِقَط تا مووقه ای که، اونی که تا اَلان وه دَمِ گِرنه، از بین بوره.</verse>
				<verse number="8">اون مووقه اون بی‌دینِ مَردی اِنه، که خداوند عیسی شه دَمِ نفِسِ هِمراه وه ره هِلاک کانده و شه پِرشکوهِ بییَموئِنِ هِمراه وه ره نابود کانده.</verse>
				<verse number="9">اون بی‌دینِ مَردیِ بییَموئِن، شیطانِ کارِ طریق هَسه، تِمومِ قِوَّت، دِراغی نِشونه ها و معجزاتِ هِمراه و عجیبِ چیایی که گمراه کاندِنه،</verse>
				<verse number="10">و تِمومِ شَرورِ حیله هائه هِمراه، اونایی که هلاکتِ راهِ دِله دَرِنه، چوون وِشون نِخواسِنه حَییقَتِ دوس دارِن تا نِجات بَیرِن.</verse>
				<verse number="11">پَس خِدا وِشونِ یِتا سختِ فریبِ دِله گرفتار کانده، جوری که وِشون اونچی که دِراغ هَسه ره باور دارنِنه،</verse>
				<verse number="12">تا تِمومِ اونایی که حَییقَتِ باوِر نَکاردِنه و هر چی که نادِرِس بییهِ جِم کِیف هاکاردِنه، مَحکوم بَووِن.</verse>
				<verse number="13">ولی ای بِرارون که خِدائه عزیزِنی، اِما وِنه هَمِش خِدا ره شِمه خاطِری شِکر هاکانیم، چوون خِدا شِما ره نوبرِ واری انتخاب هاکارده که نِجات بیرین. اون تَقدیسِ طریق که خِدائه روحِ هِمراه اِنجام بونه و حَییقَتِ ایمون داشتنِ هِمراه</verse>
				<verse number="14">این طی بییه که وه شِما ره اَمه انجیلِ طَریقِ جِم دَعوت هاکارده تا اَمه خِداوند عیسی مَسیحِ جِلال شِمه نَصیب بَووه.</verse>
				<verse number="15">پَس، ای بِرارون، قایم هرسین و اون تعلیمایی که اَمه جِم یاد بَییتینی ره بَچِسبین، چه اَمه گَب هائه جِم چه اَمه نامه هائه هِمراه.</verse>
				<verse number="16">اِسا، شه اَمه خِداوند عیسی مَسیح و اَمه پییِر خِدا که اِما ره دوس داشته و فیضِ طریق، اِما ره اَبدی تَسلّی و خوارِ امید هِدا</verse>
				<verse number="17">شِمه دِل ها ره تسلّی هاده و هر خوارِ کار و گفتارِ دِله پابرجا هاکانه.</verse>
			</chapter>
			<chapter number="3">
				<verse number="1">سَر آخِر، اِی بِرارون، اَمه وِسه دِعا هاکانین تا خِداوندِ کِلام تِن پیش بوره و اونِ احترامِ دارِن، هَمون‌ طی که شِمه میون این طی بَییه،</verse>
				<verse number="2">تا شَرورِ آدِمون و گِناهکارونِ جِم آزاد بَوویم، چوون شِما همه ایمون نِدارنِنی.</verse>
				<verse number="3">ولی خِداوند وِفادارِ؛ وه شِما ره پایدار کانده و اون شَریرِ پَلی شِمه جِم محافظت کانده.</verse>
				<verse number="4">اِما خِداوندِ دِله شِما ره اِطمینان دارمی که اونچی که شِما ره حِکم کامبی ره، به‌جا یارنِنی و اِنجام دِنِنی.</verse>
				<verse number="5">خِداوند شِمه دِل ها ره، خِدائه مِحَبَّت و مَسیحِ پایداری هِمراه هدایت هاکانه.</verse>
				<verse number="6">ای بِرارون، اَمه خِداوندْ عیسی مَسیحِ اِسمِ هِمراه شِما ره حِکم کامبی که هر بِراری جِم که تنبلی کانده و طِبق اون چی که اَمه جِم بَییتِنی رِفتار نَکانده، دوری هاکانین.</verse>
				<verse number="7">چوون شِما شه دوندِنی که چی طی وِنه اَمه جِم سرمخش بَیرین. چوون اون مووقه ای که اِما شِمه هِمراه دَیمی، تَنبِل نَبیمی</verse>
				<verse number="8">و هیچ کسِ نونِ، مِفتِ نَخاردیمی، بلکه سَختی و زَحمِتِ هِمراه شو و روز کار هاکاردیمی، تا هیچ کِدوم از شِمائه سربار نَوویم.</verse>
				<verse number="9">نا اینِ خاطِری که اِما این حَقِّ نِدارمی، بلکه تا شه جِم یِتا نمونه سرمخشِ وِسه شِمه وِسه بییِلیم.</verse>
				<verse number="10">چوون حَتَّی اون مووقه که شِمه هِمراه دَیمی، اینِ شِما ره حِکم هاکاردمی که «هر‌ کی که نِخوانه کار هاکانه، نون هم نَخوره.»</verse>
				<verse number="11">چوون اِما اِشنُمبی که شِمه میون بَعضیا تنبلی کاندِنه. اینا کار نَکاندِنه، بلکه فضولی کاندِنه.</verse>
				<verse number="12">اِسا، خِداوند عیسی مَسیحِ اسمِ دِله، این طی آدِمونِ حِکم کامبی و وِشونِ تَشویق کامبی که آرووم و قِرار بَیرِن و شه روزی ره دَربیارِن.</verse>
				<verse number="13">و ولی شِما ای بِرارون، خواری هاکاردِنِ جِم خَسِّه نَووین.</verse>
				<verse number="14">اگه یه نَفِر اونچی که این نامهِ دِله که اِما گامبی ره اِطاعت نَکِنه، وه ره نِشون هاکانین و وه هِمراه رفتِ آمد نَکِنین تا خجالت بَکِشه.</verse>
				<verse number="15">ولی وه ره دِشمِن نَدونین، بلکه یِتا بِرارِ واری وه ره هِشدار هادین.</verse>
				<verse number="16">اِسا، خداوندِ صِلح و سِلامتی، شه، هر مووقه و هر وضعِ دِله شِما ره صِلح و سِلامتی دِنه. خِداوند شِما همهِ هِمراه دَووه.</verse>
				<verse number="17">مِن، پولُس، شه دَسِ هِمراه این سِلامِ نِویسِمبه. این تِمومِ مِ نامه‌هائه نشونه ئه. مِن این طی نِویسِمبه.</verse>
				<verse number="18">اَمه خِداوند عیسی مَسیحِ فِیض شِما همهِ هِمراه دَووه.</verse>
			</chapter>
		</book>
		<book number="54">
			<chapter number="1">
				<verse number="1">پولُسِ طَرِف جِم که اَمه نِجات‌دهنده خِدائه حِکمِ هِمراه و اَمه امید مَسیحْ عیسی، مَسیحْ عیسیِ رَسولِ؛</verse>
				<verse number="2">تیموتائوسِ وِسه، مِ حَییقی ریکا ایمونِ دِله: فِیض و رَحمِت و صِلح و سِلامتی خِدائه پییِر و اَمه خِداوند مَسیحْ عیسیِ طَرِفِ جِم شِمه وِسه بِیّه.</verse>
				<verse number="3">هَمون طی که وَختی مقدونیهِ مَنطقه دَیی شیمه، تِ جِم خواهش هاکاردِمه، اَت کش دییه اَی تِ جِم خوامبه که اَفِسُسِ شَهرِ دِله بَمونی تا بَعضیا ره دَستور هادی که هیچ جورواجورِ تعلیمی نَدِن</verse>
				<verse number="4">و شه ره داستان ها و شجره‌نامه‌هایی که تِموم نَوونهِ وِسه وَقف نَکِنِن، این چیا، عَوِض اینکه خِدائه کارِ که ایمونِ راهِ دِله دَره پیش بَوِره، جرِّ بحثِ باعث بونِنه که هیچ ثَمری نِدارنه.</verse>
				<verse number="5">اَمه منظور این دستورِ جِم مِحبَّتِ، مِحبَّتی که پاکِ دِل، خوارِ وجدان و خالِصِ ایمونِ جِم اِنه.</verse>
				<verse number="6">بعضیا این چیائه جِم رو بَردِگاردِنینه، بیخودی گَب هائه دِمبال، شه راهِ گم هاکاردِنه.</verse>
				<verse number="7">و خوانِنه شَریعتِ مَلّمین بَووِن، بی اینکه بَدونِن چی گانِنه یا چیِ جِم این طی مِطمئن گَب زَندِنه.</verse>
				<verse number="8">اِسا، اِما دومبی که شَریعَت خوارِ، اگه کِسی اونِ دِرِس کار بَزِنه.</verse>
				<verse number="9">و دومبی که شَریعَت صالح آدِمونِ وِسه نییه، بلکه اونایی وِسه که قانون اِشکِنِنه و نافرمانِنه، بی دینون و گناهکارون وِسه؛ اونایی وِسه که مِقدّس نینه، اونایی وِسه که کفر گانِنه، اونایی وِسه که شه پییِر مارِ کُشِنِنه؛ آدِمکُشائه وِسه،</verse>
				<verse number="10">زِناکارون و لواط گرونِ وِسه؛ اونایی که برده خرید و فروش کاندِنه، دِراغ زَنون، اونایی که دِراغی قَسِم خوارنِنه، و هر چی که دِرِسِ تعلیمِ علیه هَسه،</verse>
				<verse number="11">اون تعلیمی که مِوارکِ خِدائه پر جِلالِ اِنجیلِ مطابقِ، که مِ ره بِسپارِسه بَییه.</verse>
				<verse number="12">اَمه خِداوند مَسیحْ عیسی ره شِکر کامبه که مِ ره قِوَّت هِدا چوون مِ ره وِفادار دونِسه و مِ ره شه خِدمِتِ وِسه تعیین هاکارده.</verse>
				<verse number="13">با اینکه قبلاً، کفر گاتِمه و عِذاب دامه و توهین کاردِمه، ولی مِ ره رَحم بَییه، چوون بی‌ایمونیِ دِله نادونی کاردِمه.</verse>
				<verse number="14">و اَمه خِداوندِ فِیض، اون ایمون و مِحبَّتِ هِمراه که مَسیحْ عیسیِ دِله دَره، فراوونیِ هِمراه مِ سَر دَشِندی بَییه.</verse>
				<verse number="15">این گَب قابل اِعتماد و هر طَرِفِ جِم قابلِ قبولِ، که مَسیحْ عیسی این دِنیائه دِله بییَمو تا گناهکارونِ نِجات هاده، که وِشونِ دِله ئه گَتتِرین مِنِمه.</verse>
				<verse number="16">ولی اینِ خاطِری، مِ ره رَحم بَییه تا عیسی مَسیحْ شه کاملِ صَبرِ، مِ وِسه، که گِناهکارونِ دِله گَتتِرین بیمه ره سِراغ هاده، تا اونایی که ابدی زندگیِ وِسه وه ره ایمون یارنِنه ره سَرمَخش بَووِم.</verse>
				<verse number="17">اِسا، اون پادشاه دوران، اون که تا اَبد دَره و نَوونه اونِ بَدیئِن، اون یِتا خِدا ره تا اَبد و تا اَبد حِرمت و جِلال بوئه؛ آمین!</verse>
				<verse number="18">مِ وَچه، تیموتائوس، این حِکمِ طِبق اون نَبِوّتهایی که قبلاً تِ خَوِری بااوته بَییه بییه ره، تِ ره اِسپارِمبه تا اونائه ‌طریق اون خوارِ جنگِ اِنجام هادی،</verse>
				<verse number="19">ایمون و خوارِ وجدانِ بَچِسب، چوون بَعضیا اینائه رَد هاکاردِنه هِمراه، وِشونِ ایمونِ کَشتی، بِشکِسه.</verse>
				<verse number="20">هیمِنائوس و اسکندر این دسه جِم‌ هَسِنه، که وِشونِ شیطانِ دَس هِدامه تا یاد بَیرِن که کفر نارِن.</verse>
			</chapter>
			<chapter number="2">
				<verse number="1">پَس، قبل از هر چی، خوامبه که خواسه ها، دِعاها، شفاعتها و شِکر هاکاردِن ها تِمومِ مَردِمِ وِسه به‌جا بیارده بَووه،</verse>
				<verse number="2">پادشاهون و صاحاب منصبون وِسه، تا بَتونیم آرووم و راحت زندگی داریم. که هر لحاظِ جِم دیندار و وقارِ هِمراه بوئه</verse>
				<verse number="3">این اَمه نِجات دَهِنده خِدائه نَظِر، خوار و وه بابِ دِلِ</verse>
				<verse number="4">که خوانه همهِ مَردِم نِجات بَیرِن و حَییقَتِ بِشناسِن.</verse>
				<verse number="5">چوون فِقَط یِتا خِدا دَره و خِدا و آدِمون میون هم فِقَط یِتا واسطه دره، یعنی اون انسان که مَسیحْ عیسی ئه؛</verse>
				<verse number="6">وه که شه جانِ هِدائِنِ هِمراه، تِمومِ آدِمونِ آزادی ره بَخریه. این حَییقَت خوارِ وَخت شهِادت هِدا بَییه،</verse>
				<verse number="7">چوون مِن اینِ وِسه تعیین بَیمه تا غیرِ یَهودیونِ وِسه یِتا تَعلیم دَهنده و یِتا رسول و یِتا مَلِّم، ایمون و حَییقَتِ دِله بوئِم - حَییقَتِ دَره گامبه و دِراغ نَزِمبه.</verse>
				<verse number="8">پَس مِ آرزو اینِ که مَردها همه جا دِعا هاکانِن، و مِقدَّسِ دَسا ره بی غیظ و دَعوا مرافعه بالا بَوِرِن.</verse>
				<verse number="9">همین طیم خوامبه که زَن ها آبرومندانه لِواس شه تَن دَکُنِن و نجابت و حیائه هِمراه، نا گیس هاکارده میِ هِمراه، یا طِلا و مِروارید، یا گِرون قیمت لِواسائه هِمراه،</verse>
				<verse number="10">بلکه خوارِ کارائه هِمراه، هَمون طی که اون زَن هائه لایقِ که دینداریِ ادعا ره دارنِنه.</verse>
				<verse number="11">زِنا وِنه ساکت بوئه و کاملِ اطاعتِ هِمراه تَعلیم بَیره.</verse>
				<verse number="12">مِن نییِلمه که یِتا زَن تَعلیم هاده یا یِتا مَردِ سَر تِسلّط داره؛ بلکه وِنه ساکت بوئه.</verse>
				<verse number="13">چوون آدِم، اَوِّل خَلق بَییه و بعد حوا.</verse>
				<verse number="14">و آدِم گول نَخورده، بلکه زَن بییه که گول بَخُرده و نافرمون بَییه.</verse>
				<verse number="15">ولی زَن، وچه بیاردِنِ هِمراه، نِجات گِرنه، اگه ایمون و مِحَبَّت و مِقَدَّس بییَنِ دِله، نجابتِ هِمراه بَمونه.</verse>
			</chapter>
			<chapter number="3">
				<verse number="1">این گَبِ بونه اِعتماد هاکاردِن: که اگه یه نَفِر آرزو داره که کلیسائه نظارتِ کارِ داره، خوارِ کارِ دِمبال دَره.</verse>
				<verse number="2">پَس، یِتا ناظِر وِنه هیچی وه زندگیِ دِله دَنی بوئه که اونِ خاطِری سَرکوفت بَخُره، یِتا زِنا داره، هوشیار بوئه شه دَمِ داره، با آبِرو بوئه، مِهمون‌ دوس بوئه و بَتونه تَعلیم هاده؛</verse>
				<verse number="3">نا عرِق خوار، نا زورگو، بلکه آروم بوئه؛ و نا جَنگی، یا پولدوس.</verse>
				<verse number="4">وه وِنه شه خانِواده ره خوار بَچِرخونه و شه وَچونِ جوری بار بیاره که تِمومِ احترامِ هِمراه وه جِم اِطاعت هاکنِن.</verse>
				<verse number="5">چوون اگه کِسی نَدونه که چی طی وِنه شه خانِواده ره بَچِرخونه، چی طی تونده خِدائه کلیسائه مِراقب بوئه؟</verse>
				<verse number="6">و تازه ایمون نیارده بوئه، نَکِنه مَغرور بَووه و اِبلیسِ واری مَحکوم بَووه.</verse>
				<verse number="7">به علاوه، وه وِنه اون مَردمی میون که کلیسائه بیرون دَرِنه هم، خِشنوم بوئه تا رِسوا نَووه و اِبلیسِ تَله نَکِفه.</verse>
				<verse number="8">همین طی کلیسائه شماسون وِنه باوقار بوئِن؛ دِ رو نَبوئِن، شِرابِ گرفتار نَبوئِن و نادِرِسِ سودِ حِرصِ نَزِنِن.</verse>
				<verse number="9">وِشون وِنه ایمونِ رازِ، یِتا پاکِ وجدانِ هِمراه دارِن.</verse>
				<verse number="10">و وِشون وِنه اَوِّل آزمود بَووِن و بعد اگه ثابت هاکاردِنه که بی عیبِنه، بییِلین شَماسیِ کارِ دِله خِدمِت هاکانِن.</verse>
				<verse number="11">همین‌ طی، وِشونِ زَن ها هم وِنه باوقار بوئِن، تِهمت نَزِنِن، بلکه هوشیار بوئِن و همه چیِ دِله وِفادار بوئِن.</verse>
				<verse number="12">هر کِدوم از شَماسوِن، وِنه یِتا زِنا داره و شه وَچون و خانِواده ره خوار بَچِرخونه</verse>
				<verse number="13">چوون اونایی که شِماسونِ مقامِ دِله که خوار خِدمِت هاکارده بوئِن، یِتا خوارِ مقام گِرنِنه و اون ایمونِ دِله که مَسیحْ عیسیِ دِله ئه، گَتِ اِطمینان به دَس یارنِنه.</verse>
				<verse number="14">امید دارمه که خَله زود تِ پَلی بِیِّم، ولی اینا ره تِ وِسه نِویسِمبه،</verse>
				<verse number="15">تا اگه مِ بییَموئِن عَقِب دَکِته، بَدونی که خِدائه خانوادهِ میون که زِنده خِدائه کلیسا و حَییقَتِ سِتون و پِی هَسه، چی طی وِنه رِفتار هاکارد.</verse>
				<verse number="16">راس راسی که دینداریِ راز خَله گَتِ: وه که جِسمِ دِله ظاهر بَییه، خِدائه روحِ طَریقِ جِم تایید بَییه، فرشته ها وه ره بَدینه، قومهائه میون اِعلام بَییه، دِنیائه دِله وه ره ایمون بیاردِنه، جِلالِ هِمراه، بالا، بَوِرده بَییه.</verse>
			</chapter>
			<chapter number="4">
				<verse number="1">ولی خِدائه روح، واضح گانه که آخِرین زِمون هائه دِله، بَعضیا شه ره اون روح ها که گول زَندِنه و دِوهائه تعالیمِ، وَقف کاندِنه و ایمونِ جِم بَرگِردِنِنه،</verse>
				<verse number="2">دِراغ زَن ها و دِرویونی این طی تعالیمِ یارنِنه که وِشونِ وِجدان بَمِرده.</verse>
				<verse number="3">وِشون، آروسی هاکاردِنِ مَنع کاندِنه و دَستور دِنِنه اون غِذاهایی ره نَخُرِن که خِدا خلق هاکارده تا اونایی که حَییقَتِ ایمون دارنِنه و اونِ اِشناسِنِنه، شِکر هاکاردِنِ هِمراه غِذا هائه جِم بَخُرِن.</verse>
				<verse number="4">چوون هر چی که خِدا خَلق هاکارده، خوارِ و هیچی ره نَوِسه رَد هاکاردِن، اگه شِکر هاکاردِنِ هِمراه قبول بَووه،</verse>
				<verse number="5">چوون که خِدائه کِلام و دِعائه هِمراه تَقدیس بونه.</verse>
				<verse number="6">اگه این چیا ره بِرارونِ یاد هادی، مَسیحْ عیسیِ نوکِر بونی، که ایمونِ کِلامِ دِله و خوارِ تَعلیم که اونِ دِمبال دَری تَربیت بونی.</verse>
				<verse number="7">داستان هائه جِم که کفر آمیز و پوچِ شه ره دور دار، بلکه شه ره دینداریِ وِسه تربیت هاکان.</verse>
				<verse number="8">چوون هر چَن تربیت هاکاردِن اَت کم تَنِ وِسه فایده‌ دارنه، ولی دینداری همه چیِ وِسه فایده دارنه، چوون هم این زندگی ره وَعده دِنه، هم زندگی ای که اِنه ره.</verse>
				<verse number="9">این گَبِ بونه اِطمینان هاکاردِن و هر بابتِ جِم کاملاً قابلِ قبولِ</verse>
				<verse number="10">چوون اِما اینِ وِسه زَحمِت کَشِمبی و تَقِلّا کامبی، چوون اِما شه امیدِ، زنده خِدائه سَر بییِشتیمی که تِمومِ آدِمونِ نجات‌دهنده ئه، بخصوص اونایی که ایمون دارنِنه.</verse>
				<verse number="11">این چیا ره حِکم هاکان و تَعلیم هاده.</verse>
				<verse number="12">نییِل تِ جَوونی ره هیچ‌کی کِچیک بِشماره، بلکه گَب بَزوئِنِ دِله، کِردارِ دِله، مِحبّتِ دِله، ایمونِ دِله و پاکیِ دِله، تِمومِ ایموندارونِ وِسه سرمخش باش.</verse>
				<verse number="13">تا مِن بِیِّم، شه ره اینِ وَقف هاکان که خِدائه کِلامِ مَردِمِ وِسه بَخونی و وِشونِ تَشویق هاکانی و تعلیم هادی.</verse>
				<verse number="14">اون عَطایی که تِ دِله دَره ره بی‌اعتنایی نَکِن، عَطایی که نَبِوّتِ هِمراه به دَس بیاردی، اون مووقه که مَشایخِ شورا تِ سَر دَس بییِشتِنه.</verse>
				<verse number="15">این چیا ره اِنجام هاده و شه ره اونِ وَقف هاکان تا تِ تَرقی همه وِسه مَعلوم بَووه.</verse>
				<verse number="16">خوار تِ حِواس، شه ره و اون تعلیمی که دِنی ره، بوئه. اینِ دِله پابرجا باش، چوون این کارِ هِمراه هم شه ره و هم اونایی که تِ گَبِ اِشنُنِنه ره نِجات دِنی.</verse>
			</chapter>
			<chapter number="5">
				<verse number="1">پیرِمَردی ره سَراکو نَکِن، بلکه وه ره شه پییِرِ واری تَشویق هاکان، و جوونون هم شه بِرارون واری،</verse>
				<verse number="2">و پیرِ زَن ها ره مارائه واری، و جِوونِ زَن ها ره شه خواخِرونِ واری، تِمومِ پاکیِ دِله.</verse>
				<verse number="3">بیوه‌زَن ها ره اگه راس راسی بی‌کسِنه، حِرمت بییِل.</verse>
				<verse number="4">ولی اگه یِتا بیوه‌زِنا وَچون و نوِئون دارنه، وِشون اَوِّل وِنه یاد بَیرِن که شه خانِوادهِ مِواظِبت هاکاردِنِ هِمراه، شه دینداری ره سِراغ هادِن و این‌طی شه دِینِ، شه پییِر مار و شه اَجدادِ وِسه به جا بیارِن، چوون این خِدا ره راضی کانده.</verse>
				<verse number="5">اونی که راس راسی بیوه و بی‌کسِ، خِدا ره امید دارنه و شو و روز دِعائه دِله و خِدائه کُمِک بَییتِنِ جِم مشغولِ.</verse>
				<verse number="6">ولی اگه یِتا بیوه‌زِنا عیاشیِ دِله زندگی کانده، با اینکه زندئه، بَمِرده.</verse>
				<verse number="7">این چیا ره هم حِکم هاکان، تا وِشونِ زندگیِ دِله هیچی دَنی بوئه که اونِ وِسه سَرکوفت بَخُرِن.</verse>
				<verse number="8">ولی اگه یه نَفِر شه فامیلون، مخصوصاً شه خانِوادهِ احتیاجاتِ دِمبال دَنی بوئه، شه ایمونِ انکار کانده و یِتا بی ایمونِ جِم بَد‌تِرِ.</verse>
				<verse number="9">فِقَط اون بیوه‌زَن هائه اسمِ بَنویس که شصت سالِ جِم ویشتَرِنه و اَت کَش شی هاکارده بوئن.</verse>
				<verse number="10">و خوارِ کارائه اِنجام هِدائِنِ دِله معروف بوئه، یعنی شه وَچونِ گَت هاکارده بوئه، غریب‌نواز بوئه، مقدّسینِ لینگا ره بَشُسه بوئه، دَردمَندون جِم مِراقبت هاکارده بوئه، و شه ره هر جور خوارِ کارِ وِسه وَقف هاکارده بوئه.</verse>
				<verse number="11">ولی جوون ترِ بیوه‌زَن هائه اسمِ نَنویس، چوون وَختی که وِشونِ هِوا و هَوس، وِشونِ مَسیحِ جِم دور هاکانه، خوانِنه شی هاکانِن.</verse>
				<verse number="12">اینِ وِسه، مَحکوم بونِنه چوون شه اَوِّلین ایمونِ لینگِ بِن بییِشتِنه.</verse>
				<verse number="13">به علاوه، وِشون تَنبلی ره یاد گِرنِنه، این سِره اون سِره شونِنه؛ نا فِقَط تنبلی، بلکه تِتِک بتِک گر و فضولِ بونِنه، و اون چیایی که نَوِسه بارِنِ گانِنه.</verse>
				<verse number="14">پَس مِ نَظِر اینِ که جوونترِ بیوه‌ زَن ها، شی هاکانِن، وَچه بیارِن و خانه داری هاکانِن و دِشمِنِ فرصت نَدِن که تِهمت بَزِنه.</verse>
				<verse number="15">چوون اَلان هم بَعضیا شیطانِ دِمبال بوردِنه و گمراه بَینه.</verse>
				<verse number="16">اگه یِتا ایموندارِ زِنا، شه فامیلونِ دِله بیوه داره، وِنه شه وِشونِ کُمِک هاکانه تا کلیسائه سَر بار نَبوئِن و کلیسا بَتونه اون بیوه‌زن هایی ره کُمِک هاکانه که راس راسی بی‌کَسِنه.</verse>
				<verse number="17">مشایخی که خوار رهبری هاکارده بوئِن، دِ بِرابر حِرمتِ لیاقت دارنِنه، مخصوصاً اونایی که موعظه و تعلیمِ وِسه زَحمِت کَشِنِنه.</verse>
				<verse number="18">چوون توراتِ کتابِ دِله گانه: «گویی که دَره خَرمن کاندهِ دِهونِ نَوِند» و «کارگر وِنه شه دَسمِزِ بَیره.»</verse>
				<verse number="19">هیچ تِهمتیِ کلیسائه یِتا از رهبرونِ علیه قبول نَکِن، مگه اینکه دِ یا سه تا شاهد دَووِه.</verse>
				<verse number="20">اونایی که گِناهِ دِله پافِشاری کاندِنه ره، همهِ پَلی سَراکو هاکان تا بَقیه بَتِرسِن.</verse>
				<verse number="21">خِدا و مَسیحْ عیسی و اِنتخاب بَییه فرشته هائه حِضور، تِ جِم خواهش کامبه که این قانونا ره بدونِ هیچ غرضی، رعایت هاکانی و هیچ کاری ره طَرِفداریِ سَر نَکِنی.</verse>
				<verse number="22">اینِ وِسه که یه نَفِرِ خِدمِتِ تعیین هاکانی، عجله نَکِن و بَقیهِ گِناهونِ دِله شَریک نَواش، شه ره پاک دار.</verse>
				<verse number="23">دییه فِقَط اوه نَخور، بلکه شه مِعده و شه ناخِشیهایی که هَمش دارنیِ وِسه اَت کم شِراب بَخور.</verse>
				<verse number="24">بَعضی آدِمونِ گِناهون دیارِ و پیش پیش داوِری بَیِّنِ وِسه شونِنه، ولی بَقیه آدِمونِ گِناهون دیرتر دیار بونه.</verse>
				<verse number="25">پَس خوارِ کارا هم مَعلومِ و حَتَّی اونایی که مَعلوم نییه ره نَوونه جا هِدا داشت.</verse>
			</chapter>
			<chapter number="6">
				<verse number="1">تِمومِ اونایی که نوکریِ یوغ بِن دَرِنه، وِنه شه اربابونِ کاملاً اِحترام بییِلین تا خِدائه اسم و اَمه تعلیمِ علیه بَدِ چی نارِن.</verse>
				<verse number="2">اونایی که وِشونِ اَربابون ایموندارِنه، نَوِسه بِرارِ بییِنِ خاطِری، وِشونِ کمتِر حِرمت بییِلِّن. بلکه وِنه وِشونِ بهتر خِدمِت هاکانِن، چوون اونایی که این خِدمِتِ دِله منفِعت وَرنِنه، ایموندار و عزیزِنه. این چیا ره وِشونِ تَعلیم هاده و وِشونِ تَشویق هاکان که این طی هاکانِن.</verse>
				<verse number="3">اگه یه نَفِر یه جور دییه تَعلیم هاده و اَمه خِداوند عیسی مَسیحِ دِرِسِ کِلام و اون تعلیمِ هِمراه که دینداریِ راهِ دِله ئه، جور نَبوئه،</verse>
				<verse number="4">وه، غرور وه ره بَییته و هیچی نِفَهمِنه. این طی آدِمی، جَنگ و جِدال و دَعوا مرافه کَلِماتِ سَر دارنه، که اونِ جِم حسودی و دَعوا و توهین وبد گَمونی به وجود اِنه،</verse>
				<verse number="5">و هَمش مَردِمِ میون جَنگ و جِدالِ باعث بونه که وِشونِ فکر فاسد بَییه و حَییقَتِ جِم بی نَصیب بونِنه، خیال کاندِنه، دینداری یِتا وسیله منفعتِ وِسه هَسه.</verse>
				<verse number="6">ولی دینداری قناعتِ هِمراه، گَتِ منفِعتیِ.</verse>
				<verse number="7">چوون اِما هیچی این دِنیائه دِله نیاردیمی و هیچی هم نَتومبی این دِنیائه جِم بَوِریم.</verse>
				<verse number="8">ولی اگه اِما خِراک و لِواس دارمی، اینائه وِسه قانِعمی.</verse>
				<verse number="9">ولی اونایی که پولدار بَیِّنِ آرزو ره دارنِنه، وسوسهِ دِله و تَله دِله کَفِنِنه، و خَله بیخودی خواسه هائه دِله کَفِنِنه که ضَرِر رِسِندِنِنه که مَردِمِ نابودی و هِلاکتِ سَمت کَشِنه.</verse>
				<verse number="10">چوون پولدوسی هر جور بَدیِ ریشه هَسه و همین پولِ حرصِ که بعضیا ایمونِ جِم دور بَینه، و شه ره خَله دردائه گرفتار هاکاردِنه.</verse>
				<verse number="11">ولی تِ که مَردِ خِدایی، این چیائه جِم فِرار هاکان، و صالحی، دینداری، ایمون، مِحَبَّت، پایداریی و ملایمتِ دِمبال دَواش.</verse>
				<verse number="12">ایمونِ خوارِ جنگِ دِله جَنگ هاکان. اون اَبدی زندگی که اونِ وِسه دَعوِت بَئی و اونِ خَله از شاهِدونِ پَلی، اِعترافِ هاکاردی ره، بَچِسب.</verse>
				<verse number="13">مِن خِدائه حِضور که همه چی ره زندگی دِنه، و مَسیحْ عیسی که پُنتیوس پیلاتُسِ پَلی خوارِ اِعتراف هاکارده، جدّی تِ ره سفارش کامبه</verse>
				<verse number="14">که این حِکمِ تا اَمه خِداوند عیسی مَسیحِ بییَموئِنِ مووقه، بی عیب و بی سرکوفت داری،</verse>
				<verse number="15">که خِدا اونِ یِتا خوارِ وَخت اِنجام دِنه، وه که مِوارک هَسه و تنها حاکم، شاه شاهون و خِداوندونِ، خِداوندِ.</verse>
				<verse number="16">فِقَط وه هَسه که اَبدیِ، وه که یِتا نورِ دِله دَره که نَوونه وه ره نزیک بَیِّن، و هیچکس وه ره نَدیه و نَتونده بَوینه، حِرمت و سلطنِت تا اَبد وه هِمراه دَووه. آمین.</verse>
				<verse number="17">این دِنیائه پولدارونِ بار که مَغرور نَبوئِن و شه امیدِ این دِنیائه مالِ سَر نییِلین که نَموندِنه، بلکه وِشونِ امید خِدا ره بوئه که همه چی ره فَت و فِراوون اَمه وِسه فِراهم کانده تا اونائه جِم کیف هاکانیم.</verse>
				<verse number="18">وِشونِ دستور هاده که خواری هاکانِن و خوارِ کارائه دِله دولِتمند بَووِن، بَخشنده و دَس دِلواز بوئِن.</verse>
				<verse number="19">این طی، شه وِسه یِتا گَنج اِمبار کاندِنه که آیندهِ وِسه یِتا خوارِ پِی هَسه تا بَتونِن اون چی که حَییقی زندگی هَسه ره به‌دَس بیارِن.</verse>
				<verse number="20">ای تیموتائوس، اون اَمانتی که تِ ره بِسپارِسه بَییه ره حِفظ هاکان. مِفتِ گَب هائه جِم و مخالفِ فکرایی جِم که اشتباهاً، معرفت بااوته بونه، دوری هاکان؛</verse>
				<verse number="21">چوون بَعضی آدِمون که این چیائه دِله اِدعا دارنِنه، ایمونِ جِم دور بَینه. فِیض شِمه هِمراه دَووه.</verse>
			</chapter>
		</book>
		<book number="55">
			<chapter number="1">
				<verse number="1">پولُسِ طَرِفِ جِم، که خِدائه خواسِ هِمراه و طِبق اون زندگیِ وَعده که مَسیحْ عیسیِ دِله ئه، مَسیحْ عیسی رَسولِ،</verse>
				<verse number="2">مِ عزیزِ ریکا، تیموتائوسِ وِسه: فِیض و رَحمِت و صِلح و سِلامتی خِدائه پییِر و اَمه خِداوند مَسیحْ عیسیِ طَرِفِ جِم تِ وِسه بِیّه.</verse>
				<verse number="3">هَمون طی که شو و روز، یه سَره شه دِعاهائه دِله تِ ره یاد یارمه، خِدا ره شِکر کامبه، اون خِدایی که مِنِم شه اجدادِ واری، پاکِ وجدانِ هِمراه وه ره خِدمت کامبه.</verse>
				<verse number="4">وَختی تِ اَسری ها ره شه یاد یارمه، آرزو کامبه تِ ره بَوینِم تا خِشالیِ جِم پِر بَووِم.</verse>
				<verse number="5">مِن تِ خالصِ ایمونِ یاد یارمه، ایمونی که اَوِّل تِ گَتِ مار لوئیس و بعد تِ مار یونیکیِ دِله دَییه، و اِسا مُطمئِنِمه تِ دِله هم دَره.</verse>
				<verse number="6">اینِ وِسه، تِ یاد یارمه که خِدائه اون عطیه که مِ دَس گذاری خاطِری، تِ دِله بییَمو ره وه تَشِ اَلوکِ زیاد هاکانی.</verse>
				<verse number="7">چوون خِدا، تَرسِ روحِ اِما ره نِدا، بلکه قِوَّت و مِحَبَّت و نَفسِ دَمِ بَئیتِنِ روحِ، هِدا.</verse>
				<verse number="8">پَس، از اینکه اَمه خِداوندِ شِهادت هادی یا مِن که وه خاطِری زِندونِ دِله دَکِتِمه عار نِدار، بلکه تِ هم خِدائه قِوَّتِ هِمراه، انجیلِ خاطِری عِذابِ بَکِشیِنِ دِله شَریک باش.</verse>
				<verse number="9">خِدایی که اِما ره نِجات هِدا و اِما ره مِقدَّسِ زندگیِ وِسه دَعوِت هاکارده. اینِ نا اَمه کارائه خاطِری، بلکه شه هدف و فیضِ وِسه، که مَسیحْ عیسیِ دِله از اَزل اِما ره هِدا،</verse>
				<verse number="10">اِسا این فِیض اَمه نجات‌دهنده مَسیحْ عیسی بییَموئِنِ هِمراه دیار بَییه - هَمون مَسیحْ عیسی که مَرگِ از بین بَوِرده، و اَبدی زندگی ره انجیلِ طریق همهِ وِسه دیار هاکارده.</verse>
				<verse number="11">که مِن اونِ وِسه انتخاب بَیمه تا این انجیلِ رسول و مَلِّم بووِم و موعظه هاکانِم.</verse>
				<verse number="12">همینِ وِسه این طی عِذاب کَشِمبه، ولی عار نِدارمه، چوون دومبه کیِ ایمون بیاردِمه و قانع بَیمه که وه تونده اونچی که مِ ره بِسپارِسه بَییه ره تا اون روز محافظت هاکانه.</verse>
				<verse number="13">اون ایمون و مِحبّتی هِمراه که مَسیحْ عیسیِ دِله دَره، و اونچی که مِ جِم بِشنُسی ره یِتا دِرِسِ نمونهِ واری دِ دَسی بَچِسب.</verse>
				<verse number="14">روح‌القدسِ طریق که اَمه دِله دَره، اون خوارِ امانتِ جِم که تِ ره بِسپارِسه بَییه، محافظت هاکان.</verse>
				<verse number="15">خَوِر دارنی که تِمومِ آسیائه مَنطقهِ مَردِم، مِ ره وِل هاکاردِنه، که وِشون میون فیگِلوس و هِرموگِنِس هم دَرِنه.</verse>
				<verse number="16">خِداوند اونیسیفوروسِ خانواده ره لطف هاکانه، چوون وه چَن کَش مِ جانِ تازه هاکارده و مِ زندون دَکِتِنِ جِم عار نِداشته.</verse>
				<verse number="17">بلکه وَختی رومِ شَهر بییَمو، مِ دِمبال بَگِردِسه تا سَر آخِر مِ ره پی دا هاکارده.</verse>
				<verse number="18">خِداوند وه ره عطا هاکانه که اون روزِ دِله خِداوندِ جِم رَحمِت بَیره. و تِ تِمومِ اون خِدمِت هایی که اَفِسُسِ شَهرِ دِله هاکارده ره خوار دوندی.</verse>
			</chapter>
			<chapter number="2">
				<verse number="1">پَس تِ مِ وَچه، اون فیضی هِمراه که مَسیحْ عیسیِ دِله دَره قَوی بَواش،</verse>
				<verse number="2">و اون چیایی که خَله شاهِدونِ روب رو مِ جِم بِشنُسی ره، وِفادارِ آدِمونِ بِسپار که توندِنی بَقیه ره هم یاد هادین.</verse>
				<verse number="3">مَسیحْ عیسی خوارِ سربازِ واری، عِذاب هائه دِله شَریک باش.</verse>
				<verse number="4">هیچ‌ سربازی، شه خِدمِتِ مووقه، شه ره شه زندگیِ کارائه گرفتار نَکانده، چوون که خوانه اونی که وه ره خِدمِتِ سَر بییِشته ره راضی هاکانه.</verse>
				<verse number="5">یِتا پهلوونِ تاج نَدِنِنه، مگه اینکه طبقِ مسابقهِ قَوانین عَمِل هاکانه.</verse>
				<verse number="6">اون کشاورزی که سَخت کار کانده، وِنه اَوِّلین نَفِر بوئه که شه مَحصولِ جِم بَهره بَوِره.</verse>
				<verse number="7">اونچی که گامبه ره فکر هاکان، چوون خِداوند هر چیِ دِله تِ ره فَهم دِنه.</verse>
				<verse number="8">عیسی مَسیحِ شه ‌یاد بیار که داوودِ نَسلِ جِم بییه و مَرده هائه جِم زِنده بَییه؛ اِنجیلی که مِن موعظه کامبه اینِ،</verse>
				<verse number="9">اینِ وِسه ئه که یِتا جنایتکارِ واری زنجیلِ دِله دَرِمبه و دَره عِذاب کَشِمبه. ولی خِدائه کِلام زَنجیلِ دِله دَنییه.</verse>
				<verse number="10">اینِ وِسه انتخاب بَییه هائه خاطِری همه چی ره طاقِت یارمه تا اونا هم اون نجاتی که مَسیحْ عیسیِ دِله دَره ره، اَبدی جِلالِ هِمراه به‌دَس بیارِن.</verse>
				<verse number="11">ونه این گَبِ کاملاً اِطمینان هاکارد که: اگه وه هِمراه بَمِردیمی، وه هِمراه زندگی هم کامبی.</verse>
				<verse number="12">اگه طاقت بیاریم، وه هِمراه سلطَنِت هم کامبی. اگه وه ره اِنکار هاکانیم، وه هم اِما ره اِنکار کانده.</verse>
				<verse number="13">اگه بی‌وفا بَوویم، وه وِفادار موندِنه، چوون نَتونده شه ره اِنکار هاکانه.</verse>
				<verse number="14">اینا چیا ره وِشونِ یاد بیار و خِدائه پیش وِشونِ سفارش هاکان که کَلِماتِ سَر دَعوا مرافه نَکِنِن، که فایده نِدارنه بلکه فِقَط باعث بونه اونایی که اِشنُنِنه، از راه به دَر بَووِن.</verse>
				<verse number="15">تَقلّا هاکان که خِدائه پَلی مَقبول بوئی، یِتا کارگرِ واری که خِجالت نَکِشِنه و حَییقَتِ کِلامِ دِرِس به‌کار وَرنه.</verse>
				<verse number="16">ولی دِنیائه مِفت گَب هائه جِم دوری هاکان، چوون مَردِمِ ویشتر و ویشتر بی‌دینیِ سَمت کَشِنِنه.</verse>
				<verse number="17">و این طی آدِمونِ گَب، جِذامِ واری پخش بونه. هیمِنائوس و فیلیتوس همین دسه جِمِ هَسِنه،</verse>
				<verse number="18">که حَییقَتِ جِم بَردَگِردِسِنه و گاننه اون روز که مِرده ها زنده بونِنه همین اَلانِ، و این طی بَعضیائه ایمونِ از بین وَرنِنه.</verse>
				<verse number="19">با این وجود، اون محکم پِی که خِدا بییِشته، پابرجائه و اینِ هِمراه مُهر بَییه که: «خِداوند شه آدِمونِ اِشناسِنه،» و «هر‌ کی که خِداوندِ اسمِ، اِقرار هاکانه، وِنه نادِرِسیِ جِم دوری هاکانه.»</verse>
				<verse number="20">یِتا گَتِ سِره دِله، فِقَط طِلا و نِقره ظرفا دَنیه، بلکه چویی و گلی هم دَره؛ بعضی از اونا مهمِ کارائه وِسه به کار اِنِنه و بعضیا هم دَمِ دَسیِ وِسه.</verse>
				<verse number="21">پَس اگه یه نَفِر شه ره این چیائه جِم پاک هاکانه، ظرفیِ که مهمِ کارائه وِسه استفاده بونه، مِقَدَّس و مفیدِ ظَرف، صاحبخانه وِسه و هر خوارِ کارِ وِسهِ آماده ئه.</verse>
				<verse number="22">پَس جوونیِ هِوا و هوسِ جِم فِرار هاکان، و وِشونِ هِمراه که پاکِ دِلِ هِمراه خِداوندِ صدا کاندِنه، صالحی و ایمون و مِحَبَّت و صِلح و سِلامتیِ دِمبال دَواش.</verse>
				<verse number="23">اون بحث هایی که نادونی و نِفَهمیِ جِم هَسه دوری هاکان، چوون دوندی که دَعوا مرافهِ باعث بونه.</verse>
				<verse number="24">خِداوندِ نوکِر نَوِسه دَعوا مرافه هاکانه، بلکه وِنه همهِ هِمراه مهربون بوئه و بَتونه تَعلیم هاده و بدی هائه روب رو صبرِ هِمراه طاقت بیاره.</verse>
				<verse number="25">وِنه اونایی که مخالفِنه ره نرمیِ هِمراه اِصلاح هاکانه، شاید خِدا وِشونِ تووبه عطا هاکانه تا حَییقَتِ بِشناسِن</verse>
				<verse number="26">و سَرساب بَووِن، و اِبلیسِ تله جِم فِرار هاکانِن چوون اونِ گرفتار بینه تا وه خواسه ره به جا بیارین.</verse>
			</chapter>
			<chapter number="3">
				<verse number="1">ولی اینِ بَدون که آخِرین روزائه دِله، سختِ روزگاری اِنه.</verse>
				<verse number="2">چوون مَردِم خود شیفته، پولدوس، مَغرور، متکبّر، ناسزاگو، شه پییِر مارِ جِم اِطاعت نَکاندِنه، ناشِکر، ناپاک،</verse>
				<verse number="3">بی‌عاطفه، کینه ای، تِهمت زَن، بی‌بندِبار، وحشی، خواریِ دِشمِن،</verse>
				<verse number="4">خیانتکار، بی ملاحظه و غرور وِشونِ بَییته. که عیاشی ره خِدائه جِم ویشتر دوس دارنِنه</verse>
				<verse number="5">ظاهراً دیندارِنه، ولی اونِ قِوَّتِ انکار کاندِنه. این طی آدِمائه جِم دوری هاکانین.</verse>
				<verse number="6">چوون وِشونِ میون کِسایی دَرِنه که مَردِمِ سِره دِله راه پی دا کاندِنه، بی عَقلِ زَن ها ره اسیر کاندِنه، که گِناهونِ بارِ بِن دِلا بَینه و جورواجورِ هِوا و هَوِس، وِشونِ هر طَرِف کَشِنه،</verse>
				<verse number="7">این زَن ها هَمِش تَعلیم گِرنِنه، ولی هیچ وَخت نَتوندِنه حَییقَتِ بِشناسِن.</verse>
				<verse number="8">هَمون‌ طی که یَنّیس و یَمْبْریس موسیِ هِمراه مخالفت هاکاردِنه، این مردها هم که وِشونِ فکر خِرابِ و وِشونِ ایمون رَدِّ، حَییقَتِ هِمراه مخالفت کاندِنه.</verse>
				<verse number="9">ولی وِشون به جایی نَرِسِنِنه، چوون وِشونِ نادونی تِمومِ مَردِمِ وِسه دیار بونه، هَمون طی که اون دِ تا آدِمِ نادونی هم برمِلا بَییه.</verse>
				<verse number="10">ولی تِ، مِ تَعلیم و مِ رِفتار و مِ هدف و مِ ایمون و مِ صَبر و مِ مِحَبَّت و مِ طاقتِ از نزدیک شاهد بیئی</verse>
				<verse number="11">و اون رَنج و آزار اذیّتی که اَنطاکیه، قونیه و لِستْرهِ شهرهائه دِله مِ سَر بییَمو و اون رَنج و آزار اذیّتیِ که طاقت بیاردِمه، ولی خِداوند تِمومِ این چیائه جِم نِجات هِدا.</verse>
				<verse number="12">راس راسی، تِمومِ اونایی که بِخوائِن مَسیحْ عیسیِ دِله دینداریِ هِمراه زندگی هاکانِن، عِذاب کَشِنِنه؛</verse>
				<verse number="13">ولی شَرورِ آدِمون و شیّادون بدیِ دِله بَدتِر بونِنه؛ گول زَندِنه و گول خوارنِنه.</verse>
				<verse number="14">ولی تِ اونچیِ دِله که یاد بَییتی و اونِ ایمون بیاردی پابرجا باش، چوون دوندی اونا ره کیا جِم یاد بَییتی،</verse>
				<verse number="15">و چی طی از وَچِگی مِقدَّسِ نوِشته ها ره دونِسی که تونده تِ ره حِکمت هاده و ایمونِ طریق که مَسیحْ عیسیِ دِله دَره، نِجاتِ بَرِسه.</verse>
				<verse number="16">تِمومِ مقدّسِ نوشته ها خِدائه الهامِ، و تَعلیم و سَراکو و اِصلاح و تربیتِ وِسه، صالحیِ دِله فایده دارنه،</verse>
				<verse number="17">تا مَردِ خِدا کامل بَووه و هر خوارِ کارِ وِسه آماده.</verse>
			</chapter>
			<chapter number="4">
				<verse number="1">مِن خِدا و مَسیحْ عیسیِ روب رو که مِرده ها و زنده ها ره داوِری کانده، و وه بییَموئِن و وه پادشاهی‌ِ خاطِری، تِ ره سفارش کامبه که</verse>
				<verse number="2">خِدائه کِلامِ اِعلام هاکان و وَخت و بی وَخت آماده باش و خَله صبر و کاملِ تعلیمِ هِمراه، اِصلاح و سَراکو و تَشویق هاکان.</verse>
				<verse number="3">چوون مووقه ای رِسِنه که مَردِم دِرِسِ تعلیمِ تِحَمّل نَکاندِنه، بلکه مَلِّمونی ره شه دورِ وَر جَمع کاندِنه تا اونچیِ بِشنُئِن که وِشونِ گوش دوس دارنه بِشنُئه، و وِشونِ هِوا و هوسِ هِمراه جور دَر اِنه؛</verse>
				<verse number="4">و وِشون شه دیمِ حَییقَتِ گوش هِدائِنِ جِم دَگاردِنینه و داستان هائه سَمت گمراه بونِنه.</verse>
				<verse number="5">ولی تِ همه چیِ دِله هوشیار باش؛ عِذاب ها ره طاقت بیار؛ اِنجیلِ اِعلام هاکاردِنِ کارِ اِنجام هاده و شه خدمِتِ کاملاً تِموم هاکان.</verse>
				<verse number="6">چوون اَلانِم مِ خون پیشکَش بَییه شِرابِ واری، دَره دَشِندی بونه و مِ بوردِنِ مووقه این دِنیائه جِم بَرِسیه.</verse>
				<verse number="7">مِن خوارِ جنگِ دِله بَجِنگِسِمه، شه مسابقه ره تِموم هاکاردِمه و شه ایمونِ حِفظ هاکاردِمه.</verse>
				<verse number="8">اَز اَلان به بعد اون صالحیِ تاج مِ وِسه آماده بَییه، تاجی که خِداوند، اون عادلِ داور، اون روزِ دِله مِ ره دِنه - نا فِقَط مِ ره، بلکه تِمومِ اونایی که وه ظِهورِ شوقِ داشتِنه.</verse>
				<verse number="9">تَقلّا هاکان هر چی زودتر مِ پَلی بِئی.</verse>
				<verse number="10">چوون دیماس این دِنیائه دوس داشتنِ خاطِری مِ ره وِل هاکارده و تِسالونیکیِ شَهر بورده. کْریسکیس غَلاطیهِ مَنطقه بورده و تیتوس هم دَره دَلماتیهِ مَنطقه شونه.</verse>
				<verse number="11">فِقَط لوقا مِ هِمراه دَره. مَرقُسِ بَیر و شه هِمراه بیار، چوون وه مِ خِدمِتِ وِسه خَله به کار اِنه.</verse>
				<verse number="12">تیخیکوسِ، اِفِسُسِ شَهر راهی هاکاردِمه.</verse>
				<verse number="13">وَختی دَره اِنی، مِ قَوا ره که تْروآسِ شَهرِ دِله کارپوسِ پَلی سَر اییِشتِمه ره شه هِمراه بیار، و کِتاب ها و مخصوصاً طومارها ره هم شه هِمراه بیار.</verse>
				<verse number="14">اِسکندر مسگر، مِ ره خَله بَدی هاکارده. خِداوند وه کارائه سزا ره دِنه.</verse>
				<verse number="15">تِ هم وه جِم دوری هاکان، چوون اَمه پِیغومِ هِمراه بَدجور مخالفت هاکارده.</verse>
				<verse number="16">مِ اَوِّلین دفاعِ دِله، هیچ کی مِ پِشت دَر نییَمو، بلکه همه مِ ره وِل هاکاردِنه. نَکِنه این، وِشونِ حِساب بَنوِشته بَووه.</verse>
				<verse number="17">ولی خِداوند مِ هِمراه بییه و مِ ره قِوَّت هِدا تا اون پِیغوم، مِ طَریقِ جِم کاملاً اِعلام بَووه و تِمومِ غیر یَهودیون اونِ بِشنُئِن. و این طی شیرِ دِهونِ جِم دَر بوردِمه.</verse>
				<verse number="18">خِداوند مِ ره هر بَدِ کارِ جِم آزاد کانده و مِ ره سِلامتیِ هِمراه شه آسِمونی پادشاهی یارنه. جِلال تا اَبد و تا اَبد وه وِسه بوئه. آمین!</verse>
				<verse number="19">پْریسکیلا و آکیلا و اونیسیفوروسِ خانوادهِ وِسه سِلام بَرِسون.</verse>
				<verse number="20">اِراستوس قُرِنتُسِ شَهرِ دِله بَمونِسه، و مِن، تْروفیموس که ناخِش بییه ره، میلیتوسِ شَهرِ دِله سَر اییِشتِمه.</verse>
				<verse number="21">تَقلّا هاکان قبل از زمستون اینجه بَرِسی. یوبولوس و پودِنْس، لینوس، کْلودیا و تِمومِ بِرارون تِ وِسه سِلام رِسِندِنِنه.</verse>
				<verse number="22">خِداوند تِ روحِ هِمراه دَووه. خِدائه فِیض شِمه هِمراه دَووه.</verse>
			</chapter>
		</book>
		<book number="56">
			<chapter number="1">
				<verse number="1">پولُسِ طَرِف جِم، خِدائه نوکِر و عیسی مَسیحِ رسول، که تعیین بَیمه تا خِدائه انتخاب بَییه هائه ایمونِ تقویِت هاکانِم و اون حَییقتی که طبقِ دینداری هَسه ره بارِم.</verse>
				<verse number="2">و اون حییقَت طبقِ امید، اَبدی زندگیِ وِسه هَسه که خِدایی که هیچ وَخت دِراغ نَزِندِنه، قبل از اینکه دِنیا خَلق بَووه، اونِ وَعده ره اِما ره هِدا</verse>
				<verse number="3">و خوار مووقه، اون وَعده دیار بَییه، اون کلامِ دِله که اونِ اِعلام اَمه نِجات​دهنده خِدائه حِکمِ هِمراه مِ ره بِسپارِسه بَییه،</verse>
				<verse number="4">تیتوس وِسه، که طبقِ ایمونی که اِما همهِ نَصیب بَییه، مِ حَییقی وچه ئه: فِیض و صِلح و سِلامتی خِدائه پییِرِ و اَمه نِجات​دهنده مَسیحِ عیسیِ طَرِف جِم تِ وِسه بِیّه.</verse>
				<verse number="5">اینِ وِسه تِ ره کْرتِ جزیرهِ دِله سَر اییِشتِمه تا نصف و نیمه کارا ره سَرسامون هادی و هَمون‌ طی که تِ ره بااوتِمه، هر شهری دِله مشایخی ره بییِلی.</verse>
				<verse number="6">نَوِسه کلیسائه مشایخِ زندگیِ دِله هَیچی دَووه که اونِ وِسه سَرکوفت بَخُرِن، یِتا زِنائه مَردی بوئِن، و با ایمونِ وچونی دارِن که نَووه وِشونِ به هرزگی و نا اِطاعتی متهم هاکارد.</verse>
				<verse number="7">چوون که یِتا ناظِر که خِدائه مِواشرِ، نَوِسه وه زندگیِ دِله هیچی دَووه که اونِ وِسه سَرکوفت بَخُره، وه نَوِسه مَغرور یا تِنِ مَزاج یا عَرِق خوار یا زورگو بوئه یا پولِ حِرصِ بَزِنه،</verse>
				<verse number="8">بلکه مِهمون​نواز بوئه و خواری ره دوسدارِ و دِرِسکار و مِقَدَّس بوئه و نظم داره؛</verse>
				<verse number="9">وه وِنه اون مطمئِنِ کِلام که یاد بَییته ره قایم بچِسبه تا بَتونه دِرِسِ تعلیمِ یاد هاده و کِسایی که این تعلیمِ علیهِ نه ره، سَراکو هاکانه.</verse>
				<verse number="10">چوون یاغیون، مِفتِ گَب زَندِنه و حُقّه بازون زیادِنه، بخصوص کِسایی که خَتنه​بَیِّنِ وِسه اِصرار دارنِنه،</verse>
				<verse number="11">وِشونِ دِهونِ وِنه دَوِس، چوون تِمومِ خانواده​ها ره تباه کاندِنه و ناحقِّ سودِ وِسه، اون چیا ره تَعلیم دِنِنه که نَوِسه تَعلیم هادِن.</verse>
				<verse number="12">شه یِتا از وِشونِ پِیغَمبِرون بااوته: «کْرتِ مَردِم همه دِراغ زَنِنه و شَرورِ وحشیِ حیوونون و اِشکم​پیس و تنبَلِنه.»</verse>
				<verse number="13">این شهادت راسِ. پَس وِشونِ بَدجور سَراکو هاکان تا ایمونِ دِله دِرِس بوئِن.</verse>
				<verse number="14">و یَهودِ داستان ها و کِساییِ اَحکام، که حییقتِ جِم دورِ ره گوش نَدِن.</verse>
				<verse number="15">پاکِ آدِمونِ وِسه همه چی پاکِ، ولی اونایی وِسه که نَجس و بی‌ایمونِنه، هیچی پاک نییه، بلکه هم وِشونِ فکر و هم وِشونِ وجدان نَجسِ.</verse>
				<verse number="16">وِشون اِدِعا کاندِنه خِدا ره اِشناسِنِنه، ولی شه کارائه هِمراه وه ره اِنکار کاندِنه. وِشون مَنفور و نافرمانِنه، و هر خوارِ کارِ وِسه ناجورِنه.</verse>
			</chapter>
			<chapter number="2">
				<verse number="1">ولی تِ، اونچی که طِبق دِرِسِ تَعلیم ره یاد هاده.</verse>
				<verse number="2">پیرِ مَردیا هوشیار بوئن، باوقار بوئِن، شه دَمِ دارِن، و ایمون و مِحَبَّت و پایداریِ دِله، دِرِس رِفتار هاکانِن.</verse>
				<verse number="3">پیر زَن ها هم وِنه شه حِرمتِ دارِن، تِهمت نَزِنِن، زیاد شِرابِ بَخُردِنِ اسیر نَبوئِن، وِشون وِنه هر چی که خوارِ ره تَعلیم هادِن،</verse>
				<verse number="4">تا جوونترِ زَن ها ره یاد هادِن که مَرد دوس و وَچه دوس بوئِن</verse>
				<verse number="5">شه دَمِ دارِن، پاک دامن بوئِن، کدبانو و مهروون و شه شی هائه مطیع بوئِن، تا خِدائه کِلام، بَد بااوته نَووه.</verse>
				<verse number="6">همین طی جوونِ مَردها ره هم اصرار هاکان تا شه دَمِ دارِن.</verse>
				<verse number="7">همه چیِ دِله، خوارِ کارائه وِسه یِتا سرمخش باش. شه تعلیمِ دِله صاف و صادق و با وقار باش،</verse>
				<verse number="8">و جوری دِرِس گَب بَزِن که نَووه عیبی اونِ سَر بییِلِّن، تا وَختی که مخالفون نَتونِن اَمه جِم بَدی ای پی دا هاکانِن، شرمنده بَووِن.</verse>
				<verse number="9">نوکِرونِ تَشویق هاکان که همه چیِ دِله شه اَربابونِ مطیع بوئِن، بدون اینکه وِشونِ هِمراه جرِّ بحث هاکانِن، وِشونِ راضی دارن</verse>
				<verse number="10">دِزی نَکِنِن، بلکه شه خوارِ ایمونِ کاملاً سِراغ هادِن تا هر چیِ دِله اَمه نجات‌دهنده خِدائه تعلیمِ قَشِنگی ره خواریِ هِمراه سِراغ هادِن.</verse>
				<verse number="11">چوون خِدائه فِیض دیار بَییه، اون فِیض که همه مَردِمِ نجات‌ دِنه</verse>
				<verse number="12">و اِما ره یاد دِنه که بی‌دینی و دِنیائه هوا و هوسِ جِم دَس بَکِشیم، شه دَمِ داریم و صالحی و دینداری هِمراه این دِنیائه دِله زندگی هاکانیم،</verse>
				<verse number="13">و شه اون مِوارکِ امیدِ چِش به راه بوئیم، یعنی اَمه عَظیمِ خِدا و اَمه نجات‌دهنده عیسی مَسیحِ جِلالِ دیار بَیِّن،</verse>
				<verse number="14">که شه جانِ اَمه وِسه هِدا تا اِما ره هر شِرارتِ جِم آزاد هاکانه و پاکِ مَردِمی شه وِسه دِرِس هاکانه که فِقَط شه وه وِسه بوئِن که خوارِ کارِ وِسه غیرت دارنِنه.</verse>
				<verse number="15">این چیا ره اِعلام هاکان و تِمومِ اقتدارِ هِمراه تَشویق و سَراکو هاکان، و نییِل هیچ کس تِ ره کِچیک بِشماره.</verse>
			</chapter>
			<chapter number="3">
				<verse number="1">وِشونِ یاد بیار که حاکِمون و صاحب منصبون مطیع بوئِن و هر خوارِ کارِ وِسه آماده بوئِن؛</verse>
				<verse number="2">هیچ کسِ بَد نارِن، دَعوا نَکِنِن و آرووم بوئن و تِمومِ مَردِمِ هِمراه اَدِبِ هِمراه رِفتار هاکانِن.</verse>
				<verse number="3">چوون اِما هم یه مووقه نادون بیمی و نا اِطاعتی کاردیمی و گمراه بیمی، همه جور هِوا و هَوس و خِشی هائه نوکِر بیمی؛ حَسودی و کینهِ دِله زندگی کاردیمی. مَردِم اَمه جِم بیزار بینه و اِما هَمدییه جِم.</verse>
				<verse number="4">ولی اون مووقه که اَمه نجات‌دهنده، خِدائه مهروونی و مِحَبَّت مَردِمِ وِسه دیار بَییه،</verse>
				<verse number="5">وه اِما ره نِجات هِدا، این نِجات نا اون کارائه وِسه که اِما صالحیِ دِله هاکاردیمی، بلکه شه رَحمِتِ خاطِری، و اون بَشُسِنِ راهِ دِله بییه که وه طریق، روح القُدُس اِما ره تازه تولد و نو زندگی هِدا؛</verse>
				<verse number="6">که خِدا اون مِقَدِّسِ روحِ اَمه نِجات دهنده عیسی مَسیحِ طَریقِ جِم، فَت و فِراوون اَمه سَر دَشِندیه،</verse>
				<verse number="7">تا وه فِیضِ هِمراه صالح بِشمارِسه بَوویم و طبقِ اون امید که اَبدی زندگی ره دارمی وارثون بَوویم.</verse>
				<verse number="8">این گَبِ بونه اِعتماد هاکارد. و تِ جِم خوامبه که این چیائه سَر اصرار داری، تا اونایی که خِدا ره ایمون بیاردِنهِ حِواس دَووه که شه ره خوارِ کارائه وِسه وَقف هاکانِن، این چیا مَردِمِ وِسه خوارِ و فایده دارنه.</verse>
				<verse number="9">ولی جَنگ و جِدال که نادونیِ جِم هَسه، شجره‌نامه‌ها و اِختلافات و دَعوا مرافه هایی که شَریعتِ خَوِریِ، دوری هاکان، چوون اینا بی‌فایده و بی‌ارزشِنه.</verse>
				<verse number="10">اون کسِ خَوِری که سیوایی دِم دِنه اَت کَش، و بعد دِ کَش وه ره هِشدار هاده، و بعد از اون وه هِمراه رفتِ آمد نَکِن.</verse>
				<verse number="11">چوون دوندی این طی آدِم فاسد بَییه و گِناهکارِ، وه شه، شه ره مَحکوم کانده.</verse>
				<verse number="12">وَختی آرتِماس یا تیخیکوسِ تِ پَلی بَفرِسِم، تا توندی تقلّا هاکان تا نیکوپولیسِ شَهر مِ پَلی بِئی، چوون تَصمیم بَییتِمه زمسونِ اونجه ‌سَر هاکانِم.</verse>
				<verse number="13">تا اونجه که توندی، وکیل زیناس و آپولُسِ اون سَفِرِ دِله که دارنِنه کُمِک هاکان، تِ حِواس دَووه، کمِ کسری نِدارِن</verse>
				<verse number="14">بییِل اَمه مَردِم یاد بَیرِن اِحتیاجاتِ بَرطَرِف هاکاردِنِ وِسه، شه ره خوارِ کارائه وَقف هاکانِن و بی‌ثمر نَبوئِن.</verse>
				<verse number="15">تِمومِ اونایی که مِ هِمراه دَرِنه، تِ وِسه سِلام رِسِندِنِنه. اونایی که ایمون دِله اِما ره دوس دارنِنه ره سِلام بَرِسون. فِیض شِما همهِ هِمراه دَووه.</verse>
			</chapter>
		</book>
		<book number="57">
			<chapter number="1">
				<verse number="1">پولُس طَرِف جِم، مَسیحْ عیسی زندونی، و تیموتائوس، اَمه بِرار، اَمه عزیزِ همکار فیلیمونِ وِسه،</verse>
				<verse number="2">اَمه خواخِر آپْفیا و اَمه همرزم آرخیپوس و کلیسایی وِسه که تِ سِره دِله ئه:</verse>
				<verse number="3">فِیض و صِلح و سِلامتی اَمه پییِر، خِدا و خِداوندْ عیسی مَسیحِ طَرفِ جِم شِمه وِسه بِیّه.</verse>
				<verse number="4">مِن شه دِعاهائه دِله تِ ره یاد یارمه، هَمِش شه خِدا ره شِکر کامبه،</verse>
				<verse number="5">چوون مِن تِ مِحَبَّت و ایمونِ خَوِری که خِداوندْ عیسی و تِمومِ مِقدَّسینِ دارنی ره اِشنُمبه،</verse>
				<verse number="6">دعا کامبه که تِ ایمونِ شَریک بَیِّن، کُمِک هاکانه که مَسیحِ خاطِری هر خوارِ چیِ خَوِری که اَمه دِله دَره، یِتا کاملِ شناختِ ثمر بیاره.</verse>
				<verse number="7">اِی بِرار، تِ مِحبّتِ جِم خَله خِشال بَیمه و تسلّی بَیتِمه، چوون مِقدَّسینِ دِل تِ خاطِری اَی هم جان بَییته.</verse>
				<verse number="8">اینِ وِسه، هَرچَن مَسیحِ دِله این جِرأت دارمه که تِ ره حِکم هاکانِم، اونچی که لازمِ ره هاکانی.</verse>
				<verse number="9">با این وجود، مِحَبَّتِ خاطِری صِلاح دومبه تِ جِم خواهش هاکانِم. مِن، پولُس که یِتا پیرمَردیمه و اَلان هم مَسیحْ عیسیِ زندونیمه،</verse>
				<verse number="10">شه وَچه اونیسیموسِ خَوِری که زِندونِ دِله وه پییِر بَیمه، تِ جِم یِتا خواهش دارمه.</verse>
				<verse number="11">وه قدیما تِ وِسه ‌فایده ای نِداشته، ولی اِسا هم تِ وِسه و هم مِ وِسه فایده دارنه.</verse>
				<verse number="12">مِن شه جیگر گوشه ره تِ پَلی راهی کامبه.</verse>
				<verse number="13">مِن خِشال بونِسِمه که وه ره شه پَلی داشتِمه تا این مِدّتِ دِله که انجیلِ خاطِری زِندونِ دِله دَرِمبه، وه تِ عَوِض مِ ره خِدمِت هاکانه.</verse>
				<verse number="14">ولی صِلاح دونِسِمه بدون تِ رضایت کاری نَکِنِم، تا تِ خواری هاکاردِن زور زوری نَبوئه بلکه تِ ‌میلِ سَر بوئه.</verse>
				<verse number="15">شاید چوون اینِ وِسه بییه که یه مِدّتی تِ جِم سیوا بَییه تا همیشه وِسه تِ پَلی بَردَگِرده،</verse>
				<verse number="16">ولی دییه نا یِتا نوکِرِ واری، بلکه نوکرِ جِم بالاتر، یِتا عزیزِ بِرارِ واری. مخصوصاً مِ وِسه، ولی چَنده ویشتر تِ وِسه، هم جِسمِ دِله، هم خِداوندِ دِله.</verse>
				<verse number="17">پَس اگه مِ ره شه رَفِق دوندی، وه ره هَمون‌ طی قبول هاکان که مِ ره قبول هاکاردی.</verse>
				<verse number="18">اگه تِ ره بَدی هاکارده، یا یه چی تِ ره بدهکارِ، اونِ مِ حِساب بییِل.</verse>
				<verse number="19">مِن، پولُس، شه ‌دَسِ هِمراه نِویسِمبه: که اونِ تلافی کامبه - البته لازم نَویمبه بارِم که تِ، شه جانِ هَم مِ مَدیونی.</verse>
				<verse number="20">اَره ای بِرار، خوامبه که خِداوندِ دِله، تِ جِم یِتا نَفع مِ ره بَرِسه؛ مِ جانِ مَسیحِ دِله تازه هاکان.</verse>
				<verse number="21">اینِ نِویسِمبه چوون تِ اِطاعت هاکاردِنِ جِم مِطمئِنِمه و دومبه حَتّی ویشتَر از اونچی که گامبه، کاندی.</verse>
				<verse number="22">ضمناً، یِتا اِتاق هم مِ وِسه حاضر هاکان، چوون امید دارمه که خِدا شِمه دِعاها ره مستجاب کانده، مِ ره شِمه پَلی بَردِگاردِنه.</verse>
				<verse number="23">اِپافْراس، که مَسیحْ عیسیِ خاطِری، مِ هِمراه زِندونِ دِله دَره، تِ وِسه سِلام رِسِندِنه.</verse>
				<verse number="24">همین طی مِ همکارون، مَرقُس، آریستارخوس، دیماس و لوقا تِ وِسه سِلام رِسِندِنِنه.</verse>
				<verse number="25">خِداوندْ عیسی مَسیحِ فِیض شِمه روحِ هِمراه دَووه.</verse>
			</chapter>
		</book>
		<book number="58">
			<chapter number="1">
				<verse number="1">قدیما، خِدا خَله وختا، جورواجورِ راههائه دِله، پِیغَمبِرونِ طریق اَمه پییِرونِ هِمراه گَب بَزو،</verse>
				<verse number="2">ولی این آخِرین روزائه دِله، وه شه ریکائه طریق اَمه هِمراه گَب بَزو، اون ریکا که وه ره یِتا وارثِ واری، همه چیِ دِله تَعیین هاکارده و وه طریق جهانِ خَلق هاکارده.</verse>
				<verse number="3">پَس وه، خِدائه جِلالِ نورِ و وه ذاتِ کاملِ نَخشِ، و وه همه چی ره شه کِلامِ قِوَّتِ هِمراه دارنه. وه بعد از این که گِناهونِ پاک هاکارده، اون کسِ راسِ دَس که با عظمت و عرشِ برینِ دِله دَره، هِنیشته.</verse>
				<verse number="4">هَمون اِندا که فرشته هائه جِم سَرترِ، اون اِسمی هم که اِرث بَوِرده، وِشونِ اسمِ جِم هم بالاترِ.</verse>
				<verse number="5">چوون خِدا کِدوم یِتا از فرشته ها ره بااوته: «تِ مِ ریکایی؛ اَمروز، مِن تِ ره مولود هاکاردِمه»؟ و یا: «مِن وه پییِر بومبه، و وه مِ ریکا»؟</verse>
				<verse number="6">و اَی هم اون مووقه که وه؛ اَوِّلین وچه ره این جهانِ دِله یارنه، گانه: «تِمومِ خِدائه فرشته ها وه ره پَرَسِش هاکانِن.»</verse>
				<verse number="7">فرشته هائه خَوِری گانه: « وه، شه فرشته ها ره وائه واری و شه خادِمونِ تَشِ اَلوِک واری سازِنه.»</verse>
				<verse number="8">ولی ریکائه خَوِری گانه: «ای خِدا تِ سلطنتِ تخت، اَبدیِ، و تِ پادشاهیِ عَصا، عِدالَتِ عَصائه</verse>
				<verse number="9">تِ صالح بییَنِ دوس دارنی و شرارتِ جِم بیزاری؛ اینِ وِسه خِدا، تِ خِدا، تِ ره تِ همراهونِ جِم ویشتر، خِشالیِ راغونِ هِمراه مَسح هاکارده.»</verse>
				<verse number="10">و: «تِ، ای خِداوند، اَوِّلِ کَش، زِمین پیِ بییِشتی، و آسمونون تِ دَسِ کار هَسِنه!</verse>
				<verse number="11">اونا از بین شونِنه، ولی تِ به جا موندِنی؛ تِمومِ اونا لِواسِ واری، پیت بونِنه.</verse>
				<verse number="12">اونا ره یِتا قَوائه واری، پیچِندِنی، و یِتا لِواسِ واری عَوِض بونِنه. ولی تِ هَمون هَسی، و تِ سالها تِموم نَوونه.»</verse>
				<verse number="13">خِدا تا اَلان کِدوم یِتا از فرشته ها ره بااوته: «مِ ‌راس دَس هِنیش تا مووقه ای که تِ دِشمِنونِ تِ لینگِ بن دِم هادِم»</verse>
				<verse number="14">مگه همهِ وِشون روح هایی نینه که خِدمت کاندِنه و اون کِسائه خِدمِتِ وِسه بَفرِسی بونِنه که نِجاتِ اِرث وَرنِنه؟</verse>
			</chapter>
			<chapter number="2">
				<verse number="1">پَس اَمه حِواس وِنه اون چی که بِشنُسیمی ره ویشتر بَمونه، نَکِنه اونِ جِم منحرف بَوویم.</verse>
				<verse number="2">چوون از اونجه که اون پِیغومی که فرشته هائه طریق اِعلام بَییه، ثابت بَییه که قابلِ اطمینانِ، و هر تقصیر و نااِطاعتی، به حَق جَزا گِته،</verse>
				<verse number="3">اگه اِما این طی گَتِ نِجاتِ جِم غافل بوئیم، چی طی اون جَزائه جِم دَر بوریم؟ این نِجات اَوِّل خِداوندِ طَریقِ جِم اِعلام بَییه و بعد اونائه طَریق که اونِ بِشنُسِنه اَمه وِسه ثابت بَییه،</verse>
				<verse number="4">هَمون طی که خِدا هم جورواجورِ نشونه ها و عجیب غَریبِ معجزات، و روح‌القدسِ عطاها، که طبقِ شه اِراده دِنه، اون، نِجاتِ گواهی هِدا.</verse>
				<verse number="5">چوون خِدا اون دِنیایی که اِنه و اِما اونِ جِم گَب زَمبی ره، فرشته هائه مطیع نَکارده</verse>
				<verse number="6">یه جا مزمورِ کتابِ دِله شهادت هِدا بَییه که: «انسان چیِ که وه فکر دَووی، یا انسانِ ریکا، که وه ره اَهمیَّت هادی</verse>
				<verse number="7">تِ وه ره یه مدّت، فرشته هائه جِم پست تر هاکاردی، و جِلال و حِرمتِ تاجِ وه سَر بییِشتی</verse>
				<verse number="8">و همه چی ره وه لینگِ بِن وه مطیع هاکاردی.» اِسا که خِدا همه چی ره وه مطیع هاکارده، هیچیِ به جا نییِشته که وه مطیع نَووه. اِسا، هَمتی، همه چی ره اونِ مطیع نَویمبی.</verse>
				<verse number="9">ولی اِما وه ره که یه مدّت فرشته هائه جِم پست تر بییه، ویمبی، یعنی عیسی ره که مَرگِ عِذابِ خاطِری، جِلال و حِرمتِ تاجِ وه سَر بییِشتِنه، تا خِدائه فیضِ طریق، همه وِسه، بَمِردِنِ طَعمِ مِزه هاکانه.</verse>
				<verse number="10">چوون این دِرِس و به جا بییه که، خِدا که همه چی وه وِسه و وه طَریقِ جِم وجود دارنه، اینِ وِسه که خَله ریکائونِ جِلال بَرِسونه، وِنه وِشونِ نِجاتِ بانی ره، عِذابِ راهِ دِله کامل هاکانه.</verse>
				<verse number="11">چوون وه که تَقدیس کانده و اونایی که تَقدیس بونِنه، همه یِتا سرچشمه دارنِنه. چوون عیسی عار نِدارنه که وِشونِ بِرار صدا هاکانه.</verse>
				<verse number="12">هَمون طی که مزمورِ کتاب گانه: «تِ اسمِ، شه بِرارونِ اِعلام کامبه؛ و جمیَّت میون، تِ حمد و ثِناء ره خوندِمبه.»</verse>
				<verse number="13">و اَی هم اِشعیائه پِیغَمبِرِ کِتابِ دِله گانه: «مِن وه ره تِوَکُّل کامبه.» و اَی هم گانه: «هارِش مِن، و وچونی که خِدا مِ ره هِدا.»</verse>
				<verse number="14">پَس از اونجه که وچون جسم و خونِ دِله شریکِنه، وه شه هم این چیائه دِله شَریک بَییه تا مَرگِ راهِ دِله، اونی که مَرگِ قِدرَتِ دارنه، یعنی اِبلیسِ نابود هاکانه،</verse>
				<verse number="15">و تِمومِ اونایی که مَرگِ تَرسِ خاطِری، تِمومِ شه عمرِ اسیری بَکِشینه، آزاد هاکانه.</verse>
				<verse number="16">چوون راس راسی وه فرشته ها ره کُمِک نَکانده، بلکه وه، ابراهیمِ نَسلِ کُمِک کانده.</verse>
				<verse number="17">پَس لازم بییه که وه هر لحاظِ جِم شه بِرارونِ واری بَووه تا این طی خِدائه خِدمتِ دِله یِتا وِفادار و بخشنده کاهِن اَعظِم بوئه تا مَردِمِ گِناهونِ بَخشیده بَیِّنِ وِسه کَفّاره هاده.</verse>
				<verse number="18">چوون وه شه مووقه ای که آزمود بَییه، عِذاب بَکِشیه و تونده اونایی که آزمود بونِنه ره کُمِک هاکانه.</verse>
			</chapter>
			<chapter number="3">
				<verse number="1">پَس ای مِقَدَّسِ بِرارون، اِی شِما که آسِمونی دَعوِتِ دِله شریکِنی، شِمه چِش عیسی ره بوئه، که وهِ رَسول و کاهِن اَعظِم، که وه ره ایمون دارمی و وه ره اِعتراف کامبی.</verse>
				<verse number="2">که نسبت به کِسی که وه ره تعیین هاکارده وِفادار بییه، هَمون‌ طی که موسی هم خِدائه تِمومِ سِرهِ دِله وِفادار بییه.</verse>
				<verse number="3">چوون عیسی موسیِ جِم ویشتر جِلالِ لایق بییه- هَمون طی که کِسی که سِره ره سازِنه، اون سِرهِ جِم ویشتر حِرمت دارنه.</verse>
				<verse number="4">چوون هر سِره یه نَفِرِ دَسِ جِم بِساته بونه، ولی اونی که همه چیِ سازِنه، خِدائه.</verse>
				<verse number="5">اِسا موسی یِتا خادِم واری، خِدائه تِمومِ سِره دِله وِفادار بییه تا اون چیائه سَر که وِنه دِمبالتر بااوته بَووه، گِواهی هاده.</verse>
				<verse number="6">ولی مَسیح، یِتا ریکائه واری خِدائه سِره سَر وِفادارِ، و اِما وه سِره هَسیمی، اگه راس راسی شه اِطمینان و افتخارِ شه امیدِ دِله قایم داریم.</verse>
				<verse number="7">پَس هَمون‌ طی که روح‌القدس گانه: «اَمروز، اگه وه صِدا ره اِشنُنِنی،</verse>
				<verse number="8">شه دلِ سَنگ نَکِنین، هَمون طی که یاغی گریِ دورانِ دِله هاکاردینی، آزمودِ روزِ دِله، صَحرائه دِله.</verse>
				<verse number="9">اونجه که شِمه پییِرون مِ ره آزمود هاکاردِنه، و چهل سال مِ کارا ره بَدی بینه.</verse>
				<verse number="10">اینِ وِسه، اون نَسلِ سَر، غیظ هاکاردِمه و بااوتِمه: ”وِشون هَمِش شه دلِ دِله گُمراهِنه، و مِ راهها ره نِشناسِنِنه؛“</verse>
				<verse number="11">پَس شه غیظِ دِله قَسِم بَخُردِمه وِشون مِ آسایشِ دِله نِنِّنه.»</verse>
				<verse number="12">بِرارون، شِمه حواس دَووه، نَکِنه که شِمه جِم کِسی شَرور و بی‌ایمونِ دِل داره که شِما ره زنده خِدائه جِم دور هاکانه.</verse>
				<verse number="13">بلکه هر روز، تا مووقه ای که اونِ «اَمروز» گانِنه هَمدییه ره نصیحت هاکانین تا شِمه جِم کِسی گِناهِ گول بَخُردِنِ خاطِری، سَنگ دِل نَووه.</verse>
				<verse number="14">چوون اِما مَسیحِ دِله شَریک بَیمی، اگه راس راسی اطمینانی ره که از اَوِّل داشتمی ره تا آخِر قایم داریم.</verse>
				<verse number="15">هَمون طی که مزمورِ کِتابِ دِله بااوته بَییه: «اَمروز، اگه وه صِدا ره اِشنُنِنی، شه دلِ سَنگ نَکِنین، هَمون طی که یاغی گریِ دورانِ دِله هاکاردینی.»</verse>
				<verse number="16">چوون اونایی که بِشنُسِنه ولی با این وجود یاغی گری هاکاردِنه، کیا بینه؟ مگه تِمومِ اونایی نَبینه که موسیِ راهنِمائیِ هِمراه مصرِ جِم بیرون بییَمونه؟</verse>
				<verse number="17">و چه کِسائه سَر چهل سال غیظ هاکارده؟ مگه اونایی نَبینه که گِناه هاکاردِنه و وِشونِ جِنازه ها صَحرائه دِله دَکِته؟</verse>
				<verse number="18">و چه کِسایی وِسه قَسِم بَخُرده که وه آسایشِ دِله نِنِّنه؟ مگه اونائه وِسه نَییه که نااِطاعتی هاکاردِنه؟</verse>
				<verse number="19">پَس ویمبی که وِشونِ بی‌ایمونیِ خاطِری بییه که نَتونِسِنه دِله بِیِّن.</verse>
			</chapter>
			<chapter number="4">
				<verse number="1">پَس با اینکه این وعدهِ بوردَن وه آسایشِ دِله هَمتی پابرجائه، تَرسِمبی که نَکِنه دیار بَووه که یه نَفِر شِمه جِم اون وعدهِ به دَس بیاردِنِ وِسه شکست بَخُره.</verse>
				<verse number="2">چوون اِما ره هم وِشونِ واری خَوِر خِش بَرِسیه. ولی اون پِیغوم که وِشون بِشنُسِنه، وِشونِ وِسه منفِعتی نِداشته، چوون وَختی اونِ بِشنُسِنه ایمونِ هِمراه گوش نِدانه.</verse>
				<verse number="3">چوون اِما که ایمون بیاردیمی، اون آسایشِ دِله شومبی. هَمون طی که خِدا، مزمورِ کِتابِ دِله بااوته: «پَس شه غیظِ دِله قَسِم بَخوردِمه وِشون مِ آسایشِ دِله نِنِّنه،» هر چَن، وه کارا دِنیائه خَلق هاکاردِنِ مووقه، تِموم بَییه بییه؛</verse>
				<verse number="4">چوون وه یِتا جا توراتِ دِله، هَفتِمین روزِ خَوِری این طی بااوته: «و خِدا هَفتِمین روزِ دِله، شه تِمومِ کارائه جِم آسایش بَییته،»</verse>
				<verse number="5">و اَی اینجه بااوته: «وِشون مِ آسایشِ دِله نِنِّنه.»</verse>
				<verse number="6">پَس، از اونجه که بعضیا هَمتی فرصت دارنِنه که وه آسایشِ دِله بورِن، و اونایی که قبلتر خَوِرِ خِشِ بِشنُسِنه، نااطاعتی خاطِری، بوردِنِ دِله شکست بَخُردِنه</verse>
				<verse number="7">خِدا اَت کَش دییه یِتا خاصِ روزِ تَعیین کانده، «اَمروزِ» و سالها بعد مزمورِ کِتابِ دِله داوودِ زِوونِ هِمراه، این کَلِماتِ هِمراه بااوته: «اَمروز، اگه وه صِدا ره اِشنُنِنی، شه دلِ سَنگ نَکِنین.»</verse>
				<verse number="8">چوون اگه یوشَعِ پِیغَمبِر وِشونِ آسایش هِدا بییه، دِمبالتر، خِدا یِتا دییه روزِ خَوِری این طی گَب نَزو بییه.</verse>
				<verse number="9">پَس خِدائه قومِ وِسه مِقَدَّسِ شنبهِ آسایش، به جا موندِنه؛</verse>
				<verse number="10">چوون هر کی خِدائه آسایشِ دِله شونه، شه کارائه دِله هم آسایش گِرنه، هَمون‌ طی که خِدا شه کارائه جِم آسایش بَییته.</verse>
				<verse number="11">پَس بِئین تقلّا هاکانیم تا اون آسایشِ دِله بوریم، تا هیچ کس این طی نااطاعتی هاکاردنِ هِمراه نَکِفه.</verse>
				<verse number="12">چوون خِدائه کِلام زنده ئه و کار کانده و هر دِ دَمِ شَمشیرِ جِم تیز تَرِ، جوری وِرینه که نفس و روح و مفاصل و مغز و اِستکا ره سیوا کانده، و فکرا و دلِ نیّتها ره تشخیص دِنه</verse>
				<verse number="13">هیچ خَلق بَییه ای خِدائه چِشِ جِم جا هِدا نییه، بلکه همه چی وه چِشائه روب رو که اِما وِنه وه ره حِساب پَس هادیم، لِختِ پتی و دیارِ.</verse>
				<verse number="14">از اونجه که اِما یِتا گَتِ کاهِن اَعظِم دارمی که آسمونونِ بالا بورده، یعنی عیسی خِدائه ریکا، بِئین شه ایمونِ اعترافِ قایم داریم.</verse>
				<verse number="15">چوون اَمه کاهِن اَعظِم جوری نییه که نَتونِسه بوئه اَمه ضعفائه هِمراه هَمدردی هاکانه، بلکه کِسی که اَمه واری هر طَرِفِ جِم آزمود بَییه، بدون اینکه گِناه هاکانه.</verse>
				<verse number="16">پَس اطمینانِ هِمراه فیضِ تَختِ نزیک بَوویم تا اِما ره رَحم بَووه و فیضِ به دَس بیاریم که اِحتیاجِ مووقه اِما ره کُمِک هاکانه.</verse>
			</chapter>
			<chapter number="5">
				<verse number="1">چوون هر کاهِن اَعظِم، که مَردِمِ میونِ جِم انتخاب بونه، تعیین بونه تا اون کارایی که خِدا ره ربط دارنه، مَردِمِ نماینده بوئه تا گِناهونِ خاطِری هَدیه ها و قِروونی ها، خِدا ره پیشکَش هاکانه.</verse>
				<verse number="2">وه تونده نادونون و گمراهونِ هِمراه نرمیِ هِمراه رِفتار هاکانه، چوون وه شه ضَعف دارنه.</verse>
				<verse number="3">اینِ وِسه، وه وِنه شه گِناهون وِسه، قِروونی هاده، هَمون طی که مَردِمِ وِسه دِنه.</verse>
				<verse number="4">و شه هیچکس، نَتونده این کاهِنِ افتخارِ شه ره هاده، بلکه این اِفتخار اون مووقه ای که خِدا وه ره دَعوِت کانده، وه ره رِسِنه هَمون طی که هارونِ بَرِسیه.</verse>
				<verse number="5">مَسیح هم شه ره بالا نَوِرده تا کاهِنِ اَعظِم بَووه، بلکه اونِ طریق تعیین بَییه که وه ره بااوته: «تِ مِ ریکا هَسی؛ اَمروز، مِن تِ ره مولود هاکاردِمه.»</verse>
				<verse number="6">هَمون طی که وه یِتا دییه جا هم گانه: «تِ تا اَبد کاهِن هَسی، مِلْکیصِدِقِ رَدهِ دِله.»</verse>
				<verse number="7">اون روزایی که عیسی جِسمِ دِله دَییه، بِرمه ها و اَسری ها و شونگ و شیونِ هِمراه وه پَلی که تونِسه وه ره مَرگِ جِم نِجات هاده، دِعا و اِلتماس هاکارده و شه کاملِ اطاعتِ خاطِری، وه دِعا مستجاب بَییه.</verse>
				<verse number="8">هر چَن که ریکا بییه، اون عِذاب هائه خاطِری که بَکِشیه، اطاعتِ یاد بَییته.</verse>
				<verse number="9">و اون مووقه که کامل بَییه، تِمومِ اونایی که وه جِم اِطاعت کاندِنهِ وِسه، اَبدی نِجاتِ سرچِشمه بَییه.</verse>
				<verse number="10">و خِدائه طَرِفِ جِم تَعیین بَییه که کاهِن اَعظِم بوئه، مِلْکیصِدِقِ رَدهِ دِله.</verse>
				<verse number="11">اینِ خَوِری، خَله چیا دارمی که باریم، ولی اونائه بااوتِن سَختِ، چوون که شِمه گوشا کَتِل بَییه.</verse>
				<verse number="12">چوون هر چَن که شِما تا اَلان وِنه مَلِّم بوئین. احتیاج دارنِنی یه نَفِر خِدائه کِلامِ اصولِ اَوِّلیه ره اَت کَش دییه شِما ره یاد هاده. شِما هَمتی شیر خوانِنی، نا سنگینِ غِذا!</verse>
				<verse number="13">چوون هر کی شیرخوارِ، صالحیِ کِلامِ دِله بی تجربه ئه، چوون وچه ئه.</verse>
				<verse number="14">ولی سنگینِ غِذا گَتِ آدِمونِ وِسه ئه، وِشونی وِسه که شه قِوهِ تشخیصِ خَله تمرینِ هِمراه، جوری تربیت هاکاردِنه که بَتونِن بَد و خوارِ تشخیص هادِن.</verse>
			</chapter>
			<chapter number="6">
				<verse number="1">پَس بِئین مَسیحِ اَوِّلین تَعلیم ها ره پِشتِ سَر بییِلیم، بالغ بَیِّنِ سَمت جلو بوریم، اِما نَوِسه اَت کَش دییه پِیِ تووبه هاکاردِن و بیخودی کارا و خِدا ره ایمون داشتن،</verse>
				<verse number="2">و غسلِ تعمیدهائه یاد هِدائِن، دسگذاری‌ها، مِرده هائه جِم زنده بَیِّن و اَبدی داوِری ره بییِلیم.</verse>
				<verse number="3">اگه خِدا اِجازه هاده، این کارِ هم کامبی.</verse>
				<verse number="4">چوون کِسایی که اَت کَش نورانی بَینه و کِسایی که آسِمونی هَدیه ره مِزه هاکاردِنه و روح‌القُدُسِ دِله شَریک بَینه</verse>
				<verse number="5">و خِدائه کِلامِ خواری و آیندهِ دورانِ قِوَّت هائه طعمِ، مِزه هاکاردِنه،</verse>
				<verse number="6">و اگه ایمونِ جِم دَکِفِن، دییه نَوونه وِشون از اَوِّل تووبه سَمت بیارِن، چوون که وِشون اَی دِواره شه ضرر، خِدائه ریکا ره صلیب کَشِنِنه و وه ره همهِ پَلی بی حِرمت کاندِنه.</verse>
				<verse number="7">اگه یِتا زِمین، وارِشیِ که ویشتر مووقه اونِ سَر وارِنه ره شه تَن بَیره و کِسایی وِسه که وِشونِ خاطِری دَکاشت بَییه خوارِ محصول بار بیاره، خِدائه جِم بَرکَت گِرنه.</verse>
				<verse number="8">ولی اگه لم طَلی به بار بیاره، بی‌ارزشِ زِمینِ و نزیکِ که لَعنِت بَووه، و سَرآخِر هم بَسوزنده بونه.</verse>
				<verse number="9">ای عزیزون، هر چَن این‌طی گَب زَمبی، ولی شِمه خَوِری اِطمینان دارمی که خَله بهترِ چیا که نِجاتِ وِسه هَسه، شِمه نَصیب بونه.</verse>
				<verse number="10">چوون خِدا بی‌انصاف نییه که شِمه کار و مِحبَّتیِ که وه اسمِ خاطِری، مِقدّسینِ خِدمِتِ دِله سِراغ هِدانی ره یاد هاکانه، هَمون طی که هَمتی هم دَره کاندینی.</verse>
				<verse number="11">اَمه آرزو این بییه که هر‌ کِدوم از شِما تا آخِر این غیرتِ سِراغ هادین تا شِمه امید کاملاً دیار بَووه،</verse>
				<verse number="12">تا تمبِل نَبوئین، بلکه شِمه سَرمخش اونایی بوئِن که ایمون و صبرِ هِمراه وعده‌هائه وارث بونِنه.</verse>
				<verse number="13">اون مووقه که خِدا ابراهیمِ وَعده هِدا، چوون هیچکس وه جِم گَتتِر دَنی بییه که وه سَر قَسِم بَخُره، پَس شه سَر قَسِم بَخُرده</verse>
				<verse number="14">و بااوته: «راس راسی تِ ره بَرکَت دِمبه و تِ ره زیاد کامبه.»</verse>
				<verse number="15">و این طی، اِبراهیم بعد از اون که صبرِ هِمراه اِنتِظار بَکِشیه، وَعده ره به دَس بیارده.</verse>
				<verse number="16">چوون مَردِم اون کَسِ سَر قَسِم خوارنِنه که وِشونِ جِم گَتتِر، و تِمومِ وِشونِ جرِ بحثهائه دِله قَسِمی دَنییه که سرآخر وِشونِ گَب ها ره ثابت هاکانه.</verse>
				<verse number="17">پَس اون مووقه که خِدا خواسه ویشتر سِراغ هاده که وارثونِ وِسه وه وَعده عَوِض نَبونه، اونِ قَسِمِ هِمراه ضمانت هاکارده،</verse>
				<verse number="18">تا دِ چیِ طریق که عوض نَبونه و محالِ که خِدا اونائه خَوِری دِراغ بَزِنه، اِما که پِناه بیاردِنِ وِسه فِرار هاکاردیمی، خَله دِلگرمی داشتیمی تا اون امیدی که اَمه جلو بییِشتِنه ره، قایم داریم.</verse>
				<verse number="19">این امید، اَمه جانِ وِسه یِتا لنگرِ واریِ که قرص و مِطمئِنِ، امیدی گه خیمه پردهِ اون طرف شونه، اون درونی جایگاه، به قُدسُ الاقداس.</verse>
				<verse number="20">اون جایی که عیسی اَمه جِم قبلتر و اَمه وِسه دِله بورده؛ و تا اَبد کاهِن اَعظِم بَییه، مِلْکیصِدِقِ رَدهِ دِله.</verse>
			</chapter>
			<chapter number="7">
				<verse number="1">چوون که این مِلْکیصِدِق، سالیمِ شَهرِ پادشاه و خِدائه مِتعالِ کاهِن بییه. وه اِبراهیم که پادِشاهونِ شکست هِدا بییه ره بَدیئه و وه ره بَرکَت هِدا.</verse>
				<verse number="2">و اِبراهیم هر چی که داشتهِ جِم، وه ره ده‌ یک هِدا. وه اسم مَعنی، اَوِّل «صالحیِ پادشاه» و بعد «سالیمِ پادشاه»، یعنی «صِلح و سِلامتیِ پادشاه» هَسه.</verse>
				<verse number="3">این مِلْکیصِدِق پییِر مار نِدارنه و نا وه شجره نامه معلومِ و نا وه زندگیِ اَوِّلین روزا و نا آخِرین روزا معلومِ، ولی خِدائه ریکائه واری، وه تا اَبد کاهِن موندِنه.</verse>
				<verse number="4">هارِشین که وه چَنده گَتِ آدِمی بییه که اِبراهیم، اِسرائیلِ قومِ پییِر، غنایمِ جِم وه ره ده یک‌ هِدا!</verse>
				<verse number="5">و طبقِ موسیِ شَریعتِ حِکم، لاویِ وَچون که کاهِن بونِنه، وِنه یَهودِ قومِ جِم که وِشونِ بِرارونِنه ده ‌یک بَیرِن، هر چَن وِشون هم ابراهیمِ نَسلِ جِم هَسِنه.</verse>
				<verse number="6">ولی این مِلْکیصِدِق که وِشونِ نَسلِ جِم نییه، ابراهیمِ جِم ده‌ یک بَییته و ابراهیمِ که وعده‌هائه صاحِب بییه ره بَرکَت هِدا.</verse>
				<verse number="7">و بی شک، اونی که بَرکَت دِنه اونی که بَرکَت گِرنهِ جِم گَتتِرِ.</verse>
				<verse number="8">یَت ور، کِسایی که از بین شونِنه ده یک گِرنِنه؛ ولی یَت ور دییه، اونی که وه خَوِری شهادت هِدا بَییه که زنده ئه، ده یک گِرنه.</verse>
				<verse number="9">حَتّی تومبی باریم شه لاوی هم که دَه‌ یک گِته، ابراهیمِ طریق دَه‌ یک هِدا.</verse>
				<verse number="10">چوون اون مووقه که مِلْکیصِدِق ابراهیمِ بَدی بییه، لاوی هَمتی دِنیا نییَمو بییه</verse>
				<verse number="11">اِسا اگه کامل بَیِّن، لاویِ کاهنونِ رَدهِ طریق اِنجام بونِسه، دییه چه احتیاجی بییه یِتا دییه کاهِن مِلْکیصِدِق رَدهِ جِم بِیّه، عوض این که هارونِ رَده جِم بوئه؟ چوون لاویِ کهانتِ دورهِ دِله، شَریعَت، یَهودِ قومِ هِدا بَییه</verse>
				<verse number="12">چوون اگه کهانتِ خِدمِت عَوِض بَووه، ناچاراً شَریعَتِ قانون هم عَوِض بونه.</verse>
				<verse number="13">چوون کِسی که این چیا وه خَوِری بااوته بَییه، یِتا دییه طایفه جِم هَسه که اون طایفهِ جِم هیچ وَخت هیچ کس قِروونگاهِ دِله خِدمِتِ نَکارده؛</verse>
				<verse number="14">چوون معلومِ اَمه خِداوند یهودائه نَسلِ جِم بییه و موسی اون طایفهِ جِم کهانتِ خَوِری هیچی نااوته.</verse>
				<verse number="15">این اونجه ویشتر دیار بونه، که وَختی یِتا دییه کاهِن مِلْکیصِدِقِ واری بِیّه،</verse>
				<verse number="16">وه نا شَریعتِ اون حِکمِ جِم، که وه نَسلِ ربط دارنه، بلکه اون زندگیِ قِوَّتِ جِم، که از بین نَشونه، کاهِن بونه.</verse>
				<verse number="17">چوون وه خَوِری مزمورِ کِتابِ دِله این طی شِهادت هِدا بَییه که: «تِ تا اَبد کاهِن هسی، مِلْکیصِدِقِ ردهِ دِله.»</verse>
				<verse number="18">چوون یَت وَر، اون اَوِّلین حِکم، اینِ وِسه که ضعیف و بی فایده بییه ره کِنار بییِشتِنه،</verse>
				<verse number="19">چوون شَریعَت هیچی ره کامل نَکارده. ولی از اون طَرف، یِتا بهترِ امیدِ اِما ره بِشناسِندیه که اونِ طریق، خِدا ره نزیک بومبی.</verse>
				<verse number="20">و این بدون قَسِم نَیّه! چوون کِسایی که قبلتر کاهِن بَینه، بدون این که قَسِم بَخُرِن، کاهِن بَینه</verse>
				<verse number="21">ولی این یِتا کاهِن بَییه، قَسِمی هِمراه، که وه طریق وه ره بااوته: «خِداوند قَسِم بَخُرده و وه نَظِر عَوِض نَوونه: ”تِ تا اَبد کاهِن هسی“.»</verse>
				<verse number="22">این، عیسی ره یِتا بهتَرِ عَهدِ ضامِن کانده.</verse>
				<verse number="23">قدیمی کاهنونِ تعداد یَته خَله بییه، چوون مَرگ نییِشته، شه خِدمتِ اِدامه هادِن.</verse>
				<verse number="24">ولی عیسی تا اَبد کاهِنِ، چوون تا اَبد زنده ئه.</verse>
				<verse number="25">پَس عیسی تونده اونایی که وه طریق خِدا ره نزدیک بونِنه ره کاملاً نِجات هاده، چوون وه هَمِش زنده ئه تا وِشونِ وِسه شِفاعت هاکانه.</verse>
				<verse number="26">چوون راس راسی این به جا بییه که اِما این طی کاهِنِ اَعظِم داریم، که مِقدّس، بی گِناه، بی‌عیب، گناهکارونِ جِم سیوا، و جِلال بَییته، آسمونونِ جِم بالاترِ.</verse>
				<verse number="27">وه دییه کاهنونِ اَعظِم واری، نیاز نِدارنه که هر روز، اَوِّل شه گِناهونِ وِسه و بعد قومِ گِناهونِ وِسه، قِروونی هاکانه. چوون اَت کَش همیشه وِسه اینِ اِنجام هِدا، اون مووقه که شه ره قِروونی هاکارده.</verse>
				<verse number="28">چوون شَریعَت، آدِمونِ وِشونِ ضعفائه دِله، کاهِنِ اَعظِم بَیِّنِ وِسه تعیین کانده، ولی اون قَسِمِ کلمه ها که بَعدِ شَریعَت بییَمو، اون ریکا ره تعیین هاکارده، که تا اَبد کامل بَییه.</verse>
			</chapter>
			<chapter number="8">
				<verse number="1">اِسا اَصل مطلبی که اِما دَره گامبی اینِ که: اِما این طی کاهِنِ اعظمی دارمی که خِدائه مِتعالِ تَختِ راسِ دَسِ طَرِف، آسِمونِ دِله نیشته</verse>
				<verse number="2">مِقدَّسِ جاهائه خِدمتکار، اون حَییقی خیمه که خِداوند بر پا هاکارده، نا آدِمی.</verse>
				<verse number="3">چوون هر کاهِنِ اَعظم تعیین بونه تا هَدیه ها و قِروونی ها هاده. پَس این کاهِن هم وِنه یه چی پیشکَش هاکاردِنِ وِسه داره.</verse>
				<verse number="4">اِسا اگه وه زِمینِ سَر دَییه، هیچ وَخت کاهِن نَبونِسه، چوون کاهنونی دَرِنه که طبقِ شَریعتِ حِکم هَدیه ها دِنِنه.</verse>
				<verse number="5">وِشون آسِمونی چیائه نمونه و سایه ره خِدمِت کاندِنه. چوون اون مووقه که موسی خواسه خیمه ره بَرپا هاکانه، خِدا وه ره دستور هِدا و بااوته: «تِ حِواس دَووه که همه چیِ طبقِ نمونه ای که کوه دِله تِ ره سِراغ هِدا بَییه، بَسازی.»</verse>
				<verse number="6">ولی اِسا خِدمِتی که مَسیح به دَس بیارده، به مراتب اون قدیمی خدمِتِ جِم بالاترِ، چوون عهدی که وه اونِ وِسه واسطه گری کانده بهترِ. اون عَهد که بهترِ وعده‌هائه سَر بنا بَییه.</verse>
				<verse number="7">چوون اگه اون اَوِّلین عَهد بی عیب بییه، دییه لازم نَییه که دِوّمین عَهدِ دِمبال دَوویم.</verse>
				<verse number="8">ولی خِدا اونائه جِم یِتا عیب پی دا کانده و گانه: «خِداوند گانه، اِسا روزایی اِنه که مِن اِسرائیلِ ایل و تِبار و یهودائه ایل و تِبارِ هِمراه یِتا جدید عَهد وَندِمبه.</verse>
				<verse number="9">نا اون عهدی واری که وِشونِ پییِرونِ هِمراه دَوِسِمه اون روز که وِشونِ دَسِ بَییتِمه تا وِشونِ مِصرِ مِلکِ جِم بیرون بیارِم؛ چوون، خِداوند گانه، وِشون اون عهدی که مِ هِمراه دَوِسِنهِ سَر وِفادار نَموندِسِنه. پَس مِن شه دیمِ وِشونِ جِم بَرگِردِندِمبه.</verse>
				<verse number="10">چوون خِداوند گانه: اینِ اون عهدیِ که بعد از اون روزا اِسرائیلِ ایل و تِبار هِمراه وَندِمبه. شه شَریعتِ وِشونِ فکرهائه دِله اییِلمه، و وِشونِ دلهائه سَر نِویسِمبه. و مِن وِشونِ خِدا بومبه، و وِشون مِ قوم.</verse>
				<verse number="11">و هیچ کس شه هَمساده ره تَعلیم نَدِنه و هیچ کس شه بِرارِ نارنه، ”خِداوندِ بِشناس،“ چوون از گَت تا کِچیک، همه مِ ره اِشناسِنِنه؛</verse>
				<verse number="12">چوون مِن نسبت به وِشونِ خطاها رحم کامبه و هیچ وَخت وِشونِ گِناهونِ شه ‌یاد نیارمه.»</verse>
				<verse number="13">خِدا یِتا ’جَدیدِ‘ عَهدِ گَب بَزوئِنِ هِمراه، اون اَوِّلین عَهدِ بی اِعتبار کانده؛ و اونچی که ارزشِ جِم کَفِنه، کهنه بونه و آمادِئه که از بین بوره.</verse>
			</chapter>
			<chapter number="9">
				<verse number="1">اِسا حَتَّی اَوِّلین عَهد، عبادت هاکاردِنِ وِسه قَوانینی داشته و زِمینِ سَر هم یِتا مِقدَّسِ جا داشته.</verse>
				<verse number="2">چوون خیمه ای برپا بَییه که اَوِّلین قسمت، لَمپا، میز، و مِقدَّسِ نون دَییه؛ اینجه ره «قُدس» گاتِنه.</verse>
				<verse number="3">دِوّمین پردهِ پِشت، قِسمتی دَییه که وه اسم «قُدس الاقداس» بییه؛</verse>
				<verse number="4">این قِسمتِ دِله، طِلایی تَشدون، بُخور بَسوزوندِنِ وِسه دَییه و عَهدِ صَندِق که هر طَرِفِ جِم طِلا کاری بَییه بییه. که اونِ میون یِتا طِلایی پیلکا دَییه که ’مَنّا‘ ره اونِ دِله داشتِنه، هارونِ عَصا که تی تی هاکارده بییه، و دِتا سنگی لوح که عَهدِ دَه فرمان وه سَر بَنوِشته بَییه بییه.</verse>
				<verse number="5">صَندِقِ سَر که اونِ رحمتِ تخت گاتِنه، ’جِلالِ‘ کَروبیونِ فرشته، سایه دِم بِدا بینه. اَلان نَتومبی این چیائه جِم ریز به ریز گَب بَزِنیم.</verse>
				<verse number="6">بعد از اون که این چیا این طی آماده بونِسه، کاهِنون هَمِش اَوِّلین قسمتِ دِله شینه تا شه وظایفِ اِنجام هادِن.</verse>
				<verse number="7">ولی فِقَط کاهِن اَعظِم دِوّمین قِسمتِ دِله شونه و اون هم فِقَط سالی اَت کَش، و شه هِمراه قِروونیِ خونِ وَرنه تا شه وِسه و اون گِناهونی وِسه که قوم نادونیِ خاطِری هاکارده بینه، پیشکَش هاکانه.</verse>
				<verse number="8">این طی روح‌القدسِ سِراغ دِنه که تا مووقه ای که اَوِّلین قسمت پابرجائه، هَمتی اون راهی که قُدس‌الاَقداس دِله شونه واز نَییه،</verse>
				<verse number="9">که این، این دورانِ وِسه یِتا نِشونه ئه. طِبق اون هَدیه ها و قرونیهایی که هِدا بونه، نَتوندِنه، اون کِسائه وجدانِ که عبادت‌کاندِنه ره کاملاً پاک هاکانِن،</verse>
				<verse number="10">بلکه اینا فِقَط خِراکی ها و نوشیدنی ها و جورواجورِ غِسل ها و قانونایی نه که تَنِ ربط دارنِنه و فِقَط تا مووقه ای اعتبار دارنِنه که خِدا تازه ترتیب هاده.</verse>
				<verse number="11">ولی وَختی مَسیح، کاهِنِ اعظمِ مقامِ دِله خوارِ چیائه وِسه بییَمو که اَلان اَمه نَصیب بَییه، وه یِتا گَتتِر و کاملترِ خیمهِ دِله بییَمو که دَسِ هِمراه بِسات نَییه و این خِلقتِ وِسه نییه.</verse>
				<verse number="12">وه اَت کَش همیشه وِسه قُدس‌الاَقداسِ دِله بییَمو نا بِزها و گوگزاهائه خونِ هِمراه، بلکه شه خونِ هِمراه و این طی اَبدی آزادی ره آماده هاکارده.</verse>
				<verse number="13">چوون اگه بِزها و نر گوهائه خون، و ماده گوئه کِلینِ دَپاشییِنِ هِمراه، اونائه سَر که ناپاکِنه، وِشونِ تَقدیس کانده تا جِسمِ دِله پاک بَووِن،</verse>
				<verse number="14">چَنده ویشتر، مَسیحِ خون که اَبدی روحِ طریق، شه ره بی‌عیب، خِدا ره پیشکش هاکارده اَمه وجدانِ، بیخودی کارائه جِم پاک کانده تا زنده خِدا ره خِدمِت هاکانیم!</verse>
				<verse number="15">پَس مَسیح یِتا جدیدِ عَهدِ واسِطه گَرِ، تا اونایی که دَعوِت بَینه تونِسه بوئِن اون اَبدی میراثِ که خِدا وَعده هِدا ره به دَس بیارِن. چوون یِتا مَرگ اِتفاق دَکِته که وِشونِ اون گِناهونی جِم که اَوِّلین عَهدِ دِله اِنجام بَییه، آزادی دِنه.</verse>
				<verse number="16">چوون یه وَختی یِتا وصیت اِجرا بونه، که ثابت بَووه اونی که وصیت هاکارده، بَمِرده،</verse>
				<verse number="17">چوون وصیتِ، بعدِ از بَمِردِن بونه اِجرا هاکاردِن و تا مووقه ای که اونی که وصیت هاکارده زنده ئه، اون وصیتِ نَوونه اِجرا هاکاردِن.</verse>
				<verse number="18">اینِ وِسه، حَتَّی اَوِّلین عَهد هم بدون خون، بَرقِرار نَوونِسه.</verse>
				<verse number="19">چوون اون مووقه که تِمومِ شَریعتِ اَحکام، موسیِ طریق، همهِ قومِ وِسه اِعلام بَییه، وه گوگزهائه خون و بِزهائه خونِ بَییته، اوه و سِرخِ پَشم و زوفائه چله هائه هِمراه، هم طومارِ سَر و هم تِمومِ قومِ سَر دَپاشیه</verse>
				<verse number="20">و بااوته: «اینِ اون عَهدِ خون که خِدا شِما ره حِکم هاکارده.»</verse>
				<verse number="21">و همین طی اون خونِ، خیمهِ سَر و هم تِمومِ ظرفائه سَر که پرسشِ وِسه ‌به کار شییه دَپاشیه.</verse>
				<verse number="22">راس راسی، طبقِ شَریعَت، تقریباً همه چی خونِ هِمراه پاک بونه و بدون اینکه خون دَشِندی بَووه، گِناهونِ آمرزِش وجود نِدارنه.</verse>
				<verse number="23">پَس وِنه این چیا که یِتا نمونه آسِمونی چیائه جِم هَسه، این قِروونی هائه هِمراه پاک بَووه، ولی شه آسِمونی چیا اون قرونیهائه هِمراه که اونائه جِم بهتَرِ، پاک بونه.</verse>
				<verse number="24">چوون مَسیح اون قدس‌الاقداسِ دِله که دَسِ هِمراه بِسات بَییه، نَشیه و فِقَط اون حَییقی چیائه جِم یِتا نمونه ئه، بلکه خودِ آسمونِ بورده تا اَمه طَرِف جِم خِدائه حِضور ظاهر بَووه.</verse>
				<verse number="25">و این طی نییه که وه شه ره هَمِش قِروونی هاکانه، یِتا کاهِنِ اعظمِ واری که هر سال قُدس‌الاقداسِ دِله شونه، اونِم اون خونی هِمراه که شه وه خون نییه.</verse>
				<verse number="26">چوون این طی، مَسیح وِنه، از وَختی که دِنیا خَلق بَییه، یه سَرِ عِذاب کَشی بییه. ولی این طی نَییه، وه اَلان اَت کَش همیشه وِسه، آخِرین زِمون هائه دِله بییَمو تا شه قِروونی هاکاردِنِ هِمراه، گِناه ره از بین بَوره.</verse>
				<verse number="27">و هَمون‌ طی که تعیین بَییه که، انسان اَت کَش بَمیره و بعد از اون داوِری اِنه،</verse>
				<verse number="28">پَس مَسیح هم اَت کَش قِروونی بَییه تا خَیلیائه گِناهونِ از بین بَوِره، دِوّمین کَشِ وِسه اِنه، ولی نا گِناهونِ از بین بَوِردِنِ وِسه، بلکه اونائه نِجاتِ وِسه که شوقِ هِمراه وه چِش به راهِنه.</verse>
			</chapter>
			<chapter number="10">
				<verse number="1">چوون شَریعَت فِقَط آیندهِ خوارِ چیائه سایه ئه، نا اونائه واقعی شکل. اینِ وِسه، هیچ وَخت نَتونده اون قرونیهائه هِمراه که هر سال این طی پیشکش بونه، اونایی که پرسشِ وِسه نزیک اِنِنه ره کامل هاکانه.</verse>
				<verse number="2">وگرنه مگه وِشونِ قِروونیِ پیشکَش هاکاردِن قطع نَبونِسه؟ چوون اونایی که پَرَسِش کاندِنه اَت کَش پاک بونِسِنه و دییه شه ره گِناهکار نَدونِسِنه.</verse>
				<verse number="3">ولی اون قِروونی ها هر سال گِناهونِ یاد یارنِنه،</verse>
				<verse number="4">چوون محالِ گوها و بِزهائه خون، گِناهونِ پاک هاکانه.</verse>
				<verse number="5">اینِ وِسه، مووقه ای که مَسیح این دِنیائه دِله بییَمو، بااوته: «تِ قِروونی و هَدیه نِخواسی، بلکه یِتا تَن مِ وِسه فِراهم هاکاردی.</verse>
				<verse number="6">تِ اینِ جِم کیف نَکاردی که تِ وِسه تِمام سوزِ قِروونی ها و گِناهِ قِروونی ها ره بیارِن.</verse>
				<verse number="7">پَس بااوتِمه: ”هارِش! مِن اِمبه، تا تِ اِراده ره به‌جا بیارِم، اِی خِدا؛ هَمون طی که طومارِ کتابِ دِله مِ خَوِری بَنوِشته بَییه»</verse>
				<verse number="8">بعد اونی که گانه: «تِ قِروونی و هَدیه و تِموم سوزِ قِروونی ها و گِناهِ قِروونی ها ره نِخواسی و اونائه جِم کیف نَکاردی»، هر چَن که اونا طِبق شَریعَت پیشکَش بونِسِنه.</verse>
				<verse number="9">بعد گانه: «هارِش! مِن اِمبه تا تِ خواسه ره به‌جا بیارِم.» وه اَوِّلی ره باطل کانده تا دوِّمی ره برقِرار هاکانه.</verse>
				<verse number="10">اِما عیسیِ مَسیحِ تَنِ قِروونی هاکاردِنِ طَریقِ جِم، اَت کَش همیشه وِسه، وه وِسه وَقف بَیمی.</verse>
				<verse number="11">هر کاهِن، هر روز خدمِتِ وِسه بِلِند بونه و هَمون قِروونی ها ره که هیچ وَخت نَتوندِنه گِناهونِ پاک هاکانِن، هَمِش پیشکَش کانده.</verse>
				<verse number="12">ولی مَسیح بعد از اون که یِتا قِروونی گِناهونِ خاطِری همیشهِ وِسه پیشکَش هاکارده، خِدائه راسِ دَسِ وَر هِنیشته.</verse>
				<verse number="13">از اون مووقه، اِنتِظار کَشِنه که وه دِشمنون وه لینگِ بِنِ کرسی بَووِن،</verse>
				<verse number="14">چوون یِتا قروونیِ هِمراه، اونایی که وَقف بونِنه ره همیشهِ وِسه کامل هاکارده.</verse>
				<verse number="15">روح‌القدس هم اِما ره یِتا گِواهی دِنه. اَوِّل گانه:</verse>
				<verse number="16">«خِداوند گانه، این اون عَهدیِ که بعد از اون روزا وِشونِ هِمراه وَندِمبه. شه شَریعتِ وِشونِ دلهائه دِله اییِلمه، و وِشونِ فکرائه سَر نِویسِمبه.»</verse>
				<verse number="17">بعد اَی گانه: «وِشونِ گِناهون و شَرورِ کارا ره دییه هیچ وَخت شه‌یاد نیارمه.»</verse>
				<verse number="18">اونجه که وِشونِ بَخشش دَره، دییه گِناهِ وِسه قِروونی پیشکش هاکاردِن احتیاج نییه.</verse>
				<verse number="19">پَس ای بِرارون، از اونجه که خاطِر جمع هَسیمی که عیسیِ خونِ طریق تومبی قدس الاقداسِ دِله بوریم،</verse>
				<verse number="20">یِتا تازه و زنده راهِ طریق که وه، اون پردهِ میون یعنی وه تَن، اَمه وِسه واز هاکارده،</verse>
				<verse number="21">و از اونجه که یِتا کاهِنِ اَعظِم خِدائه سِرهِ سَر دارمی،</verse>
				<verse number="22">بِئین یِتا راسِ دِل و کاملِ ایمونِ هِمراه، خِدا ره نزیک بَوویم و شه دلها ره بَدِ وجدانِ جِم پاک هاکانیم و شه تَن ها ره پاکِ اوهِ هِمراه بَشوریم.</verse>
				<verse number="23">بِئین بدون اینکه شک هاکانیم، اون امیدی که اونِ اِعتراف هاکاردیمی ره قایم بِچَسبیم، چوون اونی که وَعده هِدا وِفادارِ.</verse>
				<verse number="24">بِئین این فکر دِله دَوویم که چی طی هَمدییه ره تَشویق هاکانیم تا مِحَبَّت هاکانیم و خوارِ کارا اِنجام هادیم.</verse>
				<verse number="25">جَمع بیِّنِ جِم هَمدییهِ هِمراه دَس نَکِشیم، هَمون طی که بَعضیائه وِسه عادِت بَییه، بلکه ویشتِر هَمدییه ره تَشویق هاکانیم - بخصوص اَلان که ویندِنی اون روز، یعنی خِداوند عیسیِ بَردَگِردِسِنِ روز، همین طی دَره نزیک بونه.</verse>
				<verse number="26">چوون اگه بعد از اون که حَییقَتِ بِشناسیمی، عمداً این طی گِناه هاکانیم، دییه گِناهونِ وِسه هیچ قِروونی ای به جا نَموندِنه؛</verse>
				<verse number="27">اونچی که به جا موندِنه، تَرسِ هِمراه اِنتِظار بَکِشییَن، مجازات و یِتا گَتِ تَشِ که خِدائه دِشمنونِ بَلعِنه.</verse>
				<verse number="28">هر کی که موسیِ شَریعتِ رَد کارده، دِ یا سه تا شاهدِ گِواهیِ هِمراه، بی رحمیِ هِمراه بَکوشته بونِسه.</verse>
				<verse number="29">شِما گَمون کاندینی وه حَق، که خِدائه ریکا ره لینگِ لو بَییته، و اون عَهدِ خون که وه وِسه وَقف بَییه ره بی حِرمتی هاکارده و فیضِ روحِ بی عزّت هاکارده، چه بدترِ مجازاتی وه سَر اِنه؟</verse>
				<verse number="30">چوون اِما اون کِسی که اینِ بااوته ره اِشناسِمبی: «تقاص مِ وِسه هَسه؛ مِن سزا دِمبه،» و اَی هم بااوته: «خِداوند شه قومِ داوِری کانده.»</verse>
				<verse number="31">زنده خِدائه دَس دَکِتِن، چَنده تَرس دارنه.</verse>
				<verse number="32">ولی اون قدیمِ روزا ره ‌شه یاد بیارین، اون مووقه که تازه نورانی بَییه بینی؛ شِما یِتا سختِ مبارزهِ دِله، عِذابِ هِمراه طاقت بیاردینی.</verse>
				<verse number="33">بَعضی وختا همهِ چِشِ پَلی، فحش خواردینی و عِذاب کَشینی و بَعضی وختا کِسایی دوش به دوش اِیست هاکارده بینی که وِشونِ هِمراه این طی رِفتار بونِسه.</verse>
				<verse number="34">چوون شِما اونایی هِمراه که زِندونِ دِله دَینه، همدردی کاردینی و اون مووقه که شِمه مال و مِنالِ غارِت کاردِنه خِشالیِ هِمراه قبول کاردینی، چوون شِما شه دونِسِنی یِتا بهترِ مال و مِنالِ صاحابِنی که تا اَبد موندِنه.</verse>
				<verse number="35">پَس شه اطمینانِ جِم دَس نَکِشین، چوون یِتا گَتِ پاداش شه دِمبال دارنه.</verse>
				<verse number="36">چوون شِما احتیاج دارنِنی که طاقت بیارین تا اون مووقه که خِدائه خواسه ره به جا یارنِنی، اونچی که وَعده هِدا بَیّه ره به دَس بیارین.</verse>
				<verse number="37">چوون «یه مدِّت دییه، وه که قِرارِ بِیّه، اِنه و دیر نَکانده.</verse>
				<verse number="38">ولی مِ صالح آدِم ایمونِ هِمراه زندگی کانده. و اگه مِ جِم شه دیمِ بَردِگاردِنه، مِ جان اون آدِمِ جِم راضی نَبونه.»</verse>
				<verse number="39">ولی اِما کِسایی جِم نیمی که بَرگِردِنِنه و هِلاک بونِنه، بلکه اونائه جِم هَسیمی که ایمون دارنِنه و شه جانِ حِفظ کاندِنه.</verse>
			</chapter>
			<chapter number="11">
				<verse number="1">اِسا ایمون، اون چیائه سَر اِطمینان هاکاردِنِ که اونا ره امید دارمی و اون چیائه جِم خاطِر جَمع بوئِنِ که چِشِ هِمراه نَوونه بَدیئِن.</verse>
				<verse number="2">چوون ایمونِ خاطِری بییه که قدیمی مَردِمِ خَوِری، خواریِ هِمراه تَعریف تمجید هاکاردِنه.</verse>
				<verse number="3">اِما ایمونِ هِمراه فَهمِمبی که جهان خِدائه کِلامِ هِمراه خَلق بَییه، جوری که اون چیا که بَدی بونه، اون چیا که بَدی نَوونهِ جِم به وجود بییَمو.</verse>
				<verse number="4">ایمونِ هِمراه بییه که هابیل، قِروونی ای پیشکش هاکارده که قائِنِ قروونیِ جِم ویشتر قبول بَییه که این وِسه وه خَوِری گِواهی هِدا. که وه صالحِ. خِدا وه هَدیه هائه قبول هاکاردِنِ هِمراه وه خَوِری شهادت هِدا. و هر چَن وه بَمِرده، ایمونِ خاطری هَمتی گَب زَنده.</verse>
				<verse number="5">ایمونِ هِمراه بییه که خَنوخ بالا بَوِرده بَییه تا مَرگِ نَوینه و وه پی دا نَییه، چوون خِدا وه ره بَوِرده. چوون قبل از اون که بالا بَوِرده بَووه، وه خَوِری گواهی هِدا بَییه که خِدا وه جِم راضیِ.</verse>
				<verse number="6">و بدون ایمون نَبونه خِدا ره راضی هاکاردِن، چوون هر کی خِدا ره نزیک بونه، وِنه ایمون داره که وه دَره و اونایی که وه دِمبال گِردِنِنه، پاداش گِرنِنه.</verse>
				<verse number="7">ایمونِ هِمراه بییه که نوح اون مووقه که اون چیائه خَوِری که هَمتی هیچ کَس نَدی بییه، خِدائه طَرِفِ جِم هِشدار بَییته، خِداترسیِ هِمراه، شه خانِوادهِ نِجاتِ وِسه یِتا کَشتی بِساته. و این طی دِنیا ره مَحکوم هاکارده و اون صالحیِ وارث بَییه که ایمونِ راهِ جِم به دَس اِنه.</verse>
				<verse number="8">ایمونِ هِمراه بییه که اِبراهیم اون مووقه که دَعوِت بَییه، اِطاعت هاکارده و راهی بَییه اون جایی بورده که بعد وه اِرث بونِسه؛ و بدون اینکه بَدونه کِجه شونه، راهی بَییه.</verse>
				<verse number="9">ایمونِ هِمراه بییه که وه بورده تا وعدهِ سرزمینِ دِله زندگی هاکانه، و یِتا غریبه واری اِسحاق و یَعقوبِ هِمراه که وه هِمراه این وعدهِ دِله هم اِرث بینه، خیمه هائه دِله زندگی هاکارده.</verse>
				<verse number="10">چوون اون شَهرِ چِش به راه بییه، که پِی ها دارنه که وه معمار و بنّا خِدائه.</verse>
				<verse number="11">ایمونِ هِمراه بییه که سارا قِوَّت بَییته که حامله بَووه با اینکه سنی وه جِم بُگذِشته بییه؛ چوون وه دونِسه کِسی که وعده‌ هِدا وِفادارِ.</verse>
				<verse number="12">و این طی، یِتا مَردیِ جِم، اونِم کِسی که یِتا مِردهِ واری بییه، نَسل هایی به وجود بییَمو، که آسمونِ ستاره هائه واری و دریائه بی حدّ و حسابِ ریگِ واری، بینه.</verse>
				<verse number="13">وِشون همه ایمونِ دِله بَمِردِنه، بدون اینکه وعده‌ها ره بَیرِن، ولی اونا ره از دور بَدینه و سِلام بااوتِنه. و قبول هاکاردِنه که زِمینِ سَر غَریبِنه.</verse>
				<verse number="14">چوون اونایی که این طی گَب زندِنه، هم دوندِنه که شه وِسه یِتا وطنِ دِمبال دَرِنه.</verse>
				<verse number="15">اگه وِشون اون مِلکِ فکر بینه که وه جِم بیرون بییَمونه، بَردَگِردِسِنِ وِسه فرصتی داشتِنه.</verse>
				<verse number="16">ولی این طی که ویمبی وِشون یِتا بهترِ مِلکِ دِمبال دَینه، یعنی یِتا آسِمونی مملکت. اینِ وِسه، خِدا عار نِدارنه که وِشونِ خِدا، بااوته بَووه، چوون یِتا شَهر وِشونِ وِسه آماده هاکارده.</verse>
				<verse number="17">ایمونِ هِمراه بییه که اِبراهیم اون مووقه که آزمود بَییه، اِسحاقِ پیشکَش هاکارده؛ و وه که وعده‌ها ره بَییته بییه قبول هاکارده که شه یِتا ریکا ره قِروونی هاکانه،</verse>
				<verse number="18">همونی که وه ره بااوته بَییه: «تِ نَسل اِسحاقِ جِم بااوته بونه»</verse>
				<verse number="19">اِبراهیم این طی فکر هاکارده که خِدا تونده، اِسحاقِ، مِرده هائه جِم زنده هاکانه، و بونه بااوتِن که اِبراهیم این طی اِسحاقِ مَرگِ جِم پَس بَییته.</verse>
				<verse number="20">ایمونِ هِمراه بییه که اِسحاق، یَعقوب و عیسو ره آیندهِ چیائه جِم بَرکَت هِدا.</verse>
				<verse number="21">ایمونِ هِمراه بییه که یَعقوب اون مووقه که دَییه مِرده، یوسِفِ هر کِدوم از ریکائونِ بَرکَت هِدا و هَمون طی که شه عَصا ره تکیه هِدا بییه، سِجده هاکارده و پَرَسِش هاکارده.</verse>
				<verse number="22">ایمونِ هِمراه بییه که یوسِف اون مووقه که داشته مِرده، بنی‌اِسرائیلِ بوردَنِ جِم، مصرِ جِم خَوِر هِدا و شه اِستِکاهائه خَوِری وصیت هاکارده.</verse>
				<verse number="23">ایمونِ هِمراه بییه که اون مووقه که موسی دِنیا بییَمو، وه پییِر مار وه ره سه ماه جا هِدانه، اینِ وِسه که بَدینه اون قشنگِ وَچه ئه؛ و پادشاهِ حکمِ جِم نَتِرسینه.</verse>
				<verse number="24">ایمونِ هِمراه بییه که وَختی که موسی گَت بَییه، نِخواسه فِرعونِ کیجائه ریکا بااوته بَووه.</verse>
				<verse number="25">وه حاضر بَییه که خِدائه قومِ هِمراه ذلیل بَووه، تا اینکه یه مدّت گِناهِ خِشی هائه جِم کیف هاکانه.</verse>
				<verse number="26">و اون سرکوفت که مَسیحِ خاطِری بییه ره یِتا گنج، مصرِ گنجهائه جِم گتتِر بِشمارِسه، چوون وه اون پاداشِ دِمبال دَییه.</verse>
				<verse number="27">ایمونِ هِمراه بییه که موسی مصرِ جِم بیرون بییَمو و پادشاهِ غیظِ جِم نَتِرسیه، وه طاقت بیارده چوون اونی که نَوونه بَدیئنِ، ویندِسه</verse>
				<verse number="28">ایمونِ هِمراه بییه که موسی پِسَخ و خون دَپاشییَنِ به‌جا بیارده تا اون فرشته که اَوِّلین وَچونِ هِلاک کارده، اِسرائیلِ اَوِّلین وَچونِ سَر دَس نییِله.</verse>
				<verse number="29">ایمونِ هِمراه بییه که اِسرائیلِ قوم سِرخِ دریائه میون، یِتا خِشکِ زِمینِ واری رَد بَینه؛ ولی وَختی مِصریون تَقِلّا هاکاردِنه که هَمون کارِ هاکانِن، اوه دِله غرق بَینه.</verse>
				<verse number="30">ایمونِ هِمراه بییه که اَریحائه شَهرِ دیفارا بعد از اینکه اِسرائیلِ قوم هَفت روز اونائه دور بَگِردِسِنه، له بورده.</verse>
				<verse number="31">ایمونِ هِمراه بییه که فاحشه راحاب اونایی هِمراه که نافرمان بینه بَکوشته نَییه، چوون وه جاسوسونِ گرمیِ هِمراه قبول هاکارده.</verse>
				<verse number="32">دییه چی بارِم؟ چوون دییه وَخت دَنییه جِدعون و باراق و شَمشون و یَفتاح و داوود و سَموئیل و پِیغَمبِرونِ خَوِری گَب بَزِنِم،</verse>
				<verse number="33">که ایمونِ هِمراه، مملکت ها ره فتح هاکاردِنه، عِدالَتِ برقِرار هاکاردِنه، و وعده‌ها ره به‌دَس بیاردِنه؛ شیرهائه دِهونِ دَوِسِنه،</verse>
				<verse number="34">تَشِ اَلوکِ دَکوشتِنه و شَمشیرِ دَمِ جِم جان در بَوِردِنه؛ وِشونِ ضعف ها، قِوَّت بَییه، جَنگ دِله قِددار بَینه و اَجنبی هائه لشکریونِ تار و مار هاکاردِنه.</verse>
				<verse number="35">زَن ها، شه مِرده ها ره زنده پی دا هاکاردِنه. بعضیا عِذاب بَکِشینه و آزادی ره قبول نکاردِنه، تا اَت کَش دییه یِتا بهترِ زندگیِ وِسه زِنده بَووِن.</verse>
				<verse number="36">بَعضیا مسخره بَینه و شِلاق بَخُردِنه، و حَتَّی زَنجیلِ هِمراه دَوِسه بَینه و زندون دَکِتِنه.</verse>
				<verse number="37">وِشون سَنگسار بَینه، اَرّهِ هِمراه دِ تیکه بَینه و شَمشیرِ هِمراه بَکوشته بَینه. گَسفِن و بِزِ پوسِ دَپوشی بینه، فقیر و مصیبت بَکِشی و ذلیل و آواره بَینه.</verse>
				<verse number="38">وِشون که دِنیا وِشونِ لیاقتِ نِداشته، صحراها و کوه ها، و غارها و زِمینِ چاک هائه دِله، آواره بَینه.</verse>
				<verse number="39">همه وِشون با اینکه وِشونِ ایمونِ خاطِری بییه که وِشونِ خَوِری خوارِ شِهادت ها هِدا بَییه وَعده ره به دَس نیاردِنه.</verse>
				<verse number="40">چوون خِدا یِتا بهترِ چی اَمه وِسه حاضر هاکارده بییه، تا بدون اِما وِشون کامل نَووِن.</verse>
			</chapter>
			<chapter number="12">
				<verse number="1">پَس وَختی یِتا گَتِ اَبر شاهِدونِ جِم شه دور دارمی، بِئین اِما هم هر بار و هر گِناهی که سخت اَمه ‌دَس و لینگِ کَش پیچِنه ره شه جِم دور هاکانیم و پایداریِ هِمراه این مسابقه‌ِ دِله که اَمه پیش رو دَره، دوو بَیریم.</verse>
				<verse number="2">و اَمه چِش فِقَط عیسی ره بوئه که اَمه ایمونِ پِی هَسه و اَمه ایمونِ کامل کانده و اون خِشالیِ خاطِری که وه پیش رو دَییه، صَلیبِ تِحَمُّل هاکارده، وه ننگ و عارِ نَدید بَییته و خِدائه راسِ دَسِ تَختِ وَر نیشته.</verse>
				<verse number="3">وه ره فکر هاکانین که چی طی گِناهکارونِ طَرِفِ جِم دِشمنی ای که وه علیه بییه ره تِحَمُّل هاکارده، تا شِما خَسّه و دلسرد نَووین.</verse>
				<verse number="4">شِما هَمتی گِناهِ علیه هَمون طی مقاومت نَکاردینی که شِمه خون دَشِنی بَووه</verse>
				<verse number="5">مگه اون نصیحتی که اَمثالِ سِلیمونِ کِتابِ دِله دَره ره یادِ جِم بَوِردینی که شِمه هِمراه ریکائونِ واری گَب زَنده؟ و گانه: «مِ ریکا، خِداوندِ تَربیتِ کِچیک نِشمار و وه سَراکو هاکاردِنِ جِم، خَسّه نباش.</verse>
				<verse number="6">چوون خِداوند اونایی که دوس دارنه ره، تربیت کانده، و هر کِسی ره که به ریکائی قبول کانده، تنبیه کانده.»</verse>
				<verse number="7">این تربیت بَیِّنِ خاطِریِ که شِما وِنه تِحَمُّل هاکانین؛ خِدا شِمه هِمراه ریکائونِ واری رِفتار کانده. کدوم ریکائه که وه پییِر وه ره تربیت نَکارده بوئه؟</verse>
				<verse number="8">اگه شِما تریبت نَینی، در حالی که همه اونِ جِم سهمی داشتِنه، پَس شِما حروومزادِنی، نا حَییقی ریکائون.</verse>
				<verse number="9">به علاوه اِما زمینی پییِرون داشتیمی که اِما ره تربیت کاردِنه، و اِما وِشونِ اِحترام اییِشتیمی. یعنی نَوِسه خَله ویشتر شه روحهائه پییِرِ مطیع بوئیم تا زندگی هاکانیم؟</verse>
				<verse number="10">چوون وِشون یه مدّت اون طی که صِلاح دونِسِنه، اِما ره تربیت کاردِنه. ولی خِدا اَمه مَنفعتِ وِسه اِما ره تربیت کانده تا وه قُدّوسیتِ دِله شَریک بَوویم.</verse>
				<verse number="11">چوون اون مووقه که دَره تربیت بومبی، عوِضِ این که اِما ره خِش بِیّه، اِما ره درد گِرنه. ولی بعدتر اونایی وِسه که وه طریق تربیت بَینه، صالح بییَنِ بار یارنه که صِلح و سِلامتیِ جِم پِرِ.</verse>
				<verse number="12">پَس شه دَکِته دَسا ره بِلِند هاکانین و شه بی قِوَّتِ زانوها ره قَوی هاکانین!</verse>
				<verse number="13">راه ها ره شه لینگائه وِسه هِموار هاکانین، تا شَلِ لینگ شه جائه سَر دَر نَشوئه، بلکه شِفا بَیره.</verse>
				<verse number="14">تَقِلّا هاکانین تِمومِ مَردِمِ هِمراه صِلح و سِلامتیِ دِله دَووین و مِقَدَّس بوئین، چوون بدونِ قدّوسیت هیچ‌کی خِداوندِ نَوینده.</verse>
				<verse number="15">مواظب بوئین هیچ کس خِدائه فیضِ بَییتِنِ دِله شکست نَخُره تا هیچ تَلِ ریشه ای، رشد نَکِنه و دردسرِ باعث نَووه و خَیلیا ره نَجس نَکِنه</verse>
				<verse number="16">تا هیچکس عیسوِ واری بی عفت و نا مِقدَّس نَووه، وه که یِتا کاسه آشِ خاطِری، شه اَوِّل بِزا بَیِّنِ حَقِّ بَروتِه.</verse>
				<verse number="17">چوون دوندِنی، بعد که خواسه اون بَرکتِ، اِرث بَوِره، قبول نَییه. هر چَن وه برمه هاکاردِنِ هِمراه اونِ دِمبال دَییه ولی تووبهِ وِسه فرصتی پی دا نَکارده.</verse>
				<verse number="18">شِما به یِتا کوه نییَمونی که بَووه اونِ دَس هاکاردِن، یِتا کوه که تَشِ هِمراه رووشن بَییه بوئه؛ نا ظِلِماد و تاریکی و شدیدِ وائه هِمراه؛</verse>
				<verse number="19">و نا شِیپورِ صِدائه هِمراه و نا اون صدائه هِمراه، که اونایی که اِشنُنِنه خواهش هاکاردِنه که دییه وِشونِ هِمراه گَب نَزِنه</verse>
				<verse number="20">چوون وِشون نَتونِسِنه اون حِکمِ تِحَمُّل هاکانِن که گاته، «حَتَّی اگه یِتا حیوون اون کوه ره دَس بَزِنه، سَنگسار بونه.»</verse>
				<verse number="21">راس راسی این صَحنه اَنده ترسناک بییه که موسی بااوته: «مِن تَرسِ جِم دَره لَرزِمبه.»</verse>
				<verse number="22">ولی شِما صَهیونِ کوهِ دِله زِنده خِدائه شَهر، یعنی آسِمونی اورشَلیمِ دِله بییَمونی. شِما هِزارون هزار فِرشتهِ جَمعِ دِله که خِشالی کاندِنه بییَمونی،</verse>
				<verse number="23">و اَوِّلین بِزا بَییهِ هائه مجلسِ دِله که وِشونِ اِسم آسمونِ دِله بَنوِشته بَییه و خِدایی که همه کَسِ داوِرِ، و صالحونِ روحهایی که کامل بَینه،</verse>
				<verse number="24">و عیسی که یِتا جدیدِ عَهدِ واسطه ئه، و اون دَپاشیه خون که هابیلِ خونِ جِم بهتِرِ، گَب زَنده.</verse>
				<verse number="25">شِمه حِواس دَووه، اون کسِ صِدائه جِم که گَب زَنده، شه دیمِ بَرنِگاردِنین. اونایی که، اون کسِ گَب هائه بِشنُسَنِ جِم که زِمینِ سَر گَب زوئه شه دیمِ بَردِگاردِنینه، نَتونِسِنه مجازات بَیّنِ جِم دَر بورِن. پَس اَگه اِما اون کسِ جِم که آسمونِ جِم گَب زَنده شه دیمِ بَردِگاردِنیم، چی طی مجازاتِ جِم دَر بوریم؟!</verse>
				<verse number="26">اون مووقه، وه صدا، زِمینِ، ‌لَرزه در بیارده، ولی اَلان وه وَعده هِدا که «اَت کَش دییه نا فِقَط زِمینِ بلکه آسمونِ هم لرزه در‌ یارمه.»</verse>
				<verse number="27">این کلمهِ «اَت کَش دییهِ» منظور اینِ که اون چیا که‌ لَرزِنِنه از بین شونِنه- یعنی اون چیا که خَلق بَینه - تا اون چیا که نَوونه اونا ره بَلِرزانین، به جا بَمونه.</verse>
				<verse number="28">پَس بِئین اون پادشاهیِ به دَس بیاردِنِ خاطِری که نَوونه اونِ بَلِرزانین، شِکر هاکانیم و این طی یِتا قابلِ قبولِ پَرَسِش خِدائه وِسه پیشکش هاکانیم که اِحترام و تَرسِ هِمراه بوئه.</verse>
				<verse number="29">چوون «اَمه خِدا تَشِ واریِ که سوزِندِنه.»</verse>
			</chapter>
			<chapter number="13">
				<verse number="1">بِرارونه مِحَبَّت شِمه میون برقِرار بوئه.</verse>
				<verse number="2">از این که نسبت به غریبه ها مهمون نِواز بوئین غافل نَبوئین، چوون این کارِ هِمراه، بَعضیا بی اینکه بَدونِن، فرشته هائه جِم پذیرایی هاکاردِنه.</verse>
				<verse number="3">اونایی ره که زِندونِ دِله دَرِنه ره شه‌یاد دارین، جوری که اِنگاری شِما هم وِشونِ هِمراه زِندونِ دِله دَرِنی؛ و اونایی که عِذاب کَشِنِنه ره شه یاد بیارین، چوون شِما هم تَنِ دِله عِذاب کَشِنِنی.</verse>
				<verse number="4">بییِلین ازدواج همهِ میون حِرمت داره، و زِنا مَردیِ رابطه پاک بوئه، چوون خِدا بی‌عفتون و زِناکارونِ داوِری کانده.</verse>
				<verse number="5">شه زندگی ره پولدوسیِ جِم دور دارین و اونچی که دارنِنی ره قانع بوئین، چوون خِدا بااوته: «هیچ وَخت تِ ره وِل نَکامبه، و تِ ره تینا نییِلمه.»</verse>
				<verse number="6">پَس اِما تومبی اطمینانِ هِمراه باریم: «خِداوند مِ یاوِرِ، نَتِرسِمبه. آدِمی تونده مِ هِمراه چی هاکانه؟»</verse>
				<verse number="7">شه رهبرونِ شه‌یاد دارین. وِشون که خِدائه کِلامِ شِمه وِسه بااوتِنه، وِشونِ آخِر عاقبتِ زندگیِ روشِ هارِشین و وِشونِ ایمونِ جِم سَرمَخش بَیرین.</verse>
				<verse number="8">عیسی مَسیح دیروز و اَمروز و تا اَبد هَمونِ.</verse>
				<verse number="9">جورواجور و عَجیب غریب تَعلیم هائه هِمراه گمراه نَووین؛ چوون این خوارِ که آدِمیِ دِل، فیضِ هِمراه قِوَّت بَیره، نا اون خِراکهائه هِمراه که وِشونی که اونائه دِمبال شونِنه، وِشونِ وِسه منفعتی نِدارنه.</verse>
				<verse number="10">اِما یِتا قِروونگاه دارمی که اون خیمهِ خادِمون، حَق ندارنِنه اونِ جِم بَخُرِن.</verse>
				<verse number="11">کاهِن اَعظِم، حیوونونِ خونِ گِناهِ قروونیِ وِسه، قُدس‌الاقداسِ دِله وَرنه، ولی وِشونِ جنازه ها اردوگاهِ بیرون‌ بَسوزِندی بونِنه.</verse>
				<verse number="12">این طی، عیسی هم شَهرِ دروازهِ بیرون عِذاب بَکِشیه تا شه خونِ طریق، مَردِمِ تَقدیس هاکانه.</verse>
				<verse number="13">پَس بِئین اِما هم این اَردوگاهِ جِم بیرون بِئیم و وه پَلی بوریم، و وه ننگ و عارِ دِله شَریک بَوویم.</verse>
				<verse number="14">چوون اِما اینجه یِتا شَهر نِدارمی که به جا بَمونه بلکه شوقِ هِمراه اون شَهرِ اِنتِظارِ کَشِمبی که اِنه.</verse>
				<verse number="15">پَس بِئین عیسیِ طریق همین طی یَک سَرِ شِکر هاکاردِنِ قِروونی ره خِدائه وِسه پیشکش هاکانیم. این قِروونی اون تِک هائه ثَمَرِئه که وه اسمِ اِعتراف کاندِنه.</verse>
				<verse number="16">خواری هاکاردِنِ جِم و بَقیه ره شَریک هاکاردِن، اونچیِ دِله که دارنِنیِ جِم کِتاهی نَکِنین، چوون خِدا این طی قِروونی هائه جِم راضیِ.</verse>
				<verse number="17">شه رَهبرونِ جِم اِطاعت هاکانین و وِشونِ تَسلیم بوئین؛ چوون وِشون شِمه جانهائه جِم محافظت کاندِنه و وِنه حِساب پَس هادِن. بییِلین این کارِ، خِشالیِ هِمراه هاکانِن نا آه و نالهِ هِمراه، چوون این شِمه نفع نییه.</verse>
				<verse number="18">اَمه وِسه دِعا هاکانین، چوون مطمئنیمی که اَمه وِجدان پاکِ و خوامبی هر لحاظ جِم سربِلِند بَوویم.</verse>
				<verse number="19">شِمه جِم خوامبه ویشتر و ویشتر دِعا هاکانین تا هر چی زودتر شِمه پَلی بَردَگِردِم.</verse>
				<verse number="20">اِسا که خِدائه صِلح و سِلامتی اون اَبدی عَهدِ خونِ طریق، اَمه خِداوند عیسی ره مِرده هائه جِم زنده هاکارده، یعنی گُسفِنونِ گَتِ چَپون،</verse>
				<verse number="21">هَمون خِدا شِما ره هر خوارِ چیِ هِمراه مجهز هاکانه تا وه اِراده ره به جا بیارین. تا اونچی که خِدا ره راضی کانده، عیسی مَسیحِ طریق اَمه دِله اِنجام بَرِسونه، هَمون عیسی مَسیح که تا اَبد و تا اَبد وه ره جِلال بوئه. آمین.</verse>
				<verse number="22">ای بِرارون، شِمه جِم خوامبه مِ گَبِ که پند و نصیحتِ ره تِحَمُّل هاکانین، چوون خلاصه شِمه وِسه بَنوِشتِمه.</verse>
				<verse number="23">وِنه بَدونین که اَمه بِرار تیموتائوس آزاد بَییه. اگه وه زود بِیّه، وه هِمراه شِمه بَدیئِنِ وِسه اِمبه.</verse>
				<verse number="24">تِمومِ شه رهبرون و تِمومِ مِقدّسینِ سِلام بَرِسونین. وِشونی که ایتالیائه جِم هَسِنه، شِمه وِسه سِلام رِسِندِنِنه.</verse>
				<verse number="25">فِیض شِما همهِ هِمراه دَووه.</verse>
			</chapter>
		</book>
		<book number="59">
			<chapter number="1">
				<verse number="1">یَعقوبِ جِم، خِدا و عیسی مسیح خِداوندِ نوکِر، دِوازده قَبیلهِ وِسه که جاهائه دییهِ پخش و پِلانه. سِلام!</verse>
				<verse number="2">مِ بِرارون، هر وَخت جورواجورِ آزمودهائه دِله دَکِتینی، اونا ره کلاً خِشالی بَدونین!</verse>
				<verse number="3">چوون دوندِنی که وَختی شِمه ایمون آزمود بَووه، استقامت به بار یارنه.</verse>
				<verse number="4">ولی بییِلین استقامت شه کارِ تِموم هاکانه تا بی عیب و کامل بَووین و هیچی کم نِدارین.</verse>
				<verse number="5">اگه کِسی شِمه میون حِکمِت نِدارنه، اونِ خِدائه جِم بِخوائه، هَمون خِدایی که بدون سَراکو و دَس دِلوازیِ هِمراه همه ره بَخشِنه، و وه ره دنه.</verse>
				<verse number="6">ولی ایمونِ هِمراه دَرخواس هاکانه و بدون اینکه شک هاکانه، چوون کِسی که شک کانده، دریائه موجِ واریِ که وا وه ره وَرنه و هر سَمت کَشِنه.</verse>
				<verse number="7">این طی آدِم نَوِسه خیال هاکانه که خداوندِ جِم یه چی گِرنه،</verse>
				<verse number="8">چوون وه دِ دلِ آدِمِ، و شه تِمومِ رفتارهائه دِله ثابت نییه.</verse>
				<verse number="9">فَقیرِ بِرار شه سَربِلِندی ای که دارنه ره اِفتخار هاکانه،</verse>
				<verse number="10">و پولدار شه فروتنی ره اِفتخار هاکانه، چوون واشِ گُلِ واری از بین شونه.</verse>
				<verse number="11">هَمون‌طی که خِرشید شه گرمائه هِمراه در اِنه و واشِ خِشک کانده و وه گُل کَلِنه و وه قَشِنگی از بین شونه، پولدارِ آدِم هَم شه کسبِ کارِ دِله، از بین شونه.</verse>
				<verse number="12">خِش به حال اونی که آزمودِ بارِ بِن استقامتِ هِمراه اِسِّنه، چوون وَختی آزمودِ دِله استقامتِ هِمراه هرِسه، وه زندگیِ تاجِ گِرنه اون تاجی که خِدا شه دوسدارونِ وَعده هِدا.</verse>
				<verse number="13">هیچ کس وَختی وَسوسه بونه، ناره: «خِدائه که مِ ره وسوسه کانده،» چوون خِدا هیچ بَدیِ هِمراه وَسوسه نَبونه، و هیچ کسِ هم وَسوسه نَکانده.</verse>
				<verse number="14">ولی وَختی یه نَفِر وسوسه بونه، وه شه هِوا و هوسِ که وه ره گول زَنده و تَله دِله دِم دِنه.</verse>
				<verse number="15">بعد وَختی هِوا و هَوس حامله بووه، گِناه ره زائِنه و گِناه وَختی کاملاً بالغ بَییه، مَرگ بار یارنه.</verse>
				<verse number="16">مِ عزیزِ بِرارون، گول نَخُرین!</verse>
				<verse number="17">هر خوارِ هَدیه و هر کاملِ هَدیه، آسِمونِ جِم هَسه، نورهائه پییِرِ طَرِفِ جِم اِنه که وه دِله هیچ تغییری دَنییه و نا هیچ سایه ای که تغییرِ جِم به وجود بییَمو بوئه.</verse>
				<verse number="18">وه شه اِراده هِمراه اِما ره حَییقَتِ کِلامِ هِمراه به وجود بیارده تا اِما وه مخلوقاتِ نوبرِ بوئیم.</verse>
				<verse number="19">مِ عزیزِ بِرارون، اینِ بَدونین: هر کی وِنه بِشنُسِنِ دِله تِند، بااوتِنِ دِله یِواش و عَصِبانی بَیِّنِ دِله یواش بوئه!</verse>
				<verse number="20">چوون آدِمیِ خَشم، اون صالحی ای که خِدا خوانه ره بار نیارنه.</verse>
				<verse number="21">پَس هر جور فاسدی و هر شرارتِ شه جِم دور هاکانین و فروتنیِ هِمراه، کِلامی ره که خِدا شِمه دِلِ دِله دَکاشته و تونده شِمه جانها ره نِجات هاده ره قبول هاکانین.</verse>
				<verse number="22">ولی خِدائه کِلامِ به جا بیارین، نا فِقَط اونِ بِشنُئین؛ شه ره گول نَزِنین!</verse>
				<verse number="23">چوون اگه کِسی خِدائه کِلامِ بِشنُئه ولی اونِ به جا نیاره، یه نَفِرِ موندِنه که شه دیمِ آینهِ دِله اِشِنه</verse>
				<verse number="24">چوون شه ره اونِ دِله وینده، تا اونِ جِم دور بونه، دَرجا شه یادِ جِم وَرنه که وه دیم چی طی بییه.</verse>
				<verse number="25">ولی اونی که کاملِ شَریعتِ که آزادیِ شَریعَت هَسه ره اِشِنه و اونِ دِله استقامت کانده و اِشنُنه و یاد نَکانده بلکه اونِ به‌جا یارنه، وه شه کارِ دِله بَرکَت گِرنه.</verse>
				<verse number="26">اگه کِسی گمون هاکانه که دیندارِ و شه زِوونِ دَمِ نَیره ولی شه دِلِ گول بَزِنه، وه دین ارزشی نِدارنه.</verse>
				<verse number="27">پاک و بی‌لکّهِ دینداری، اَمه پییِر، خِدائه نَظر، اینِ که یتیمون و بیوه‌زن هائه دَسِ مِصیبتِ مووقه بَیریم و شه ره این فاسدِ دِنیائه جِم دور داریم.</verse>
			</chapter>
			<chapter number="2">
				<verse number="1">مِ بِرارون، شِما ها که اَمه خِداوند عیسی مَسیح، اون خِداوندِ جِلالِ ایمون دارنِنی، آدِمونِ میون فرق نییِلین.</verse>
				<verse number="2">چوون اگه کِسی یِتا طِلا انگشتر و خوارِ لِواسِ هِمراه شِمه مجلسِ دِله بِیّه و یِتا فقیر هم پیتِ لِواسِ هِمراه دِله بیّه،</verse>
				<verse number="3">و اگه شِما اونی که خوارِ لِواس شه تَن دارنه ره ویشتر سَرِ چِش بَیرین و وه ره بارین: «این خوارِ جا هِنیش،» ولی اونی که فَقیرِ ره بارین: «هَمون جه اِیست هاکان!» و یا: «اینجه مِ لینگِ پَلی بنه سَر هِنیش،»</verse>
				<verse number="4">مگه شه شِما، شه میون فرق نییِشتینی و پلیدِ فِکرِ هِمراه قِضاوِت نَکاردینی؟</verse>
				<verse number="5">عزیزِ بِرارون، گوش هادین! مگه خِدا این دِنیائه فقیرونِ انتخاب نَکارده تا ایمونِ دِله دولتمند بوئِن و پادشاهی‌ای ره اِرث بَوِرِن که وه شه دوسدارونِ وَعده هِدا؟</verse>
				<verse number="6">ولی شِما فَقیرِ آدِمِ بی احترامی هاکاردینی. مگه پولدارون نینه که شِما ره ظِلم کاندِنه و شما ره مَحکمه کَشِنِنه؟</verse>
				<verse number="7">مگه وِشون اونایی نینه که اون خوارِ اسمِ که شِمه سَر دَره ره کفر گانِنه؟</verse>
				<verse number="8">اگه راس راسی شاهانه شَریعتِ طبقِ اون مِقدَّسِ نوِشته به جا بیارین که گانه: «شه هَمساده ره شه واری دوس دار،» خوار، کار کاندینی.</verse>
				<verse number="9">ولی اگه فرق بییِلین، گِناه هاکاردینی و شَریعَت، شِما ره تقصیرکار وینده و شِما ره مَحکوم کانده.</verse>
				<verse number="10">چوون اگه یه نَفِر تِمومِ شَریعتِ به جا بیاره ولی یِتائه دِله کِتاهی هاکانه، تِمومِ اون شَریعتِ دِله گِناهکارِ.</verse>
				<verse number="11">چوون اونی که بااوته: «زِنا نَکِن،» همین طیم بااوته: «قَتل نَکِن.» اگه حَتَّی زِنا نَکِنی، ولی قتل هاکانی، شَریعتِ بِشکِسی ای.</verse>
				<verse number="12">پَس اون آدِمونِ واری گَب بَزِنین و عَمِل هاکانین که دوندِنه طبقِ شَریعتِ آزادی، وِشونِ داوِری بونه،</verse>
				<verse number="13">چوون داوِری، نسبت به اونی که رحم نَکارده بوئه، بی‌رَحم بونه. ولی رَحم، داوِری ره پیروز بونه!</verse>
				<verse number="14">مِ بِرارون، چه فایده دارنه اگه یه نَفِر ادّعا هاکانه ایمون دارنه، ولی اعمال نِداره؟ این طی ایمونی تونده وه ره نِجات هاده؟</verse>
				<verse number="15">اگه یِتا بِرار یا خواخِر لِواس و روزمره خِراکِ مِحتاج بوئه</verse>
				<verse number="16">و شِمه جِم یه نَفِر وِشونِ باره: «به سِلامت بورین، و گَرم و سیر بَووین،» ولی وِشونِ نیازهائه جسمیِ رفع هاکاردِنِ وِسه هیچ کاری نَکِنه، چه فایده ای دارنه؟</verse>
				<verse number="17">پَس ایمون هم به تیناری، اگه اَعمالِ هِمراه نَبوئه، بَمِرده.</verse>
				<verse number="18">ولی یه نَفِر ممکنه باره: «تِ ایمون دارنی و مِنِم اَعمال دارمه!» تِ شه ایمونِ اَعمالِ جِم سیوا مِ ره سِراغ هاده و مِنِم شه ایمونِ شه اَعمالِ هِمراه تِ ره سِراغ دِمبه.</verse>
				<verse number="19">تِ باوِر دارنی که خِدا یِتائه. خوب کاندی! حَتَّی دِوها هم این‌طی باوِر دارنِنه و تَرسِ جِم لَرزِنِنه!</verse>
				<verse number="20">ای نادون، خوانی بَدونی چه ایمون، بی اعمال بی‌ثَمِرِ؟</verse>
				<verse number="21">مَگه اَمه جَد اِبراهیم شه اَعمالِ هِمراه صالح بِشمارِسه نَییه، اون مووقه که شه ریکا اِسحاقِ قِروونگاهِ سَر پیشکَش هاکارده؟</verse>
				<verse number="22">ویندی که وه ایمون و اَعمال باهم عَمِل کاردِنه، و وه ایمون، وه اَعمالِ هِمراه کامل بَییه.</verse>
				<verse number="23">و اون تورات حییقت بَرِسیه که گانه: «اِبراهیم خِدا ره ایمون بیارده و این وه وِسه صالحی بِشمارِسه بَییه،» و وه خِدائه رَفِق بااوته بَییه.</verse>
				<verse number="24">ویندِنی اَعمالِ هِمرائه که آدِمی صالح بِشمارِسه بونه، نا فِقَط ایمونِ هِمراه.</verse>
				<verse number="25">همین طی، مَگه فاحشه راحاب، اَعمالِ هِمراه صالح بِشمارِسه نَییه، اون مووقه ای که قاصِدونِ پِناه هِدا و وِشونِ یِتا دییه راهِ جِم راهی هاکارده؟</verse>
				<verse number="26">هَمون طی که تَن روحِ جِم سیوا بَمِرده، ایمون هم اَعمالِ جِم سیوا بَمرده.</verse>
			</chapter>
			<chapter number="3">
				<verse number="1">مِ بِرارون، نَکِنه شِمه جِم خَیلیا خِدائه کِلامِ مَلِّم بَیِّنِ دِمبال دَووِن، چوون دوندِنی که اِما مَلِّمونِ وِسه، داوِری سخت‌تِر بونه.</verse>
				<verse number="2">اِما خَله راه هائه دِله خِطا کامبی. اگه کِسی شه گَب بَزوئِنِ دِله خطا نَکِنه، کاملِ آدِمِ و تونده تِمومِ شه تَنِ دَمِ بَیره.</verse>
				<verse number="3">اَگه اِما اسبِ دِهونِ سَر اَفسار دَوِندیم، اونِ شه مُطیع کامبی و تومبی، حیوونِ تِمومِ تَنِ هر سَمتی خوامبی بَوِریم.</verse>
				<verse number="4">کشتی ها ره هم هارِشین هر چَن اونا گَتِنه و گَتِ واهائه طَریقِ جِم بَکِشی بونِنه ولی یِتا کِچیکِ سُکانِ هِمراه هر جا که ناخِدا بِخوائه شونِنه.</verse>
				<verse number="5">پَس همین‌ طی، زِوون هم یِتا کِچیک عضوِ، با این حال گَت گَتِ ادّعاها دارنه. یِتا کِچیکِ جَرِقه تونده یِتا گَتِ جنگلِ تَش بَکِشه.</verse>
				<verse number="6">زِوون هم تَشِ؛ یه دِنیا نادِرِسی، که اَمه تَنِ په دِله دَره و آدِمِ تِمومِ تَنِ کثیف کانده و تِمومِ وه زندگی ره تَش کَشِنه - تَشی که جَهنِّم اونِ رووشِن هاکارده!</verse>
				<verse number="7">آدِم همه جور حیوون و پَرِنده و خَزِنده و دریائه دِله ئه جاندارِ رام کانده و هاکارده،</verse>
				<verse number="8">ولی هیچ آدِمی نَتونده زِوونِ رام هاکانه. زِوون شَرورِ یاغیِ و کُشِنده زهرِ جِم پِرِ!</verse>
				<verse number="9">شه زِوونِ هِمراه خِداوند و پییِرِ مِوارک گامبی و هَمون زِوونِ هِمراه آدِمونیِ که خِدائه واری خَلق بَینه ره، لَعنِت کامبی.</verse>
				<verse number="10">یِتا دِهونِ جِم، هم بَرکَت بیرون اِنه، هم لعنِت! مِ بِرارون، خوار نییه این طی بوئه.</verse>
				<verse number="11">مگه بونه یِتا چشمهِ جِم هم شیرینِ اوه دَر بِیّه، هم شورِ اوه؟</verse>
				<verse number="12">مِ بِرارون، مگه بونه اَنجیلِ دار، زیتون بیاره؟ یا اَنگورِ دار، اَنجیل هاده؟ همین‌طی ام شورِ چشمه نَتونده شیرینِ اوه هاده.</verse>
				<verse number="13">شِمه میون کی حکیم و عقل دارِ؟ بییِلین اونِ، شه دِرِس زندگی هاکاردِنِ هِمراه سراغ هاده، اون اعمالی که فروتنیِ هِمرائه و حِکمتِ جِم سَرچشمه گِرنه.</verse>
				<verse number="14">ولی اگه شه دلِ دِله تَلِ حسودی و خِد خواهی دارنِنی، شه ره نَیرین و خِلافِ حَییقَت گَب نَزِنین.</verse>
				<verse number="15">این طی حِکمتی آسِمونِ جِم نِننه، بلکه زِمینی و نفسانی و شیطانیِ.</verse>
				<verse number="16">چوون هر جا حَسودی و خِدخواهی دَووه، اونجه بی نظمی و همه جور زشتِ کردار هم دَره.</verse>
				<verse number="17">ولی اون حِکمتی که آسِمونِ جِم هَسه، اَوِّل پاکِ، بعد صِلح‌ آمیز و آرووم و نصیحت‌ِ اِشنُنه، و خوارِ ثَمِرات و رحمتِ جِم پِرِ، و فَرق بییِشتِن و ریائه جِم دورِ!</verse>
				<verse number="18">صالحی، محصولیِ که صِلح و صِفائه دِله، اونایی که صلحِ دِمبال دَرِنهِ دَسِ هِمراه، دَکاشته بونه.</verse>
			</chapter>
			<chapter number="4">
				<verse number="1">چی باعث بونه شِمه میون دَعوا دَکِفه و چی باعث بونه شِمه میون جَنگ و جِدال دَکِفه؟ مگه شِمه هِوا و هَوِسِ وِسه نییه که شِمه وجودِ دِله دره جَنگِنِنه؟</verse>
				<verse number="2">یه چیِ آرزو ره کاندینی و وَختی اونِ به دَس نیارنِنی، آدِم کُشِنِنی. طِمَع کاندینی، و وَختی نَتوندِنی اونِ به دَس بیارین، جَنگ و دَعوا راه دینگونِنی، شِما نِدارنِنی، اینِ وِسه که دَرخواس نَکاندینی!</verse>
				<verse number="3">اون مووقه ای هم که دَرخواس کاندینی، نَیرِنِنی، چوون بَدِ نیِّت هِمراه درخواس کاندینی تا شه هوس هائه وِسه صَرف هاکانین.</verse>
				<verse number="4">ای زِناکارون، مگه نَدوندِنی دِنیائه هِمراه دوسی هاکاردِن، خِدائه هِمرا دِشمِنی هاکاردِنِ؟ پَس هر کی اینِ دِمبال دَره که دِنیائه هِمراه دوسی هاکانه، شه ره خِدائه دِشمِن کانده.</verse>
				<verse number="5">یا اینکه گَمون کاندینی مِقدَّسِ نوِشته بیخودی بَنوِشته که: «خِدا نسبت به روحی که اَمه دِله بییِشته خَله غیرت دارنه؟»</verse>
				<verse number="6">ولی خِدا ویشتر فِیض دِنه، اینِ وِسه گانه: «خدا مَغرورونِ روب رو اِیست کانده، ولی فروتَنونِ فِیض دِنه.»</verse>
				<verse number="7">پَس شه ره خِدائه تَسلیم هاکانین. ابلیسِ روب رو اِیست هاکانین و وه شِمه جِم دَر شونه.</verse>
				<verse number="8">خِدا ره نَزیک بَووین و وه هم شِما ره نَزیک بونه. ای شِما گِناهکارون، شه دَسا ره پاک هاکانین، و ای دِ دِل ها شه دِل ها ره پاک هاکانین.</verse>
				<verse number="9">حالِ زار دَکِفین و بِرمه زاری هاکانین. شِمه خنده ماتِمِ بَووه، و شِمه خِشالی غصه.</verse>
				<verse number="10">شه ره خِدائه پَلی فروتن هاکانین که وه شِما ره سَربِلِند کانده.</verse>
				<verse number="11">ای برارون، هَمدییهِ بَدِ نارین. اونی که یِتا بِرارِ علیه بَد باره و یا شه بِرارِ داوِری هاکانه، شَریعتِ علیه بَد گانه و شَریعتِ داوِری کانده. ولی اگه تِ شَریعتِ داوِری کاندی، تِ شَریعَت داور بَئی نا اونی که وه ره به جا یارنه!</verse>
				<verse number="12">فِقَط یه نَفِر دَره که شَریعتِ هِدا و داورِ، که وه هَمونیِ که تونده نِجات هاده و هِلاک هاکانه. پَس تِ کی هسی که دره شه هَمساده ره داوِری کاندی!</verse>
				<verse number="13">اِسا شِما که گانِنی: «اَمروز یا فِردا این شَهر یا اون شَهر شومبی و یه سال اونجه موندِمبی و تجارت کامبی و سُود کامبی،»</verse>
				<verse number="14">با این وجود شما حَتَّی نَدوندِنی فِردا چی بونه. شِمه زندگی چیه؟ بخاری واریِ که یه لَحظه دیار بونه و بعد نیست بونه.</verse>
				<verse number="15">پَس وِنه این طی بارین: «اگه خِداوند بِخوائه، زنده موندِمبی و این طی و اون طی کامبی.»</verse>
				<verse number="16">اِسا اون که شِما غرورِ دِله دَره فخر کاندینی. این طی فخر هاکاردِن، بَدِ!</verse>
				<verse number="17">پَس، هر کی بَدونه چه کاری دِرِسِ و اونِ نَکِنه، اون وه وِسه گِناه محسوب بونه.</verse>
			</chapter>
			<chapter number="5">
				<verse number="1">شِما ای پولدارون، زاری و شیون هاکانین، چوون مِصیبت شِمه اِنتِظارِ کَشِنه.</verse>
				<verse number="2">شِمه مال و مَنال نابود بَییه و شِمه لِواسا ره لِمِک بَزو!</verse>
				<verse number="3">شِمه طِلا و نِقره زَنگ بَزو، و اونائه زنگ بَزوئِن، شِمه علیه گواهی دنه و تَشِ واری، شِمه تَنِ گوشتِ خوارنه. شِما آخِرِ روزائه دِله، این طی مال و مِنال جَمع هاکاردینی!</verse>
				<verse number="4">اِسا اون کارگرونِ دَسمِز که شِمه زِمین سَر دِرو هاکاردِنه، و شِما حیلهِ هِمراه وِشونِ دَسمِزِ نِدانی، شِمه علیه داد زَنده. اَره، دروگرونِ داد، خِداوندِ لشکرهائه گوش بَرِسیه.</verse>
				<verse number="5">شما زِمینِ سَر ناز و نعمت و و عیشِ نوشِ دِله زندگی هاکاردینی، و شه دلها ره کُشتارِ روزِ وِسه پَروار هاکاردینی!</verse>
				<verse number="6">شِما اون صالح ره مَحکوم هاکاردینی و بَکوشتینی. وه شِمه روب رو مقاومت نَکانده.</verse>
				<verse number="7">پَس اِی بِرارون، تا خِداوندِ بییَموئِن صبر هاکانین. هارِشین چی طی کشاورز اِنتِظار کَشِنه تا زِمین، شه با ارزشِ محصولِ بار بیاره؛ چی طی صَبر کانده تا پاییز و بهارِ وارش زِمینِ سَر بِواره.</verse>
				<verse number="8">پَس شِما هم صبور بویئن و شِمه دِل قِرص بوئه، چوون اَمه خِداوندِ بییَموئِن نَزیکِ!</verse>
				<verse number="9">بِرارون، هَمدییه علیه غرغر نَکِنین، تا شِما ره هَم داوِری نَووه، هارِشین ’داوِر‘ دَرِ پیش اِیست هاکارده.</verse>
				<verse number="10">بِرارون، پِیغَمبِرونی جِم که خِداوندِ اسمِ هِمراه گَب زوونه، مِصیبت و صبرِ دَرسِ یاد بَیرین.</verse>
				<verse number="11">اِما آدِمونی که استقامت کاندِنه ره گامبی خِش به حال وِشون. شِما اَیّوبِ استقامتِ خَوِری بِشنُسینی، و دوندِنی خِداوند سَر آخِر وه هِمراه چی هاکارده، چوون خِداوند بی نهایت مِهروون و بخشِندئه.</verse>
				<verse number="12">مِ بِرارون، ولی همهِ جِم مهمتَر، قَسِم نَخُرین؛ نا آسِمون و نا زِمین و نا هیچی دییه ره. ولی بییِلین شِمه ’اَره‘ هَمون اَره بوئه و شِمه ’نا‘ هَمون نا، نَکِنه مَحکوم بَووین.</verse>
				<verse number="13">شِمه میون کِسی عِذاب کَشِنه؟ بییِل دعا هاکانه. شِمه میون کِسی خِشالِ؟ بییِل حمد و ثناءِ سرودِ بَخونه.</verse>
				<verse number="14">شِمه میون کِسی مَریضِ؟ بییِل کلیسائه گَت گَتِ ره صدا هاکانه و وِشون وه وِسه دعا هاکانِن و خِداوندِ اسمِ هِمراه وه ره راغونِ هِمراه مَسح هاکانِن.</verse>
				<verse number="15">ایمونِ هِمراه دِعا هاکاردِن، مَریضِ نِجات دِنه و خِداوند وه ره بِلِند کانده، و اگه گِناهی هاکارده بوئه، بخشیده بونه.</verse>
				<verse number="16">اینِ وِسه هَمدییه پَلی شه گِناهونِ اِعتراف هاکانین و هَمدییه وِسه دِعا هاکانین تا شِفا بَیرین. صالحِ آدِمِ دعا، خَله قِوَّتِ هِمراه عَمِل کانده.</verse>
				<verse number="17">اِیلیائه پِیغَمبِر یِتا آدِم، اَمه واری بییه، ولی وَختی تِمومِ شه وجودِ هِمراه دِعا هاکارده که وارش نَییه، سه سال و نیم زِمینِ سَر وارش نییَمو؛</verse>
				<verse number="18">و اَی دِواره دعا هاکارده و آسمونِ جِم وارش بییَمو و زِمین، مَحصول بار بیارده.</verse>
				<verse number="19">مِ بِرارون، اگه شِمه میون کِسی حَییقَتِ جِم منحرف بَووه، و یه نَفِر دییه وه ره بَردِگاردِنه،</verse>
				<verse number="20">بَدونه که هر کی یِتا گِناهکارِ گمراهیِ جِم بَردِگاردِنه، وه جانِ مَرگِ جِم نِجات دِنه و خَله گِناهونِ پوشِندِنه.</verse>
			</chapter>
		</book>
		<book number="60">
			<chapter number="1">
				<verse number="1">پِطرُسِ طَرِف جِم، عیسی مَسیحِ رَسول، انتخاب بَییه ها که پونتوس و غَلاطیه و کاپادوکیه و آسیا و بیطینیهِ مَنطقه، غریبونِ دِله پخشِ پِلانی؛</verse>
				<verse number="2">اونایی ره که طبقِ خِدائه پییِرِ پیشدانی، و خِدائه روحِ کارِ طریق که تَقدیس کانده، عیسی مَسیحِ اِطاعت هاکاردِنِ وِسه و وه خون که وِشونِ سَر دَپاشیه بَییه، انتخاب بَینه: فِیض و صِلح و سِلامتی فَت و فِراوون شِمه وِسه بِیّه.</verse>
				<verse number="3">مِوارک بوئه خِدا و اَمه خِداوند عیسی مَسیحِ پییِر که شه گَتِ رَحمتِ هِمراه، عیسی مَسیحِ زنده بَیِّنِ طریق، مِرده هائه جِم، اِما ره زنده امیدِ وِسه یِتا تازه تولّد هِدا</verse>
				<verse number="4">و اِرثی که از بین نَشونه و فاسد نَوونه و بَپیسه نَوونه که اونِ آسمونِ دِله شِمه وِسه دارنِنه؛</verse>
				<verse number="5">و شِما که خِدائه قِوَّتِ هِمراه و ایمونِ طریق، حِفظ بَینی، اون نجاتی وِسه که آماده بَییه تا آخِرِ زمون دیار بَووه.</verse>
				<verse number="6">و اینِ خاطِری خَله خِشالِنی، هر چَن مجبور بَینی یه مِدّتِ کِتاه جورواجورِ آزمودهائه دله غم و غصّهِ جِم پِر بَووین،</verse>
				<verse number="7">تا شِمه ایمونِ اِصالت، آزمودِ دِله ثابت بَووه و اون روز که عیسی مَسیحِ ظِهور کانده حَمد و ثناء و جِلال و اِحترامِ باعث بَووه، هَمون ایمون که طِلائه جِم خَله با ارزش ترِ که هرچَن از بین شونه، ولی تشِ هِمراه آزمود بونه.</verse>
				<verse number="8">با اینکه شِما عیسی مَسیح ره نَدینی، وه ره دوس دارنِنی؛ و هر چَن اَلان وه ره نَویندِنی، وه ره ایمون دارنِنی و خِشالی کاندینی، اون خِشالیِ هِمراه که نَوونه بااوتِن و پِر جِلالِ،</verse>
				<verse number="9">شه ایمونِ نتیجه ره به دَس یارنِنی که شِمه جان هائه نِجاتِ.</verse>
				<verse number="10">این نِجاتِ خَوِری، پِیغَمبِرون دِقّتِ هِمراه تحقیق هاکاردِنه، پِیغَمبِرونی که اون فیضِ خَوِری که قِرار بییه شِمه شِنه بوئه، شِمه وِسه نَبِوّت کاردِنه.</verse>
				<verse number="11">وِشون تَقِلّا کاردِنه بِفَهمِن مووقه ای که مَسیحِ روح، وِشونِ دِله، مَسیحِ رَنج ها و جِلال هایی جِم که بعد از اون اِنه، پیشگویی هاکارده، کیِ و چه مووقه ره نِشون دائه.</verse>
				<verse number="12">وِشونِ وِسه دیار بَییه که نا شه ره بلکه شِما ره خِدمِت کاردِنه، اون مووقه که اون چیائه خَوِری گَب زونه که اَلان اونِ انجیلِ پِیغوم رِسونونِ جِم اِشنُنِنی، وِشونی جِم که روح القدُسِ طریق که آسمونِ جِم بَفرِسیه بَییه، اون خَوِرِ خِشِ شِما ره دِنِنه. حَتَّی فرشته ها هم آرزو دارنِنه این چیا ره بَوینِن.</verse>
				<verse number="13">پَس شه فکرا ره اِنجام هِدائِنِ وِسه حاضر هاکانین، و هوشیار بوئین و شِمه امید کاملاً اون فیضی سَر دَووه که عیسی مَسیحِ ظِهورِ مووقه شِما ره هِدا بونه.</verse>
				<verse number="14">اون مطیعِ وچونی واری، اون هِوا و هوس هائه واری نَبوئین که نادونیِ دورانِ دِله داشتینی.</verse>
				<verse number="15">ولی هَمون که شِما ره دَعوت هاکارده قدوسِ، شِما هم تِمومِ شه رِفتار وکِردارِ دِله مِقَدَّس بوئین؛</verse>
				<verse number="16">چوون که تورات دِله بَنوِشته بَییه: «مِقدّس بوئین، چوون مِن قدّوسمه.»</verse>
				<verse number="17">اگه وه ره پییِر گانِنی که هر کسِ بدونِ اینکه وه جِم هواخواهی هاکانه، وه ره وه اَعمالِ جِم داوِری کانده، پَس خِدائه ترسِ هِمراه شه غریبی دورانِ سَر هاکانین،</verse>
				<verse number="18">چوون دوندِنی شِمه آزادی اون بیخودی راه هائه دِله که شه پییِرونِ جِم اِرث بَوِرده بینی، اون چیائه هِمراه که از بین شونه، طِلا و نِقره واری، بَخری نَییه</verse>
				<verse number="19">بلکه مَسیحِ با ارزشِ خونِ هِمراه بَخری بَییه اون بی‌نقص و بی عیبِ وَرهِ هِمراه،</verse>
				<verse number="20">وه قَبل از اینکه دِنیا به وجود بِیّه، تعیین بَییه، ولی این آخِرِ زمون هائه دِله شِمه خاطِری دیار بَییه.</verse>
				<verse number="21">شِما که وه طریق، خِدا ره ایمون بیاردینی، اون خِدایی که وه ره مِرده هائه جِم زنده هاکارده و جِلال هِدا، تا شِمه ایمون و امید خِدا ره بوئه.</verse>
				<verse number="22">اِسا که حَییقَتِ اِطاعت هاکاردِن هِمراه، شه جانها ره پاک هاکاردینی تا بی‌ریائه بِرارونه مِحَبَّت دارین، هَمدییه ره خالص و پاکِ دِلِ هِمراه دوس دارین.</verse>
				<verse number="23">چوون شِما اَت کَش دییه دِنیا بییَمونی، نا اون تخمِ جِم که از بین شونه بلکه اون تخمی جِم که از بین نشونه، یعنی خِدائه کِلام طریق که زنده ئه و تااَبد به جا موندِنه.</verse>
				<verse number="24">چوون، «تِمومی جسم، واشِ واریِ و تِمومِ وه جِلال واشِ گُلِ واریِ؛ واش خِشک بونه و وه گلها کَلِنِنه،</verse>
				<verse number="25">ولی خِداوندِ کِلام تا اَبد به جا موندِنه.» و این کِلام، اون خوارِ خَوِرِ خِشِ که شِما ره اِعلام بَییه.</verse>
			</chapter>
			<chapter number="2">
				<verse number="1">پَس هر جور بَدی، و هرجور حیله و دِرویی و حَسودی، و هر جور تِهمَتِ شه جِم دور هاکانین</verse>
				<verse number="2">و چِلیکِ وَچونِ واری، روحانیِ پاکِ شیرِ ذوقِ دارین تا ‌ اونِ طریق نِجاتِ دِله رشد هاکانین،</verse>
				<verse number="3">اَگه راس راسی مِزه هاکاردینی که خِداوند خوارِ.</verse>
				<verse number="4">وه ره نزیک بیِّنِ هِمراه، یعنی اون زنده سَنگ که مَردِم اونِ دِم هِدانه، ولی خِدائه پَلی انتخاب بَییه و با ارزشِ،</verse>
				<verse number="5">شه شِما هم زنده سنگائه وارینی، که یِتا روحانی عمارت شِمه جِم بِساته بونه تا مِقدَّسِ کاهنونِ واری بوئین تا عیسی مَسیحِ طَریقِ جِم، روحانی قِروونی ها که خِدا اونا ره قبول کانده، پیشکش هاکانین</verse>
				<verse number="6">چوون اِشعیائه کِتابِ دِله بَییَموئه که: «اِسا صَهیونِ کوهِ دِله سنگی اییِلمه، انتخاب بَییه و با ارزشِ بنائه اصلی سَنگ؛ هر کس که وه ره ایمون بیاره شرمنده نَوونه.»</verse>
				<verse number="7">پَس این شِمه وِسه که ایمون بیاردینی، حِرمتِ؛ ولی اونایی که ایمون نیاردِنهِ وِسه، «اون سنگیِ که بَنّاها دِم هِدانه بنائه اصلی ترین سَنگ بَییه،»</verse>
				<verse number="8">و هم، اِشعیائه کتابِ دِله بَنوِشته بَییه: «یِتا سَنگ که دَکِتِنِ باعث بَووه، و یِتا صخره‌ که دَکِتِن باعث بَووه.» وِشون کَفِنِنه چوون خِدائه کِلامِ جِم اِطاعت نَکاندِنه، هَمون طی که این کارِ وِسه تعیین بَینه.</verse>
				<verse number="9">ولی شِما اِنتخاب بَییه نَسل و کاهنونی هَسینی که شاهانه کاهنی کاندینی، شِما مِقدَّسِ مِلّت و مَردِمی هَسینی که خِدائه مِلکِنی، تا وه عالی صفت ها ره اِعلام هاکانین که شِما ره تاریکیِ جِم، شه عجیبِ نورِ وِسه دَعوِت هاکارده.</verse>
				<verse number="10">قبلتر قومی نَبینی، ولی اَلان خِدائه قومِنی؛ یه مووقه خِدائه رحمِتِ جِم محروم بینی، ولی اَلان خِدائه رَحمِتِ بَییتینی.</verse>
				<verse number="11">ای عزیزون، شِمه جِم که این دِنیائه دِله مسافر و غریبِنی، خواهش کامبه که جِسمِ هِوا و هوسِ جِم که شِمه روحِ علیه دَره جَنگ کاندِنه، دوری هاکانین.</verse>
				<verse number="12">بی‌ایمونونِ میون شِمه کِردار محترم بوئه تا اونایی که شِمه علیه گَب زَندِنه که شِمه اَعمال بَدِ، شِمه خوارِ کارِ هارِشینِ هِمراه، خِدا ره اون روزِ دِله که ویمبی، پَرَسِش هاکانِن.</verse>
				<verse number="13">خِداوندِ خاطِری، هر صاحب مَنصبِ جِم که آدِمونِ میون تَعیین بَییه، اِطاعت هاکانین، خوانه پادشاه بوئه که همه ئه جِم سَرترِ،</verse>
				<verse number="14">یا فرموندارون که وه مأمورِنه تا آدِمونی که بَدِ کارا کاندِنه ره مجازات هاکانِن و آدِمونی که خوارِ کارا کاندِنه ره تحسین هاکانِن.</verse>
				<verse number="15">چوون خِدائه خواسه اینِ که، شه خواری هاکاردِنِ هِمراه، نادونِ مَردِمِ احمقانه گَبِ دَمِ بَیرین.</verse>
				<verse number="16">آزادِ مَردِمِ واری زندگی هاکانین، ولی شه آزادی ره یِتا سرپوش، شرارتِ وِسه نَکِنین، بلکه خِدائه نوکرونِ واری زندگی هاکانین.</verse>
				<verse number="17">همه ره حِرمت بییِلین، بِرارونِ مِحَبَّت هاکانین، خِدا تَرس بوئین و پادشاه ره اِحترام بییِلین.</verse>
				<verse number="18">ای نوکرون، کاملِ احترامِ هِمراه شه اَربابونِ جِم اِطاعت هاکانین، نا فِقَط اون اَربابونِ هِمراه که خوار و ملایم هَسِنه، بلکه بی اِنصافِ اَربابونِ هِمراه هم همین طی.</verse>
				<verse number="19">چوون یِتا کاریِ که فیضِ جِم پِرِ که اونی که خِدا ره چِش دارنه، وَختی که ناحقِّ رَنج بَکِشه، بی اِنصافی ره تِحَمُّل هاکانه.</verse>
				<verse number="20">چوون شِمه وِسه چه فایده ای دارنه وَختی که شِما گِناه کاندینی و تنبیه بونِنی و تِحَمّل کاندینی؟ ولی اگه خواری هاکانین و وه عَوِض رَنج بَوینین و تِحَمّل هاکانین، این کار یِتا کاریِ که خِدائه نَظِر فیضِ جِم پِرِ.</verse>
				<verse number="21">چوون، شِما اینِ وِسه دَعوِت بَینی، چوون مَسیح هم شِمه وِسه عِذاب بَکِشیه و شِمه وِسه یِتا سَرمخش بییِشته تا اون راهی که وه بورده شِما هم بورین.</verse>
				<verse number="22">«وه هیچ گِناهی نَکارده، و وه دِهونِ دِله حیله ای پی دا نَییه.»</verse>
				<verse number="23">وَختی وه ره فحش هِدانه، فحشِ هِمراه جِواب نِدا؛ و اون مووقه که رَنج بَکِشیه، تَهدید نَکارده، بلکه شه ره خِدائه دس، که عادِلِ داوِرِ بِسپارِسه.</verse>
				<verse number="24">مَسیح شه اَمه گِناهونِ شه تَنِ دِله صلیبِ سَر دوش بَکِشیه، تا اِما گِناهونِ وِسه بَمیریم و صالحیِ وِسه زندگی هاکانیم، وه زخم هایِ هِمراه شِفا بَییتینی.</verse>
				<verse number="25">چوون شِما گُسفِنایی واری بینی که شه راهِ گم هاکارده بینی، ولی اِسا چَپونُ، شه جان هائه ناظِرِ سَمت بَردَگِردِسینی.</verse>
			</chapter>
			<chapter number="3">
				<verse number="1">اینِ وِسه، شِما ای زَن ها، شه شی هائه جِم اِطاعت هاکانین تا حَتَّی اَگه بعضیا خِدائه کِلامِ جِم اِطاعت نَکِنِن، بدونِ این که شِما هم یه چی وِشونِ بارین، شِمه رفتارِ وِسه ایمون بیارِن،</verse>
				<verse number="2">وَختی که وِشون شِمه پاک و محترمانه رفتارِ ویندِنه.</verse>
				<verse number="3">شِمه قشنگی، ظاهری نَبوئه، گیس هاکارده می و طِلا دَکاردِن و گِرون قیمت لِواسِ هِمراه،</verse>
				<verse number="4">بلکه بییِلین شِمه قشنگی شِمه اون درونی آدِم بوئه که شِمه دِلِ دِلِئه و نَونه اونِ چِشِ هِمراه بَدیئِن، و یِتا آرووم و ملایمِ روح هِمراه قشنگ بَییه، که این طی قَشِنگی خِدائه نَظِر خَله با ارزشِ.</verse>
				<verse number="5">چوون قدیمی مِقدَّسِ زَن ها که خِدا ره امید داشتِنه، شه ره این طی قشنگ کاردِنه. وِشون شه شی هائه جِم اِطاعت کاردِنه،</verse>
				<verse number="6">هَمون طی که سارا ابراهیمِ جِم اِطاعت کارده و وه ره شه سرور صدا کارده. و شِما هم اگه خواری هاکانین و هر اونچیِ جِم که تَرس دارنه، نَترسین، سارائه وَچون هَسینی.</verse>
				<verse number="7">همین‌ طی، شِما هم ای مَردا، شه زَن هائه هِمراه جوری زندگی هاکانین که وِشونِ بِفَهمین و بِشناسین اینِ وِسه که شِمه جِم ظریفتر هَسِنه، وِشونِ احترامِ دارین چوون شِمه واری زندگیِ فیضِ وارِثِنه، تا نَکِنه شِمه دِعاها بی جِواب بَمونه.</verse>
				<verse number="8">سرآخر، شِما همه، همفکر و یَک دِل و بِرار دوس و دلسوز و فروتن بوئین.</verse>
				<verse number="9">بَدی ره بَدیِ هِمراه و فحشِ، فحشِ هِمراه جِواب نَدین، بلکه وه عَوِض، بَرکَت بَخواین، چوون اینِ وِسه دَعوِت بَینی تا برکت به دَس بیارین.</verse>
				<verse number="10">چوون، «هر‌ کی بِخوائه زندگی ره دوس داره و خوارِ روزها ره بَوینه، وِنه شه زِوونِ دَمِ، بَدیِ جِم داره و شه تِکِ گول بَزوئِنِ جِم دَوِنده.</verse>
				<verse number="11">وِنه بَدیِ جِم دوری هاکانه و خواری هاکانه؛ صِلح و سِلامتیِ دِمبال دَووه و اونِ دِمبالِ رو بوئه.</verse>
				<verse number="12">چوون که خِداوندِ چِشا، صالح آدِمونِ سَر دَره و وه گوش وِشونِ دِعاهائه وِسه وازه ولی خِداوند بدکارِ آدِمونِ علیهِ.»</verse>
				<verse number="13">اِسا اگه خوارِ چیِ وِسه غیرت دارنِنی، کیِ که شِما ره ضرر بَرِسونه؟</verse>
				<verse number="14">ولی اگه حَتّی صالح بییَنِ وِسه عِذاب بَکِشینی، بَرکَت گِرنِنی! «اونچیِ جِم که وِشون تَرسِنِنه، شِما نَتِرسین و دِلواپس نَبوئین.»</verse>
				<verse number="15">بلکه شه دلِ دِله خِداوند مَسیحِ، قُدّوس بِشمارین و وه ره اِحترام بییِلین و هَمِش آماده بوئین تا هر کی اون امیدِ دلیلِ، که شِمه دِله دَره ره، بَپِرسه، وه ره جِواب هادین، البته اِحترام و نرمیِ هِمراه.</verse>
				<verse number="16">شه وِجدانِ پاک دارین تا کِسایی که شِما ره تِهمت زَندِنه، کِسایی که شِمه خوارِ رفتارِ مَسیحِ دِله بد گاننه، شرمنده بَووِن.</verse>
				<verse number="17">چوون اگه خِدا بِخوائه، بهترِ که خوارِ کارِ وِسه عِذاب بَکِشین، تا بَدِ کارِ وِسه.</verse>
				<verse number="18">چوون مَسیح هم اَت کَش گِناهونِ وِسه عِذاب بَکِشیه، یعنی اون صالح، اونایی وِسه که صالح نینه، تا اِما ره خِدائه پَلی بیاره. وه جِسمِ دِله بَکوشته بَییه، ولی روحِ دِله، زنده بَییه</verse>
				<verse number="19">و روحِ دِله، زِندونی اِرواحِ پَلی بورده و وِشونِ خَوِر هِدا،</verse>
				<verse number="20">چوون اون اِرواح که قدیم نَدیما نااِطاعتی هاکارده بینه، اون مووقه که خِدا نوحِ روزگارِ دِله، که دَییه کَشتی بِساته بونِسه، صبرِ هِمراه اِنتِظار کَشیه. اون کَشتیِ دِله فِقَط چَن تا آدِم، یعنی هشت نَفِر دَینه که اوهِ طَریقِ جِم نِجات بَییتِنه.</verse>
				<verse number="21">و این اوه غسلِ تعمیدِ نِمونه ئه که اَلان شِما ره نِجات دِنه، یِتا تَعمید که تَنِ کثیفیِ وِسه نییه، بلکه یِتا پاکِ وجدانِ آرزوئه که خوانه خِدا ره بَوینه. این تَعمید عیسی مَسیحِ زِنده بَیِّن طَریقِ جِم شِما ره نِجات دِنه،</verse>
				<verse number="22">هَمون عیسی مَسیح که آسِمون بورده و اِسا خِدائه راسِ دَس وَر دَره و فرشته ها و قِدرتها و قِوَّت ها وه مطیع بَینه.</verse>
			</chapter>
			<chapter number="4">
				<verse number="1">پَس از اونجه که مَسیح جِسمِ دِله عِذاب بَکِشیه، شِما هم، شه ره این طرزِ فِکرِ هِمراه حاضر و آماده هاکانین، چوون هر کس که جِسمِ دِله عذاب بَکِشیه، دییه گِناهِ هِمراه کاری نِدارنه.</verse>
				<verse number="2">و بَقیهِ عمرِ جِسمِ دِله، نا آدِمی هِوا و هوسِ هِمراه، بلکه خِدائه ارادهِ دِله زندگی کانده.</verse>
				<verse number="3">چوون که قدیم ندیما، هَمون اِندا شه عمرِ اون کارائه سَر بییِشتینی که خِدانشناسون کاردِنه. و شه زندگی ره بی عفتی و هِوا و هوس و مَستی و هرزگی و عیشِ نوش و شرم آورِ بِت‌پرسیِ هِمراه سَر هاکاردینی.</verse>
				<verse number="4">اِسا که شِما این بی حدِّ حِسابِ هرزگیِ دِله وِشونِ هِمراه شَریک نَوونِنی، حیرونِنه و شِما ره فحش دِنِنه.</verse>
				<verse number="5">ولی وه ره که آماده ئه تا زنده ها و مِرده ها ره داوِری هاکانه، حِساب پَس دِنِنه.</verse>
				<verse number="6">چوون اینِ وِسه ئه که اِنجیل حَتّی اونایی که بَمِردِنه ره موعظه بَییه تا هر چَن جِسمِ دِله آدِمونِ هِمراه داوِری بَینه، ولی روحِ دِله هَمون طی که خِدا خوانه، زندگی هاکانِن.</verse>
				<verse number="7">همه چیِ آخِر، نزیکِ؛ پَس شه دِعاهائه خاطِری هوشیار بوئین و شه دَمِ بَیرین.</verse>
				<verse number="8">همه جِم مهمتر، هَمدییه ره جان و دِلِ هِمراه دوس دارین، چوون دوس داشتِن یَته خَله گِناهونِ پوشِندِنه.</verse>
				<verse number="9">بدون این که غرغر هاکانین، هَمدییه ره مهمون هاکانین.</verse>
				<verse number="10">و هر کِدوم از شِما طبقِ اون عطیه که بَییتِنی، هَمدییه ره خِدمِت هاکاردِنِ وِسه به کار بَیرین. یِتا خِادِمِ واری که خِدائه جورواجورِ فیضِ وِسه خِدمِت کانده</verse>
				<verse number="11">هر کس گَب زَنده، خِداوندِ واری گَب بَزِنه؛ و هر کس که خِدمِت کانده، اون قِوَّتِ هِمراه که خِدا دِنه خِدمِت هاکانه، تا همه چیِ دِله، خِدا عیسی مَسیحِ طَریقِ جِم جِلال بَیره. جِلال و سلطَنِت تا اَبد و تا اَبد وه هِمراه دَووه. آمین.</verse>
				<verse number="12">ای عزیزون، این تشِ جِم که شِمه آزمود هاکاردِنِ وِسه شِمه میون دَکِته، تعجب نَکِنین، اِنگاری که یِتا عجیبِ چی شِمه سَر بییَمو.</verse>
				<verse number="13">بلکه اینِ وِسه که مَسیحِ عِذاب هائه دِله شَریک بَینی، خِشال بوئین تا اون مووقه که وه جِلال دیار بَووه، شِما هم خِشالی هاکانین و شاد بوئین.</verse>
				<verse number="14">اگه مَسیحِ اِسمِ خاطِری شِما ره فحش هادِن، خِشا به حال شِما، چوون جِلالِ روح که خِدائه روحِ شِمه سَرقِرار گِرنه.</verse>
				<verse number="15">ولی اگه شِمه جِم یه نَفِر عِذاب کَشِنه، نَکِنه که قتل، دِزّی، شِرارت یا فضولیِ خاطِری بوئه.</verse>
				<verse number="16">با این وجود، اگه مسیحی بییَنِ خاطِری عِذاب کَشِنه، شرمنده نَبوئه، بلکه اون اسمِ دِله خِدا ره جِلال هاده.</verse>
				<verse number="17">چوون اونِ مووقه بَرِسیه که داوِری، خِدائه سِره جِم شِروع بَووه؛ و اگه اَمه هِمراه شِروع بونه، وِشونِ آخِرعاقِبت که خِدائه انجیلِ جِم اِطاعت نَکاندِنه، چی بونه؟</verse>
				<verse number="18">و «اگه صالح آدِم، ‌سختیِ هِمراه نِجات بَیره، بی دینون و گناهکارونِ سَر چی اِنه؟»</verse>
				<verse number="19">پَس کِسایی که خِدائه خواسِ هِمراه، عِذاب کَشِنِنه، وِنه شه جانها ره ’وِفادارِ خالقِ‘ بِسپارِن و خوارِ کارا ره اِدامه هادِن.</verse>
			</chapter>
			<chapter number="5">
				<verse number="1">مِن که شه، یِتا از مشایخِمه و مَسیحِ رَنج هائه شاهد بیمه و اون جِلالی دِله که ظاهر بونه شریکِمه، مشایخی که شِمه میون دَرِنه ره سفارش کامبه:</verse>
				<verse number="2">گلّه ای که خِدا شِمه ‌دَس بِسپارِسه ره چَپونی و نظارت هاکانین، نا ‌زور زوری بلکه میل و رغبتِ هِمراه، [هَمون طی که خِدا خوانه؛] و نا شرم آورِ سودِ وِسه بلکه شوقِ هِمراه.</verse>
				<verse number="3">نا اینکه کِسایی ره که شِمه ‌دَس بِسپارِسه بَینه ره، سروری هاکانین، بلکه اون گلّهِ وِسه نمونه بوئین،</verse>
				<verse number="4">و اون وَختی که چَپونونِ رئیس ظِهور هاکانه، اون جِلالِ تاج که از بین نشونه ره به دَس یارنِنی.</verse>
				<verse number="5">همین طی شِما هم ای جوونون، مشایخِ جِم اِطاعت هاکانین. شِما همه شه رفتارِ دِله هَمدییهِ هِمراه فروتنی ره دَپوشین، چوون، «خِدا مغرورونِ روب رو اِیست کانده، ولی فروتنونِ فِیض دِنه»</verse>
				<verse number="6">پَس شه ره خِدائه قِددارِ دَسِ بِن، فروتن هاکانین تا یِتا خوارِ مووقه شِما ره سَربِلِند هاکانه.</verse>
				<verse number="7">تِمومِ شه دِلواپسی ها ره وه ره بِسپارین چوون وه شِمه فکر دَره.</verse>
				<verse number="8">هوشیار بوئین، شِمه حِواس دَووه، شِمه دِشمِن اِبلیس، شیری واری غرّش کانده و هر طَرِف گِردِنه، یه نَفِرِ دِمبال دَره تا وه ره بِبَلعه.</verse>
				<verse number="9">وه روب رو اِیست هاکانین و ایمونِ دِله پابرجا بوئین، چوون دوندِنی که شِمه بِرارون دِنیائه دِله این عِذاب هائه هِمراه روب رونه.</verse>
				<verse number="10">و بعد که اَت کم سختی و عِذاب بَدینی، خِدایی که فیضِ جِم پِرِ، که شِما ره مَسیحِ دِله دعوِت هاکارده، تا وه اَبدی جِلالِ دِله شَریک بوئین، شِما ره از نو بنا کانده و پایدار و پِر قِدرت و پابرجا کانده.</verse>
				<verse number="11">سلطنت تا اَبد وه وِسه بوئه. آمین.</verse>
				<verse number="12">سیلاسِ طریق که وه ره یِتا وِفادارِ بِرار دومبه، شِمه وِسه خِلاصه بَنوِشتمه تا شِما ره سفارش هاکانِم و شِما ره اِعلام هاکانِم که خِدائه حَییقی فِیض اینِ. اونِ دِله پابرجا بَمونین.</verse>
				<verse number="13">خواخِری که بابِلِ دِله دَره، وه که شِمه واری انتخاب بَییه شِمه وِسه سِلام رِسِندِنه و همین طی مِ ریکا مَرقُس.</verse>
				<verse number="14">هَمدییه ره یِتا خاشِ هِمراه که دوس داشتنِ جِم اِنه، سِلام هاکانین. شِما همه وِسه که مَسیحِ دِله دَرنی، صِلح و سِلامتی بِیّه.</verse>
			</chapter>
		</book>
		<book number="61">
			<chapter number="1">
				<verse number="1">شَمعونِ پِطرُسِ طَرِف جِم، عیسی مَسیحِ نوکِر و رَسول، کِسایی که خِدائه عِدالَتِ طریق و اَمه نجات‌دهنده عیسی مَسیح، ایمونی اَمه ایمونِ واری، وِشونِ نَصیب بَییه:</verse>
				<verse number="2">فِیض و صِلح و سِلامتی، خِدا و اَمه خِداوند عیسیِ بِشناسییَنِ طریق، فَت و فِراوون شِمه وِسه بَیّه.</verse>
				<verse number="3">وه الهی قِوَّتِ تِمومِ اونچی که زندگی و دینداریِ وِسه لازمِ ره اِما ره هِدا. وه بِشناسییَنِ خاطِریِ که اِما ره شه جِلال و خواریِ وِسه دَعوِت هاکارده.</verse>
				<verse number="4">که اینائه طریق شه گَت و با ارزشِ وَعده ها ره اِما ره هِدا، تا اونائه طریق الهی طبیعتِ دِله شَریک بَووین و اون فسادی جِم که هِوا و هوسِ خاطِری دِنیائه دِله دَره، آزاد بَووین.</verse>
				<verse number="5">اینِ وِسه، تا توندِنی تَقَلّا هاکانین تا خواری ره شه ایمونِ اضافه هاکانین و خواریِ هِمراه، معرفت،</verse>
				<verse number="6">و معرفتِ هِمراه، خویشتنداری و خویشتنداریِ هِمراه، پایداری و پایداریِ هِمراه، دینداری،</verse>
				<verse number="7">و دینداری هِمراه، بِرارونه دوس داشتِن و بِرارونه دوس داشتِنِ هِمراه، مِحَبَّت.</verse>
				<verse number="8">چوون اگه این صفات شِمه دِله بَمونه و ویشتر بَووه، نییِلنه اَمه خِداوند عیسی مَسیحِ بِشناسییِنِ دِله، بی‌فایده و بی‌ثَمِر بوئین.</verse>
				<verse number="9">چوون هر کس که این صفاتِ نِدارنه، اَنده کورِ که شه لینگِ پیشِ نَوینده و یادِ جِم بَوِرده که شه قدیمی گِناهونِ جِم پاک بَییه.</verse>
				<verse number="10">پَس اِی بِرارون، ویشتر تَقِلّا هاکانین تا شه دعوِت و انتخاب بَیِّنِ ثابت هاکانین، چوون اگه این صفاتِ کار بَیرین هیچ وَخت نَکِفِنِنی.</verse>
				<verse number="11">و این طی، شِما ره کاملاً اِجازه دِنِنه که خِداوند و اَمه نجات‌دهنده عیسی مَسیحِ اَبدی پادشاهیِ دِله بورین.</verse>
				<verse number="12">پَس مِن خوامبه این چیا هَمِش شِمه یاد دَووه، هر چَن این چیا ره دوندِنی و اون حَییقتِ دِله که به دَس بیاردینی، پابرجانی.</verse>
				<verse number="13">مِن فکر کامبه که این دِرِسِ، تا اون مووقه که این تَنِ دِله دَرِمبه، این صفاتِ شِمه یاد بیارِم تا غیرتی بَووین،</verse>
				<verse number="14">چوون دومبه خَله زود این تَنِ جِم بیرون اِمبه، هَمون طی که اَمه خداوند عیسی مَسیح مِ ره سِراغ هِدا.</verse>
				<verse number="15">و تا تومبه تَقِلّا کامبه تا بَتونین بعد از این که این دِنیائه جِم بوردِمه هَمِش این چیا ره شه یاد بیارین.</verse>
				<verse number="16">چوون اون مووقه که اَمه خِداوند عیسی مَسیحِ قِوَّت و وه بییَموئِنِ شِما ره اِعلام هاکاردیمی، داستان هائه دِمبال که زرنگیِ هِمراه بِساته بَینه، نَشیمی، بلکه شه چِشِ هِمراه وه جِلالِ بَدیمی.</verse>
				<verse number="17">چوون اون مووقه که وه خِدائه پییِرِ جِم، جِلال و اِحترام بَییته، یِتا صدا اون شِکوه و جِلالِ جِم وه ره بَرِسیه که، «اینِ مِ عزیزِ ریکائه که وه جِم راضیمه.»</verse>
				<verse number="18">اِما شه اون آسِمونی صِدا ره گوشِ هِمراه بِشنُسیمی، چوون اون مِقدَّسِ کوهِ سَر وه هِمراه دَیمی.</verse>
				<verse number="19">و اِما پِیغَمبِرونِ گَب ها ره که بونه اِطمینان هاکاردِ، دارمی که خوارِ شِمه یاد دَووه، یِتا لمپائه واری که ظِلِمادِ دِله تابِنه تا وَختی که صِواحی دَم بَووه و صِواحی دَمِ سِتاره شِمه دلهائه دِله رووشِن بَووه.</verse>
				<verse number="20">قبل از هر چی، شه یاد دارین که مِقدَّسِ کتابِ نَبِوّت هائه جِم هیچکِدوم، خودِ پِیغَمبِرِ تفسیر نییه.</verse>
				<verse number="21">چوون هیچ نَبِوَّتی، آدِمیِ ارادهِ هِمراه نییَمو، بلکه آدِمون، روح‌القُدسِ طریق خِدائه طَرِفِ جِم گَب بَزونه.</verse>
			</chapter>
			<chapter number="2">
				<verse number="1">ولی یَهودِ قومِ میون، دِراغیِ پِیغَمبِرون هم دَیینه، هَمون‌ طی که شِمه میون هم دِراغی مَلِّمون اِنِنه که یواشکی غلطِ تعالیم یارنِنه که تونده بَکوشه و اون اربابی که وِشونِ بَخریه ره حاشا کاندِنه و این طی، یهویی بِلا ره شه سَر یارنِنه.</verse>
				<verse number="2">خَیلیا وِشونِ بی عِفتیِ دِمبال شونِنه، و وِشونِ خاطری، حَییقَتِ راهِ، کفر گانِنه.</verse>
				<verse number="3">و شه طِمَعِ راهِ دِله، دِراغی گَب هائه هِمراه، شِما ره غارِت کاندِنه. وِشونِ محکومیت که قبلتر تعیین بَییه بییه، بیکار نَنیشته و وِشونِ نابودی نَخواته!</verse>
				<verse number="4">چوون اگه خِدا، اون فرشته هائه سَر که گِناه هاکاردِنه ره رَحم نَکارده، بلکه، وِشونِ جَهَنِمِ سیاه چالِ دِله، ظِلِمادِ تاریکی بِسپارِسه تا داوِریِ وِسه وِشونِ دارِن؛</verse>
				<verse number="5">و اگه قدیمِ دِنیا ره رَحم نَکارده، بلکه نوحِ که عِدالتِ پِیغومِ بیارده، هَفت نَفِر دییهِ هِمراه حِفظ هاکارده، بعد اون طوفانِ، بی دینونِ دِنیائه سَر بیارده ؛</verse>
				<verse number="6">اگه سُدوم و عَمورَهِ شهرا ره کِلین هاکارده و نابودیِ وِسه مَحکوم هاکارده تا بی دینیِ آخِرعاقِبتِ وِسه، دَرِسِ عبرتی بوئه،</verse>
				<verse number="7">و اگه لوطِ که صالح بییه و شَریرِ آدِمونِ هرزگیِ جِم سِتوه بَییَمو بییه ره نِجات هِدا-</verse>
				<verse number="8">چوون اون صالحِ مَردی هر روز وِشونِ میون زندگی کارده و وه صالحِ جان، وِشونِ زشتِ کارهائه جِم که ویندِسه و اِشنُسه، عِذابِ دِله دَییه -</verse>
				<verse number="9">پَس خِداوند دونده چی طی صالحِ آدِمونِ آزمودهائه جِم نِجات هاده و گِناهکارونِ داوِریِ روزِ مکافات وِسه داره،</verse>
				<verse number="10">بخصوص اونایی ره که شه فاسِدِ هِوا و هوسِ خواسه هائه دِمبال دَرِنه و اِقتدارِ کِچیک اِشمارِنه. وِشون اَنده سَرکِش و خودخواهِنه که از این که آسِمونِ گَت گَتِ ها ره کفر گانِنه ترسی ندارنِنه؛</verse>
				<verse number="11">با اینکه فرشته ها که وِشونِ قِوَّت و اِقتدار گَت تِرِ، خِداوندِ پَلی، کفرِ هِمراه وِشونِ حِکم نَکاندِنه.</verse>
				<verse number="12">ولی وِشون حیوونِ وارینه که شعور نِدارنِنه و شه غریزهِ هِمراه رِفتار کاندِنه، که دِنیا بییَمونه تا تلهِ دِله دَکِفِن و هِلاک بَووِن و اون چیایی که نَتوندِنه بِفَهمِنِ، کفر گانِنه و شه فِسادِ دِله هِلاک بونِنه</verse>
				<verse number="13">و اون بدیِ عَوِض که هاکاردِنه، بدی ویندِنه. وِشونِ خِشی، رووشنِ روزِ دِله، عیش و نوش هاکاردِنه. وِشون کثیفِ لکه‌هایینه که شِمه هِمراه مهمونی اِنِنه، گول بَزوئِنِ جِم کیف کاندِنه و اونِ جِم دَس نَکِشِنِنه.</verse>
				<verse number="14">وِشونِ چِشا زِنائه جِم پِرِ که گِناه هاکاردِنِ جِم سیر نَوونه. وِشون جَوونونی که سُس هَسِنه ره تله دِم دِنِنه، وِشونِ دِل ها طِمع هاکاردِنِ دِله ماهِرِ، لعنتِ وچونِنه!</verse>
				<verse number="15">وِشون راسِ راهِ وِل هاکاردِنه و گمراه بَینه، وِشون بَلعام، بِعورِ ریکائه راهِ پیش بَییتِنه که ناراسیِ مِزِّ دوس داشته.</verse>
				<verse number="16">ولی بَلعام، شه بَدِ کارائه وِسه سَراکو بَییه، یِتا بی زِوونِ خَر، آدِمِ صِدائه هِمراه گَب بَزو و اون پِیغَمبِرِ خِل گریِ کارائه دَمِ بَییته.</verse>
				<verse number="17">این دِراغی مَلِّمون، خِشک بَییته چشمه‌ها و مهِ وارینه که تِندِ وائه هِمراه حرکت کاندِنه و ظِلِمادِ تاریکی وِشونِ وِسه تعیین بَییه.</verse>
				<verse number="18">چوون بِلِندِ صِدائه هِمراه گَب هایی زَندِنه که غرور و نِفَهمیِ جِم پِرِ، کِسایی که سختیِ هِمراه بَدِ آدِمونِ چنگِ جِم دَر بوردِنه ره، شه هِوا و هوسِ تَلهِ دِله دِم دِنِنه.</verse>
				<verse number="19">وِشونِ، آزادیِ وَعده ره دِنِنه، ولی شه وِشون فِسادِ نوکِرِنه، چوون هر چی که آدِمِ سَر سِوارِ، آدِمی اونِ نوکر بونه.</verse>
				<verse number="20">چوون اگه اونایی که بعد از اینکه خِداوند و اَمه نجات‌دهنده عیسیِ مَسیحِ بِشناسینه، دِنیائه فِسادِ جِم دَس بَکِشینه، اگه اَت کَش دییه اون چیائه دِله گرفتار بَووِن و شِکَست بَخُرِن، وِشونِ آخِر عاقبت اَوِّلِ جِم هم بَدتِر بونه.</verse>
				<verse number="21">بهتر بییه که از اَوِّل، صالحیِ راهِ نِشناسینه، تا اینکه بعد از بِشناسییِن، اون مِقدَّسِ حکمِ جِم که وِشونِ بِسپارِسه بَییه، رو بَردِگاردِنِن.</verse>
				<verse number="22">این مَثِل اون چیِ خَوِری گَب زَنده که وِشونِ وِسه پیش بییَمو: «سک شه لو بیاردهِ سَر بَرگِردِنه»، و « بَشُسه خی، تیلِ دِله غلت خارنه.»</verse>
			</chapter>
			<chapter number="3">
				<verse number="1">ای عزیزون، این دِوّمین نامه ئه که دَره شِمه وِسه نِویسِمبه. هر دِتا نامه ره این نیّتِ هِمراه شِمه وِسه بَنوِشتِمه تا شِمه یاد بیارِم و شِمه پاکِ فکرا ره شوق بیارِم،</verse>
				<verse number="2">تا اون کِلامی که مِقدَّسِ پِیغَمبِرون، جلوتر بااوتِنه و خِداوند و اَمه نجات‌دهندهِ حِکمِ، که رَسولونِ طریق شِما ره هِدا ره شه یاد بیارین.</verse>
				<verse number="3">قبل از هر چی، بَدونین که آخِرین روزائه دِله کِسایی که مسخره کاندِنه، اِنِنه و شه پلیدِ خواسه هائه دِمبال دَرِنه و مسخره وار</verse>
				<verse number="4">گانِنه: «پَس وه بییَموئِن وَعده چی بَییه؟ چوون از وَختی که اَمه پییِرون بَمِردِنه، همه چی هَمون‌ طیِ که از اَوِّلِ دِنیا بییه»</verse>
				<verse number="5">چوون وِشون عمداً این حَییقتِ ندید گِرنِنه که آسمونون قبلتر دَییه و زِمین اوهِ جِم و اوهِ طریق و خِدائه کِلامِ هِمراه شِکل بَییته؛</verse>
				<verse number="6">و همین اوهِ طریق، اون دِنیایی که اون مووقه وجود داشته، غَرق و نابود بَییه.</verse>
				<verse number="7">ولی هَمون کِلامِ هِمراه، آسمونون و زمینی که الان ویندِنی، تَشِ وِسه جَمع بَییه و تا بی دیننون هِلاک بَیِّن و داوِریِ روزِ وِسه دارنِنه.</verse>
				<verse number="8">ولی ای عزیزون، این حَییقتِ ندید نَیرین که خِداوندِ پَلی یِتا روز هزار سالِ و هزار سال یِتا روزِ واریِ.</verse>
				<verse number="9">برخلاف بَعضیائه گَمون، خِداوند شه وعدهِ انجام هِدائنِ‌ دِله دیر نَکانده، ولی این طی نییه، بلکه شِمه هِمراه صَبورِ، چوون نِخوانه هیچ کس هِلاک بَووه بلکه خوانه همه تووبه هاکانِن.</verse>
				<verse number="10">ولی خِداوند عیسیِ بَردَگِردِسِنِ روز، دِزِ واری اِنه، اون مووقه آسمونون یِتا گَتِ صِدائه هِمراه از بین شونه و ستاره ها تش گِرنِنه و نابود بونِنه، زِمین و تِمومِ وه کارا دیار بونه.</verse>
				<verse number="11">اِسا که تِمومِ این چیا دَره نابود بونه، شِما وِنه چی طی مَردِمی بوئین؟ شِما وِنه یِتا مِقدّس و دیندارِ زندگی دارین</verse>
				<verse number="12">خِدائه روزِ چِش به راه بوئین و اینِ وِسه که خِدائه روز زودتر بِیّه تَقِلّا هاکانین. اون روزِ دِله که آسمونون تش گِرنِنه و نابود بونِنه و آسمونِ ستاره ها تَشِ گرمیِ جِم ذوب بونِنه.</verse>
				<verse number="13">ولی اِما طِبق وه وَعده، جدیدِ آسمونون و جدیدِ زِمینِ چِش به راهِمی که اونِ دِله هر چی که خِدائه دیدِ جِم دِرِسِ، دَره.</verse>
				<verse number="14">پَس ای عزیزون، اِسا که این چیائه اِنتِظارِ کَشِنِنی، خَله تَقِلّا هاکانین که وه دید بی‌لکه و بی‌عیب بوئین، و صِلح و سِلامتیِ دِله دَووین.</verse>
				<verse number="15">و اَمه خداوندِ صبرِ، نِجات بَدونین، هَمون‌ طی که اَمه عزیزِ بِرار پولُس هم طِبق اون حکمتی که وه ره هِدا بَییه، شِمه وِسه بَنوِشته.</verse>
				<verse number="16">وه شه تِمومِ نامه‌هائه دِله وَختی که این چیائه جِم گَب زَنده نِویسِنه. وه نامه‌هائه دِله چیزایی بَنوشت بَییه که اونائه بِفَهمِسِن سَختِ و نادونِ آدِمون و سِس ایمونون اونِ دِله دَس وَرنِنه، هَمون‌ طی که دییه مِقدَّسِ نوِشته هائه هِمراه این طی کاندِنه، و این وِشونِ نابودیِ باعث بونه.</verse>
				<verse number="17">پَس شِما ای عزیزون، اِسا که اینِ دوندِنی، مِواظب بوئین نَکِنه بی دینونِ نادِرِسِ راهِ دِله گمراه بَووین و شه پایداری ره از دَس هادین</verse>
				<verse number="18">بلکه اَمه خِداوند و نجات‌دهنده، عیسی مَسیحِ فِیض و بِشناسییِنِ دِله رشد هاکانین، که وه ره از اَلان تا اَبد جِلال بوئه! آمین.</verse>
			</chapter>
		</book>
		<book number="62">
			<chapter number="1">
				<verse number="1">اونچی که از اَوِّل دَییه، اونچی که بِشنُسیمی و شه چِشائه هِمراه بَدیمی، اونچی که وه ره هارِشیمی و شه دَسائه هِمراه لَمس هاکاردیمی، یعنی زندگیِ کِلام،که اونِ شِما ره اِعلام کامبی.</verse>
				<verse number="2">زندگی ظاهر بَییه؛ اِما اونِ بَدیمی و اونِ گِواهی دِمبی. اَبدی زندگی ره شِما ره اِعلام کامبی، هَمون اَبدی زندگی که پییِرِ هِمراه دَییه و اِما ره ظاهر بَییه.</verse>
				<verse number="3">اون کِلام که اِما بَدیمی و بِشنُسیمی ره شِما ره اِعلام کامبی تا شِما هم اَمه هِمراه رِفاقت دارین؛ حییقَتاً هم که اَمه رفاقت پییِرِ هِمرا و وه ریکا عیسی مَسیحِ هِمرائه.</verse>
				<verse number="4">اِما اینِ شِمه وِسه نِویسِمبی تا اَمه خِشالی کامل بَووه.</verse>
				<verse number="5">اینِ پِیغومی که وه جِم بِشنُسیمی و شِما ره اِعلام کامبی که: خِدا نورِ و هیچ تاریکی ای اَصلاً وه دِله دَنیه.</verse>
				<verse number="6">اگه اِما باریم وه هِمراه رفاقت دارمی، در حالی که تاریکیِ دِله زندگی کامبی، دِراغ زَمبی و حَییقَتِ عَمِل نَکامبی.</verse>
				<verse number="7">ولی اگه نورِ دِله زندگی هاکانیم، هَمون طی که وه نورِ دِله دَره، هَمدییهِ هِمراه رفاقت دارمی و وه ریکا عیسیِ خون، اِما ره تِمومِ گِناهونِ جِم پاک کانده.</verse>
				<verse number="8">اگر باریم گِناه نِدارمی، شه ره گول بَزومی و اَمه دِله حَییقتی دَنیه.</verse>
				<verse number="9">اگه اِما شه گِناهونِ اِعتراف هاکانیم، وه که وِفادار و عادلِ، اَمه گِناهونِ بَخشِنه و هر نادِرِسیِ جِم اِما ره پاک کانده.</verse>
				<verse number="10">اگه باریم گِناه نَکاردیمی، اِما وه ره دِراغ زَن کامبی و وه کِلام اَمه دِله دَنییه.</verse>
			</chapter>
			<chapter number="2">
				<verse number="1">مِ کِچیکِ وَچون، اینِ شِمه وِسه نِویسِمبه تا گِناه نَکِنین. ولی اگه کِسی گِناهی هاکارده، یِتا مِدافع، پییِرِ پَلی دارمی، یعنی عیسی مَسیحِ صالح.</verse>
				<verse number="2">عیسی اَمه گِناهونِ کَفّارِئه، و نا فِقَط اَمه گِناهون، بلکه تِمومِ عالِمِ گِناهون.</verse>
				<verse number="3">اینجه جِم دومبی وه ره اِشناسِمبی اگه وه اَحکامِ به جا بیاریم.</verse>
				<verse number="4">هر کی که گانه ”وه ره اِشناسِنه“، ولی وه اَحکامِ به جا نیارنه، دِراغ زَنِ و حَییقت وه دِله دَنیه.</verse>
				<verse number="5">ولی هر کی که وه کِلامِ به جا یارنه، حَییقَتاً خِدائه مِحَبَّت، وه دِله کامل بَییه. این طی اِما دومبی که وه دِله دَرِمبی:</verse>
				<verse number="6">هر کی که گانه وه دِله موندِنه، وِنه هَمون‌طی زندگی هاکانه که وه زندگی کارده.</verse>
				<verse number="7">ای عزیزون، مِن یِتا تازه حِکم، شِمه وِسه نَنِویسِمبه، بلکه یِتا قدیمی حِکم که از اَوِّل داشتینی. این قدیمی حِکم، هَمون پِیغومِ که بِشنُسینی.</verse>
				<verse number="8">با این حال یِتا تازه حِکم شِمه وِسه نِویسِمبه که وه حَییقت وه دِله و شِمه دِله هم دیارِ، چوون تاریکی گُذِرنه و حَییقی نور همین اَلان هم دَره تابِنه.</verse>
				<verse number="9">هر کی که گانه نورِ دِله دَره ولی شه بِرارِ جِم بیزارِ، هَمتی تاریکیِ دِله به سَر وَرنه.</verse>
				<verse number="10">هر کی که شه بِرارِ دوس دارنه، نورِ دِله موندِنه و وه دِله هیچ دلیلی لغزشِ وِسه دَنیه.</verse>
				<verse number="11">ولی هر کی که شه بِرارِ جِم بیزارِ، تاریکیِ دِله دَره و تاریکیِ دِله قَدِم زَنده و وه نَدونده کجه شونه، چوون تاریکی وه چِشا ره کور هاکارده.</verse>
				<verse number="12">شِمه وِسه نِویسِمبه، ای کِچیک وَچون، چوون شِمه گِناهون وه اسمِ خاطِری بَخشیده بَییه.</verse>
				<verse number="13">شِمه وِسه نِویسِمبه، ای پییِرون، چوون وه که از اَوِّل دَییه ره بِشناسینی. شِمه وِسه نِویسِمبه، ای جوونون، چوون اون شَریرِ سَر پیروز بَینی. شِمه وِسه نِویسِمبه، ای وَچون، چوون پییِرِ بِشناسینی.</verse>
				<verse number="14">شِمه وِسه نِویسِمبه، ای پییِرون، چوون وه که از اَوِّل دَییه ره بِشناسینی. شِمه وِسه نِویسِمبه، ای جوونون، چوون قِددارِنی و خِدائه کِلام شِمه دِله موندِنه، و اون شَریرِ حریف بَینی.</verse>
				<verse number="15">دِنیا و اونچی که اونِ دِله دَره ره، دوس نِدارین. اگه کِسی دِنیا ره دوس داره، پییِرِ مِحَبَّت، وه دِله دَنییه.</verse>
				<verse number="16">چوون هر چی دِنیائه دِله دَره، یعنی جِسمِ هِوا و هوس ها، چِشِ هِوا و هوس ها، زندگیِ غرور، نا پییِرِ جِم بلکه دِنیائه جِم هَسه.</verse>
				<verse number="17">دِنیا و وه هِوا و هوس ها گُذِرنه، ولی اونی که خِدائه اِراده ره به جا یارنه، تا اَبد به جا موندِنه.</verse>
				<verse number="18">وَچون، این آخِرین ساعتِ و هَمون طی که بِشنُسینی ’ضِدّمسیح‘ اِنه، اَلان هم خَله از ضدِّ مَسیحون بییَمونه، اینجه جِم فَهمِمبی که آخِرین ساعتِ.</verse>
				<verse number="19">وِشون اَمه میونِ جِم بیرون بُوردِنه، ولی اَمه جِم نَبینه؛ چوون اگه اَمه جِم بینه، اَمه هِمراه موندِسِنه. ولی وِشونِ بوردِن نِشون هِدا که وِشون هیچ کِدوم، اَمه جِم نَبینه.</verse>
				<verse number="20">ولی شِما اون قُدّوسِ طریق مَسح بَینی و شِما همه، همه چی ره دوندِنی.</verse>
				<verse number="21">مِن شِمه وِسه نِویسِمبه، نا اینِ وِسه که حَییقَتِ نَدوندِنی، بلکه اینِ وِسه که اونِ دوندِنی و اینِ وِسه که هیچ دِراغی حَییقَتِ دِله دَنییه.</verse>
				<verse number="22">دِراغ زَن کیِ، جز اون آدِمی که عیسیِ موعود بییَنِ اِنکار کانده؟ این طی آدِم هَمون ’ضدِّمسیحِ‘ که هم پییِر و هم ریکا ره اِنکار کانده.</verse>
				<verse number="23">هر کی ریکا ره اِنکار هاکانه، پییِرِ هم نِدارنه و هر کی ریکا ره اِعتراف هاکانه، پییِرِ هم دارنه.</verse>
				<verse number="24">بییِلین اونچی که از اَوِّل بِشنُسینی شِمه دِله بَمونه؛ اگه اونچی از اَوِّل بِشنُسینی شِمه دِله بَمونه، شِما هم، پییِر و ریکائه دِله موندِنِنی.</verse>
				<verse number="25">و اینِ اونچی که وه اِما ره وَعده هِدا، یعنی اَبدی زندگی.</verse>
				<verse number="26">مِن اونایی خَوِری شِمه وِسه اینا ره بَنوِشتمه که تَقِلّا کاندِنه شِما ره گمراه هاکانِن.</verse>
				<verse number="27">ولی شِمه خَوِری وِنه بارِم اون مَسح که وه جِم بَییتِنی، شِمه دِله موندِنه و نیازی نِدارنِنی کِسی شِما ره تَعلیم هاده، بلکه وه مَسح، همه چیِ خَوِری شِما ره تَعلیم دِنه. اون مَسح، حَییقَتِ، نا دِراغ. پَس هَمون‌طی که شِما ره تَعلیم هِدا، وه دِله بَمونین.</verse>
				<verse number="28">اِسا، ای وَچون، وه دِله بَمونین تا مووقه ای که وه ظِهور هاکانه، مِطمَئِن بوئیم و وه بییَموئَنِ مووقه وه جِم شَرمِنده نَوویم.</verse>
				<verse number="29">اگه شِما بِفَهمِسِنی وه صالحِ، شِما دوندِنی اونی که صالح بییَنِ به جا یارنه، وه جِم دِنیا بییَمو.</verse>
			</chapter>
			<chapter number="3">
				<verse number="1">هارِشین پییِر چَنده اِما ره مِحَبَّت هاکارده تا خِدائه وَچون بااوته بَوویم! و همین طی هم هَسیمی! اینِ وِسه ئه که دِنیا اِما ره نِشناسِنه، چوون که وه ره نِشناسیه.</verse>
				<verse number="2">ای عزیزون، اِما اَلان خِدائه وَچونیمی، ولی هَمتی اونچی که قرارِ بَوویم دیار نَییه. ولی دومبی اون مووقه که وه ظهور هاکانه وه واری بومبی، چوون وه ره اون طی که هَسه ویمبی.</verse>
				<verse number="3">هر کی وه ره این طی امیدی دارنه، شه ره پاک کانده، هَمون طی که وه پاکِ.</verse>
				<verse number="4">هر کی گِناهِ دِله زِندِگی کانده شَریعتِ علیه زندگی کانده؛ گناه، شَریعتِ علیه عَمِل کانده.</verse>
				<verse number="5">شِما دوندِنی که وه ظِهور هاکارده تا گِناهونِ از بین بَوره. وه دِله هیچ گِناهی دَنیه.</verse>
				<verse number="6">اونی که وه دِله موندِنه گِناهِ ادامه نَدِنه، اونی که گِناهِ ادامه دِنه، وه ره نا بَدیئه و نا بِشناسیه.</verse>
				<verse number="7">ای کِچیکِ وَچون نییِلین هیچ کِسی شِما ره گمراه هاکانه. هر کی که صالحِ آدِمِ واری عَمِل هاکانه، صالحِ، هَمون طی که وه صالحِ.</verse>
				<verse number="8">اونی که گِناهِ دِله زندگی کانده اِبلیسِ جِم هَسه، چوون اِبلیس از هَمون اَوِّل گِناهکار بییه. اینِ وِسه خِدائه ریکا ظِهور هاکارده تا اِبلیسِ کارا ره باطل هاکانه.</verse>
				<verse number="9">اونی که خِدائه جِم دِنیا بییَمو گناهِ دِله زِندِگی نَکانده، چوون خِدائه ذات وه دِله موندِنه؛ اون آدِم، نَتونده گِناه هاکاردِنِ دِله ادامه هاده، چوون اون آدِم، خِدائه جِم دِنیا بییَمو.</verse>
				<verse number="10">خِدائه وَچون و اِبلیسِ وَچون این‌طی مَعلوم بونِنه: هر کی اونچی که دِرِسِ ره اِنجام نَدِنه، خِدائه جِم نییه و همین طی کِسی که شه بِرارِ دوس نِدارنه، خِدائه جِم نییه.</verse>
				<verse number="11">این هَمون پِیغومیِ که از اَوِّل بِشنُسینی، که وِنه هَمدییه ره دوس داریم.</verse>
				<verse number="12">اِما نَوِسه قائنِ واری بوئیم، هَمون که اون شَریرِ جِم بییه و شه بِرارِ بَکوشته. و، چه وه ره بَکوشته؟ چوون وه اعمال بَد بییه و وه بِرارِ اعمال دِرِس بییه.</verse>
				<verse number="13">ای بِرارون، تعجِّب نَکِنین از اینکه دِنیا شِمه جِم بیزارِ.</verse>
				<verse number="14">اِما دومبی که مَرگِ جِم رَد بَیمی و زندگی ره بَرِسیمی، چوون بِرارونِ دوس دارمی. هر کی مِحَبَّت نَکِنه، مَرگِ دِله موندِنه.</verse>
				<verse number="15">هر کی که شه بِرارِ جِم بیزار بوئه، قاتلِ و شِما دوندِنی که هیچ قاتلی دِله، اَبدی زندگی نَموندِنه.</verse>
				<verse number="16">اونجه جِم مِحَبَّتِ بِشناسیمی که وه شه جانِ اَمه راهِ وِسه بییِشته، و اِما هم وِنه شه جانِ، بِرارونِ راهِ وِسه بییِلیم.</verse>
				<verse number="17">ولی اگه یه نَفِر دِنیائه مالِ داره و شه بِرارِ بَوینه که مِحتاجِ، با این وجود شه دِلِ دَرِ وه رو دَوِنده، خِدائه مِحَبَّت چی طی این طی آدِمِ دِله موندِنه؟</verse>
				<verse number="18">ای کِچیکِ وَچون، بِئین مِحَبَّت هاکانیم، نا زِوونی و گَب بَزوئِنِ دِله، بلکه عَمِل و حَییقَتِ دِله!</verse>
				<verse number="19">اینِ وِسه دومبی که حَییقَتِ جِم هَسیمی، و تومبی شه دلِ، خِدائه حِضور مِطمَئِن هاکانیم؛</verse>
				<verse number="20">چوون هر وَخت اَمه دِل اِما ره مَحکوم هاکانه، خِدا اَمه دِل هائه جِم گَت تِرِ و همه چی ره دونده.</verse>
				<verse number="21">ای عزیزون، اگه اَمه دِل، اِما ره مَحکوم نَکِنه، خِدائه حِضور مِطمئِنیمی</verse>
				<verse number="22">و هر چی وه جِم بِخوائیم، گِرمی، چوون وه اَحکامِ عَمِل کامبی و اونچی که وه ره خِشال کانده ره کامبی.</verse>
				<verse number="23">و وه حِکم اینِ که وه ریکا عیسی مَسیحِ اسمِ ایمون بیاریم و هَمدییه ره مِحَبَّت هاکانیم، هَمون طی که اِما ره دَستور هِدا.</verse>
				<verse number="24">هر کی وه اَحکامِ عَمِل هاکانه، خِدائه دِله مُوندِنه و خِدا هم وه دِله موندِنه. اینجه جِم دومبی وه اَمه دِله موندِنه یعنی اون روحِ هِمراه که اِما ره هِدا.</verse>
			</chapter>
			<chapter number="4">
				<verse number="1">ای عزیزون، هر روحی ره باوِر نَکِنین، بلکه روح ها ره آزمود هاکانین که خِدا جِم هَسِنه یا نا. چوون دِنیائه دِله خَله دِراغی پِیغَمبِرون دَرِنه.</verse>
				<verse number="2">خِدائه روحِ این‌طی اِشناسِمبی: هر روحی که اِعتراف هاکانه عیسی مَسیح آدِمِ جِسمِ دِله بییَمو، خِدائه جِم هَسه.</verse>
				<verse number="3">و هر روحی که عیسی ره اِعتراف نَکانده، خدائه جِم نییه، این هَمون ’ضدّمسیحِ‘ روحِ که بِشنُسینی اِنه و اَلان هم دِنیائه دِله دَره.</verse>
				<verse number="4">ای کِچیکِ وَچون، شِما، خِدائه جِم هَسینی و وِشونِ حریف بَینی، چوون اونی که شِمه دِله دَره، اونی جِم که دِنیائه دِله دَره، گَتتِرِ.</verse>
				<verse number="5">وِشون دِنیائه جِم هَسِنه اینِ وِسه اونچی گانِنه دِنیائه جِم هَسه و دِنیا وِشونِ گوش دِنه.</verse>
				<verse number="6">اِما خِدائه جِم هَسیمی، اونی که خِدا ره اِشناسِنه، اِما ره گوش دِنه؛ اونی که خِدائه جِم نییه، اِما ره گوش نَدِنه. این طی حَییقَتِ روحِ و گمراهی روحِ هَمدییه جِم اِشناسِمبی.</verse>
				<verse number="7">ای عزیزون، بِئین هَمدییه ره مِحَبَّت هاکانیم، چوون مِحَبَّت خِدائه جِم هَسه و هر کی مِحَبَّت کانده، خِدائه جِم دِنیا بییَمو و خِدا ره اِشناسِنه.</verse>
				<verse number="8">اونی که مِحَبَّت نَکانده، خِدا ره نِشناسیه، چوون خِدا مِحبَّتِ.</verse>
				<verse number="9">خِدائه مِحَبَّت این‌طی اَمه میون ظاهر بَییه که خِدا شه یِتا ریکا ره دنیائه دِله بَفرِسیه تا وه طریق زندگی داریم.</verse>
				<verse number="10">مِحَبَّت همینِ، نا اون که اِما خِدا ره مِحَبَّت هاکاردیمی، بلکه وه اِما ره مِحَبَّت هاکاردو شه ریکا ره بَفرِسیه تا اَمه گِناهونِ کَفّاره بوئه.</verse>
				<verse number="11">ای عزیزون، اگه خِدا این‌طی اِما ره مِحَبَّت هاکارده، اِما هم وِنه هَمدییه ره مِحَبَّت هاکانیم.</verse>
				<verse number="12">هیچ کی هیچ وَخت خِدا ره نَدیئه؛ اگه هَمدییه ره مِحَبَّت هاکانیم، خِدا اَمه دِله موندِنه و وه مِحَبَّت اَمه دِله کامل بَییه.</verse>
				<verse number="13">اینجه جِم دومبی که وه دِله موندِمبی و وه اَمه دِله، چوون وه شه روحِ جِم اِما ره هِدا.</verse>
				<verse number="14">و اِما بَدیمی و گِواهی دِمبی که پییِر، شه ریکا ره بَفرِسیه تا دِنیائه نِجات دَهِنده بوئه.</verse>
				<verse number="15">اونی که اِعتراف کانده عیسی خِدائه ریکائه، خِدا وه دِله موندِنه و وه خِدائه دِله.</verse>
				<verse number="16">پَس اِما اون مِحبَّتیِ که خِدا اَمه وِسه دارنه ره بِشناسیمی و اونِ باوِر دارمی. خِدا مِحبَّتِ، و اونی که مِحبَّتِ دِله موندِنه، خدائه دِله موندِنه و خِدا وه دِله موندِنه.</verse>
				<verse number="17">این طی مِحَبَّت اَمه دِله کامل بونه تا داوِری روز مِطمئن بوئیم، چوون این دِنیائه دِله اِما هَمون ‌طی هَسیمی که وه هَسه.</verse>
				<verse number="18">مِحَبَّتِ دِله تَرس دَنیه، بلکه کاملِ مِحَبَّت، تَرسِ بیرون کانده؛ چوون تَرس تنبیهِ جِم سَرچِشمه گِرنه و اونی که تَرسِنه، مِحبَّتِ دِله کامل نَییه.</verse>
				<verse number="19">اِما مِحَبَّت کامبی چوون اَوِّل وه اِما ره مِحَبَّت هاکارده.</verse>
				<verse number="20">اگه کِسی گانه که خِدا ره دوس دارمه و شه بِرارِ جِم بیزارِ، اون آدِم دِراغ زَنه. چوون اون کِسی که شه بِرار که وینده ره دوس نِدارنه، نَتونده خِدایی که نَدیئه ره دوس داره.</verse>
				<verse number="21">اِما این حِکمِ وه جِم بَییتِمی که هر کی خِدا ره دوس دارنه، شه بِرارِ هم وِنه دوس داره.</verse>
			</chapter>
			<chapter number="5">
				<verse number="1">هر کی ایمون دارنه عیسی هَمون مَسیحِ موعودِ، خدائه جِم دِنیا بییَموئه؛ هر کی پییِرِ دوس دارنه، اونی که وه جِم دِنیا بییَمو ره هم دوس دارنه.</verse>
				<verse number="2">اِما اینجه جِم دومبی خِدائه وَچون ره دوس دارمی که خِدا ره دوس دارمی و وه اَحکامِ جِم اِطاعت کامبی.</verse>
				<verse number="3">چوون خِدائه دوس داشتن اینِ که وه اَحکامِ عَمِل هاکانیم و وه اَحکام سنگین نییه.</verse>
				<verse number="4">چوون هر کی خِدائه جِم دِنیا بییَمو بوئه، دِنیا ره حریف بونه، اَمه ایمون اون پیروزیِ که دِنیا ره شکست هِدا.</verse>
				<verse number="5">کی تونده دِنیا ره حریف بَووه؟ به جِز اون که ایمون دارنه عیسی، خِدائه ریکائه؟</verse>
				<verse number="6">وه اونیِ که اوه و خونِ هِمراه بییَمو، یعنی عیسی مَسیح. نا فِقَط اوهِ هِمراه، بلکه اوه و خونِ هِمراه؛ و خِدائه روحِ که گِواهی دِنه، چوون خِدائه روح، حَییقَتِ.</verse>
				<verse number="7">چوون این سه تانه که گِواهی دِنِنه:</verse>
				<verse number="8">خِدائه روح و اوه و خون؛ و این سه تائه گِواهی یِتائه.</verse>
				<verse number="9">اگه اِما آدِمونِ گِواهی ره قبول کامبی، خِدائه گِواهی گَت تِرِ، چوون گِواهی ایه که شه خِدا، شه ریکائه خَوِری هِدا.</verse>
				<verse number="10">هر کی خِدائه ریکا ره ایمون دارنه، این گواهی ره شه دِله دارنه. اونی که خِدا ره ایمون نیاره، وه ره دِراغ زَن بِشمارِسه، چوون اون گِواهی ای که خِدا، شه ریکائه خَوِری هِدا ره قبول نَکارده.</verse>
				<verse number="11">اون گِواهی اینِ که خِدا اِما ره اَبدی زندگی هِدا، و این زندگی، وه ریکائه دِله دَره.</verse>
				<verse number="12">اونی که ریکا ره دارنه، زندگی ره دارنه و اونی که خِدائه ریکا ره نِدارنه زندگی ره نِدارنه.</verse>
				<verse number="13">مِن این چیا ره شِمه وِسه نِویسِمبه که خِدائه ریکائه اسمِ ایمون دارنِنی، تا بَدونین که اَبدی زندگی ره دارنِنی.</verse>
				<verse number="14">این هَمون اطمینانیِ که وه پَلی دارمی، اگه اِما طِبق وه اِراده یه چی بِخوائیم، وه اِما ره اِشنُنه.</verse>
				<verse number="15">و اگه دومبی که هر اونچی وه جِم بِخوائیم اِما ره اِشنُنه، پَس مِطمَئِنیمی اونچی که وه جِم بَخواسیمی ره بَییتیمی.</verse>
				<verse number="16">اگه یه نَفِر بَوینه وه بِرار گِناهی کانده که مَرگِ خَتم نَوونه، دعا هاکانه و خِدا وه ره زندگی دِنه. اینِ، اونی خَوِری گامبه که وه گِناه مَرگِ خَتم نَوونه. گِناهی دَره که مَرگِ خَتم بونه. مِن این طی گِناهِ خَوِری نارمه که وِنه دِعا هاکارد.</verse>
				<verse number="17">تِمومِ نادِرِسِ کار گِناهِ، ولی گِناهی هم دَره که مَرگِ خَتم نَوونه.</verse>
				<verse number="18">اِما دومبی که هر کی خِدائه جِم دِنیا بییَمو بوئه، گِناه ره اِدامه نَدِنه، بلکه عیسی که ’خِدائه جِم دِنیا بییَمو‘ وه ره حِفظ کانده و اون شَریرِ دَس، وه ره نَرِسِنه.</verse>
				<verse number="19">اِما دومبی که خدائه جِم هَسیمی و تِمومِ دِنیا اون شَریرِ قِدرتِ بِن دَره.</verse>
				<verse number="20">همین طی هم دومبی که خِدائه ریکا بَییَمو و اِما ره فَهم هِدا تا وه که حَییقَتِ ره بِشناسیم، و اِما وه دِله که حَییقَتِ دَرِمبی، یعنی وه ریکا، عیسی مَسیحِ دِله. وه خِدائه حَییقی و اَبدی زندگیِ.</verse>
				<verse number="21">ای کِچیکِ وَچون، شه ره بِتهائه جِم حِفظ هاکانین.</verse>
			</chapter>
		</book>
		<book number="63">
			<chapter number="1">
				<verse number="1">شیخِ جِم، مِحتَرَمِ خانِم و وه وَچونِ که ’حَییقَتِ‘ دِله وِشونِ دوس دارمه - و نا فِقَط مِن، بلکه تِمومِ اونایی که حَییقَتِ بِشناسینه -</verse>
				<verse number="2">اون حَییقَتِ خاطِری که اَمه دِله دَره و تا اَبد اَمه هِمراه موندِنه.</verse>
				<verse number="3">فِیض و رَحمِت و سِلامتی خِدائه پییِرِ طَرِفِ جِم و عیسی مَسیحِ طَرِفِ جِم، اون پییِرِ ریکا، حَییقت و مِحبَّتِ دِله اَمه هِمراه موندِنه.</verse>
				<verse number="4">مِن خَله خِشال بَیمه که بِفَهمِسِمه تِ وَچونِ جِم بعضیا طبقِ هَمون حِکمی که پییِرِ جِم بَییتیمی، ’حَییقَتِ‘ دِله زندگی کاندِنه.</verse>
				<verse number="5">اِسا، عزیزِ خانِم، تِ جِم یِتا دَرخواست دارمه. نا اون که یِتا تازهِ حِکم تِ وِسه بَنویسِم، بلکه هَمون حِکم که از اَوِّل داشتیمی، که هَمدییه ره مِحَبَّت هاکانیم.</verse>
				<verse number="6">و مِحَبَّت اینِ که اِما طِبق وه اَحکام زندگی هاکانیم. اَره، هَمون‌ طی که از اَوِّل بِشنُسینی، وه حِکم اینِ که مِحَبَّتِ دِله زندگی هاکانین.</verse>
				<verse number="7">چوون دِنیائه دِله خَله حِقِّه بازِ آدِمون دَرنه، که وِشون اِعتراف نَکاندِنه عیسی مَسیح آدِمِ جِسمِ دِله بییَمو. این‌طی آدِم، هَمون حِقِّه باز و ضدِّ مَسیحِ.</verse>
				<verse number="8">هوشیار بوئین تا اون کارِ ثَمِره که اِما هاکاردیمی ره به باد نَدین، بلکه یِتا کامل پاداش بَیرین.</verse>
				<verse number="9">هر کِسی که مَسیحِ تعلیمِ جِم جلوتر بوره و اونِ دِله ثابت نَمونه، خِدا ره نِدارنه، هر کِسی که اون تعلیمِ دِله ثابت بَمونه، هم پییِرِ دارنه و هم ریکا ره دارنه.</verse>
				<verse number="10">اگه کِسی شِمه پَلی بِیّه و این تعلیمِ نیاره، وه ره شه سِره راه نَدین و وه ره خِش بییَموئی، نارین؛</verse>
				<verse number="11">چوون اونی که وه ره خِش بییَموئی باره، وه شَریرِ اَعمالِ دِله شَریک بونه.</verse>
				<verse number="12">هر چَن خَله چیا دارمه که شِمه وِسه بَنِویسِم، ولی نِخوامبه مِرَکَّب و کاغذِ هِمراه بوئه. بلکه امید دارمه شِمه پَلی بِیِّم و رو در رو گَب بَزِنیم تا اَمه خِشالی کامل بَووه.</verse>
				<verse number="13">تِ مِحتَرَمِ خواخِرِ وَچون، تِ وِسه سِلام رِسِندِنِنه.[آمین!]</verse>
			</chapter>
		</book>
		<book number="64">
			<chapter number="1">
				<verse number="1">شیخِ جِم، عزیزِ گایوسِ که مِن وه ره ’حَییقتِ‘ دِله دوس دارمه.</verse>
				<verse number="2">ای عزیز، مِ دعا اینِ که همه چی شِمه وسه خوار پیش بوره و سِلامت بوئین، و همین طی تِ جان هم سِلامَتیِ دِله دَووه.</verse>
				<verse number="3">چوون خِشال بَیمه اون مووقه که بِرارون بَییَمونه و تِ وِفاداری که حییقتِ دِله زندگی کاندی ره گِواهی هِدانه.</verse>
				<verse number="4">هیچ‌چی مِ ره اینِ جِم ویشتر خِشال نَکانده که بِشنُئِم مِ وَچون ’حَییقَتِ‘ دِله زندگی کانِدنه.</verse>
				<verse number="5">ای عزیز، تِ تِمومِ کارائه دِله بِرارونِ وِسه، شه اَمانتِ سِراغ دِنی، بخصوص اینکه تِ پَلی غریبِنه.</verse>
				<verse number="6">وِشون هم کلیسائه پَلی تِ مِحبَّتِ گِواهی هِدانه؛ پَس خوب کاری کاندی اگه وِشونِ اون طی که خِدائه شَئنِ، سَفِرِ وِسه راهی هاکانی.</verse>
				<verse number="7">چوون وِشون اون اسمِ خاطِری سَفِر هاکاردِنه و غیر یَهودیونِ جِم هیچ کُمِکی نَییتِنه.</verse>
				<verse number="8">پَس اِما وِنه این طی آدِمونِ واری ره کَمِک هاکانیم تا بَتونیم وِشونِ هِمراه، حَییقتِ وِسه هَمکار بوئیم.</verse>
				<verse number="9">مِن یه چی کلیسائه وِسه بَنوِشتمه، ولی دیوتْرِفیس که دوس دارنه شه ره اَوِّل بَدونه، اَمه اِقتدارِ اَهمیَّت نَدِنه.</verse>
				<verse number="10">پَس اگه مِن بِیِّم، کارایی که وه کانده ره رسیدگی کامبه، چوون غَرِضِ هِمراه اَمه علیه گانه و اینِ هم قانع نَییه، بِرارونِ هم قبول نَکانده؛ و وه، بِرارونی هَم که خوانِنه وِشونِ قبول هاکانِنه ئه دَمِ گِرنه و کلیسائه جِم بیرون کانده.</verse>
				<verse number="11">ای عزیز، بَدی ره شه سَرمخش نَکِن، بلکه خواریِ جِم سَرمخش بَیر؛ اونی که خوارِ کار کانده، خِدائه جِم هَسه، ولی اونی که بَدِ کار کانده، خِدا ره نَدیئه.</verse>
				<verse number="12">همه دیمیتریوسِ خَوِری خوار گِواهی دِنِنه، حَتَّی خِدِ حَییقت. اِما هَم این طی گِواهی دِمبی و دوندی که اَمه گِواهی راسِ.</verse>
				<verse number="13">خَله چیا داشتِمه تِ وِسه بَنویسِم، ولی نِخوامبه قَلِم و مِرَکّبِ هِمراه بوئه.</verse>
				<verse number="14">امید دارمه خَله زود تِ ره بَوینِم و رو در رو گَب بَزِنیم.</verse>
				<verse number="15">سِلامت بوئین! رَفِقون تِ وِسه سِلام رِسِندِنِنه. تَک تَک رَفِقونِ به اسم سِلام بَرِسون.</verse>
			</chapter>
		</book>
		<book number="65">
			<chapter number="1">
				<verse number="1">یهودائه طَرِفِ جِم، عیسی مَسیحِ نوکِر و یَعقوبِ بِرار، اونایی که دَعوِت بَینه خِدائه پییِرِ دِله، عزیزِنه، و اونایی که عیسی مَسیحِ وِسه محفوظ بَینه:</verse>
				<verse number="2">رَحمِت و صِلح و سِلامتی و مِحبِّت، فِراوونیِ هِمراه شِمه وِسه دَووه.</verse>
				<verse number="3">ای عَزیزون، با اینکه خَله ذوق داشتِمه تا اون نِجاتِ خَوِری که اِما همه اونِ دِله سَهم دارمی شِمه وِسه بَنویسِم، ولی لازم بَدیمه این چَن خط بَنوِشتِنِ هِمراه، شِمه جِم بِخوائم که اون ایمونی دِله که اَت کَش همیشه وِسه مِقدَّسینِ بِسپارِسه بَییه، تَقِلّا هاکانین.</verse>
				<verse number="4">چوون مَردِمی که وِشونِ مَحکومیت از قدیم تعیین بَییه، یواشِکی شِمه میون نفوذ هاکاردِنه. اینا بی دینونی هَسِنه که اَمه خِدائه فیضِ، به عیاشی تبدیل کاندِنه و عیسی مَسیح تنها اَرباب و اَمه خِداوندِ اِنکار کاندِنه.</verse>
				<verse number="5">با اون که شِما اَت کَش تِمومِ اینائه جِم خَوِر داشتینی، ولی خوامبه شِمه یاد بیارِم که خِداوَند عیسی یهودی مَردِمِ مصرِ مِلکِ جِم نِجات هِدا، ولی اَت کَش دییه اونایی که ایمون نِداشتنه ره نابود هاکارده.</verse>
				<verse number="6">وه، فرشته هایی که شه اون اِقتدارِ مقامِ دِله نَموندِسِنه، بلکه شه دِرِسِ مَنزلِ وِل هاکاردِنه، اَبدی زَنجیلِ هِمراه دَوِسه و محاکمهِ وِسه، اون گَتِ روزِ دِله، ظِلِمادِ دِله وِشونِ داشته.</verse>
				<verse number="7">همین طی، سُدوم و عَمورَه و دورِ وَرِ شهرا، که وِشونِ واری بی عفتی هاکاردِنه و اون هرزگیِ دِمبال که تَنِ وِسه غیرِطبیعی بییه بوردِنه، اَبدی تَشِ دِله مجازات بَینه، تا یِتا دَرسِ عبرت همهِ وِسه بوئِن.</verse>
				<verse number="8">با این وجود، همین طی، این مَردِم هم خوهایی که ویندِنه ره تکیه کاندِنه و شه تَنِ نَجس کاندِنه و اِقتدارِ رَد کاندِنه و آسمونِ گَت گَتِ ها ره کفر گانِنه.</verse>
				<verse number="9">ولی وَختی میکائیل، اون گَتِ فرشته، اون مووقه که اِبلیسِ هِمراه بحث کارده و موسیِ جِنازهِ خَوِری دَعوا کارده، شه ره اِجازه نِدا که وه محکومیتِ اِعلام هاکاردِنه مووقه وه ره توهین هاکانه، بلکه فِقَط بااوته: «خِداوند، تِ ره توبیخ هاکانه!»</verse>
				<verse number="10">ولی وِشون اونچی که نِشناسِنه ره توهین کاندِنه، وِشون بی شعورِ حیوونونِ وارینه که هر اونچی که غریزهِ جِم فَهمِنِنه، هَمون وِشونِ نابودیِ باعث بونه.</verse>
				<verse number="11">وای به حال وِشون، چوون هَمون راهی ره بوردِنه که قائن بورده و شه منفعتِ خاطِری، بَلعامِ غلطِ راهِ دِله دَکِتِنه و قورَحِ شورشِ دِله هِلاک بَینه.</verse>
				<verse number="12">وِشون بدونِ هیچ ترسی شِمه پِر مِحَبَّتِ مهمونی هائه دِله شِمه هِمراه خارنِنه و نوش کاندِنه ولی اون صخرهِ وارینه که اوه ره جِر وَرنه و نَبونه اونا ره بَدی؛ وِشون چَپونونی هَسِنه که فِقَط شه فکرِنه؛ بی وارشِ اَبرایی وارینه که وا اونا ره وَرنه و وِشون آخِرِ پاییزِ بی میوه دارنِنه که دِ کَش بَمِردِنه و بِنهِ جِم بَکِندی بَینه.</verse>
				<verse number="13">وِشون دریائه پِرتلاطِمِ موجِ وارینه که وِشونِ بَدِ اعمال، دریائه کفِ واری بیرون زَنده و سَرگردونِ ستاره هایی وارینه که اَبدی ظِلِماد، وِشونِ وِسه تعیین بَییه.</verse>
				<verse number="14">خَنوخ، که هَفت نَسل بَعدِ آدِم بییه، اینائه خَوِری پیشگویی هاکارده، که: «هارش، خِداوند، شه هزارون هِزار مِقَدّسینِ هِمراه اِنه</verse>
				<verse number="15">تا همه ره داوِری هاکانه و تِمومِ بی دینونِ، تِمومِ شریرونه کارایی خاطِری که بی دینیِ دِله هاکاردِنه، مَحکوم هاکانه و تِمومِ اون زشتِ گَب هائه خاطِری که بی دینِ گناهکارون، وه علیه بااوتِنه ره مَحکوم هاکانه.»</verse>
				<verse number="16">وِشون غرغر کاندِنه و هَمِش ایراد گِرنِنه و شه گِناه آلودِ خواسه هائه دِمبال دَرِنه؛ وِشون مَغرور و هرزِ گَب ها شه زِوونِ سَر یارنِنه و شه منفعتِ وِسه مَردِمِ جِم تَعریف کاندِنه.</verse>
				<verse number="17">ولی شِما ای عزیزون، اَمه خِداوند عیسی مَسیحِ رسولونِ پیشگویی ره شه یاد دارین</verse>
				<verse number="18">که شِما ره بااوتِنه: «آخِرِ زمون،کِسایی که مسخره کاندِنه اِنِنه که شه هِوا و هوس هائه دِمبال دَرِنه.»</verse>
				<verse number="19">وِشونِنه که شِمه میون سیوایی دِم دِنِنه، دِنیائه آدِمِنِنه و خِدائه روحِ نِدارنِنه.</verse>
				<verse number="20">ولی شِما اِی عزیزون، شه ره اون ایمونِ دِله که خَله مِقدَّسِ بنا هاکانین و روح‌القدسِ هِمراه دِعا هاکانین</verse>
				<verse number="21">و شه ره خِدائه مِحبّتِ دِله دارین، هَمون طی که اَمه خِداوند عیسی مَسیحِ رَحمِتِ منتظِر هَسینی تا شِما ره اَبدی زندگیِ وِسه هدایت هاکانه.</verse>
				<verse number="22">اون آدِمونِ خاطِری که شک دارنِنه، رحیم بوئین؛</verse>
				<verse number="23">بَعضیا ره تَشِ جِم بیرون بَکِشین، نِجات هادین؛ و بَعضی دییه ره تَرسِ هِمراه رَحم هاکانین. حَتَّی اون لِواسِ، که جِسمِ هِوا و هوسِ هِمراه آلوده هَسهِ جِم، بیزار بوئین.</verse>
				<verse number="24">اِسا اونی که تونده شِما ره دَکِتِنِ جِم حِفظ هاکانه و شه جِلالِ حِضورِ دِله بی‌عیب و گَتِ خِشالیِ جِم پِر هاکانه،</verse>
				<verse number="25">اون تنها خِدا و اَمه نجات‌دهنده، عیسی مَسیحِ طَریقِ جِم، جِلال و شکوه و سلطَنِت و اِقتدار بوئه، وه که از اَزل دَییه، اَلان دَره، و تا اَبد موندِنه! آمین.</verse>
			</chapter>
		</book>
		<book number="66">
			<chapter number="1">
				<verse number="1">عیسی مسیحِ مکاشفه، که خِدا وه ره هِدا تا اون چیا که وِنه خَله زود اِتّفاق دَکِفه ره شه نوکِرونِ سِراغ هاده، وه اینِ شه فِرشتهِ بَفرِسییِنِ هِمراه، شه نوکِر یوحنائه وِسه دیار هاکارده.</verse>
				<verse number="2">و وه خِدائه کِلام و عیسی مسیحِ شِهادتِ، یعنی هر اونچی که بَدیئه ره گِواهی هِدا.</verse>
				<verse number="3">خِش به حال اون کِسی که این نبوِّتِ کِلامِ خوندِنه و خِش به حال اونایی که اونِ اِشنُنِنه و اونچی که اونِ دِله بَنوِشته بَییه ره دارنِنه؛ چوون که اون وَخت، نزیکِ.</verse>
				<verse number="4">یوحنائه طَرِف جِم، هفتا کلیسائه وِسه که آسیائه منطقهِ دِله دَرِنه: فِیض و صِلح و سِلامتی شِمه وِسه بِیّه، وه طَرِفِ جِم که دَره و دَییه و اِنه، و هفتا روحِ طَرِف جِم که وه پادشاهیِ تَختِ روب رو دَرِنه،</verse>
				<verse number="5">و عیسی مسیحِ طَرِفِ جِم، اون وِفادارِ شاهد، اَوِّلین کِسی که مِرده هائه جِم زنده بَیّه و پادشاهونِ حاکم، زمینِ سَر. وه که اِما ره دوس دارنه و شه خونِ هِمراه، اِما ره اَمه گِناهونِ جِم آزاد هاکارده،</verse>
				<verse number="6">و وه اِما ره یِتا مملکت هاکارده و کاهنونی شه پییِر، خِدائه وِسه، جِلال و سلطَنِت تا اَبد وه هِمراه بوئه. آمین.</verse>
				<verse number="7">هارِشین وه ابرهائه هِمراه اِنه، هر چِشی وه ره وینده، حَتَّی اونایی که وه ره نیزه بَزونه؛ و تِمومِ زِمینِ طایفه ها وه وِسه شیون کاندِنه. راس راسی این طی بونه. آمین.</verse>
				<verse number="8">خِداوندْ خِدا گانه: «”الف“ و ”ی“؛ مِنِمه؛ اون قادرِ مطلق که دَره و دَییه و اِنه.»</verse>
				<verse number="9">مِن یوحنا، شِمه بِرار، که عِذابِ دِله و پادشاهی و صبر و تِحَمُّلی که عیسیِ دِله ئه، شِمه هِمراه شریکِمه، خِدائه کِلام و عیسیِ شِهادتِ خاطِری یِتا جزیرهِ دِله دَیمه که اونِ پاتموس گاتِنه.</verse>
				<verse number="10">خِداوندِ روزِ دِله، خِدائه روحِ جِم پِر بَیمه و یِتا بِلِندِ صِدا، شیپورِ صِدائه واری شه دِمبالِ سَر بِشنُسِمه</verse>
				<verse number="11">که گاته: «اونچی که ویندی ره یِتا کتابِ دِله بَنویس و این هفتا کلیسا: اَفِسُس، اِسمیرنا، پِرگاموم، تیاتیرا، ساردِس، فیلادِلفیه و لائودیکیهِ وِسه بَفرِس.»</verse>
				<verse number="12">بعد بَردَگِردِسِمه تا بَوینِم این صدا کیِ که مِ هِمراه گَب زَنده؛ و وَختی بَردَگِردِسِمه، هفتا طِلا لمپا پایه بَدیمه،</verse>
				<verse number="13">و اون لمپا پایه هائه میون یه نَفِرِ بَدیمه که ’انسانِ ریکا‘ ره موندِسه. وه یِتا بِلِندِ قَوا شه تَن داشته و یِتا شال طِلائه جِم شه سینهِ دور.</verse>
				<verse number="14">وه سَرِ می اِسبه بییه، یِتا پشمِ واری اِسبه، وَرفِ واری، وه چِشا تَشِ اَلوکِ واری بییه.</verse>
				<verse number="15">وه لینگا مَفرقِ واری بییه که کوره دِله خالص بَییه بوئه، سو سو زوئه، و وه صدا، زیادِ اوه هائه واری بییه.</verse>
				<verse number="16">و شه راسِ دَسِ دِله هفتا ستاره داشته و وه دِهونِ جِم یِتا دِ دَمِ تیزِ شمشیر بیرون بییَمو بییه، و وه دیم اِفتاب واری بییه که تِمومِ شه قِوَّتِ هِمراه تابِسه.</verse>
				<verse number="17">وَختی وه ره بَدیمه، مِردهِ واری وه لینگائه روب رو دَکِتِمه. ولی وه شه راسِ دَسِ مِ سَر بییِشته و بااوته: «نَتِرس، اَوِّل و آخِر مِنِمه؛</verse>
				<verse number="18">مِن که زِندِمه. بَمِردِمه و هارِش همیشهِ وِسه زندِمه و مَرگ و مِرده هائه دِنیائه کِلیت ها مِ دَس دَره.</verse>
				<verse number="19">«پَس اونچی بَدی ای، و اونچی که اَلان دَره و اونچی بعد اِنه ره بَنویس.</verse>
				<verse number="20">اون هفتا ستاره که مِ راسِ دَسِ دِله بَدیئی و اون هفتا طِلا لمپا پایهِ راز اینِ: اون هفتا ستاره، هفتا کلیسائه فرشته هانه، و اون هفتا لمپا، هفتا کلیسانه.</verse>
			</chapter>
			<chapter number="2">
				<verse number="1">«اَفِسُسِ کلیسائه فِرشتهِ وِسه بَنویس: «اون که شه راسِ دَسِ دِله هَفتا ستاره دارنه و هفتا طِلا لمپا پایهِ میون قَدِم زَنده، این طی گانه:</verse>
				<verse number="2">تِ کارا ره دومبه و تِ صبر و تِحَمُّل و عِذاب هائه جِم خوِر دارِمه. و دومبه که شَرورِ آدِمونِ نَتوندی تِحَمُّل هاکانی بلکه کِسایی که شه ره رسول دوندِنه ولی نینه، وِشونِ آزمود هاکاردی و بِفَهمِسی که دِراغ زَن هَسِنه.</verse>
				<verse number="3">دومبه که مِ اسمِ خاطِری صبرِ هِمراه طاقت یارنی و تِحَمُّل کاندی و خسه نَئی.</verse>
				<verse number="4">«ولی مِن این شکایتِ تِ جِم دارمه که اون مِحبَّتی که اَوِّل داشتی ره وِل هاکاردی.</verse>
				<verse number="5">پَس شه یاد بیار که کجه جِم جِر دَکِتی. تووبه هاکان و اون کارایی که اَوِّل کاردی ره به جا بیار. اگه نَکِنی، تِ پَلی اِمبه و تِ لَمپا پایه ره وه جائه سَر گِرمه، مگه اینکه تووبه هاکانی.</verse>
				<verse number="6">ولی یِتا خواری دارنی که نیکولاییانِ دار و دَسه ئه کارائه جِم بیزاری، که مِنِم بیزارِمه.</verse>
				<verse number="7">«اون که گوش دارنه بِشنُئه که خِدائه روح کلیساها ره چی گانه. هر کی که پیروز بَووه، اینِ وه ره بَخشِمبه تا زندگیِ دارِ میوهِ جِم که خِدائه بهشتِ دِله دَره، بَخُره.</verse>
				<verse number="8">«اِسمیرنائه کلیسائه فرشته ها ره بَنویس: «اون که اَوِّل و اون که آخِرِ، اون که بَمِرده و زنده بَییه، این طی گانه:</verse>
				<verse number="9">تِ عِذاب ها و فقر جِم خَوِر دارِمه، ولی تِ دولتمندی! و اون آدِمائه تِهمتهائه جِم خَوِر دارمه که گانِنه یهودینه و نینه، بلکه شیطانِ عبادتگاهِنه.</verse>
				<verse number="10">اون عِذاب هائه جِم که خَله زود کَشِنی، نَتِرس. هارِش، اِبلیس خَله زود شِمه جِم بَعضیا ره زِندونِ دِله دِم دِنه تا آزمود بَووین و ده روز عِذاب بَکِشین. تا مَرگ وِفادار بَمون، که مِن زندگیِ تاجِ تِ ره دِمبه.</verse>
				<verse number="11">«اون که گوش دارنه بِشنُئه که خِدائه روح کلیساها ره چی گانه. هر کی که پیروز بَووه، دوّمین مَرگِ جِم بِلایی وه سَر نِننه.</verse>
				<verse number="12">«پِرگامومِ کلیسائه فرشته ره بَنویس: «وه که دِ دَمِ تیزِ شمشیر دارنه، این طی گانه:</verse>
				<verse number="13">دومبه کِجه موندِنی، اونجه که شیطانِ پادشاهیِ تَختِ. با این وجود مِ اسمِ قایم بَچِسبِسی و حَتَّی اون روزائه دِله که آنتیپاس، مِ اون وِفادارِ شاهد که شِمه میون، اونجه که شیطان موندِنه، وه ره بَکوشتِنه، ایمونی که مِ ره داشتی ره اِنکار نَکاردی.</verse>
				<verse number="14">«ولی مِن اَت کم شکایت تِ جِم دارمه: اونجه بعضیا ره دارنی که بَلعامِ تعلیمِ بَچِسبِسِنه؛ همونی که بالاقِ یاد هِدا که اِسرائیلِ قومِ جِلو سنگی بوئه که دَکِتِنِ باعث بونه، تا اون غِذایی که بِتها ره پیشکَش بونه ره بَخُرِن و بی عفتی هاکانِن.</verse>
				<verse number="15">و همین طی هم بعضیا ره دارنی که نیکولاییانِ دار و دَسهِ تعلیمِ بَچِسبِسِنه.</verse>
				<verse number="16">پَس تووبه هاکان، واِلا خَله زود تِ پَلی اِمبه و شه دِهونِ شَمشیرِ هِمراه وِشونِ علیه جَنگ کامبه.</verse>
				<verse number="17">«اون که گوش دارنه بِشنُئه که خِدائه روح، کلیساها ره چی گانه. هر کی پیروز بَووه، اون جا هِدا”مَنّائه“ جِم وه ره دِمبه. و یِتا اسبه سَنگ وه ره دِمبه که وه سَر یِتا جدیدِ اسم بَنوِشته بَییه، که هیچ کس اونِ نَدونده به جِز کِسی که اونِ گِرنه.</verse>
				<verse number="18">«تیاتیرائه کلیسائه فِرشتهِ وِسه بَنویس: «خِدائه ریکا که وه چِشا تَشِ اَلوکِ موندِنه و وه لینگ مَفرقی که سو سو زَندِئه واریِ، این طی گانه:</verse>
				<verse number="19">مِن تِ کارائه جِم، تِ مِحَبَّت و ایمون و خِدمِت و صَبر و تِحَمُّلِ جِم خَوِر دارِمه، و دومبه که تِ آخِرین کارا تِ اَوِّلین کارائه جِم ویشترِ.</verse>
				<verse number="20">ولی این شکایتِ تِ جِم دارمه، اون زِنا که وه اسم ایزابلِ و شه ره نبیه دونده ره آسون گِرنی. وه که مِ نوکِرونِ تَعلیم دِنه و از راه به دَر کانده تا بی عفتی هاکانِن و اون غِذاهائه جِم که بِتهائه پیشکش بَییه بَخُرِن.</verse>
				<verse number="21">وه ره مهلت هِدامه تا تووبه هاکانه، ولی وه نِخوانه که شه بی عفتیِ جِم تووبه هاکانه.</verse>
				<verse number="22">هارِش، مِن وه ره ناخِشیِ لائه دِله دِم دِمبه و اونایی که وه هِمراه زِنا کاندِنه ره یِتا گَتِ مصیبتِ دِله دِم دِمبه، مگه اینکه وه کارائه جِم تووبه هاکانِن.</verse>
				<verse number="23">و وه وَچونِ هِلاک کامبه. اون مووقه تِمومِ کلیساها فَهمِنِنه که مِن اونی هَسِمه که دلها و فکرا ره جستجو کامبه و هر کِدوم از شِما ره طِبق شِمه کارا عَوض دِمبه.</verse>
				<verse number="24">ولی شِما بَقیه، تیاتیرائه دِله، شِما که این تعلیمِ نَچِسبِسِنی و ‌اون چی که بعضیا گانِنه ’شیطانِ عمیقِ رازا ره‘ یاد نَییتینی، شِما ره گامبه که، شِمه دوش سَر ویشتر از این بار نییِلمه.</verse>
				<verse number="25">فِقَط این که اونچی که دارنِنی ره قایم بَچِسبین تا مِن بِیِّم.</verse>
				<verse number="26">«هر‌ کی که پیروز بَووه و مِ کارا ره تا آخِر اِنجام هاده، وه ره اقتدار دِمبه تا تِمومِ قوم هائه سَر حِکومت هاکانه،</verse>
				<verse number="27">و «آهنی عَصائه هِمراه وِشونِ سَر حِکومت کانده؛ و وِشونِ سفالی پیلکائه واری خورد کانده،“ دِرِس، هَمون‌ طی که مِن شه پییِرِ جِم اقتدار بَییتِمه.</verse>
				<verse number="28">و مِن صِواحیِ ستاره ره وه ره دِمبه.</verse>
				<verse number="29">اون که گوش دارنه بِشنُئه که خِدائه روح کلیساها ره چی گانه.</verse>
			</chapter>
			<chapter number="3">
				<verse number="1">«و ساردِسِ کلیسائه فِرشتهِ وِسه بَنویس: «اون که خِدائه هفتا روح و هفتا ستاره ره دارنه، این طی گانه: تِ اَعمالِ جِم خَوِر دارِمه. اینِ وِسه سرشناسی که زنده ای، ولی بَمِردی</verse>
				<verse number="2">بیدار بَواش و اونچیِ که به جا بَمونِسه و دَره مییِرنه ره، تقویت هاکان! چوون که تِ اَعمالِ، شه خِدائه دیدِ پَلی کامل نَدیمه.</verse>
				<verse number="3">پَس اونچی که بَییتی و بِشنُسی ره، شه یاد بیار؛ اونِ دار و تووبه هاکان. اگه بیدار نَووی، دِزِ واری اِمبه و تِ خَوِردار نَوونی که چه ساعتی تِ علیه اِمبه.</verse>
				<verse number="4">«با این وجود هَمتی، بعضیا ره ساردِسِ دِله دارنی که شه لِواسا ره کثیف نَکاردِنه. و وِشون اسبه لِواسِ هِمراه، مِ هِمراه قَدِم زَندِنه، چوون که لیاقت دارنِنه.</verse>
				<verse number="5">هر کی که پیروز بَووه، این طی اسبه لِواس پوشِنه و مِن وه اسمِ هیچ وَخت حیاتِ دفتِرِ جِم پاک نَکامبه، و شه پییِر و وه فرشته هائه پَلی، وه اسمِ شه زِوون یارمه.</verse>
				<verse number="6">اون که گوش دارنه بِشنُئه که خِدائه روح کلیساها ره چی گانه.</verse>
				<verse number="7">«فیلادِلفیهِ کلیسائه فِرشتهِ وِسه بَنویس: «اون که قدّوسِ، اون که حَقِّ، اون که داوودِ کلیتِ دارنه، اون که واز کانده و هیچ کِس نَتونده دَوِنده، و اون که وَندِنه و هیچ کس نَتونده واز هاکانه، این طی گانه:</verse>
				<verse number="8">مِن تِ اَعمالِ جِم خَوِر دارمه. هارِش یِتا واز هاکارده در تِ روب رو بییِشتِمه که هیچ‌کس نَتونده اونِ دَوِنده. دومبه که تِ قِوَّت کمِ، ولی مِ کِلامِ داشتی و مِ اسمِ انکار نَکاردی.</verse>
				<verse number="9">هارِش، مِن اونایی که شیطانِ عِبادَتگاهِ جِم هَسِنه و شه ره یهودی دوندِنه ولی نینه، بلکه دِراغ زَندِنه، هارِش مِن وِشونِ مجبور کامبه تا بِیّن و تِ لینگ دَکِفِن تا بَدونِن که مِن تِ ره دوس داشتِمه.</verse>
				<verse number="10">چوون که تِ مِ کِلامِ صبر و تِحَمُّل خَوِری داشتی، مِنِم تِ ره اون آزمودِ ساعتِ دِله دارمه اون ساعت که تِمومِ دِنیائه سَر اِنه تا زِمینِ سَرِ مَردِمِ آزمود هاکانه.</verse>
				<verse number="11">«مِن زود اِمبه. اونچی که دارنی ره قایم دار تا کِسی تِ تاجِ تِ جِم نَیره.</verse>
				<verse number="12">هر کی که پیروز بَووه، شه خِدائه مَعبِدِ دِله، وه ره سِتون کامبه، و دییه هیچ وَخت اونجه جِم نَشونه. و مِن شه خِدائه اسمِ و شه خِدائه شَهرِ اسمِ وه سَر نِویسِمبه یعنی جدیدِ اورشَلیم که آسِمونِ جِم مِ خِدائه طَرِفِ جِم اِنه، و شه جدیدِ اسمِ هم وه سَر نِویسِمبه.</verse>
				<verse number="13">اون که گوش دارنه بِشنُئه که خِدائه روح کلیساها ره چی گانه.</verse>
				<verse number="14">«لائودیکیهِ کلیسائه فِرشتهِ وِسه بَنویس: «اون که آمینِ، اون که وِفادار و حَییقی شاهدِ، اون که خِدائه خلقتِ سرچشمه ئه، این طی گانه:</verse>
				<verse number="15">تِ اَعمالِ جِم خَوِر دارمه؛ که نا بِچائی و نا داغ. کاش یا بِچا بیئی یا داغ.</verse>
				<verse number="16">پَس چوون ولرمی و نا داغی و نا بِچا، تِ ره خِلیک واری دِهونِ جِم بیرون دِم دِمبه.</verse>
				<verse number="17">چوون گانی: ”دولتمندِمه؛ مال و مِنال دارمه و هیچیِ مِحتاج نیمه.“ و نَدوندی که بدبخت و ذلیل و فقیر و کور و لِخت و پَتی ئی.</verse>
				<verse number="18">تِ ره نصیحت کامبه که خالصِ طِلا که تَش جِم بُگذِشته ره مِ جِم بَخرینی تا دولتمند بَووی؛ و اسبه لِواس ها، تا دَپوشی و تِ لختیِ شرم بَدیئه نَووه؛ و مَرهم، تا شه چِشائه سَر بَمالی تا بَوینی.</verse>
				<verse number="19">«مِن کِسایی که دوس دارمه ره سَراکو و تربیت کامبه، پس‌غیرتی بَواش و تووبه هاکان.</verse>
				<verse number="20">هارِش درِ پِشت اِیست هاکارده و دَره دَر زَمبه. اَگه کِسی مِ صِدا ره بِشنُئه و دَرِ مِ وِسه واز هاکانه، دِله اِمبه و وه هِمراه شوم خارمه و وه هم مِ هِمراه.</verse>
				<verse number="21">«هر‌ کی پیروز بَووه، اینِ وه ره دِمبه که مِ هِمراه مِ تَختِ سَر هِنیشه، هَمون‌ طی که مِن پیروز بَیمه و شه پییِرِ هِمراه وه تَختِ سَر هِنیشتِمه.</verse>
				<verse number="22">اون که گوش دارنه بِشنُئه که خِدائه روح کلیساها ره چی گانه.»</verse>
			</chapter>
			<chapter number="4">
				<verse number="1">بعد هارِشیمه و یِتا واز بَییه دَر، آسِمونِ دِله بَدیمه و اون اَوِّلین صِدا که بِشنُسه بیمه که شیپورِ صِدائه واری مِ هِمراه گَب زوئه، اَت کَش دییه بااوته: «اینجه بِرو بالا، و مِن اونچی که بعد از این وِنه اِتفاق دَکِفه ره تِ ره سِراغ دِمبه.»</verse>
				<verse number="2">هَمون لَحظه خِدائه روحِ جِم پِر بَیمه و یِتا تخت آسمونِ دِله بَدیمه که یه نَفِر اون تَختِ سَر نیشته بییه.</verse>
				<verse number="3">و اونی که نیشته بییه ئه ظاهر، یشم و عقیقِ سَنگِ واری بییه و اون تَختِ دور تا دور یِتا رنگین‌کمون دَییه که زِمرّدِ واری بییه.</verse>
				<verse number="4">اون تَختِ دور تا دور، بیست و چهار تا تخت دَییه و اون تختائه سَر بیست و چهار تا پیر نیشته بینه. که اسبه لِواس شه تَن و طِلا تاج شه سَر داشتِنه.</verse>
				<verse number="5">تَختِ جِم، برق و گَتِ صِدا و رَعد اییَمو. هفتا روشنِ مشعل تَختِ جلو دَییه. که خِدائه هفتا روحِنه.</verse>
				<verse number="6">و تَختِ جلو، یه چی دَییه که یِتا شیشه ای دریا ره موندِسه، بلورِ واری. تَختِ دور تا دور و چهارگوشه چهار تا زنده مخلوق دَیینه، و وِشونِ تَن هر طَرِف، پَس و پیش چِشِ جِم پِر بییه.</verse>
				<verse number="7">اَوِّلین زنده مخلوق، شیرِ واری بییه و دِوّمین زنده مخلوق، گوِ واری. و سِوّمین زنده مخلوق، آدِمِ واری بییه و چهارمین زنده مخلوق، یِتاعقابِ واری بییه که داشته پرواز کارده.</verse>
				<verse number="8">و اون چهارتا زنده مخلوق، هر کِدوم شیش تا بال داشتِنه و دور تا دور و وِشون میون، چِشِ جِم پِر، و شو و روز یه سَرِ گاتِنه: «قدّوسِ، قدّوسِ، قدّوسِ خِداوندْ خِدائه قادر مطلق، وه که دَییه و دَره و اِنه.»</verse>
				<verse number="9">هر وَخت که اون زنده مخلوقا، اون تخت‌نشینِ وِسه، اونی که تا اَبد و تا اَبد زنده ئه، جِلال و حِرمت و شُکر پیشکش کاندِنه،</verse>
				<verse number="10">اون بیست و چهارتا پیر، اون تخت‌نشینِ روب رو بِنهِ سَر کَفِنِنه و وه ره که تا اَبد و تا اَبد زنده ئه ره پَرَسِش کاندِنه و شه تاجِ وه تَختِ جلو دِم دِنِنه و گاننه:</verse>
				<verse number="11">«ای اَمه خِداوندْ، اِی اَمه خِدا، تِ لایقی که جِلال و حِرمت و قِوَّت تِ ره پیشکش بَووه، چوون که همه چی ره تِ خَلق هاکاردی و همه چی تِ خواسِ هِمراه به وجود بییَمو و خَلق بَییه.»</verse>
			</chapter>
			<chapter number="5">
				<verse number="1">اون مووقه اون تخت‌نشینِ راسِ دَسِ دِله یِتا طومار بَدیمه که وه پِشت و رو بَنوشته‌ بَییه بییه، و هفتا مُهرِ هِمراه، مهر و موم بَییه بییه.</verse>
				<verse number="2">و یِتا‌ قِددارِ فرشته بَدیمه که بِلِندِ صِدائه هِمراه اِعلام کارده: «کیِ که لیاقت داره طومارِ واز هاکانه، وه مهر ها ره بِشکِنه؟»</verse>
				<verse number="3">و هیچ‌کی آسمونِ دِله، یا زِمینِ سَر، یا زِمینِ بِن، نَتونِسه طومارِ واز هاکانه یا وه دِله ره هارِشه.</verse>
				<verse number="4">و مِن شِروع هاکاردِمه زار زار برمه هاکاردِن، چوون هیچ‌کی دَنی بییه که لیاقت داره تا اون طومارِ واز هاکانه یا وه دِله ره هارِشه.</verse>
				<verse number="5">اون مووقه یِتا از پیرا مِ ره بااوته: «برمه نَکِن؛ هارِش اون شیر که یهودائه قَبیلهِ جِم و داوودِ ریشهِ جِم هَسه، پیروز بَییه، تا طومار و اون هفتا مُهرِ واز هاکانه.»</verse>
				<verse number="6">و تَختِ میون اون چهار تا زنده مخلوق و پیرائه میون یِتا وَره بَدیمه اِیست هاکارده بییه که یِتا قِروونیِ واری، هفتا شاخ و هفتا چِش داشته،که خِدائه هفتا روحِنه که تِمومِ آدِمونی که زِمینِ سَر دَرِنهِ وِسه بَفرِسی بَینه.</verse>
				<verse number="7">و وَره بورده و اون تخت‌نشینِ راسِ دَسِ جِم طومارِ بَییته.</verse>
				<verse number="8">وَختی که طومارِ بَییته، اون چهارتا زنده مخلوق و اون بیست و چهارتا پیر وَرهِ روب رو، بِنهِ سَر دَکِتِنه. هر کِدوم از وِشون، یِتا سازِ چَنگ شه دَس داشتِنه و پیاله هایی طِلائه جِم داشتِنه، که بُخورِ جِم پِر بییه که هَمون مقدّسینِ دِعاها هَسه.</verse>
				<verse number="9">و وِشون یِتا جدید سرود بَخوندِسِنه که گاته: «تِ لیاقت دارنی که طومارِ بَیری و وه مُهرها ره بِشکِنی، چوون که قِروونی بَئی و شه خونِ هِمراه مَردِمِ هر طایفه و زِوون و قوم و ملَّت، خِدائه وِسه بَخری ای؛</verse>
				<verse number="10">و وِشونِ اَمه خِدائه وِسه پادشاهی و کاهِنون هاکاردی و وِشون زِمینِ سَر سلطَنِت کاندِنه.»</verse>
				<verse number="11">اون وَخت هارِشیمه و یَته خَله فرشته هائه صِدا ره بِشنُسِمه که اون تخت و زنده مخلوقا و اون پیرائه دور تا دور دَیینه. وِشونِ تعداد دَسه دَسه و هزارون‌هزار بینه.</verse>
				<verse number="12">و بِلِندِ صِدائه هِمراه گاتِنه: «اون وَره که قِروونی بَییه لیاقت دارنه که قِدرَت و ثَروِت و حِکمَت و قِوَّت، و حرمت و جِلال و بَرکَت وه پیشکش بَووه.»</verse>
				<verse number="13">بعد بِشنُسِمه که هر خَلق بَییه ای که آسمونِ دِله و زِمینِ سَر و زِمینِ بِن و دریائه دِله، و هر چی که اونائه دِله دَره، گانه: «اون تخت نشینِ وِسه و وره وِسه، حمد و ثناء و حِرمت و جِلال و قِوَّت بِیّه، تا اَبد و تا اَبد.»</verse>
				<verse number="14">و اون چهارتا زنده مخلوق بااوتِنه: «آمین»، و اون پیرا شه دیمِ سَر دَکِتِنه و وه ره پَرَسِش هاکاردِنه.</verse>
			</chapter>
			<chapter number="6">
				<verse number="1">اون مووقه وَره ره بَدیمه که یِتا از اون هفتا مُهرِ بِشکِسه و بِشنُسِمه یِتا از اون چهارتا زنده مخلوق یِتا صدائه هِمراه که رعدِ واری بییه بااوته: «بِرو!»</verse>
				<verse number="2">مِن بَدیمه و هارِش، یِتا اِسبه اسب بییه. و اونی که اون اسبِ سَر سِوار بییه، یِتا تیرکمون داشته؛ یِتا تاج وه ره هِدانه و وه که پیروزیِ هِمراه بیرون بییَمو تا فتح هاکانه.</verse>
				<verse number="3">و وَختی که وَره دِوّمین مُهرِ بِشکِسه، بِشنُسِمه که دِوّمین زنده مخلوق بااوته: «بِرو!»</verse>
				<verse number="4">و یِتا دییه اسب بیرون بییَمو که تشِ واری سِرخ بییه، و اونی که اون اسبِ سَر سِوار بییه ره این اِجازه هِدا بَییه تا صِلح و سِلامتی ره زِمینِ جِم بَیره تا مَردِم هَمدییه ره بَکوشن و یِتا گَتِ شمشیر وه ره هِدا بَییه.</verse>
				<verse number="5">وَختی که وَره سِوّمین مُهرِ بِشکِسه، بِشنُسِمه که سِوّمین زنده مخلوق بااوته: «بِرو!» و مِن بَدیمه و هارِش، یِتا سیوِ اَسب بییه و اونی که اون اسبِ سَر سِوار بییه شه دَسِ دِله یِتا ترازو داشته.</verse>
				<verse number="6">و اون چهارتا زنده مخلوق میون، یه چی صِدائه واری بِشنُسِمه که گاته: «یِتا دَئیل گندِم، یه دینار و سه تا دَئیل جو یه دینار؛ و راغون و شِرابِ ضرر نَزِن!»</verse>
				<verse number="7">وَختی که وره چهارمین مُهرِ بِشکِسه، چهارمین زنده مخلوقِ صدا ره بِشنُسِمه که بااوته: «بِرو!»</verse>
				<verse number="8">و مِن بَدیمه و هارِش، یِتا رنگ و رو بوِرده اسب بییه و اون کسِ اسم که اسبِ سَر سِوار بییه، مَرگ بییه و مِرده هائه دِنیا وه دِمبال اییَمو. و وِشونِ اقتدار هِدا بَییه تا زمینِ یه چهارم شمشیر و قحطی و کُشندهِ مرض و زمینِ وحشیِ جانورونِ هِمراه بَکوشِن.</verse>
				<verse number="9">وَختی که وَره پنجمین مهرِ بِشکِسه، مِن قِروونگاهِ بِن، اون آدِمائه جانِ بَدیمه که خِدائه کِلامِ خاطِری و اون شِهادتایی که هِدا بینه، بَکُشته بَییه بینه.</verse>
				<verse number="10">وِشون بِلِندِ صِدائه هِمراه داد زونه و گاتِنه: «ای خِداوند که قادر و قدّوس و حَقّی، تا کی داوِری نَکاندی و اَمه خونِ تقاصِ زِمینِ مَردِمِ جِم نَیرِنی؟»</verse>
				<verse number="11">و هر کِدوم از وِشونِ، اسبهِ قَوا هِدا بَییه و وِشونِ بااوته بَییه که اَت کم ویشتر آروم بَیرین تا وِشونِ هم خِدمتون و بِرارونِ تعداد که قرارِ وِشونِ واری بَکوشته بَووِن، کامل بَووه.</verse>
				<verse number="12">و وَختی که وره شیشمین مُهرِ بِشکِسه، مِن بَدیمه و هارِش، یِتا گَتِ زلزله بییَمو و اِفتاب پِلاسِ واری سیو بَییه، و کاملِ ماه، خونِ رنگ بَییه.</verse>
				<verse number="13">و آسِمونِ ستاره ها، بنه سَر جِر دَکِتِنه، یِتا اَنجیل دارِ واری که یِتا تِندِ وائه هِمراه تکون خارنه و وه کالِ میوه ها کَلِنِنه.</verse>
				<verse number="14">و آسِمون، یِتا لول بَییه طومارِ واری غیب بَییه، هر کوه و جزیره ای ‌شه جائه جِم بَکِندی بَییه.</verse>
				<verse number="15">بعد زِمینِ پادشاهون و گَتِ آدِمون، و فرموندارون و پولدارون و قِددارون، و هر نوکِر و هر آزادی، شه ره غارهائه دِله و کوه و کمرِ صخره‌هائه میون جا هِدانه.</verse>
				<verse number="16">وِشون کوه ها و صخره‌ها ره گاتِنه: «اَمه سَر دَکِفین و اِما ره اون تخت‌نشینِ چِشِ جِم و اون وره غَضِبِ جِم جا هادین.</verse>
				<verse number="17">چوون وِشونِ گَتِ روزِ غضب بَرِسیه و کیِ که بَتونه طاقت بیاره؟»</verse>
			</chapter>
			<chapter number="7">
				<verse number="1">بعد، چهارتا فرشته بَدیمه، زِمینِ چهارتا گوشه اِیست هاکارده بینه و زِمینِ چهارتا وائه دَمِ گِتِنه تا هیچ وایی زِمینِ سَر و دریائه سَر و هیچ دارِ سَر نَزِنه.</verse>
				<verse number="2">بعد یِتا دییه فرشته‌ بَدیمه از اونجه که اِفتابِ در اِنه، آسِمونِ سَمت بالا بورده و زنده خِدائه مُهر، وه هِمراه دَییه. و بِلِندِ صِدائه هِمراه اون چهارتا فرشته ره که وِشونِ قِوَّت هِدا بییه تا زِمین و دریا ره صَدِمه بَزِنِنِ صدا هاکارد و بااوته:</verse>
				<verse number="3">«تا اون مووقه که اِما شه خِدائه نوکرونِ پیشونیِ سَرِ مُهر نَزومی، زِمین یا دریا یا دارها ره صَدِمه نَزِنین.»</verse>
				<verse number="4">و بِشنُسِمه که مُهر بَییه هائه تعداد صد و چهل و چهار هزار نَفِر تِمومِ بنی‌اِسرائیلِ قومِ طایفه هائه جِم بییه.</verse>
				<verse number="5">یهودائه طایفهِ جِم دِوازَه هزار نَفِر مُهر بَینه، رِئوبینِ طایفهِ جِم، دِوازَه هزار نَفِر، جادِ طایفهِ جِم، دِوازَه هزار نَفِر،</verse>
				<verse number="6">اَشیرِ طایفهِ جِم، دِوازَه هزار نَفِر، نَفتالیِ طایفهِ جِم، دِوازَه هزار نَفِر، مَنَسیِ طایفهِ جِم، دِوازَه هزار نَفِر،</verse>
				<verse number="7">شَمعونِ طایفهِ جِم، دِوازَه هزار نَفِر، لاویِ طایفهِ جِم، دِوازَه هزار نَفِر، یساکارِ طایفهِ جِم، دِوازَه هزار نَفِر،</verse>
				<verse number="8">زِبولونِ طایفهِ جِم، دِوازَه هزار نَفِر، یوسِف طایفهِ جِم، دِوازَه هزار نَفِر، و بِنیامینِ طایفهِ جِم، دِوازَه هزار نَفِر مهر بَینه.</verse>
				<verse number="9">بعد که بَدیمه و هارِش، یِتا گَتِ جَمیَّت که هیچ کَس نَتونِسه اونِ بِشماره، هر ملّت و هر طایفه و هر قوم و زِوونِ جِم همه اون تخت و وَرهِ روب رو اِیست هاکارده بینه. اسبه قَوا شه تَن و نَخلِ چله ها ره شه ‌دَس داشتِنه.</verse>
				<verse number="10">وِشون بِلِندِ صِدائه هِمراه گاتِنه: «نِجات اَمه خِدائه شِنه، که تَختِ سَر نیشته؛ و وَرهِ شِنه.»</verse>
				<verse number="11">و تِمومِ فرشته ها، تَختِ دورِ ور و پیرا و چهارتا زنده مخلوق دور اِیست هاکارده بینه؛ و وِشون شه دیمِ هِمراه بِنهِ سَر دَکِتِنه و خِدا ره پرسِش کاردِنه و</verse>
				<verse number="12">گاتِنه: «آمین! حمد و ثناء و جِلال و حِکمَت و شکر و حِرمت و قِوَّت و قِدرَت اَمه خِدائه وِسه بوئه، تا اَبد و تا اَبد. آمین!»</verse>
				<verse number="13">بعد یِتا از اون پیرا مِ ره صدا هاکاردو بااوته: «اینا که اسبه قَوا شه‌تَن دارنِنه کی هَسِنه و کِجه جِم بییَمونه؟»</verse>
				<verse number="14">مِن وه ره جواب هِدامه: «اِی آقا، اینِ تِ دوندی» و وه مِ ره بااوته: «اینا همونایینه که اون گَتِ عِذابِ جِم بیرون بییَمونه و شه قواها ره وَرهِ خونِ دِله بَشُسِنه و اسبه هاکاردِنه.</verse>
				<verse number="15">اینِ وِسه ئه که: «اینا خِدائه تَختِ پَلی دَرِنه و شو و روز وه مَعبِدِ دِله وه ره خِدمِت کاندِنه؛ و اون تخت‌نشین، شه حضورِ هِمراه وِشونِ سرپِناه دِنه.</verse>
				<verse number="16">وِشون دییه وِشنا نَوونِنه، و دییه تِشنا نَوونِنه، و نا اِفتاب وِشونِ سَر تابِنه، و نا هیچ گرمایی که بَسوزونه.</verse>
				<verse number="17">چوون اون وَره که تَختِ میونِ اِیست هاکارد، وِشونِ چَپون بونه، و وِشونِ، زندگیِ اوه چشمه‌هائه سَمت راهنِمایی کانده. و خِدا هر اَسری ره وِشونِ چِشائه جِم پاک کانده.»</verse>
			</chapter>
			<chapter number="8">
				<verse number="1">وَختی که وَره هَفتِمین مُهرِ بِشکِسه، حدودِ نیم‌ساعت آسمونِ دِله سکوت برقرار بَییه.</verse>
				<verse number="2">و اون مووقه اون هفتا فرشته ره بَدیمه که خِدائه روب رو اِسِّنِنه، و وِشونِ هفتا شیپور هِدا بَییه.</verse>
				<verse number="3">و یِتا دییه فرشته‌ بییَمو که یِتا طِلا بخورسوز شه هِمراه داشته، و قِروونگاهِ پِلی اِیست هاکارده. وه ره یَته خَله بُخور هِدا بَییه تا اونِ تِمومِ مِقدّسینِ دِعاهائه هِمراه قِروونگاهِ سَر که طِلائه جِم بییه، تَختِ پَلی پیشکَش هاکانه.</verse>
				<verse number="4">بُخورِ دی، اون فِرشتهِ دسائه جِم مقدَّسینِ دِعاهائه هِمراه تا خِدائه حِضور بالا بورده.</verse>
				<verse number="5">بعد فرشته بخورسوزِ بَییته و قِروونگاهِ تشِ جِم پِر هاکارده و زِمینِ سَر دِم بِدا. رعدِ صِدا و برقی که آسِمونِ دِله زوئه و زلزله بییَمو.</verse>
				<verse number="6">هفتا فرشته که هفتا شیپورِ داشتِنه، حاضِر بَینه تا اونائه صدا ره دَربیارِن.</verse>
				<verse number="7">اَوِّلین فرشته شه شیپورِ دِله فوت هاکارده، و تگرگ و تشی که خونِ هِمراه قاطی بییه، که زِمینِ سَر بِبارِسه و یه سوّم زِمین بَسوته و یه سوّم دارها بَسوتِنه و تِمومِ سبزِ واش ها بَسوتِنه.</verse>
				<verse number="8">دِوّمین فرشته شه شیپورِ دِله فوت هاکارده، و یه چی یِتا گَتِ کوهِ واری که تش بَییته بییه، دریائه دِله دِم بِدا بَییه و دریائه یه سوّم خون بَییه.</verse>
				<verse number="9">و دریائه جانورون جِم یه سوّم بَمِردِنه و کشتیهائه جِم یه سوّم نابود بَینه.</verse>
				<verse number="10">سِوّمین فرشته شه شیپورِ دِله فوت هاکارده، و یِتا گَتِ ستاره یِتا مشعلِ واری که دَره سوزِنه آسمونِ جِم یه سوّم از رودخانه‌ها و چشمه‌هائه اوهِ سَر دَکِته.</verse>
				<verse number="11">اون ستارهِ اسم «اَفْسَنْتینِ»، و یه سوّم از اوه ها اَفْسَنْتینِ هِمراه تَل بَینه. و یَته خَله مَردِم اون اوه هائه هِمراه که تَل بَییه بینه، بَمِردِنه.</verse>
				<verse number="12">چهارمین فرشته شه شیپورِ دِله فوت هاکارده، و اِفتابِ یه سوّم، و ماهِ یه سوّم و ستاره هائه یه سوّم ضربه بَخُردِنه، جوری که یه سوّم از اونائه نور تاریک بَییه. و روزِ یه سوّم بی نور بَمونِسه و شوِ یه سوّم هم همین طی.</verse>
				<verse number="13">بعد بَدیمه و هارِش یِتا عقاب آسمونِ دِله هَمون طی که دَییه پرواز کارده بِلِندِ صِدائه هِمراه شونگ کَشیه: «وای، وای، وای زِمینِ مَردِمِ سَر، چوون که هیچی نَموندِسه اون سه تا فِرشتهِ شِیپورهائه صِدا دَر بِیّه.»</verse>
			</chapter>
			<chapter number="9">
				<verse number="1">پنجمین فرشته شه شیپورِ دِله فوت هاکارده، و مِن یِتا ستاره بَدیمه که آسمونِ جِم زِمینِ سَر دَکِته. و هاویهِ چاه کلیت که ته نِدارنه وه ره هِدا بَییه.</verse>
				<verse number="2">اون فرشته هاویهِ چاهِ واز هاکارده، اون چاهِ جِم یه چی، یِتا گَتِ کورهِ دیِ واری‌ بِلِند بَییه و اِفتاب و هوا اون چاهِ دیِ جِم تاریک بَینه.</verse>
				<verse number="3">بعد دیِ میون، مَلِخ ها زِمینِ سَر بییَمونه و اونا ره یِتا قِدرت، زِمینِ عقرِبهائه قِدرتِ واری هِدا بَییه،</verse>
				<verse number="4">و اونا ره بااوته بَییه که نا زِمینِ واش ها ره و نا هیچ سبزِ گیاه یا داری ره صدمه نَزِنِن، بلکه فِقَط مَردِمی ره صدمه بَزِنِن که خِدائه مُهرِ شه پیشونیِ سَر ندارنِنه.</verse>
				<verse number="5">و اونا ره اِجازه هِدا بَییه که اون مَردِمِ پَنج ماه عِذاب هادِن، بدون این که هیچکسِ بَکوشِن. و وِشونِ عِذاب عقربِ عِذابِ واری بییه، اون مووقه که یه نَفِرِ نیش زَنده.</verse>
				<verse number="6">اون روزائه دِله مَردِم مَرگِ دِمبال گِردِنِنه، ولی اونِ پی دا نَکاندِنه؛ مَرگِ آرزو ره دارنِنه، ولی مَرگ وِشونِ جِم فِرار کانده.</verse>
				<verse number="7">و اون مَلِخا اَسبایی وارینه که جنگِ وِسه آماده بینه. وِشونِ کَلّهِ سَر یه چی دَییه که طِلا تاجِ واری بییه و اونائه قیافه، آدِمِ واری بییه.</verse>
				<verse number="8">اونائه سَرِ می، زَن هائه میِ واری بییه و وِشونِ دَندون ها، شیرائه دَندونِ واری بییه.</verse>
				<verse number="9">یِتا آهنی سینه پوش، شه سینه هائه سَر داشتِنه، و وِشونِ بال هائه صدا، اَرابه‌ها و یَته خَله اسب هائه صِدائه واری بییه که جَنگ وسه شینه.</verse>
				<verse number="10">اونائه دِم و نیش، عقرِبِ دِم و نیشِ واری بییه، و شه دِمِ دِله این قِدرتِ داشتِنه که مَردِمِ پَنج ماه عِذاب هادِن.</verse>
				<verse number="11">هاویهِ چاهِ فرشته، وِشونِ پادشاهِ، که عبرانیونِ زِوونِ دِله وه اسم «اَبَدونِ»، و یونانی زِوونِ دِله «آپولیونِ». یعنی نابود کننده.</verse>
				<verse number="12">اَوِّلین ’وای‘ سَر بَییه؛ هارِش دِتا دییه ’وای‘ هَمتی وِنه بِیِّه.</verse>
				<verse number="13">بعد شیشمین فرشته شه شیپورِ دِله فوت هاکارده، و مِن یِتا صِدا طِلا قِروونگاهِ چهارشاخِ جِم که خِدائه حِضور دَره، بِشنُسِمه؛</verse>
				<verse number="14">که شیشمین فرشته که شیپور داشته ره بااوته: «اون چهارتا فرشته که فُراتِ گَتِ رودخانه پَلی اسیرِنه ره، آزاد هاکان.»</verse>
				<verse number="15">پَس اون چهارتا فرشته که اون ساعت و اون روز و اون ماه و اون سالِ وِسه آماده بَییه بینه، آزاد بَینه تا یه سوّمِ آدِمونِ بَکوشِن.</verse>
				<verse number="16">سِواره نظامِ تعداد دویست میلیون نَفِر بییه؛ که وِشونِ تعدادِ بِشنُسِمه.</verse>
				<verse number="17">اسب ها و وه سوارونِ شه رؤیائه دِله این طی بَدیمه: اونائه زره هائه رنگ، تَشِ سِرخی و آبیِ کبودی و گوگردِ زردی ره داشته. اسبائه کلّه، شیرِ کلّهِ واری بییه و اونائه دِهونِ جِم تَش و دی و گوگرد بیرون زوئه.</verse>
				<verse number="18">این سه تا بِلائه هِمراه، تَش و دی و گوگرد که اونائه دِهونِ جِم بیرون زوئه، یه سوّمِ آدِمون بَکوشته بَینه.</verse>
				<verse number="19">چوون اسبائه قِد وِشونِ دِهون و دِمِ دِله دَییه. چوون وِشونِ دِم ها مَرِ واریِ که کلّه دارنه و اونائه هِمراه صَدِمه زَندِنه.</verse>
				<verse number="20">بَقیه آدِمون، که این سه تا بِلائه جِم بَکوشته نَینه، نا شه دَسِ کارائه جِم تووبه هاکاردِنه و نا دِوهائه پَرَسِش هاکاردِنِ جِم و نا طِلایی و نِقره ای و برنجی و سنگی و چویی بِت هائه پَرَسِش هاکاردِنِ جِم که نا، توندِنه بَوینِن و نا، اِشنُنِنه و نا، راه شونِنه.</verse>
				<verse number="21">وِشون شه آدِمکُشی ها و جادوگری ها و بی‌عفتی ها و دِزی هائه جِم هم تووبه نَکاردِنه.</verse>
			</chapter>
			<chapter number="10">
				<verse number="1">بعد بَدیمه یِتا دییه قِددارِ فرشته آسمونِ جِم جِر اییَمو. اون فرشته یِتا اَبرِ دِله دَپیته بییه و یِتا رنگین‌کمون وه سرِ وَر و وه قیافه اِفتابِ واری بییه و وه لینگا، سِتون هائه تشِ واری بییه.</verse>
				<verse number="2">یِتا کِچیک طومارِ واز هاکارده، شه دَسِ دِله داشته. اون فرشته شه راسِ لینگِ دریائه دِله و شه چپِ لینگِ خشکیِ سَر بییِشته.</verse>
				<verse number="3">و یِتا گَتِ دادِ هِمراه، شیرِ واری نعره بَکِشیه و هَمون طی که نعره کَشیه اون هفتا رعدِ صدا دربییَمونه و گَب بَزونه.</verse>
				<verse number="4">و وَختی که اون هفتا رعد گَب بَزونه، خواسِمه بَنویسِم؛ ولی یِتا صدا آسمونِ جِم بِشنُسِمه که بااوته: «اونچی که اون هفتا رعد بااوتِنه ره مهر و موم هاکان و نَنویس.»</verse>
				<verse number="5">بعد اون فرشته که بَدی بیمه دریا و خشکیِ سَر اِیست هاکارده بییه، شه راسِ دَسِ آسمونِ سَمت بِلِند هاکارده</verse>
				<verse number="6">و وه ره که تا اَبد و تا اَبد زنده ئه و آسِمون و هر اون چی که وه دِله دَره و زِمین و هر اون چی که وه دِله دَره و دریا و هر‌ اون چی که وه دِله دَره ره خَلق هاکارده و قَسِم بَخُرده که: «دییه ویشتَر از این عَقِب نَکِفنه.</verse>
				<verse number="7">بلکه اون روزائه دِله که هَفتِمین فرشته شه شیپورِ صِدا ره بیرون بیاره، خِدائه راز کاملاً اِنجام بونه، هَمون طی که شه خادِمون، یعنی پِیغَمبِرونِ اِعلام هاکارده.»</verse>
				<verse number="8">بعد اون صدا که آسمونِ جِم بِشنُسه بیمه اَت کَش دییه مِ هِمراه گَب بَزو بااوته: «بور و اون واز بَییه طومارِ که اون فرشتهِ دَسِ دِله که دریا و خشکیِ سَر اِیست هاکارده ره بَیر.»</verse>
				<verse number="9">پَس مِن اون فِرشتهِ سَمت بوردِمه و وه ره بااوتِمه که اون کِچیکِ طومارِ مِ ره هاده. فرشته مِ ره بااوته: «اینِ بَیر و بَخُر! تِ دِله ره تَل کانده، ولی تِ دِهونِ دِله عسلِ واری شیرین بونه.»</verse>
				<verse number="10">پَس اون کِچیکِ طومارِ فرشته دَسِ جِم بَییتِمه و بَخُردِمه. مِ دِهونِ دِله عسلِ واری شیرین بییه، ولی هَمتی که بَخوردِمه مِ اِشکمِ دِله تَل بَییه.</verse>
				<verse number="11">مِ ره بااوتِنه: «تِ وِنه اَت کَش دییه یَته خَله قوم ها و یَته خَله ملّتها و یَته خَله زِوون ها و یَته خَله پادشاهونِ خَوِری نبِوّت هاکانی.»</verse>
			</chapter>
			<chapter number="11">
				<verse number="1">بعد یِتا دِرازِ لوله که اَندازه گیریِ چوِ واری بییه، مِ ره هِدانه و بااوتِنه: «پِرِس و خِدائه معبِد و قِروونگاه ره اِندازه بَزِن و اونایی که اونجه پَرَسِش کاندِنه ره بِشمار،</verse>
				<verse number="2">ولی مَعبِدِ حیاطِ که بیرون دَره ره کار نِدار و اونِ اِندازه نَزِن، چوون اونِ مِلّت ها ره بِسپارِسه بَییه، و وِشون، مِقدَّسِ شَهرِ چهل و دِ ماه لینگِ لو گِرنِنه.</verse>
				<verse number="3">و مِن شه دِتا شاهدِ اِقتدار دِمبه که پلاس دَپوشِن و هزار و دویست و شصت روز نَبِوّت هاکانِن.»</verse>
				<verse number="4">وِشون، هَمون دِتا زیتونِ دار و هَمون دِتا لَمپا پایه نه که زمینِ خداوندِ حِضور، اِیست کاندِنه.</verse>
				<verse number="5">اگه کِسی بِخوائه وِشونِ صَدِمه بَزِنه، وِشونِ دِهونِ جِم تَش بیرون اِنه و وِشونِ دِشمِنونِ سوزِندِنه و کِلین کانده. پَس اَگه یه نَفِر بِخوائه وِشونِ صَدِمه بَزِنه، وِنه این طی بَکوشته بَووه.</verse>
				<verse number="6">وِشون این قِدرَتِ دارنِنه که آسمونِ دَوِندِن تا اون روزائه دِله که نبِوّت کاندِنه، وارش نَواره و قِوَّت دارنِنه که اوه ها ره خونِ واری هاکانِن و هر چَن کَش که بَخوان هر جور بِلا ره زِمینِ سَر بیارِن.</verse>
				<verse number="7">وَختی که وِشون شه شِهادتِ تِموم هاکاردِنه، اون وحشی جانور که هاویهِ چاهِ جِم بیرون اِنه، وِشونِ هِمراه جَنگ کانده و وِشونِ سَر حَریف بونه و وِشونِ کُشِنه.</verse>
				<verse number="8">و وِشونِ جِنازه ها ره اون گَتِ شَهرِ جادّهِ دِله که ‌کنایهِ وار سُدوم و مصرِ گانِنه، زِمینِ سَر موندِنه؛ اونجه که وِشونِ خِداوند مصلوب بَییه.</verse>
				<verse number="9">سه روز و نصفِ اِندا، بَعضی آدِمون هر قوم و هر طایفه و هر زِوون و هر ملّتِ جِم وِشونِ جِنازه هائه هارشیِنِ وِسه شونِنه و نییِلنِنه وِشونِ دَفن هاکانِن.</verse>
				<verse number="10">اونایی که زِمینِ سَر دَرِنه وِشونِ بَمِردِنِ وِسه ذوق کاندِنه و جشن گِرنِنه و هَمدییه ره هَدیه ها دِنِنه‌؛ چوون اون دِتا پِیغَمبِر، اونایی که زِمینِ سَر دَینه ره عِذاب هِدا بینه.</verse>
				<verse number="11">ولی سه روز و نصف که بُگذِشته، زندگیِ نَفَس خِدائه طَرِفِ جِم اون دِتا پِیغَمبِرِ دِله بورده و وِشون، لینگِ سَر اِیست هاکاردِنه و کِسایی که دَییه اِشانه ره گَتِ تَرس بَییته.</verse>
				<verse number="12">بعد یِتا بِلِندِ صِدا آسِمونِ جِم بِشنُسِنه که وِشونِ بااوته: «اینجه بالا بِئین!» و وِشون یِتا اَبرِ دِله آسمونِ سمت بالا بوردِنه و وِشونِ دِشمنون، دَییه وِشونِ اِشانه.</verse>
				<verse number="13">و هَمون ساعت، یِتا گَتِ زلزله‌ بییَمو و شَهرِ یه دهم له بورده و هَفت هزار نَفِر اون زلزلهِ دِله بَکوشته بَینه و اونایی که زنده بَمونِسنه خَله بَتِرسینه و آسمونِ خِدا ره جِلال هِدانه.</verse>
				<verse number="14">دِوّمین ’وای‘ سَر بَییه. هارِش، سِوّمین ’وای‘ خَله زود وِنه بَرِسه.</verse>
				<verse number="15">بعد هَفتِمین فرشته شه شیپورِ دِله فوت هاکارده؛ و بِلندِ صِداهایی آسمونِ دِله دَپیته که گاتِنه: «دِنیائه پادشاهی، اَمه خِداوند و وه مَسیحِ شِنه. و وه تا اَبد و تا اَبد سلطِنت کانده.»</verse>
				<verse number="16">و اون بیست و چهار تا پیر که خِداوندِ حِضور، شه تختائه سَر نیشته بینه، شه دیمِ سَر دَکِتِنه و خِدا ره پَرَسِش هاکاردِنه و</verse>
				<verse number="17">بااوتِنه: «اِی خِداوندْ خِدائه قادر مطلق تِ ره شِکر کامبی، ای تِ که دَری و دَئی. چوون که تِ شه گَتِ قِدرَتِ شه ‌دَس بَییتی و سلطنت هاکاردِنِ شِروع هاکاردی.</verse>
				<verse number="18">و مِلّت ها عصِبانی بَینه، ولی تِ غَضِب بَرِسیه، مِرده هائه داوِریِ روز بَرِسیه، و اون مووقه بَرِسیه که تِ خادِمون، پیغمبِرون، مقدّسین و اونایی که تِ اسمِ حِرمتِ دارنِنه، از گَت تا کِچیک، پاداش دِنی و نابود کاندی اونایی که زِمینِ نابود هاکارِدنه.»</verse>
				<verse number="19">بعد خِدائه معبد آسمونِ دِله واز بَییه؛ و خِدائه عَهدِ صَندِق وه مَعبِدِ دِله دیار بَییه؛ و یهویی آسِمونِ برق و رَعد و گَتِ صِدا و زلزله و تِندِ تَگِرگ بییه که اییَمو.</verse>
			</chapter>
			<chapter number="12">
				<verse number="1">یِتا گَتِ نشونه آسمونِ دِله دیار بَییه: یِتا زِنا که اِفتاب شه‌ تَن داشته و ماه وه لینگِ بِن و یِتا تاج که دِوازده تا ستاره داشته وه سَر دَییه.</verse>
				<verse number="2">اون زِنا حامله بییه و بِزائِنِ درد و بِزائِنِ عِذابِ جِم شیون کارده.</verse>
				<verse number="3">بعد یِتا دییه نشونه آسمونِ دِله ظاهر بَییه: هارِش یِتا گَتِ سِرخِ اژدِها که هَفتا کلّه و دَه تا شاخ داشته، و وه کلّه هائه سَر هفتا تاج دَییه.</verse>
				<verse number="4">شه دِم هِمراه آسِمونِ ستاره هائه یه سِوّمِ جَمع هاکارده و زِمینِ سَر دَشِندیه. اژدها اون زِنائه روب رو که دییه خواسه بِزائه، اِیست هاکارده، تا همین که وه وچه دِنیا بییَمو، اونِ بِبَلعه.</verse>
				<verse number="5">اون زِنا یِتا ریکا ‌بِزا، یِتا ریکا که قرارِ آهنیِ عصائه هِمراه تِمومِ ملّت ها سَر حِکومت هاکانه. ولی وه وَچه، خِدا و و وه تَختِ سَمت بَییته بَییه.</verse>
				<verse number="6">و اون زِنا صَحرائه سَمت بورده، اون جایی که خِدا وه وِسه فِراهم هاکارده بییه، دَر بورده تا اونجه هزار و دویست و شصت روز وه ره دارِن.</verse>
				<verse number="7">و آسمونِ دِله یِتا جَنگ بَییه. میکائیل و وه فرشته ها اژدهائه هِمراه جَنگ هاکاردِنه. اژدها و وه فرشته ها وِشونِ روب رو جنگِ وِسه اِیست هاکاردِنه،</verse>
				<verse number="8">ولی اژدها شکست بَخُرده و دییه آسمونِ دِله جایی وِشونِ وِسه دَنی بییه.</verse>
				<verse number="9">و گَتِ اژدها جِر دِم هِدا بَییه، یعنی اون قدیمی مَر که اِبلیس یا شیطان بااوته بونه که تِمومِ دِنیا ره گُمراه کانده. وه زِمین سَر دِم هِدا بَییه و وه فرشته ها هم وه هِمراه جِر دِم هِدا بَینه.</verse>
				<verse number="10">بعد یِتا بِلِندِ صِدا آسمونِ دِله بِشنُسِمه که گاته: «اِسا اَمه خِدائه نِجات و قِوَّت و پادشاهی، و وه مَسیحِ اِقتدار بییَمو. چوون اونی که اَمه بِرارونِ تِهمت زوئه که شو و روز اَمه خِدائه حِضور وِشونِ تِهمت زَنده، جِر دِم هِدا بَییه.</verse>
				<verse number="11">و وِشون، وَرهِ خونِ هِمراه و شه شِهادتِ کِلامِ هِمراه وه سَر حریف بَینه. چوون که وِشون شه جانِ دوس نِداشتِنه، حَتّی تا مَرگِ مووقه.</verse>
				<verse number="12">پَس اِی آسمونون و ای کِسایی که آسمونونِ دِله دَرِنی، خِشالی هاکانین! ولی وای به حالِ شِما، ای زِمین، و اِی دریا، چوون که اِبلیس بَدجور غیظِ هِمراه شِمه سَر جِر بَییَمو، چوون دونده وَخت کَمِ.»</verse>
				<verse number="13">و وَختی اژدها بَدیئه که زِمینِ سَر دِم هِدا بَییه، اون زِنائه دِمبال بورده که یِتا ریکا بِزائه بییه.</verse>
				<verse number="14">ولی اون گَتِ عقابِ دِتا بال، اون زِنا ره هِدا بَییه تا اون جایی که صَحرائه دِله وه وِسه فراهم بَییه بییه پرواز هاکانه و اونجه، مَرِ جِم دور بَمونه، زِمونی و زِمونهایی و نصفِ ‌زِمونی وه ره دارِن.</verse>
				<verse number="15">اون مَر یِتا اوه، رودخانهِ اوهِ واری شه دِهونِ جِم بیرون هاکارده که اون زِنائه دِمبال بوره تا سیل وه ره شه هِمراه بَوِره.</verse>
				<verse number="16">ولی زِمین اون زِنائه کُمِک بییَمو و شه دِهونِ واز هاکارده و سیلیِ که اژدها شه دِهونِ جِم بیرون هاکارده بییه ره بِبَلعیه.</verse>
				<verse number="17">بعد اژدها زِنائه سَر غیظ هاکارده و بورده تا وه بَقیه نَسلِ هِمراه جَنگ هاکانه؛ یعنی اونایی هِمراه که خِدائه اَحکامِ جِم اِطاعت کاندِنه و عیسیِ شِهادتِ قایم چَسبِنِنه.</verse>
				<verse number="18">و اژدها دریائه پَلی منتظر بَمونِسه.</verse>
			</chapter>
			<chapter number="13">
				<verse number="1">بعد بَدیمه یِتا وحشیِ جانور دریائه جِم بیرون اِنه. ده تا شاخ و هفتا کلّه داشته، ده تا تاج وه شاخهائه سَر دَییه؛ و وه هر کلّهِ سَر یِتا کفرآمیزِ اسم بَنوِشته بَییه بییه.</verse>
				<verse number="2">اون وحشی جانور که مِن بَدیمه پلِنگِ واری بییه، و اَشِ لیگا و شیرِ دِهونِ داشته. و اژدها شه قِدرَت و شه تَخت و یِتا گَتِ اِقتدارِ وحشی جانورِ هِدا.</verse>
				<verse number="3">یِتا از اون وحشی جانورِ کلّه ها اِنگاری یِتا کُشنده زَخم بَییته بییه، ولی اون کُشنده زخم خوار بَییه بییه و تِمومِ زِمین بِهت هاکاردِنه و اون وحشی جانورِ جِم پیروی هاکاردِنه.</verse>
				<verse number="4">مَردِم اژدها ره پِرسش کاردِنه، چوون شه اقتدارِ اون وحشی جانورِ هِدا بییه. و اون وحشی جانورم پرسِش کاردِنه و گاتِنه: «کیِ که بَتونه اون وحشی جانورِ واری بوئه؟ کیِ که بَتونه وه هِمراه جَنگ هاکانه؟»</verse>
				<verse number="5">یِتا دِهون اون وحشی جانورِ هِدا بَییه تا غرور و کفرِ هِمراه گَب بَزِنه، و وه ره اِجازه هِدا بَییه تا چهل و دِ ماه شه اقتدارِ به‌کار بَیره.</verse>
				<verse number="6">وه شه دِهونِ واز هاکارده تا خِدا ره کفر باره، کفر بااوتِن وه اسم و اونجه که موندِنه، یعنی اونایی که آسِمون دِله دَرِنه.</verse>
				<verse number="7">و این هم وه ره اِجازه هِدا بَییه که مقدّسینِ هِمراه جَنگ هاکانه و اونائه سَر پیروز بَووه؛ و وه ره اقتدار هِدا بَییه تا هر طایفه، مردِم، زِوون و قوم سَر حاکم بوئه.</verse>
				<verse number="8">و تِمومِ اونایی که زِمینِ سَر دَرِنه و اون وحشی جانورِ پَرَسِش کاندِنه - یعنی هر کس که وه اسم، وَرهِ حیاتِ دفتر دِله بَنوشته نَییه، هَمون وَره که قبل از این که دِنیا خَلق بَووه، قِروونی بَییه بییه.</verse>
				<verse number="9">اون که گوش دارنه بِشنُئه:</verse>
				<verse number="10">اگه قِرار بوئه یه نَفِر اسیر بَووه، اسیریِ وِسه شونه. اگه قِرار بوئه یه نَفِر شَمشیرِ هِمراه بَکوشته بَووه وِنه شَمشیرِ هِمراه بَکوشته بَووه و این مِقدّسینِ پایداری و وِشونِ ایمونِ خوانه.</verse>
				<verse number="11">بعد یِتا دییه وحشی جانور بَدیمه که زِمینِ جِم بیرون اِنه. دِتا شاخ وَرهِ واری داشته و اژدهائه واری گَب زوئه.</verse>
				<verse number="12">وه، اَوِّلین وحشی جانورِ تِمومِ اِقتدارِ وه عَوِض به کار گِته و زِمین و اونایی که زِمینِ سَر دَرِنه ره مجبور کارده که اَوِّلین وحشی جانورِ که وه کُشنده زخم خوار بَییه ره پَرَسِش هاکانِن.</verse>
				<verse number="13">دِوّمین وحشی جانور گَتِ نشونه ها و معجزات نِمایِش بییِشته، جوری که حَتَّی مَردِمِ چِشِ جلو، آسِمونِ جِم، تش، زِمینِ سَر بیارده.</verse>
				<verse number="14">و اون نشونه ها و معجزاتِ خاطِری که اِجازه داشته اون اَوِّلین وحشی جانورِ عَوِض به کار بَیره، اونایی که زِمینِ سَر دَینه ره گول بَزو و وِشونِ بااوته یِتا مجسمه اون وحشی جانورِ جِم بَسازِن که شَمشیرِ هِمراه زَخمی بَییه، ولی با این وجود زنده بَمونِسه.</verse>
				<verse number="15">و وه ره اِجازه هِدا بَییه تا اون وحشی جانورِ مجسمهِ ره نَفَس هاده تا اون وَحشی جانورِ مجسمه بَتونه حَتّی گَب بَزِنه و باعث بَووه اونایی که وحشی جانورِ مجسمه ره پَرَسِش نکاردنه، بَکوشته بَووِن.</verse>
				<verse number="16">این طی، تِمومِ آدِمونِ از گَت تا کِچیک، پولدار و فقیر، و نوکِر و آزادِ مجبور کارده تا شه راسِ دَس یا شه پیشونیِ سَر علامِت بییلِن.</verse>
				<verse number="17">تا هیچ کس نَتونه بَخرینه یا بَروشه، به جز اونی که اون علامت، یعنی اون وحشی جانورِ اسم، یا وه اسمِ شماره ره داره.</verse>
				<verse number="18">این حِکمَت خوانه. هر کی فَهم دارنه، بییِل تا اون وحشی جانورِ شِماره ره حِساب هاکانه، چوون که اون شماره انسانِ شماره هسه. و وه شماره شیشصد و شصت و شیش هَسه.</verse>
			</chapter>
			<chapter number="14">
				<verse number="1">بعد بَدیمه و هارِش، اون وَره صَهیونِ کوهِ سَر اِیست هاکارده بییه، و وه هِمراه صد و چهل و چهار هزار نَفِر دَینه که شه پیشونی سَر وه اسم و وه پیرِ اسمِ بَنوِشته داشتِنه.</verse>
				<verse number="2">و مِن آسِمونِ جِم یِتا صِدا بِشنُسِمه، یَته خَله اوهِ صِدائه واری و رَعدِ واری بِلِند بییه. اون صِدا که بِشنُسِمه چنگنوازونِ صِدائه واری بییه، اون مووقه که چَنگ زَندِنه.</verse>
				<verse number="3">وِشون اون تَختِ روب رو و اون چهارتا زنده مَخلوق و اون پیرائه روب رو یِتا جدیدِ سرود بَخوندِسِنه. هیچ کس نَتونِسه اون سرودِ یاد بَیره، به جز اون صد و چهل و چهار هزار نَفِر که زِمینِ مَردِمِ میون اَت کَش دییه بَخری بَییه بینه.</verse>
				<verse number="4">وِشون هَمون کِسایینه که شه ره زَن هائه هِمراه نَجس نَکاردِنه، چوون این مَردا اَذِبِنه. وِشون هَمون کِسایینه که وَره هر کِجه بوره وه دِمبال شونِنه. وِشون آدِمونِ میونِ جِم اَت کَش دییه بَخری بَینه تا خِدا و وَرهِ نوبِر بوئِن.</verse>
				<verse number="5">وِشونِ دِهونِ دِله هیچ دِراغی پی دا نَییه. چوون وِشون بی عِیبِنه.</verse>
				<verse number="6">بعد یِتا دییه فرشته‌ بَدیمه که آسمونِ میون پرواز کارده و اَبدی اِنجیلِ شه هِمراه داشته تا اونِ اونایی که زِمینِ دِله دَرِنه، و هر ملّت و طایفه و زِوون و قومِ اِعلام هاکانه.</verse>
				<verse number="7">و وه یِتا بِلِندِ صِدائه هِمراه بااوته: «خِدائه جِم بَتِرسین و وه ره جِلال هادین، چوون که وه داوِریِ ساعت بَرِسیه. وه ره پرسِش هاکانین. وه که آسِمون و زِمین و دریا و چشمه‌هائه اوه ره خَلق هاکارده.»</verse>
				<verse number="8">و یِتا دییه فرشته یعنی دوِّمین فرشته وه دِمبال سَر بییَمو و بااوته: «له بورده! اون گَتِ بابِل له بورده! اونی که شه زِناکاریِ شِرابِ جِم تِمومِ ملّت ها ره هِدا.»</verse>
				<verse number="9">بعد یِتا دییه فرشته یعنی سِوّمین فرشته اون دِتائه دِمبال سَر بییَمو و یِتا بِلِندِ صِدائه هِمراه بااوته: «اگه کِسی اون وحشی جانور و وه مجسمه ره پَرَسِش هاکانه و شه پیشونی سَر یا شه دَسِ سَر وه علامِتِ قبول هاکانه،</verse>
				<verse number="10">وه هم خِدائه غَضِبِ شِرابِ جِم خوارنه اون شرابی که پِر‌ملات و خالصِ، خِدائه غَضِبِ پیالهِ دِله دَشِندی بَییه. وه، مِقَدَّسِ فرشته هائه جلو و وَرهِ جلو، تش و گوگِردِ هِمراه عِذاب کَشِنه.</verse>
				<verse number="11">و وِشونِ عِذابِ دی تا اَبد و تا اَبد بالا شونه. و اونایی که اون وحشی جانور و وه مجسمه ره پَرَسِش کاندِنه و هر کس که وه اسمِ علامِتِ قبول کانده، نا روزِ دِله آسایش دارنه و نا شوِ دِله.»</verse>
				<verse number="12">این مِقَدّسینِ پایداری ره خوانه، وِشون که خِدائه اَحکام و مَسیحِ ایمونِ دارنِنه.</verse>
				<verse number="13">و آسِمون جِم یِتا صدا بِشنُسِمه که گاته، «اینِ بَنویس: خِشا به حال اونایی که بعد از این خِداوندِ دِله مییِرنِنه.» و خِدائه روح گانه: «راس راسی خِشا به حالِ وِشون که شه زحمتائه آسایشِ گِرنِنه، چوون وِشونِ اعمال، وِشونِ دِمبال سَر اِنه!»</verse>
				<verse number="14">بعد بَدیمه و هارِش، یِتا اسبه اَبر، و اون اَبرِ سَر یه نَفِر نیشته بییه که انسانِ ریکا ره موندِسه و یِتا طِلا تاج شه کلّهِ سَر داشته و یِتا تیزِ داسِ شه دَسِ دِله.</verse>
				<verse number="15">و یِتا دییه فرشته‌ مَعبِدِ جِم بیرون بییَمو و بِلِندِ صِدائه هِمراه اونی که اَبرِ سَر نیشته بییه ره بااوته: «شه داسِ بَیر و درو هاکان، چوون که دروِ مووقه بَرِسیه و زِمینِ محصول حِسابی بَرِسیه.»</verse>
				<verse number="16">پَس اونی که اَبرِ سَر نیشته بییه شه داسِ زِمینِ سَر چَرخ هِدا و زِمین دِرو بَییه.</verse>
				<verse number="17">بعد یِتا دییه فرشته‌ مَعبِدِ جِم که آسمونِ دِله بییه، بیرون بییَمو و وه هم یِتا تیزِ داس شه دَس داشته.</verse>
				<verse number="18">بعد یِتا دییه فرشته که تشِ اِقتدارِ داشته‌ قِروونگاهِ جِم بیرون بییَمو و بِلِندِ صِدائه هِمراه اونیِ که تیزِ داس داشته ره بااوته: «شه تیزِ داسِ بَیر و اَنگورِ خوشه ها ره زمینِ رَزِ جِم دَچین، چوون زِمینِ انگورها بَرِسیه.»</verse>
				<verse number="19">پَس اون فرشته شه داسِ زِمینِ سَر چرخ هِدا و زِمینِ انگورها ره جمع ‌هاکارده و شرابِ گَتِ حوضِ دِله که خِدائه غَضِب بییه، دَشِندیه.</verse>
				<verse number="20">و انگورها شرابِ حوضِ دِله که شَهرِ بیرون بییه، لگِدمال بَییه و اون حوض جِم خون سرازیر بَییه و خون تا اَسب هائه اَفسارِ قد بالا بییَمو، و وه دِرازا سیصد کیلومتر بییه.</verse>
			</chapter>
			<chapter number="15">
				<verse number="1">اون مووقه یِتا دییه گَتِ نِشونه و عجیب، آسمونِ دِله بَدیمه: هفتا فرشته که هَفتا بِلا وِشونِ هِمراه بییه، وِشون آخِرین بِلاها هَسِنه- چوون وِشونِ هِمراه خِدائه غَضِب تِموم بَییه.</verse>
				<verse number="2">و یه چی بَدیمه که شیشه ای دریا ره موندِسه که تَشِ هِمراه قاطی بَییه بییه، و اونا ره هم بَدیمه که شیشه ای دریائه پَلی اِیست هاکارده بینه و اون وحشی جانور و وه مجسمه و وه اسمِ شمارهِ سَر پیروز بَییه بینه. و خِدائه سازهائه چَنگ وِشونِ دَسِ دِله دَییه.</verse>
				<verse number="3">و وِشون خِدائه خادِم، موسیِ سرود و وَرهِ سرودِ خوندِسِنه و گاتِنه: «تِ کارا گَت و عجیبِ، ای خداوند خِدائه قادرِ مطلق. تِ راه ها چَنده عدل و حقِّ، ای مِلّت هائه پادشاه.</verse>
				<verse number="4">ای خِداوند،کیِ که تِ جِم نَتِرسه و تِ اسمِ، جِلال نَده؟ چوون فِقَط تِ قدّوسی. تِمومِ مِلّت ها اِنِنه و تِ ره پرسِش کاندِنه چوون که تِ عادلانه کارا دیار بَییه.»</verse>
				<verse number="5">اَی بَدیمه که شِهادتِ خیمهِ مِقدّسِ جا، آسمونِ دِله واز بَییه.</verse>
				<verse number="6">و هَفتا فرشته که هفتا بِلا ره داشتِنه اونِ مِقدَّسِ جائه جِم بیرون بییَمونه. و وِشون یِتا لِواس کَتونِ پارچهِ جِم که پاک بییه و سوسو زوئه دَپوشی بینه و یِتا شال که طِلائه جِم بییه شه سینهِ دور داشتِنه.</verse>
				<verse number="7">یِتا از اون چهارتا زنده مخلوق، اون هفتا فرشته ره هَفتا طِلا پیاله که خِدائه غَضِبِ جِم پِر بییه، هِدا، خِدایی که تا اَبد و تا اَبد زنده ئه.</verse>
				<verse number="8">و اون مِقدَّسِ جا، خِدائه جِلال و قِوَّتِ هِمراه دیِ جِم پِر بَییه و تا اون مووقه که اون هَفتا فِرشتهِ هَفتا بِلا تِموم نَییه، هیچکس نَتونِسه اون مِقدَّسِ جائه دِله بوره.</verse>
			</chapter>
			<chapter number="16">
				<verse number="1">بعد مَعبِدِ جِم یِتا بِلِندِ صِدا بِشنُسِمه که اون هفتا فرشته ره گاته: «بورین و خِدائه غضبِ هفتا پیاله ره زِمینِ سَر دَشِنین.»</verse>
				<verse number="2">پَس اَوِّلین فرشته بورده و شه پیاله ره زِمینِ سَر دَشِندیه، و زخمایی که بَدنِما و دَردِ هِمراه بییه، اون مَردِمِ سَر ظاهر بَییه که اون وحشی جانورِ عِلامِتِ داشتِنه و وه مجسمه ره پَرِسش کاردِنه.</verse>
				<verse number="3">دوّمین فرشته شه پیاله ره دریائه دِله دَشِندیه، و دریا بَمِرده آدِمِ خونِ واری بَییه، و هر چی که دریائه دِله جان داشته بَمِرده.</verse>
				<verse number="4">سِوّمین فرشته شه پیاله ره رودخانه‌ها و چشمه‌هائه اوهِ دِله دَشِندیه، اونا خون بَینه.</verse>
				<verse number="5">و بِشنُسِمه اون فرشته که اوه هائه اختیار وه ره هِدا بَییه بییه، بااوته: «اِی قدّوس، تِ عادلی، تِ که دَری و دَئی چوون که این مجازات ها ره تِ بیاردی؛</verse>
				<verse number="6">چوون که وِشون مِقدّسین و پِیغَمبِرونِ خونِ دَشِندینه، و تِ وِشونِ، خون هِدایی تا بَنوشِن این اون چیِ که وِشونِ حَقِّ!»</verse>
				<verse number="7">و بِشنُسِمه قِروونگاه گانه: «اَره، ای خِداوندْ خِدائه قادرِ مطلق، تِ داوِری ها، حَقّ و عدلِ.»</verse>
				<verse number="8">چهارمین فرشته شه پیاله ره اِفتابِ سَر دَشِندیه، و اِفتابِ اِجازه هِدا بَییه تا مَردِمِ تَشِ هِمراه بَسوزونه.</verse>
				<verse number="9">و مَردِم گرمائه حرارتِ جِم بَسوتِنه و خِدائه اسم، که این بِلاهائه قِدرَتِ دارنه ره لعنت هاکاردِنه، وِشون تووبه نَکاردِنه و وه ره جِلال نِدانه.</verse>
				<verse number="10">پنجمین فرشته شه پیاله ره اون وحشیِ جانورِ تَختِ سَر دَشِندیه و وه پادشاهیِ مملکتِ ظِلِماد بَییته. آدِمون اَنده که دَرد داشتنه، شه زِوونِ گاز گِتِنه.</verse>
				<verse number="11">و شه دردها و زخم هائه خاطِری، آسمونِ خِدا ره لعنِت کاردِنه، وِشون شه کارائه جِم تووبه نَکاردِنه.</verse>
				<verse number="12">شیشمین فرشته شه پیاله ره اون گَتِ رودخانه، فراتِ سَر دَشِندیه و وه اوه خِشک بَییته تا راهِ اون پادشاهون وِسه که مشرقِ جِم اِنِنه آماده هاکانه.</verse>
				<verse number="13">بعد بَدیمه اژدهائه دِهونِ جِم و اون وحشی جانورِ دِهونِ جِم و دِراغی پِیغَمبِرِ دِهونِ جِم سه تا پلیدِ روح که وَکِ واری بینه بیرون بییَمونه.</verse>
				<verse number="14">چوون اینا دیوهائه اِرواحِنه که نشونه و معجزات یارنِنه و تِمومِ دِنیائه پادشاهونِ پَلی شونِنه تا وِشونِ، خِدائه قادرِ مطلقِ گَتِ روزِ دِله جنگِ وِسه جَمع هاکانِن.</verse>
				<verse number="15">«هارِش، مِن دِزِ واری اِمبه! خِشا به حالِ اونی که بیدار بَمونه و لِواسِ دَپوشیه بوئه، نَکِنه لِخت و پتی راه دَکِفه و همه وه رِسوایی ره بَوینِن.»</verse>
				<verse number="16">و اون سه تا پلیدِ روح، زِمینِ پادشاهونِ یِتا جا جَمع هاکاردِنه که عبرانیونِ زِوون اونِ «حارمَگِدّون» گانِنه.</verse>
				<verse number="17">هَفتِمین فرشته شه پیاله ره هِوائه دِله دَپاشیه و یِتا بِلِندِ صِدا اون تخت و مَعبِدِ جِم بییَمو که: «تِموم بَییه!»</verse>
				<verse number="18">آسِمونِ برق و رَد بِلِند بَییه، و یِتا گَتِ زلزله‌ اِتّفاق دَکِته، اون طی گَتِ زلزله که وه واری از اون مووقه که آدِم زِمینِ دِله دَییه، تا اَلان اِتّفاق نَکِته بییه.</verse>
				<verse number="19">گَتِ شَهر سه تا تیکه بَییه و ملّتهائه شهرا له بوردِنه. و خِدا اون گَتِ بابِلِ شه‌یاد بیارده و یِتا شرابِ پیاله، که شه غَضِبِ تَشِ جِم پِر بییه، وه ره هِدا بَخُره.</verse>
				<verse number="20">جزیره‌ ها دَر بوردِنه و دییه هیچ کوهی دَنی بییه.</verse>
				<verse number="21">و گَتِ تَگِرگِ که هر کِدوم، دورِ بَرِ پنجاه کیلو وزن داشته؛ آسِمونِ جِم آدِمونِ سَر بِوارِسه، آدِمون، خِدا ره تگرگِ بِلائه خاطِری لعنت هاکاردِنه، چوون این بِلا خَله سَخت بییه.</verse>
			</chapter>
			<chapter number="17">
				<verse number="1">بعد یِتا از اون هفتا فرشته که هفتا پیاله داشتِنه جلو بییَمو و مِ ره بااوته: «بِرو تا اون گَتِ فاحشهِ داوری که خَله اوه هائه سَر نیشته ره تِ ره سِراغ هادِم.</verse>
				<verse number="2">وه که زِمینِ پادشاهون وه هِمراه زِنا هاکاردِنه و اونایی که زِمینِ سَر دَرِنه وه زِناکاریِ شِرابِ جِم مَست بَینه.»</verse>
				<verse number="3">اون فرشته خِدائه روحِ دِله مِ ره صحرا بَوِرده. اونجه یِتا زِنا ره بَدیمه که یِتا سِرخِ وحشی جانورِ سَر سِوار بییه، اون جانورِ تَن، کفرآمیزِ اِسم هائه هِمراه دَپوشی بییه، و هفتا کلّه و ده تا شاخ داشته.</verse>
				<verse number="4">اون زِنا یِتا سِرخ و اَرغِوونی لِواس شه تَن داشته که طِلا و جِواهر و مِرواریدِ هِمراه بَزِک بَییه بییه. و یِتا پیاله، طِلائه جِم شه ‌دَس داشته که وه زِنائه زشتی ها و ناپاکی هائه جِم پِر بییه.</verse>
				<verse number="5">و وه پیشونیِ سَر این مرموزِ اسم بَنوِشته بَییه بییه: «گَتِ بابِل، فاحشه ها و زِمینِ زِشتی هائه مار.»</verse>
				<verse number="6">و بَدیمه که اون زِنا مقدّسینِ خون و اونایی که عیسیِ خاطِری شهید بَینهِ خونِ هِمراه مَسِّ. همین که زِنا ره بَدیمه خَله تَعجِّب هاکاردِمه.</verse>
				<verse number="7">ولی فرشته مِ ره بااوته: «چه اَنده تَعجِّب هاکاردی؟ مِن اون زِنائه راز و اون وحشی جانورِ رازِ که هفتا کَلّه و ده تا شاخ دارنه و زِنا وه سَر سِوارِ ره تِ وِسه گامبه.</verse>
				<verse number="8">اون وحشی جانور که بَدی ای، دَییه، اَلان دییه دَنییه، و خَله زود هاویهِ چاهِ جِم بیرون اِنه و هِلاکتِ سَمت شونه. و اونایی که زِمینِ سَر دَرِنه که وِشون اسم از مووقه ای که دِنیا خَلق بَییه حیاتِ دفترِ دِله بنوشته نَییه، اون وحشی جانور بَدیئِنِ جِم تعجِّب کاندِنه، چوون وه دَییه، اَلان دَنییه، و خَله زود اِنه.</verse>
				<verse number="9">«این، یِتا حَکیمِ عقل خوانه. اون هفتا کلّه، هفتا کوهِنه که اون زِنا اونائه سَر نیشته.</verse>
				<verse number="10">که هفتا پادِشاهِنه که وِشونِ جِم پَنج نَفِر از بین بوردِنه، و یِتا دَره و یِتا از وِشون هَمتی نییَمو؛ و اون مووقه که بِیّه، وِنه بَمونه ولی یه مدّتِ کم.</verse>
				<verse number="11">اون وحشی جانور که دَییه و اَلان دَنیه، هَشتمین پادشاهِ. وه هم هَمون هَفت نَفِرِ شِنه و هِلاکتِ سَمت شونه.</verse>
				<verse number="12">«اون ده تا شاخ که بَدیئی، دَه تا پادشاهِنه که هَمتی به سلطِنت نَرِسینه. ولی وِشون قِرارِ که یه ساعت اون وحشی جانورِ هِمراه پادشاهونِ اِقتدارِ بَیرِن.</verse>
				<verse number="13">وِشون همه یِتا فکر دارنِنه و شه قِدرَت و اِقتدارِ اون وحشی جانورِ دِنِنه.</verse>
				<verse number="14">وِشون وَرهِ هِمراه جَنگ کاندِنه، ولی اون وَره وِشونِ سَر پیروز بونه، چوون وه، خِداوندِ خِداوندون و پادشاهِ پادشاهون هَسه - و اونایی که وه هِمراه دَرِنه وه دَعوِت بَییه ها، و انتخاب بَییه ها و وه وِفادارونِنه.»</verse>
				<verse number="15">و اون فرشته مِ ره بااوته: «اون اوه ها که بَدیئی، اون جایی که فاحشه نیشته، وِشون هَمون قومها و جماعتها و ملّتها و زِوون ها هَسِنه.</verse>
				<verse number="16">و اون ده تا شاخ و وَحشی جانور که بدیئی، فاحشهِ جِم بیزار بونِنه. وِشون اون فاحشه ره تینا اییِلنِنه و وه ره لِخت و پَتی وِل کاندِنه. وه تَنِ گوشتِ خوارنِنه و وه ره تَشِ دِله سوزِندِنِنه.</verse>
				<verse number="17">چوون که خِدا وِشونِ دلِ دِله بییِشته تا وه خواسه ره به جا بیارِن و هم فکر بوئِن تا شه سلطنتِ قِدرتِ ‌اون وَحشی جانورِ دَس بِسپارِن، تا خِدائه کِلام اِنجام بَووه.</verse>
				<verse number="18">و اون زِنا که بَدیئی هَمون گَتِ شَهرِ که زِمینِ پادشاهونِ سَر حکومت کانده.»</verse>
			</chapter>
			<chapter number="18">
				<verse number="1">بعد بَدیمه یِتا دییه فرشته‌ آسمونِ جِم دَره جِر اِنه. که یِتا گَتِ اِقتدار داشته و زِمین وه جِلالِ هِمراه نورانی بَییه.</verse>
				<verse number="2">یِتا بِلِندِ صِدائه هِمراه داد بَزو که: «له بورده! گَتِ بابِل له بورده! اون دیوهائه سِره بَییه! و هر ناپاکِ اِرواحِ مَقَر، و هر ناپاک پَرِندهِ کِلی و هر وحشی جانورِ کِلی که ناپاک و نفرت انگیزِ.</verse>
				<verse number="3">چوون وه هرزگیِ هِوا و هوسِ شِرابِ جِم تِمومِ مِلّت ها بَخُردِنه. و زِمینِ شاهون وه هِمراه زِنا هاکاردِنه، و زِمینِ تاجِرون وه زیادِ تجمّلاتِ جِم پولدار بَینه.»</verse>
				<verse number="4">بعد یِتا دییه صِدا آسمونِ جِم بِشنُسِمه که گاته: «ای مِ قوم، اون شَهرِ جِم بیرون بِئین، نَووه که وه گِناهونِ دِله شَریک بَووین، نَووه که وه بِلاها شِمه سَر هم بِیّه،</verse>
				<verse number="5">چوون که وه گِناهون تا آسِمون بَرِسیه، و خِدا وه خِطا ها ره شه‌یاد بیارده.</verse>
				<verse number="6">هَمون طی که وه بَقیهِ هِمراه رِفتار هاکارده، وه هِمراه رِفتار هاکانین؛ اون کارائه عَوِض که هاکارده، دِ برابر وه ره عَوِض هادین. اون شِرابِ پیالهِ دِله که شه دِرِس هاکارده، دِ برابر وه ره هادین.</verse>
				<verse number="7">هَمون اِندا که شه ره جِلال هِدا و تِجَمّلاتِ دِله زندگی هاکارده هَمون اِندا وه ره عِذاب و شیون هادین. چوون شه دلِ دِله گانه، ”مِن این طی یِتا مَلِکهِ واری نیشتِمه. بیوه نیمه و هیچ وَخت شیون نَکامبه.“</verse>
				<verse number="8">اینِ وِسه وه بِلاها یه روزِ دِله اِنِنه، مَرگ و شیون و قحطی. و تَشِ هِمراه سوزِنه. چوون که خِداوندْ خِدایی که وه ره داوِری هاکارده، قادِرِ.»</verse>
				<verse number="9">و زِمینِ پادشاهون که وه هِمراه زنا هاکاردِنه و وه هِمراه تِجِمّلاتِ دِله زندگی هاکاردِنه، وَختی وه بَسوتِنِ دی ره بَوینِن، وه وِسه شیون و زاری کاندِنه و وه وِسه عزا گِرنِنه.</verse>
				<verse number="10">وه تَرسِ عِذابِ جِم دور اِیست کاندِنه و گانِنه: «وای، وای! ای گَتِ شَهر، ای بابِل، ای قِددارِ شَهر! چوون یه ساعتِ سَر تِ داوِری بییَمو!»</verse>
				<verse number="11">و زِمینِ تاجِرون وه وِسه بِرمه کاندِنه و عزا گِرنِنه، چوون هیچ کس دییه وِشونِ بارِ نَخرینه،</verse>
				<verse number="12">یعنی بارِ، طِلا و نِقره و جواهرات و مِروارید؛ گرونِ نازِکِ کتون و ابریشم و اَرغِوون و سِرخِ حریرِ بار؛ جور واجورِ عطردارِ چو و جورواجورِ ظرفهائه بار و جورواجورِ عاج ها و جورواجورِ گِرونِ چویی ظَرف ها و مفرق و آهن و مرمرِ بار؛</verse>
				<verse number="13">دارچین و ادویه و خِشبو بُخور و مُر و کندرِ بار؛ شِراب و راغون زیتون و خوارِ آرد و گندِمِ بار؛ گو و گُسفِنا و گلّه ها و اسبها و وِشونِ ارابه‌ها و نوکرون؛ یعنی آدِمونِ جان.</verse>
				<verse number="14">‌وِشون گانِنه: «اون میوه که تِ جان وه آرزو ره داشته، از دَس بورده. تِمومِ تِ تِجَملّات و شکوه به باد بورده، و دییه هیچ وَخت اونا ره به دَس نیارنی.»</verse>
				<verse number="15">و این بارهائه تاجِرون، که وه هِمراه پولدار بَینه، اون عذابِ تَرسِ جِم که وه کَشِنه، دور اِیست کاندنه و برمه کاندِنه و گَتِ شیونِ هِمراه</verse>
				<verse number="16">گانِنه: «وای وای! ای گَتِ شَهر، که لِواسِ نازِکِ کَتونِ پارچه هائه جِم که اَرغِوونی و سِرخ بییه دَپوشیئی، طِلا و جِواهر و مِرواریدِ هِمراه بَزِک بَئی!</verse>
				<verse number="17">چوون تِمومِ تِ دارایی یه ساعتِ سَر به باد بورده.» و تِمومِ ناخِداها و هر کِدوم از وِشون که هَمش کَشتِی هِمراه سَفِر کاندِنه، مَلِوانا و تِمومِ کِسایی که دریائه راهِ جِم تجارت کاندِنه، دور اِیست کاندِنه.</verse>
				<verse number="18">و هَمون مووقه که وه بَسوتِنِ دی ره بَدینه داد بَزونه و بااوتِنه: «کِدوم شَهر این گَتِ شَهرِ واری بییه؟»</verse>
				<verse number="19">و خاک شه سَر دَشِندینه و شیون هاکاردِنه و ماتِم بَییتِنه که: «وای، وای! اون گَتِ شَهرِ وِسه، شهری که تِمومِ کشتی‌دارا، وه ثروتِ هِمراه پولدار بَینه، چوون که اون یه ساعتِ سَر له بورده!</verse>
				<verse number="20">ای آسِمون وه وِسه ذوق هاکان! ای مِقدّسین و پِیغَمبِرون و رَسولون وه وِسه ذوق هاکانین! چوون خِدا شِمه تَقاصِ وه جِم بَییته.»</verse>
				<verse number="21">بعد یِتا قِددارِ فرشته، یِتا سَنگ، که یِتا گَتِ آسیوِ سَنگِ واری بییه ره بَییته و اونِ دریائه دِله دِم هِدا و بااوته: «بابِل، اون گَتِ شَهر، این طی کشت و کشتارِ هِمراه، له شونه، دییه هیچ وَخت نشونی وه جِم پی دا نَبونه.</verse>
				<verse number="22">بعد دییه نا مطربون و چنگ‌نوازونِ صِدا و نا نِی زَنون و شیپور زَنونِ صِدا تِ جِم بِشنُسه نَبونه. دییه هیچ صنعتگری و هیچ صِنفی تِ دِله پی دا نَبونه. و دییه هیچ آسیوِ صِدا تِ جِم بِشنُسه نَبونه؛</verse>
				<verse number="23">دییه هیچ لمپائه سو تِ دِله نَتابِنه؛ دییه هیچ آروس و دومادِ صِدا تِ جِم بِشنُسه نَبونه. چوون که تِ تاجرون، زِمینِ گَت گَتِ بینه و تِمومِ ملّت ها تِ جادویِ هِمراه گمراه بَینه.</verse>
				<verse number="24">وه دَس، مِقدَّسین و پِیغَمبِرونِ خون، و تِمومِ اونایی که زِمینِ سَر بَکوشته بَینهِ خونِ هِمراه آلوده بییه.»</verse>
			</chapter>
			<chapter number="19">
				<verse number="1">بعدِ این چیا، یِتا صِدا بِشنُسِمه یِتا گَتِ جمیَّتِ صِدائه واری آسمونِ دِله؛ که داد زونه: «هَلِلویا! نِجات و جِلال و قِوَّت اَمه خِدائه شِنه،</verse>
				<verse number="2">چوون که وه داوِری ها حقّ و عدلِ. چوون وه، اون گَتِ فاحشه ره داوِری هاکارده اون فاحشه که شه بی عفتیِ هِمراه زِمینِ فاسد هاکارده، و خِدا، شه خادِمونِ تقاصِ وه جِم بَییته.»</verse>
				<verse number="3">و اَت کَش دییه داد بَزونه: «هَلِلویاه! اون شَهرِ جِم تا اَبد و تا اَبد دی بِلِند بونه.»</verse>
				<verse number="4">و اون بیست و چهارتا پیر و اون چهارتا زنده مخلوق شه دیمِ سَر دَکِتِنه ‌و خِدا که تَختِ سَر نیشته بییه ره پرسِش هاکاردِنه و بااوتِنه: «آمین. هَلِلویاه!»</verse>
				<verse number="5">یِتا صدا تَختِ جِم بییَمو که گاته: «اَمه خِدا ره حمد و ثناء بارین، ای تِمومِ وه خادِمون، ای شِما که وه جِم تَرسِنِنی، از گَت تا کِچیک!»</verse>
				<verse number="6">بعد یِتا صِدا بِشنُسِمه که یِتا گَتِ جَمیّتِ صِدا ره موندِسه، و فِراوونِ اوه هائه واری بییه، و رعدِ بِلِندِ صدا، که داد زوئه و گاته: «هَلِلویاه! چوون که اَمه خِدا، خِداوندْ، خِدائه قادر مطلق، دَره سلطِنت کانده.</verse>
				<verse number="7">بِئین ذوق هاکانیم و خِشال بوئیم، و وه ره جِلال هادیم، چوون اون وَره ئه آروسیِ مووقه بَرِسیه، و وه آروس شه ره آماده هاکارده؛</verse>
				<verse number="8">یِتا نازِکِ کَتونِ لِواس که سو سو زَنده و پاکِ ره وه ره هِدانه تا شه‌تَن هاکانه.» چوون اون نازِکِ کَتونِ لِواس، مِقدِّسینِ صالحِ اَعمالِ.</verse>
				<verse number="9">و اون فرشته مِ ره بااوته: «اینِ بَنویس، خِشا به حال اونایی که اون وَره ئه شومِ آروسی دَعوِتِنه.» و مِ ره بااوته: «اینا خِدائه حَییقی کِلامِنه!»</verse>
				<verse number="10">بعد وه لینگ دَکِتِمه تا وه ره پَرَسِش هاکانِم. ولی وه مِ ره بااوته: «این طی نَکِن! چوون مِن هم تِ واری و تِ بِرارونِ واری که عیسیِ شِهادتِ قایم بَچِسبِسِنه، هم خِدمِتِمه. خِدا ره پَرَسِش هاکان! چوون عیسیِ شِهادت، نبِوّتِ روحِ.»</verse>
				<verse number="11">بعد بَدیمه که آسِمون واز بَییه و هارِش، یِتا اِسبه اسب! یه نَفِر وه سَر سِوارِ، که وه اسم وِفادار و حَقِّ، وه عادِلانه داوِری کانده و جَنگِنه.</verse>
				<verse number="12">وه چِشا اَلوک بَکِشی تَشِ موندِنه و وه کَلّهِ سَرِ خَله تاج ها دَره. و یِتا بَنوِشته اسم دارنه که هیچ کس نَدونده به جِز شه.</verse>
				<verse number="13">یِتا قَوا دَپوشیِ که خون هاشیِ و اسمی که وه ره اونِ هِمراه صِدا کاندِنه’خِدائه کِلامِ‘</verse>
				<verse number="14">آسِمونِ لشکرها، نازِکِ کَتونِ لِواس دَپوشی بینه که اِسبه و پاک بییه، اسبهِ اسبِ سَر سِوار بینه، و وه دِمبالِ سَر اییَمونه.</verse>
				<verse number="15">و وه دِهونِ جِم یِتا تیزِ شمشیر بیرون اییَمو، تا اونِ هِمراه ملّتها ره بَزِنه. «آهنی عصائه هِمراه وِشونِ سَر حکومت کانده.» وه خِدائه قادرِ مطلقِ غیظ و غَضِبِ اَنگورِ، شِرابِ حوضِ دِله لَگِد مال کانده.</verse>
				<verse number="16">یِتا اسم وه قَوا و رونِ سَر بَنوِشته بَییه: «شاهِ شاهون و خِداوندِ خِداوندون.»</verse>
				<verse number="17">و بعد یِتا فرشته‌ بَدیمه که اِفتابِ دِله اِیست هاکارده بییه و بِلِندِ صِدائه هِمراه تِمومِ پَرِنده ها که آسمونِ دلِ دِله پَر زونه ره صِدا هاکارده و بااوته: «بِئین، خِدائه گَتِ شومِ وِسه جَمع بَووین،</verse>
				<verse number="18">تا پادشاهون و فرماندِهون و قِددارونِ گوشتِ جِم بَخُرین، و وِشون اسبون و سوارونِ گوشت، و تِمومِ آدِمون، از گَت تا کِچیک، نوکِر و آزادِ گوشتِ جِم بَخُرین.»</verse>
				<verse number="19">و اون وحشی جانور و زِمینِ پاشاهونِ بَدیمه که شه لشگرهائه هِمراه جَمع بَییه بینه تا وه علیه که اسبِ سَر نیشته و وه لشگرِ علیه جَنگ هاکانِن.</verse>
				<verse number="20">اون وحشی جانور گرفتار بَییه و وه هِمراه اون دِراغی پِیغَمبِر که اون وحشی جانورِ پیش نشونه ها و معجزات اِنجام دائه تا اونا ره گول بَزِنه که اون وحشی جانورِ علامتِ قبول هاکارده بینه و وه مِجَسمه ره پَرِسش کاردِنه. وِشون هر دِتا، زِنده زِنده تَش دریاچهِ دِله که گوگردِ هِمراه سوزِنه، دِم هِدا بَینه.</verse>
				<verse number="21">و بَقیهِ وِشون اون شَمشیرِ هِمراه که اون اسب‌سِوارِ دِهونِ جِم بیرون اییَمو، بَکوشته بَینه و تِمومِ اون پَرِنده ها شه ره اونائه گوشتِ جِم سیر هاکاردِنه.</verse>
			</chapter>
			<chapter number="20">
				<verse number="1">بعد بَدیمه یِتا فرشته‌ آسمونِ جِم دَره جِر اِنه، و هاویهِ چاهِ کلیت وه هِمراه دَره، و یِتا گَتِ زنجیل شه دَسِ دِله دارنه.</verse>
				<verse number="2">و فرشته، اژدها ره، که اون قدیمی مَرِ، که هَمون اِبلیس یا شیطانِ، بَییته و تا هزار سال وه ره زِندونی هاکارده</verse>
				<verse number="3">و وه ره هاویهِ چاه دِله دِم هِدا و وه درِ دَوِسه و مُهرِ موم هاکارده تا دییه ملّت ها ره گول نَزِنه تا اون هزار سال تِموم بَووه. بعد وه وِنه یه مدّتِ وِسه آزاد بَووه.</verse>
				<verse number="4">بعد تختهایی ره بَدیمه که اونائه سَر کِسایی نیشته بینه که وِشونِ داوِریِ اِقتدار، هِدا بَییه بییه. و آدِمونِ جان ها ره بَدیمه که عیسی مَسیحِ شهادت هِدائِنِ خاطِری و خِدائه کِلامِ خاطِری، وِشونِ کلّه ها وِشونِ تَنِ جِم سیوا بَییه بییه. و کِسایی ره بَدیمه که اون وحشی جانِوَر و وه مِجسمه ره پرسش نَکارده بینه و وه علامِتِ شه پیشونی و دَسِ سَر قبول نَکارده بینه. وِشون اَت کَش دییه زنده بَینه و مَسیحِ هِمراه هزار سال سلطَنِت هاکاردِنه.</verse>
				<verse number="5">این اَوِّلین زنده بَیِّن مِرده ها جِم بییه، و مِرده ها دییه زِنده نَبونِنه تا اون هزار سال تِموم بَووه</verse>
				<verse number="6">مِقدّس و مِوارک اونیِ که اَوِّلین زنده بَیِّنِ دِله سَهم دارنه. دِوّمین مَرگ این طی آدِمونِ سَر هیچ قِدرَتی نِدارنه بلکه وِشون خِدا و مَسیحِ کاهنون بونِنه و وه هِمراه هزار سال سلطَنِت کاندِنه.</verse>
				<verse number="7">وَختی که اون هزار سال تِموم بَووه، شیطان شه زِندونِ جِم آزاد بونه</verse>
				<verse number="8">و بیرون اِنه، تا مِلّت هائه زِمینِ چهارگوشهِ سَر گول بَزِنه- جوج و ماجوج که وِشونِ تعداد دریالوِ ریگِ واریِ - تا اونا ره جنگِ وِسه جَمع هاکانه.</verse>
				<verse number="9">و وِشون زِمینِ گَتِ دَشتِ سَر پیش بوردِنه و مقدّسینِ اردوگاه، و اون عزیزِ شَهرِ دور هاکاردِنه، ولی آسمونِ جِم تش جِر بییَمو و وِشونِ نابود هاکارده.</verse>
				<verse number="10">و اِبلیس، که وِشونِ گول بَزو بییه، تَش و گوگردِ دریاچهِ دِله دِم هِدا بَییه، اون جه که اون وحشی جانور و دِراغی پِیغَمبِر دِم هِدا بَییه بینه. اینا شو و روز تا اَبد و تا اَبد عِذاب کَشِنِنه.</verse>
				<verse number="11">بعد یِتا گَتِ اسبهِ تخت بَدیمه، و یه نَفِر که وه سَر نیشته بییه. آسِمون و زِمین وه حِضورِ جِم فِرار کاردِنه و هیچ جایی وِشونِ وِسه پی دا نَییه.</verse>
				<verse number="12">و مِرده ها ره بَدیمه، گَت تا کِچیک، اون تَختِ روب رو اِیست هاکارده بینه. و دفتِرها واز بَینه. بعد یِتا دییه دفتِر واز بَییه که حیاتِ دفتِر بییه و مِرده ها اون چیائه هِمراه که اون دفتِرهائه دِله بَنوِشته بَییه بییه و طِبق اونچی که هاکارده بینه، داوِری بَینه.</verse>
				<verse number="13">دریا مِرده هایی که شه دِله داشته ره پَس هِدا؛ مَرگ و مِرده هائه دِنیا، اون مِرده هایی که شه دِله داشتِنه ره پَس هِدانه، و هر کِدوم طِبق کارایی که اِنجام هِدا بینه، داوِری بَینه.</verse>
				<verse number="14">و بعد مَرگ و مِرده هائه دِنیا تَشِ دریاچهِ دِله دِم هِدا بَینه. این تشِ دریاچه، دِوّمین مَرگِ.</verse>
				<verse number="15">و هر کس که وه اسم حیاتِ دفترِ دِله بَنوِشته نَئی بییه، تَشِ دریاچهِ دِله دِم هِدا بَییه.</verse>
			</chapter>
			<chapter number="21">
				<verse number="1">بعد یِتا جدیدِ آسِمون و جدیدِ زِمین بَدیمه، چوون اَوِّلین آسِمون و اَوِّلین زِمین از بین بورده بینه و دییه دریایی دَنی بییه.</verse>
				<verse number="2">و مِقدَّسِ شَهر یعنی جدیدِ اورشَلیمِ بَدیمه که آسمونِ جِم خِدائه پلیِ جِم دَییه جِر اییَمو، یِتا آروسِ واری که شه ره شه شیِ وِسه بَزِک هاکارده بوئه، آماده بَییه.</verse>
				<verse number="3">و تَختِ جِم، یِتا بِلِندِ صِدا بِشنُسِمه که گاته: «هارِش، خِدائه سِره آدِمونِ هِمرائه، و وه وِشونِ هِمراه موندِنه؛ و وِشون وه قوم بونِنه، و خِدا شه وِشونِ هِمرائه و وِشونِ خِدا بونه.</verse>
				<verse number="4">وه، وِشونِ چِشائه جِم هر اَسری ره پاک کانده. و دییه مرگی دَنییه؛ و دییه هیچ شیون و هیچ برمه و هیچ دردی دَنیه، چوون اَوِّلین چیا از بین بوردِنه.»</verse>
				<verse number="5">و اون تخت‌نشین بااوته: «هارِش، مِن همۀ چیا ره جدید کامبه.» و اَی هم بااوته: «اینا ره بَنویس چوون این گَب ها راسِ و بونه اِعتماد هاکارد.»</verse>
				<verse number="6">و وه مِ ره بااوته: «اِنجام بَییه! مِن ”الف“ و ”ی“ و اَوِّل و آخِرِمه. مِن هر کس که تِشنا بوئه ره زندگیِ چشمهِ اوهِ جِم مجانی وه ره دِمبه.</verse>
				<verse number="7">هر کس پیروز بَووه، اینا ره اِرث وَرنه، و مِن وه خِدا بومبه و وه مِ ریکا بونه.</verse>
				<verse number="8">ولی ترسوا و بی‌ایمونا و فاسدا و آدِم کشا و زِناکارا و جادوگرا و بِت‌پرسا و تِمومِ دِراغ زَن ها، وِشون همهِ نَصیب اَلوک بَکِشیه دریاچه، تَش و گوگردِ هِمرائه. این دِوّمین مَرگِ.</verse>
				<verse number="9">بعد یِتا از اون هفتا فرشته که هفتا پیاله که هفتا آخِرین بِلائه جِم پِر بییه ره داشتِنه، بییَمو و مِ ره بااوته: «بِرو! مِن آروس، یعنی وَرهِ زِنا ره تِ ره سِراغ دِمبه.»</verse>
				<verse number="10">و وه، خِدائه روح دِله مِ ره یِتا گَت و بِلِندِ کوهِ سَر بَوِرده و اورشَلیمِ مِقدَّسِ شَهرِ مِ ره سِراغ هِدا که آسمونِ جِم خِدائه وَرِ جِم دَییه جِر اییَمو.</verse>
				<verse number="11">خِدائه جِلالِ داشته و وه سو سو یِتا گرون و کمیابِ جواهرِ واری بییه، یشمِ واری و بلورِ واری شفاف.</verse>
				<verse number="12">یِتا گَت و بِلِندِ دیفار داشته دِوازده تا دروازهِ هِمراه و دِوازده تا فرشته وه دروازه هائه سَر اِیست هاکارده بینه. و اون دروازههائه سَر اِسرائیلِ دِوازده طایفهِ اسم بَنوِشته بَییه بییه.</verse>
				<verse number="13">سه تا دروازه مشرقِ سَمت، سه تا دروازه شِمالِ سَمت، سه تا دروازه جِنوبِ سَمت و سه تا دروازه مَغربِ سَمت دَییه.</verse>
				<verse number="14">و شَهرِ دیفار، دِوازده تا پی داشته که اونائه سَر وَرهِ دِوازده تا رَسولِ اسم بَنوِشته بَییه بییه.</verse>
				<verse number="15">و اون فرشته که مِ هِمراه گَب زوئه، یِتا چو اِندازه بَزوئِنِ وِسه که طِلائه جِم بییه، شه دَسِ دِله داشته تا شَهر و دروازهها و وه دیفارا ره اِندازه بَیره.</verse>
				<verse number="16">شَهر مربعی شکل بییه، و وه درازا و پهنا یه اِندا بییه. فرشته اون چوِ اِندازه گیریِ هِمراه اون شَهرِ اِندازه بَییته. که دِ هزار و چهارصد کیلومتر بییه، وه درازا و پهنا و بِلِندی یه اِندا بییه.</verse>
				<verse number="17">فرشته شَهرِ دیفارِ اِندازه بَییته که آدِمیِ قیاسِ هِمراه اون دیفار، شصت و پَنج متر بییه، که فِرشتهِ قیاسِ هم این بییه.</verse>
				<verse number="18">شَهرِ دیفار، یشمِ جِم بِساته بَییه بییه، و شَهر خالِصِ طِلائه جِم، شیشهِ واری شفاف بییه.</verse>
				<verse number="19">شَهرِ دیفارِ پی همه جور، جواهرِ هِمراه قَشِنگ بَییه بییه. اَوِّلین پِی یشمِ جِم بییه، دِوّمین پِی لاجوردی یاقوتِ جِم، سِوّمین پِی اسبه عَقیقِ جِم، چهارمین پِی زِمرّدِ جِم،</verse>
				<verse number="20">پنجمین پی سِرخِ عقیقِ جِم، شیشمین پِی آتشی عقیقِ جِم، هَفتِمین پِی زِبَرجَدِ جِم، هشتِمین پِی کبودِ یاقوتِ جِم، نهمین پِی زردِ یاقوتِ جِم، دهمین پِی سبزِ عَقیقِ جِم، یازدهمین پِی فیروزهِ جِم و دوازدهمین پِی بَنِفشِ یاقوتِ جِم.</verse>
				<verse number="21">و شَهرِ دِوازده تا دَروازه، دِوازده تا مِروارید بینه، هر کِدوم از دروازهها یِتا مِرواریدِ هِمراه بِساته بَییه بییه. و شَهرِ جادّه خالِصِ طِلائه جِم و شیشهِ واری شفاف بییه.</verse>
				<verse number="22">شَهرِ دِله هیچ معبدی نَدیمه، چوون خِداوندْ خِدائه قادر مطلق و وَره، وه معبِد هَسِنه.</verse>
				<verse number="23">شَهر اِفتاب و ماهِ احتیاج نِدارنه که اونِ رووشِن هاکانه چوون خِدائه جِلال اونِ سو دِنه و وَره اونِ لمپائه.</verse>
				<verse number="24">و مِلّت ها وه نورِ دِله قَدِم زَندِنه و زِمینِ پادشاهون، شه جِلالِ اونجه یارنِنه.</verse>
				<verse number="25">اون شَهرِ دروازه ها، هیچ وَخت روزِ دِله دَوِسه نَبونِنه، و اونجه هیچ وَخت شو نَبونه.</verse>
				<verse number="26">و مِلّت هائه جِلال و حِرمتِ اونجه یارنِنه.</verse>
				<verse number="27">ولی هیچ ناپاکی و هیچ کس که وه کارا نفرت انگیزِ و دِراغِ جِم بوئه، اَصلاً وه دِله نَشونه، بلکه فِقَط اونائه اسم که ورهِ حیاتِ دفتِرِ دِله بَنوِشته بَییه، وه دِله شونِنه.</verse>
			</chapter>
			<chapter number="22">
				<verse number="1">بعد اون فرشته زندگیِ رودخانهِ اوه ره مِ ره سِراغ هِدا که بلورِ واری شفاف بییه و خِدا و وَرهِ تَختِ جِم سَرازیر بونِسه</verse>
				<verse number="2">و شَهرِ میدونِ میون رَد بونِسه. رودخانه ئه دِ طَرِف، زندگیِ دار دَییه که دِوازده جور میوه دائه، یعنی هر ماه یه جور میوه. و وه ورگ ها ملّت هائه وِسه شِفا بییه.</verse>
				<verse number="3">و دییه هیچ لعنِتی اونجه دَنییه. بلکه خِدائه تخت و وَرهِ تخت وه دِله موندِنه و وه خادِمون وه ره پَرَسِش کاندِنه.</verse>
				<verse number="4">وِشون وه دیمِ ویندِنه و وه اسم وِشونِ پیشونیِ سَر دَره.</verse>
				<verse number="5">و دییه شو نَبونه. وِشون دییه لمپا یا اِفتابِ نورِ اِحتیاج نِدارنِنه، چوون خِداوندْ خِدا وِشونِ نور بونه. و وِشون تا اَبد و تا اَبد سلطَنِت کاندِنه.</verse>
				<verse number="6">فرشته مِ ره بااوته: «این گَب ها راس و بونه اِعتماد هاکارد. خِداوند، پِیغَمبِرونِ اِرواحِ خِدا، شه فرشته ره بَفرِسیه تا اونچی که وِنه خَله زود اِتفاق دَکِفه ره شه نوکِرونِ سِراغ هاده.»</verse>
				<verse number="7">«و هارِش، مِن خَله زود اِمبه! خِش به حال کِسی که این کتابِ نبِوَّتِ کِلامِ داره.»</verse>
				<verse number="8">مِن، یوحنا، هَمون کسیمه که این چیا ره بَدیمه و بِشنُسِمه. و بعد از این که اونا ره بَدیمه و بِشنُسِمه، اون فِرشتهِ لینگِ روب رو که اونا ره مِ ره سِراغ هِدا بییه، دَکِتِمه تا وه ره پَرَسِش هاکانِم.</verse>
				<verse number="9">ولی اون مِ ره بااوته: « این طی نَکِن! مِنِم تِ و تِ بِرارونِ واری، یعنی پِیغَمبِرون، و اونایی که این کتابِ کِلامِ به جا یارنِنه، هم خِدمتِمه. خِدا ره پَرَسِش هاکان.»</verse>
				<verse number="10">وه مِ ره بااوته: «این کِتابِ نَبِوَّتِ کِلامِ، مُهرِ موم نَکِن، چوون اون وَخت نَزیکِ.</verse>
				<verse number="11">بییِل بَدِ آدِم، شه بدی هاکاردِنِ ادامه هاده و فاسدِ آدِم، هَمون طی شه فِسادِ اِدامه هاده؛ صالحِ آدِم، اونچی که دِرِسِ ره ادامه هاده و مِقدَّسِ آدِم، هَمون طی مِقدّس بَمونه.»</verse>
				<verse number="12">«هارِش، خَله زود اِمبه و شه اون پاداشِ که وِنه هادِمِ شه هِمراه یارمه تا هر کسِ طبقِ اونچی که هاکارده عَوض هادِم.</verse>
				<verse number="13">مِن ”الف“ و ”ی“، اَوِّل و آخِر، شِروع و سرآخِر هَسِمه.»</verse>
				<verse number="14">خِش به حال اونایی که شه قواها ره شورنِنه تا این حَقِّ دارِن تا زندگیِ دارِ جِم بَخُرِن و بَتونِن شَهرِ دروازه ها ره دِله بورِن.</verse>
				<verse number="15">سکها و جادوگرا و زِناکارا و آدِمکُشا و بِت‌پَرسا و تِمومِ کِسایی که دِراغِ دوس دارنِنه و اونِ اِنجام دِنِنه، شَهرِ بیرون موندِنِنه.</verse>
				<verse number="16">«مِن، عیسی، شه فرشته ره شِمه پَلی بَفرِسیمه تا این چیا ره کلیساهائه وِسه شِهادت هاده. مِن داوودِ ریشه و صِواحیِ ستارِمه که تابِنه.»</verse>
				<verse number="17">خِدائه روح و آروس گاننه: «بِرو!» هر کی اینِ اِشنُنه باره: «بِرو!» هر کی تِشنا هَسه، بِیّه؛ و هر کی خوانه، زندگیِ اوهِ جِم مجانی بَیره.</verse>
				<verse number="18">مِن هر کیِ که این کتابِ نَبِوَّتِ کِلامِ اِشنُنه ره هِشدار دِمبه که اگه یه نَفِر یه چی اونِ اضافه هاکانه، خِدا این بِلاها ره که این کِتابِ دِله بییَمو ره وه سَر یارنه.</verse>
				<verse number="19">و اگه یه نَفِر، این کتابِ نَبِوَّتِ کِلامِ جِم یه چی کم هاکانه، خِدا وه ره زندگیِ دارِ جِم و مِقدَّسِ شَهرِ جِم، که این کتابِ دِله بییَمو، بی نَصیب کانده.</verse>
				<verse number="20">اونی که این چیائه وِسه شِهادت دِنه، گانه: «حتماً، خَله زود اِمبه.» آمین. بِرو، ای خِداوندْ عیسی!</verse>
				<verse number="21">خِداوندْ عیسیِ فِیض شِما همهِ هِمراه دَووه. آمین.</verse>
			</chapter>
		</book>
	</testament>
</bible>