<?xml version="1.0" encoding="utf-8"?>
<bible language="Lango New Testament" status="Lango New Testament © Bible Society of Uganda, 1979" link="https://www.bible.com/bible/472/REV.17.LA79">
	<testament name="New">
		<book number="40">
			<chapter number="1">
				<verse number="1">Man buk me kwari a Yecu Kricito, akwar Daudi, akwar Iburaim.</verse>
				<verse number="2">Iburaim onywalo Icaka, Icaka onywalo Yakobo, Yakobo onywalo Juda kede omego mege;</verse>
				<verse number="3">eka Juda kede Tamali te nywalo Perej kede Jera, Perej te nywalo Kejeron, Kejeron te nywalo Aram;</verse>
				<verse number="4">Aram te nywalo Aminadab, Aminadab te nywalo Nacon, Nacon te nywalo Calamon;</verse>
				<verse number="5">Calamon kede cege Rakab te nywalo Boaj, Boaj kede cege Luci te nywalo Obed, Obed te nywalo Yece;</verse>
				<verse number="6">Yece te nywalo abaka Daudi. Daudi i dako a Uria te nywalo Culeman;</verse>
				<verse number="7">Culeman te nywalo Rekoboam, Rekoboam te nywalo Abija, Abija te nywalo Acap;</verse>
				<verse number="8">Acap te nywalo Yekocafati, Yekocafati te nywalo Joram, Joram te nywalo Ujia;</verse>
				<verse number="9">Ujia te nywalo Yocam, Yocam te nywalo Akaj, Akaj te nywalo Kejekia;</verse>
				<verse number="10">Kejekia te nywalo Manace, Manace te nywalo Amoc, Amoc te nywalo Yocia;</verse>
				<verse number="11">Yocia te nywalo Yekonia kede omego mege i kare ame oterogi i Babulon.</verse>
				<verse number="12">Dok icennere ame doŋ oterogi oko i Babulon, Yekonia dok te nywalo Calatiel, Calatiel daŋ te nywalo Jerubabel;</verse>
				<verse number="13">Jerubabel te nywalo Abiuda, Abiuda te nywalo Eliakim, Eliakim te nywalo Ajor;</verse>
				<verse number="14">Ajor te nywalo Jadok, Jadok te nywalo Akim, Akim te nywalo Eliuda;</verse>
				<verse number="15">Eliuda te nywalo Eleajar, Eleajar te nywalo Matan, Matan te nywalo Yakobo;</verse>
				<verse number="16">Yakobo te nywalo Yucepu cwar Maliam a rik onywalo Yecu ame olwoŋo ni Kricito.</verse>
				<verse number="17">Amannono kwari luŋ ame onywalo geye i kom Iburaim ituno kede i kom Daudi, romo kwari apar wie aŋwen, dok geye i kom Daudi ituno i kare ame oterogi i Babulon romo kwari apar wie aŋwen, dok geye i kare ame oterogi i Babulon ituno kede i kom Kricito romo kwari apar wie aŋwen.</verse>
				<verse number="18">Nywalo Yecu rik obedo amane. Ame tottere Maliam pwod ocikere acika me nyomere gin i Yucepu, a mom ru gin onotte karacel, te ŋeye oko ni en ogamo yic me Cuny Acil.</verse>
				<verse number="19">Cware Yucepu nwaŋ en baŋ o a kite atir, mom omito kelo lewic i kom nyan-nu; oparo ni ewek aweka i muŋ.</verse>
				<verse number="20">Ame onwoŋo pwod tye aparo koppono, amalaika a Rwot te nen baŋe i waŋ lek, a kun kobbe ni, “Yucepu akwar Daudi, kur ilwor tero Maliam me wot bedo cegi, pien yic ame en tye kede-nu mea Cuny Acil gire.</verse>
				<verse number="21">En bino nywalo atin awobi, ibino cako nyiŋe Yecu, pien bino laro jo mere i kom bal megi.”</verse>
				<verse number="22">Mano ducu otimere me wek kop a Rwot cobere kakare a yam okobo i dog odwarpiny ni,</verse>
				<verse number="23">“Nen, nyako a mom ru tye kede apayi mere, bino yac, bino nywalo atin awobi; obino cako nyiŋe Emmanuel,” te koppere ni, Obaŋa tye kedwa.</verse>
				<verse number="24">A doŋ Yucepu oco i waŋ nino, otimo i kite acalo amalaika a Rwot ocike kede; otero dako mere baŋe,</verse>
				<verse number="25">naka mom te notte kede, ituno ka onywalo atin; te cako nyiŋe Yecu.</verse>
			</chapter>
			<chapter number="2">
				<verse number="1">Ame doŋ onywalo Yecu i Beterekem i lobo Judaya i kare abaka Kerode, oryeko mogo te nen oko kun ya i tuŋ kide, obino i Jerucalem. Ote penyo ni,</verse>
				<verse number="2">“En ame onywalo me bedo abaka Ojudaya kara tye ka kwene? Pien wan oneno acerrere tuŋ kide, obino me wore.”</verse>
				<verse number="3">Ka abaka Kerode owinyo kop man, cunye opoto, anaka cuny jo me Jerucalem luŋ aluŋa;</verse>
				<verse number="4">omio en te coko olamdog adoŋo kede opwony-cik me rokgi luŋ, te penyogi ni, “Kricito obino nywale kwene?”</verse>
				<verse number="5">Gin te kobbe ni, “I Beterekem i lobo Judaya, pien adwarpiny yam ocoo oko ni,</verse>
				<verse number="6">‘Yin Beterekem i lobo Juda, yin mom itidi wok kadi acel i akina oloc a jo Juda; pien aloc bino ya i yin, en ame bino kwayo jo mera Icrael.’ ”</verse>
				<verse number="7">Kerode te cwano oryeko i muŋ, gin te niaŋe kare ikome ame acer onen iye.</verse>
				<verse number="8">Eka te cwayogi i Beterekem kun kobbigi ni, “Wun wotu, peny wunu kop i kom atin i yore i yore; ka doŋ ityeko wunu nwoŋo, dwoggo wunu koppere baŋa, me an daŋ awot, awore.”</verse>
				<verse number="9">A doŋ gin owinyo kop abaka, gin owoto ote neno acer a yam koŋ gin oneno i tuŋ kide otelogi, obino olirakino malo kakan ame atin-nu tye iye.</verse>
				<verse number="10">Ka gin oneno acer, oyomo yigi, ote lelo atek meicel.</verse>
				<verse number="11">Ka gin odonyo i ot, ote neno atin, kede tottere Maliam, ote ryebere piny, wore, ote gonyo jamigi me wel ame gin okelo, ote miye mot, jabu kede luban kede murra.</verse>
				<verse number="12">Obaŋa te kwenyorogi i waŋ lek ni kur odok baŋ Kerode, gin te dok turgi deke yo ocele.</verse>
				<verse number="13">A doŋ gin odok oko, amalaika a Rwok te nen baŋ Yucepu i waŋ lek kun kobbe ni, “Ya malo, iter atin gin kede tottere, iriŋ, ilar Miciri, bed wunu kuno ituno ka abino kobbi, pien Kerode bino moyo atin wek enek oko.”</verse>
				<verse number="14">En te ya tero at in kede tottere dyewor, te wot i Miciri;</verse>
				<verse number="15">naka obedo kuno ituno ka Kerode doŋ oto. Man otimere me kop a Rwot cobere kakare a rik okobo i dog adwarpiny ni, “Rik alwono woda i Miciri.”</verse>
				<verse number="16">Kerode ka oneno ni oryeko opale, akemo omake atek; ocwao jo, oneko itino a co luŋ ame tye i Beterekem kede kabedo ducu ame ceggi i laŋete geye i kom itino me akina mwaka aryo, dwogo kede piny, ame porre kede kare a rik oryeko oniaŋe pire.</verse>
				<verse number="17">Man te miyo kop a rik obino i dog adwarpiny Jeremia cobere kakare ni,</verse>
				<verse number="18">“Dwon owinyere i Rama, kumo kede koko me wi lyel; Lakeri okoko itino mere. En okwero oko ni kur kwe cunye, pien gin doŋ omom.”</verse>
				<verse number="19">Ame doŋ Kerode otyeko to, amalaika a Rwot te nen baŋ Yucepu i Miciri i waŋ lek,</verse>
				<verse number="20">te kobbe ni, “Ya malo iter atin kede tottere, idok i lobo me Icrael, pien jo a rik mito neko atin doŋ ototoa oko.”</verse>
				<verse number="21">En oya, otero atin kede tottere, odwogo i lobo Icrael.</verse>
				<verse number="22">Ento ka en dok owinyo ni Arkelao en ame doŋ loo Judaya aka pappere Kerode, en te lworo wot kuno oko, cite ote kwenyoro en i waŋ lek, omie ewoto i lobo me Galilaya.</verse>
				<verse number="23">En owoto obedo i boma ame olwoŋo Najaret, me kop a nwaŋ obino i dog odwarpiny cobere kakare ni, “Obino lwoŋe Anajaret.”</verse>
			</chapter>
			<chapter number="3">
				<verse number="1">I kare-nono Lakana Abatija obino kun rabo kop i tim me Judaya,</verse>
				<verse number="2">kun kobo ni, “Ŋut wunu, pien loc me polo doŋ onoko ceggi.”</verse>
				<verse number="3">Pien man en baŋ o ame adwarpiny Icaya yam orabo pire ni, “Dwon baŋ o a redo i tim ni, Ger wunu yo pi Rwot, yik wunu gudo mere cuŋ atira.”</verse>
				<verse number="4">En Lakana rik ruko boŋo yer inaga, tweo pyere kede del, camere onwoŋo bonyo kede moo kic me tim.</verse>
				<verse number="5">Jo nwaŋ ya i Jerucalem, kede Judaya luŋ, kede lobo ducu ame tye i ŋet Jor baŋ, ciro, obino baŋe.</verse>
				<verse number="6">Gin tuco balgi, en batijagi i kulo Jordan.</verse>
				<verse number="7">Ka en oneno Oparicayo kede Ocadukayo apol bino ni batijagi, en okobbigi ni, “Wun itino ororo, ŋa ame okwenyorowu ni mano ber iriŋ wunu akemo Obaŋa ame bino tuno?</verse>
				<verse number="8">Nyak wunu doŋ nyig a myero me ŋut,</verse>
				<verse number="9">kur dok icak tamo wunu ni, ‘Otye kede kwarowa en Iburaim’; pien akobbiwu ni, Obaŋa tye kede teko me miyo gweŋe magi doko ikwae Iburaim.</verse>
				<verse number="10">Aman doŋ otyeko keto lee oko me toŋo lwit yen; yat acel acel a mom nyako nyige abeco, otoŋo, obolo i mac.</verse>
				<verse number="11">“An abatijawu kede pii me iŋut wunu, ento tye ŋattoro ame alubo ŋea, en tek kata oko: an mom aromo mako warrere. En bino batijawu kede Cuny Acil, dok kede mac.</verse>
				<verse number="12">Odero mere tye i ciŋe, en bino yiko laro mere aber, bino nyono kallere i dero, ento cuŋe, en bino waŋo oko kede mac a mom to.”</verse>
				<verse number="13">Yecu ocako ya oko i Galilaya, obino baŋ Lakana i dog Jordan, me Lakana batija en.</verse>
				<verse number="14">Lakana omito kwero oko, te kobo ni, “Yin a myero ibatija an, yin dok ibino baŋa?”</verse>
				<verse number="15">Yecu te dokke iye ni, “Kur ikwer amanni, pien myero ocob gin atye atir luŋ”; eka Lakana te ye.</verse>
				<verse number="16">A doŋ Yecu obatija, te ya i pii oyotoyot, polo te barre. Oneno Cuny Obaŋa obino calo amam, olyao piny, opoto i kome.</verse>
				<verse number="17">Dwonnoro te ya i polo kun kobo ni, “Man en Woda ame amaro, a yia yom i kome.”</verse>
			</chapter>
			<chapter number="4">
				<verse number="1">Icennere Cuny Acil otero Yecu i tim me Catan bite.</verse>
				<verse number="2">En ofi nino pyeraŋwen dyeceŋ kede dyewor kun kanyo kec, icennere kec te neke.</verse>
				<verse number="3">Abit jo te pello, te kobbe ni, “Ka in i Wot Obaŋa, koŋ ikobbi gweŋe magi me lokere dok kwone.”</verse>
				<verse number="4">En te dok iye ni, “Yam ocoo ni, ‘Dano mom bino bedo kwo ka i kwon keken, kono ka i kop ducu ame ya i dok Obaŋa!’ ”</verse>
				<verse number="5">Catan dok te tere i boma acil, te cibe i wi atenni ot Obaŋa malo,</verse>
				<verse number="6">te kobbe ni, “Ka yin Wot Obaŋa, koŋ iŋoye, irette piny, pien yam daŋ ocoo ni, ‘En bino ciko omalaika mere piri’, ‘Gin bino joli i ciŋgi, me kur itwom tyeni kede gweŋ.’ ”</verse>
				<verse number="7">Yecu te gamo doge ni, “Yam daŋ ocoo ni, ‘Kur iom yi Rwot Obaŋani.’ ”</verse>
				<verse number="8">Catan dok otere i amiddi kidi amalo meicel, te nyutte loc luŋ me wi podo, anaka kede kwogo a tye i yigi,</verse>
				<verse number="9">te kobbe ni, “Magu ducu abino miyi, ka iryebere piny, iwora.”</verse>
				<verse number="10">Yecu te gamo ni, “Jer teŋe, Catan, pien nwaŋ ocoo ni, ‘Wor Rwot Obaŋani, iti pi en keken.’ ”</verse>
				<verse number="11">Icennere Catan oweke, omalaika obino okonye.</verse>
				<verse number="12">Yecu ka owinyo ni oketo Lakana i buc, en odok i Galilaya,</verse>
				<verse number="13">te weko Najaret, te wot bedo i Kapernaum, ame tye i dog nam, i lobo Jabulon kede Naputali,</verse>
				<verse number="14">wek kop a nwaŋ obino i dog adwarpiny Icaya cobere kakare, ni,</verse>
				<verse number="15">“Lobo Jabulon kede lobo Naputali, tuŋ nam, loka Jordan, Galilaya me Orok.</verse>
				<verse number="16">Rok a yam bedo i piny acol doŋ oneno lero adwoŋ, jo a yam bedo i lobo kede tipo me to, cen doŋ opello i komgi.”</verse>
				<verse number="17">Cakere i kare-nono Yecu ogeo rabo kop kun kobo ni, “Ŋut wunu, pien loc me polo doŋ onoko ceggi.”</verse>
				<verse number="18">Ka Yecu ceŋ tye a be bea i dog nam Galilaya, te neno omego aryo, Cimon ame olwoŋo Petero, kede Anderiya ominnere; otye ka ciko bwo iyi nam, pien ceŋ gin ocik rec.</verse>
				<verse number="19">En te kobbigi ni, “Biye, iluba wunu, abino lokowu ocok jo akaka rec.”</verse>
				<verse number="20">Oyotoyot gin oweko bwoyigi, ote lube.</verse>
				<verse number="21">Dok oya i kuno owoto anyim anonok, te neno jo aryo ocele ame gin omego, Yakobo wot a Jebedayo kede Lakana ominnere; otye i yee karacel kede papagi Jebedayo, oropo bwoyigi. En te lwoŋogi;</verse>
				<verse number="22">oyotoyot ote weko yee oko, anaka papagi, ote lube.</verse>
				<verse number="23">En owoto omano Galilaya luŋ, kun pwonyo i kacokeregi, dok rabo amut aber me loc Obaŋa, te caŋo too ducu kede goro luŋ i akina jo.</verse>
				<verse number="24">Rwoŋe olal i lobo Curia luŋ, ote kelo baŋe jo ducu ame komgi lit, kede jo a kwon too kede rem apapat wunogi, wegi cen areco, jo a two ekwikwiŋ, kede ame two too akwea kom; ocaŋogi.</verse>
				<verse number="25">Lwak jo ecipan olube ame oya i Galilaya, Dekapoli, Jerucalem, Judaya kede loka Jordan.</verse>
			</chapter>
			<chapter number="5">
				<verse number="1">Ka oneno lwak, en te yito oko i wi kidi. A doŋ en obedo piny, jo mere a lube te bino baŋe.</verse>
				<verse number="2">En te ero kop, opwonyogi kun kobo ni.</verse>
				<verse number="3">“Tye kede winyo, jo ame ocan i lonyo me cuny, pien loc me polo megi.</verse>
				<verse number="4">“Tye kede winyo, jo ame kumo, pien obino kweyo cunygi.</verse>
				<verse number="5">“Tye kede winyo, jo ame mwol, pien lobo bino doko megi.</verse>
				<verse number="6">“Tye kede winyo, jo ame kec kede oryo makogi me bedo jo a kitegi atir, pien gin bino yeŋ.</verse>
				<verse number="7">“Tye kede winyo, jo ame okica, pien obino timogi kica.</verse>
				<verse number="8">“Tye kede winyo, jo ame yigi cil, pien gin bino neno Obaŋa.</verse>
				<verse number="9">“Tye kede winyo, jo ame kelo kuc, pien obino lwoŋogi otino Obaŋa.</verse>
				<verse number="10">“Tye kede winyo, jo ame owunogi pi bedo jo a kitegi atira, pien loc me polo megi.</verse>
				<verse number="11">“Itye wunu kede winyo ka jo ŋalowu, dok owunowu, ame gin kobo kop ducu areco i komwu gobagoba pira.</verse>
				<verse number="12">Lel wunu kede yomcuny adwoŋ, pien mot me pwoyowu bup i wi polo, pien odwarpiny ame ogeo nyimwu daŋ owunogi kittono.</verse>
				<verse number="13">“Wun kado me lobo; ento kado ka odoko abot oko, obino loko doko amit iŋo? Konnyere doŋ mom; myero oony oko me jo nyoni.</verse>
				<verse number="14">“Wun ceŋ me lobo. Boma ame ogero i wi tur mom twero pono.</verse>
				<verse number="15">Dok mom ocwinyo tara ote dok wumo oko kede gulu; ento oketo i wi akara, a mio te menyo jo ducu a tye i ot.</verse>
				<verse number="16">Ceŋ mewu oryeny i nyim jo amannono, me gin nen ticwu abeco, ote miyo kwogo baŋ Papawu ame tye i polo.</verse>
				<verse number="17">“Kur itam wunu ni abino me weyo cik kede kop odwarpiny; mom abino me weyogi, ento me cobogi acoba.</verse>
				<verse number="18">Ateni akobbiwu ni, ituno ka polo kede lobo bino tum oko, tunnoro acel, onyo wen nukuta moro acel me cik mom bino rwenyo, ituno ka kop luŋ ocobere kakare.</verse>
				<verse number="19">Doŋ ba, dano ame bino miyo cikkoro acel atidi doko legelege, kun pwonyo kede jo amannono, obino lwoŋe dano atidi i loc me polo; ento dano ame gwoko, kun pwonyo kede jo, obino lwoŋe dano adwoŋ i loc me polo.</verse>
				<verse number="20">Pien akobbiwu ni, ka wun mom kitewu atira akato opwony-cik kede Oparicayo, mom ibino donyo wunu i loc me polo.</verse>
				<verse number="21">“Doŋ iwinyo wunu kop a rik okobbi jo acon ni, ‘Kur inek; ŋat ame neko nek myero ŋolle kop.’</verse>
				<verse number="22">Ento an okobbiwu ni, ŋat acel acel ame akemo omako i kom ominnere myero ŋolle kop: dano ame yeto ominnere ni, ‘Yin ababaŋ’ myero atera i nyim okiko, aco dano ame yeto ominnere ni, ‘Imiŋ’ myero abola i mac me Geena.</verse>
				<verse number="23">Pi mannono, ka ikelo motti meri i nyim keno me lam, eka ite po i kuno ni ominni tye kede kopporo i komi,</verse>
				<verse number="24">wek motti-nono koŋ doŋ kuno i nyim keno lam, yin idok cen, ige notte wun ominni, eka ite dok wot miyo motti me lam.</verse>
				<verse number="25">Mer oyotoyot wun kede dano a mito pidi, ame pwod itye wunu kede i yo, me dano a pidi-ni kur teri i nyim aŋolkop, aŋolkop te miyi baŋ cirikale teri i buc.</verse>
				<verse number="26">Ateni akobbi ni, mom ibino ya i kuno, ituno ka iculo ducu, ame cente moro mom orem.</verse>
				<verse number="27">“Dok iwinyo wunu kop a rik okobo ni, ‘Kur icod cot.’</verse>
				<verse number="28">Ento an akobbiwu ni, dano acel ame neno dannoro te gomo pire, doŋ otyeko code kede oko i cunye.</verse>
				<verse number="29">Ka waŋi tuŋ cem en amii ipoto i bal, kole oko, ibole kan abor: pien twara ka irwenyo dul me komi moro acel, kato ame kono obolo komi ducu alutu i Geena.</verse>
				<verse number="30">Ce ka ciŋi tuŋ cem en ame mii ipoto i bal, ŋole oko, ibole kan abor, twara ber ka irwenyo dul me komi moro acel, kato ame kono iwoto kede komi ducu alutu i Geena.</verse>
				<verse number="31">“Dok yam daŋ okobo ni, ‘Dano moro ame ryemo dako mere, ber mie waraga me keto nyom.’</verse>
				<verse number="32">Ento an akobbiwu ni, dano acel acel ame ryemo cege, kono pi kop me coco keken, nwoŋo omie eeodo cot; dok dano ame nyomo dako ame cware oryemo, en daŋ ocodo cot.</verse>
				<verse number="33">“Dok daŋ yam iwinyo wunu kop a rik okobbi jo acon ni, ‘Kur ikwoŋ kwoŋ me goba, ento cob kwoŋŋi ducu baŋ Rwot.’</verse>
				<verse number="34">Ento an akobbiwu ni, kur ikwoŋ kwoŋoro, kede polo, pien en kom me loc Obaŋa,</verse>
				<verse number="35">onyo kadi kede lobo, pien en ka teno tyene, onyo kede Jerucalem, pien en boma Abaka adwoŋ.</verse>
				<verse number="36">Daŋ kur ikwoŋ kede wii, pien yin mom itwero loko yerroro te doko atar aŋar acol.</verse>
				<verse number="37">Ento kop mewu myero obed ‘Ee ta’ onyo ‘Pe’; pien ame kato mano oko ya i baŋ Arac.</verse>
				<verse number="38">“Doŋ iwinyo wunu kop a rik oko bo ni, ‘Waŋ oculo i wan, lak oculo i lak.’</verse>
				<verse number="39">Ento an akobbiwu ni, kur igeŋ dano dano arac; dano ame obapo lemi tuŋ cem, lokke tuŋ ocele daŋ obapi;</verse>
				<verse number="40">dano ame mito pidi me eter kanyi meri, jalle anaka kotini daŋ.</verse>
				<verse number="41">Dano ame odii ni iwot wunu kede wot me mairo acel, luny wot kede mairo aryo.</verse>
				<verse number="42">Dano ame kwai, mie; dano ame mito koporo ginnoro me banya baŋi, kur itwonne.</verse>
				<verse number="43">“Dok iwinyo wunu kop a rik okobo ni, ‘Mar dano wadwu, idag akworri.’</verse>
				<verse number="44">Ento an akobbiwu ni, mar wunu okworwu, kwa wunu Obaŋa pi jo ame wunuwu,</verse>
				<verse number="45">me ite doko wunu itino a Papawu ame tye i polo. Pien en mio cennere donnyo baŋ areco kede o abeco daŋ, dok mio kottere cwe baŋ jo a kitegi atir, anaka baŋ jo a mom kitegi atir daŋ.</verse>
				<verse number="46">Pien ka imaro wunu jo a marowu, kara ibino nwoŋo wunu iye pwoccene? Ora-ocoro mom daŋ timo amannono?</verse>
				<verse number="47">Kara ka imoto wunu ka omegowu keken, ŋo aber ame doŋ itimo wunu akato jo ocele? Orok a pe ŋeo Obaŋa mom daŋ timo amannono?</verse>
				<verse number="48">Wun bed wunu jo ocwiny acalo Papawu a tye i polo daŋ ocwiny.</verse>
			</chapter>
			<chapter number="6">
				<verse number="1">“Gwokere wunu, kur iti wunu ticwu me kite atir i nyim jo me gin nen. Ka itimo wunu amannono, mom doŋ ibino nwoŋo wunu mottoro i baŋ Papawu a tye i palo.</verse>
				<verse number="2">“Doŋ ba, ka ikonyo ocan, kur ikut bilo apel i nyimi oko con, acalo ogoba timo i kacokere kede i waŋa yo, me jo pakgi. Ateni akobbiwu ni, gin doŋ otyeko gamo motgi oko.</verse>
				<verse number="3">Ento yin ka ikonyo ocan, kur imi ciŋi tuŋ cam ŋe gin a ciŋi tuŋ cem atimo,</verse>
				<verse number="4">wek ikony ocan i muŋ; cite Pappi a neni i muŋ bino miyi mot.</verse>
				<verse number="5">“Dok ka itye wunu ka kwayo Obaŋa, kur ibed wunu acalo ogoba, pien gin omaro kwayo Obaŋa kun ocuŋ acuŋa i kacokere kede i akara yo, me jo nengi. Ateni akobbiwu ni, gin doŋ otyeko gamo motgi oko.</verse>
				<verse number="6">Ento yin ka ikwao Obaŋa, dony i tyelo, eka ite cego doggolani oko, ite kwayo Pappi a tye i muŋ; cite Pappi a neni i muŋ bino miyi mot.</verse>
				<verse number="7">“Ka itye wunu ka kwayo Obaŋa, kur ibed wunu duro kop acalo Orok a pe ŋeo Obaŋa; pien gin tamo ni Obaŋa bino winyogi pi lwak kopgi apol.</verse>
				<verse number="8">Kur itimu bala gin, pien Papawu ŋeo gin a mitte baŋwu a mom ru ikwae wunu.</verse>
				<verse number="9">Doŋ ba, kwa wunu Obaŋa kit man, ni, ‘Papawa a tye i polo, nyiŋi bed me awora.</verse>
				<verse number="10">Myero locci doŋ bin, gin ame imito myero tiye, i lobo bala i polo.</verse>
				<verse number="11">Miwa tin cam mewa me tin;</verse>
				<verse number="12">timwa kica pi bannyi i baŋwa, acalo wan daŋ otimo kica baŋ jo a tye kede bannyiwa.</verse>
				<verse number="13">Kur imi bitwa, ento ilarwa i baŋ Arac. [Pien loc kede teko kede kwogo obedo meri atwal. Amen.’]</verse>
				<verse number="14">Pien ka wun itimo wunu jo kica i bal megi, Papawu a tye i polo daŋ bino timowu kica;</verse>
				<verse number="15">ento ka wun mom itimo wunu jo kica, Papawu mom daŋ bino timowu kica i balwu.</verse>
				<verse number="16">“Ka ikanyo wunu kec, kur ibed wunu bala ogoba a waŋgi nen myemye, pien gin balo waŋgi ni jo nen ni gin otye okanyo kec. Ateni akobbiwu ni, gin doŋ otyeko gamo motgi oko.</verse>
				<verse number="17">Ento yin ka ikanyo kec, wir wii kede moo ilog waŋi daŋ,</verse>
				<verse number="18">me kur inen baŋ jo ni ikanyo kec, kono ka baŋ Pappi me i muŋ; cite Pappi a neni i muŋ bino miyi mot.</verse>
				<verse number="19">“Kur ikan wunu lonyo pirwu kenwu i wi lobo, kan ame nyenye kede nyalli balo oko ni, anaka okwo turo ot te kwalo oko.</verse>
				<verse number="20">Ento kan wunu lonyowu i polo, kan ame nyenye kede nyalli mom balo, anaka okwo mom turo ot, te kwalo.</verse>
				<verse number="21">Pien kan ame lonyowu bedo iye, cunywu daŋ bedo kuno.</verse>
				<verse number="22">“Tara me kom en waŋ; ka waŋi tye boŋo balloro, mio komi luŋ bedo aler.</verse>
				<verse number="23">Ento ka waŋi rac, komi luŋ bedo i colpiny. Doŋ ka lero iyii odoko col, collere doŋ rom mene!</verse>
				<verse number="24">“Mom tye dano moro a twero tiyi odoŋe aryo; pien bino dago ŋat acel, eka te maro en ocele, onyo bino moko i kom moro acel, eka te cayo en ocele. Pe itwero wunu tic pi Obaŋa kede pi lim.</verse>
				<verse number="25">“En omio akobbiwu ni, kur ibed wunu kede par apol pi kwowu, ni ibino camo wunu ŋo, onyo ibino mato wunu ŋo, onyo pi komwu ni ibino ruko wunu ŋo. Kwo pire mom tek kato cam? Kede kom mom pire tek kato ruk?</verse>
				<verse number="26">Koŋ inen wunu winy a twarre; gin mom ocoo koti, daŋ mom okao, mom ocoko i dero, ento Papawu a tye i polo pitogi. Wun mom pirwu tek kato gin?</verse>
				<verse number="27">Kara ŋa i akinawu ame twero medo bat acel i kom kwo mere pi bedo kede par apol?</verse>
				<verse number="28">Doŋ piŋo ibedo wunu kede par apol pi ruk? Tam wunu koŋ pi kalanweka me tim, kite ame gin doŋo kede. Mom owio uci, mom acweo boŋo;</verse>
				<verse number="29">ento akobbiwu ni, kadi bed Culeman orukere kede kwogo mere ducu, en mom orukere acalo moro acel i akinagi.</verse>
				<verse number="30">Ka Obaŋa ruko lum ame tye i tim, ame bedo ka tin keken, dik i ote bolo oko i keno, en mom bino rukowu akato, wun jo ame iyeewu nok?</verse>
				<verse number="31">Pi mannono kur ibed wunu i par apol, ni, ‘Obino camo ŋo?’ onyo ‘Obino mato ŋo?’ onyo ‘Obino ruko ŋo?’</verse>
				<verse number="32">Pien jami magu ducu Orok a pe ŋeo Obaŋa yenyogi; Papawu a tye i polo ŋeo ni ginnogo luŋ mitte baŋwu.</verse>
				<verse number="33">Ge wunu koŋ yenyo yo me donyo i loccere kede me nwoŋo kite atira mere, jami magu ducu obino medo baŋwu.</verse>
				<verse number="34">Kur ibed wunu kede par apol pi diki, pien ceŋ a diki bino paro pire kene. Nino acel acel cannere rome.</verse>
			</chapter>
			<chapter number="7">
				<verse number="1">“Kur iŋol wunu kop, me wun daŋ kur ŋolliwu kop;</verse>
				<verse number="2">pien kodi kop ame iŋolo wunu obino ŋolliwu kede, dok kit gin ame ipimo wunu kede, en ame daŋ obino pimmiwu kede.</verse>
				<verse number="3">Piŋo ineno cuŋ kal ame tye i waŋ ominni, aco kono ikoŋ a tye i waŋi ikomi neno loi oko?</verse>
				<verse number="4">Onyo itwero kobo ominni niŋo ni, ‘Wek akwany cuŋ kal a tye i waŋi oko’, a kun yin twon ikoŋ tye oyimere i waŋi?</verse>
				<verse number="5">Yin agoba, koŋ ige kwanyo ikoŋ a tye i waŋi, eka ite doŋ neno aber me kwanyo cuŋ kal a tye i waŋ ominni.</verse>
				<verse number="6">“Kur imi wunu gin acil baŋ gwogi, daŋ pe ibolu tiggiwu me wel i nyim punni, me gin kur nyon piny i tyengi, te dok lokere, tojowu.</verse>
				<verse number="7">“Kwa wunu, obino miyowu; yeny wunu, ibino wunu nwoŋo; twom wunu kika, obino yabbiwu.</verse>
				<verse number="8">Pien dano acel acel ame kwao, omie, ŋat a yenyo, nwoŋo; ŋat a goo doggola oyabbe kika.</verse>
				<verse number="9">Kara ŋa i akinawu, ka atin okwae ogati, lunyo miye gweŋ?</verse>
				<verse number="10">Onyo ka okwae rec lunyo miye twol?</verse>
				<verse number="11">Ka wun jo areco iŋeo miyo itinowu mot abeco, Papawu a tye i polo mom doŋ bino kato meicel imiyo jami abeco baŋ jo a kwae?</verse>
				<verse number="12">Doŋ ba, gin luŋ ame imito wunu ni jo timwu kede, wun daŋ tim wunugi amannono, pien man en cik a Muca kede pwony odwarpiny.</verse>
				<verse number="13">“Dony wunu i doggola adiŋ, pien yo a woto i to lac, dok ber, jo ame lubo pol.</verse>
				<verse number="14">Pien doggola me kwo diŋ, yo a woto iye daŋ rac, jo a bea iye nok.</verse>
				<verse number="15">“Gwokere wunu i kom odwarpiny ame ogoba, ame gin bino baŋwu kun orukere bala rommi, ento oger i yigi bala epet.</verse>
				<verse number="16">Ibino wunu ŋeyogi i kom nyiggi. Olok opwono i kom oryaŋ? Ibuu opwono i kom ocokocok?</verse>
				<verse number="17">Amannono yat acel acel aber nyako nyige abeco, ento yat arac nyako nyige areco.</verse>
				<verse number="18">Yat aber mom twero nyako nyige areco, dok yat arac mom twero nyako nyige abeco.</verse>
				<verse number="19">Yat acel acel a mom nyako nyige abeco, otoŋo, obolo i mac.</verse>
				<verse number="20">Pi mannono ibino wunu ŋeyogi i kom nyiggi.</verse>
				<verse number="21">“Mom ni dano acel acel ame lwoŋa ni, ‘Rwot, Rwot,’ en a bino donyo i loc me polo, ento kono dano ame tio gin a Pappa a tye i polo mito.</verse>
				<verse number="22">I nino-nono jo apol bino kobba ni, ‘Rwot, Rwot, wan yam mom orabo kop Obaŋa i nyiŋi? Wan yam mom oryemo cen i nyiŋi? Mom wan otio tic atek adoŋo apol kede nyiŋi?’</verse>
				<verse number="23">Cite i kare-nu abino kobbigi ni, ‘Anaka cene an mom aŋeowu gira. Wot wunu teŋe i nyima, wun otim tim areco!’</verse>
				<verse number="24">“Pi mannono, dano acel acel ame winyo koppa, daŋ te tiyo, bino rom aroma kede dano ame aryeko, ame agero ode i kom lela.</verse>
				<verse number="25">Doŋ ka kot ocwe, alele omol, yamo okuto, obukoro i ot-tu kede teko, naka ot mom orette, pien acakki tere onwoŋo ocibo i kom lela.</verse>
				<verse number="26">Ento dano acel acel a winyo koppa, mom te tiyo, en rom aroma kede dano ame amiŋo, a rik ogero ode i kwoo.</verse>
				<verse number="27">Doŋ ka kot ocwe, alele omol, yamo okuto, obukoro i ot-tu kede teko, ot orette, orette orwop.”</verse>
				<verse number="28">Ame Yecu doŋ otyeko kobo kop magu luŋ, lwak owuro pwonnyere atek,</verse>
				<verse number="29">pien opwonyogi acalo ŋat a tye kede twer, mom acalo opwony-cikgi.</verse>
			</chapter>
			<chapter number="8">
				<verse number="1">A doŋ en oluŋere piny kun oya i wi kidi, lwak ecipan rik lube,</verse>
				<verse number="2">cite nen adobo moro obino baŋe, orumo piny kun kobo ni, “Adwoŋ, ka imito, itwero lonya.”</verse>
				<verse number="3">Yecu te ryeyo bade, te gude, kun kobo ni, “Ee, amito, lonyere giri.” Cucuttono dobo mere te lony oko.</verse>
				<verse number="4">Yecu te cike ni, “Winy ba, kur ikob i dano moro, ento wot giri, inyutte keni baŋ alamdog, imi mot a yam Muca ociko, obed anyut bangi.”</verse>
				<verse number="5">A doŋ Yecu odonyo i Kapernaum, adwoŋ me cirikale te bino baŋe, obako doge</verse>
				<verse number="6">kun kobo ni, “Adwoŋ, amirona tye obuto piny i ot, too akwea kom omake, ocire atek meicel.”</verse>
				<verse number="7">En te kobbe ni, “An awot caŋe.”</verse>
				<verse number="8">Adwoŋ cirikale te gamo ni, “Adwoŋ, mom oporre yin idonyo i oda; twara ikobo ka kop keken, amirona bino can.</verse>
				<verse number="9">An daŋ a dano ame oloo aloa, daŋ atye kede cirikale ame aloogi. Ka akobbi moro ni, ‘Woti’, en woto; onyo moro ocele ni, ‘Biye’, en bino; dok ka akobo opiina ni, ‘Ti man’, en tio.”</verse>
				<verse number="10">Yecu ka owinyo kop man, owuro meicel, okobbi jo a lube ni, “Ateni akobbiwu ni, pe ru anwoŋo iyee a rom man, baŋ dano moro i Icrael.</verse>
				<verse number="11">Akobbiwu ni jo apol bino ya i tuŋ kide kede tuŋ to, gin bino bedo piny i dog cam karacel kede Iburaim, kede Icaka, kede Yakobo i loc me polo,</verse>
				<verse number="12">ento otino me loc en ame dok obino bolo i colpiny a tye oko; kuno bino bedo iye koko kede kayo lak.”</verse>
				<verse number="13">Eka Yecu te kobbi adwoŋ cirikale ni, “Wot giri, obed baŋi acalo iyeeni tye kede.” Amiro mere te caŋ oko i caanono ikome.</verse>
				<verse number="14">Yecu odonyo i ot a Petero, te neno maro mere obuto, kun tye kede lyeto adwoŋ i kome.</verse>
				<verse number="15">En omulo ciŋe, lyeto oket i kome, te ya malo, konyogi.</verse>
				<verse number="16">Otyeno okelo baŋe wegi cen areco; en te ryemo cen ka i kop keken, te caŋo jo luŋ ame komgi lit,</verse>
				<verse number="17">me kop a yam obino i dog adwarpiny Icaya cobere kakare, ni, “En otero gorowa, oyeo toowa.”</verse>
				<verse number="18">Ka Yecu oneno lwak jo ecipan ogure dyere, en te kobo ni, “Owot wunu loka ca.”</verse>
				<verse number="19">Apwony-cikkoro te bino kobbe ni, “Apwony, an abino lubi i kan ame ibino wot iye luŋ.”</verse>
				<verse number="20">Yecu odok iye ni, “Ekwe tye kede gorogorogi, winy daŋ tye kede udigi, ento wot a dano mom tye kan ame epyelo iye wie.”</verse>
				<verse number="21">Dano ocele i akina jo mere alube okwae ni, “Rwot, koŋ iweka awot ayik pappa.”</verse>
				<verse number="22">Yecu te gamo ni, “Yin luba, wek jo oto yik jo oto wadgi.”</verse>
				<verse number="23">En odonyo i yee, jo mere a lube te wopo yore.</verse>
				<verse number="24">Cutocuto pii ocako twomere atek i dye nam, omio yee te mito lwiny oko i te pii; aco en onwoŋo onino oko.</verse>
				<verse number="25">Gin obino baŋe ote coye okobo ni, “Rwot, larwa; oto oko!”</verse>
				<verse number="26">En te kobbigi ni, “Kara piŋo ilwor wunu, wun jo ame iyeewu nok?” En te ya, te juko yamo kede nam, nam te liŋ mot.</verse>
				<verse number="27">Omio jo-nu owuro kun okobo ni, “Man kara kit dano aŋo ame yamo kede nam-gu winyonie?”</verse>
				<verse number="28">Ame en doŋ otuno loka ca, i lobo a jo Geraca, jo aryo ame wegi cen areco te rwatte kede, kun oya i tuŋ wi lyele, oger atek ateka, ame ŋattoro mom twero beo i yo nono.</verse>
				<verse number="29">Gin te redo ni, “Yin Wot Obaŋa, kara ilaro ŋo kedwa? Ibino me wunowa a kare mom ru oromo?”</verse>
				<verse number="30">Onwoŋo lwak puno ecipan tye a cem kan a bobor kedgi.</verse>
				<verse number="31">Cen areco te bako doggi baŋe ni, “Ka iryemowa, cwawa i lwak puno.”</verse>
				<verse number="32">En te kobbigi ni, “Wot wunu.” Gin te ya pikere iyi punni; lwak puno luŋ obelle i nwec i kor kidi, ote poto i nam, ote mwonyere oko i pii.</verse>
				<verse number="33">Okwat te riŋo oko, otuno i boma, ote tito pi gin ducu ame otimere, anaka kede kop i kom jo a yam gin wegi cen areco.</verse>
				<verse number="34">Omio jo ducu oya i boma-nono, ociro me rwatte kede Yecu; ka onene, ote bako doggi ni myero ya oko i lobogi.</verse>
			</chapter>
			<chapter number="9">
				<verse number="1">En odonyo i yee, oŋolo loka ca, obino i paco turgi</verse>
				<verse number="2">Ote kelo baŋe dano ame two too me akwea kom, kun opyelo i wi tanda. Yecu ka oneno iyeegi, te kop kede atwo ni, “Di cunyi, awobi; balli doŋ oweko oko.”</verse>
				<verse number="3">Nen, jo mogo ame gin opwony-cik, te kop i yigi ni, “Dano man oyeto Obaŋa.”</verse>
				<verse number="4">Yecu daŋ te ŋeyo tamgi oko, te penyogi ni, “Piŋo itamo wunu tam arac i cunywu?</verse>
				<verse number="5">Kara ayottere mene, ka akobo ni, ‘Balli doŋ oweko oko,’ onyo ni, ‘Ya, iwoti?’</verse>
				<verse number="6">Ento man me miyowu ŋeyo ni, Wot a dano tye kede twer i lobo me weko bal”, te doŋ kobbi atwo ni, “Ya, itiŋ itandani, iwot giri paco.”</verse>
				<verse number="7">En te ya dok paco.</verse>
				<verse number="8">Ka lwak oneno, lworo omakogi, opako Obaŋa ame omio twer a rom mano baŋ jo.</verse>
				<verse number="9">Ame Yecu doŋ oya oko i kuno, oneno lo moro a nyiŋe Matayo obedo piny i ka rayo ocoro; okobbe ni, “Luba.” En oya, olube.</verse>
				<verse number="10">Ame Yecu obedo i dog cem i ot, nen, ora-ocoro apol kede obalo obino, obedo piny karacel i Yecu kede jo mere a lube.</verse>
				<verse number="11">Oparicayo tekki neno man, ote penyo jo mere a lube ni, “Kara piŋo apwonywu cemo karacel kede oraoco-ro anaka obalo-gu?”</verse>
				<verse number="12">Ka Yecu owinyo, te kobo ni, “Jo a komgi yot mom mito dakatal, kono ka jo a komgi lit.</verse>
				<verse number="13">Wot ipwonyere wunu te kop me, ‘Amito kica, mom gin oŋolo.’ An mom abino me cwano jo a kitegi atira, ento obalo.”</verse>
				<verse number="14">I kare ca jo a lubo Lakana obino baŋ Yecu, te penye ni, “Kara piŋo wan kede Oparicayo okanyo kec, aco jo a lubi mom kanyo kec?”</verse>
				<verse number="15">Yecu te gamo doggi ni, “Owote a ŋat a nyom kumo a kun en anyom tye baŋgi? Kare bino tuno ame obino kwanyo anyom oko i baŋgi, eka gin te kanyo kec.</verse>
				<verse number="16">Mom tye dano moro ame dapo dul boŋo anyen, ame pe ru olwoko, i kom en ame doŋ oti, pien dul boŋo ame odapo kede-ni lunyo telo boŋe-nu, waŋe te yec medde ameda.</verse>
				<verse number="17">Dok mom opiko koŋo anyen i ocoe acon; ocoe yec oko, koŋo te ony, ocoe te balle oko; ento jo piko koŋo anyen i ocoe anyen, en a mio gin aryo ducu ote bedo aber.”</verse>
				<verse number="18">Ame Yecu tye ka kobo kop man baŋgi, adwoŋoro te tuno baŋe, te ryebere i nyime kwaye ni, “Nyara pwod oto atoa amanni; ento biye iket ciŋi i kome, cite kwo mere bino dwogo.”</verse>
				<verse number="19">Yecu te ya lube, kede jo a lube.</verse>
				<verse number="20">Dako moro a nwaŋ otwo too me kwer remo mwakki apar wie aryo, te bino i tuŋ ŋee, te gudo ayayak me boŋo mere;</verse>
				<verse number="21">pien en otamo kene i yie ni, “Ka agudo ayayak me boŋo mere keken, abino caŋ gire.”</verse>
				<verse number="22">Yecu olokere, te nene, te kobo ni, “Di cunyi, nyara, iyee meri ocaŋi oko,” Cite dano-nu te caŋ oko cakere i caa-nono.</verse>
				<verse number="23">Yecu odonyo i ot adwoŋ-ŋu, te neno jo a kuto nyamulere kede lwak ame awo, te kobo ni,</verse>
				<verse number="24">“Dony wunu oko; pien nya-ni mom oto ento onino anina.” Gin onyere meicel.</verse>
				<verse number="25">A doŋ oryemo lwak, odonyo oko, en te mako ciŋ nyan-nu, te ya oko.</verse>
				<verse number="26">Kop man rwoŋe te winyere i lobonaca luŋ.</verse>
				<verse number="27">Ame Yecu doŋ oya i kuno, jo aryo ame otowaŋ te lube, kun oredo ni, “Timwa ber, Akwar Daudi.”</verse>
				<verse number="28">Ka en doŋ odonyo i ot, otowaŋ-ŋu te bino baŋe, Yecu te penyogi ni, “Wun iye wunu ni an atwero timo man?” Gin odok iye ni, “Ee ta, adwoŋ.”</verse>
				<verse number="29">En te mumulo waŋgi kun kobo ni, “Myero timere baŋwu i kite acalo iyeewu tye.”</verse>
				<verse number="30">Waŋgi daŋ te yabere oko. Yecu te cikogi atek ni, “Myero inen wunu ni dano moro kur oŋeo.”</verse>
				<verse number="31">Ento ka gin okato oko, olalo rwoŋe i lobonaca luŋ aluŋa.</verse>
				<verse number="32">Ame gin doŋ aya, awot oko, jo te kela baŋe lo moro a lebe oto, won cen arac.</verse>
				<verse number="33">A doŋ Yecu oryemo cen oko, alebeoto-nu te cako kop, omio lwak owuro, kun okobo ni, “Anaka cene gin acalo man pe ru onen i Icrael.”</verse>
				<verse number="34">Ento Oparicayo te kobo ni, “En oryemo cen pi twer adwoŋ me cen.”</verse>
				<verse number="35">Yecu owoto omano boma apapat kede akina myere luŋ, kun pwonyo i kacokere megi, kede rabo amut aber me loc Obaŋa, kede caŋo too anaka goro ducu.</verse>
				<verse number="36">Ka en oneno lwak, ocone meicel, pien otye ka wunogi, olal ata acalo rommi ame akwatgi mom.</verse>
				<verse number="37">Eka en te kobbi jo a lube ni, “Kac bup, ento jo a kao nok</verse>
				<verse number="38">Pi mano, kwa wunu Won poto atek me cwa otic i ka kaccere.”</verse>
			</chapter>
			<chapter number="10">
				<verse number="1">Olwoŋo jo mere a lube apar wie aryo baŋe, te miyogi twer me ryemo cen areco, kede me caŋo kwon too ducu anaka goro-gu.</verse>
				<verse number="2">Nyiŋ okwena apar wie aryo-nono gin ene: me agege Cimon, ame alwoŋo ni Petero, kede Anderiya ominnere; Yakobo wot a Jebedayo gin kede ominnere Lakana;</verse>
				<verse number="3">Pilipo kede Bartolomayo; Tomaci kede Matayo ara-ocoro; Yakobo wot a Alipayo, kede Tadayo;</verse>
				<verse number="4">Cimon me eryoŋet apyem i abumente, kede Juda me Keriot, ame cen oketo erupe i kom Yecu.</verse>
				<verse number="5">Jo apar wie aryo-nu Yecu oorogi kun cikogi atek ni, “Kur iwot wunu iyo Orok, kur idony wunu i boma Ocamaria daŋ;</verse>
				<verse number="6">ento wot wunu ka baŋ rommi a yam orwenyo me doggola Icrael.</verse>
				<verse number="7">Ka iwot wunu, rabu kop kun ikobo wunu ni, ‘Loc me polo doŋ onoko ceggi.’</verse>
				<verse number="8">Caŋ wunu otwo, cer wunu jo oto, lony wunu odobo, ryem wunu cen; omiowu nono, wun daŋ mi wunu nono.</verse>
				<verse number="9">Kur iter wunu jabu, onyo ryal onyo mola me arwaka i del pyerwu,</verse>
				<verse number="10">kadi icao me wot, kadi boŋŋi aryo, kadi war tyen, kadi abiro; pien atic myero mi cammere.</verse>
				<verse number="11">I boma onyo i paco ducu ame ibino donyo wunu iye, peny wunu dano a tye iye, a kite mere ber, bed wunu baŋe ituno ka ibino ya wunu i kuno.</verse>
				<verse number="12">Ka idonyo i ot, mote wunu.</verse>
				<verse number="13">Ka ot-tu myero, kwaye wunu kuc; ento ka mom myero, wek kucwu dwog baŋwu.</verse>
				<verse number="14">Dano a mom bino jolowu, onyo a mom winyo kopwu, a doŋ iya wunu i ot-tu onyo i boma-nu, teŋ wunu apua i tyenwu oko.</verse>
				<verse number="15">Ateni akobbiwu ni, i nino me ŋolo kop can me Codoma kede Gomora bino bedo itikatika, kato me boma-nono.</verse>
				<verse number="16">“Nen ba, an acwaowu bala rommi i kin epet; doŋ bed wunu i ryeko bala twol, dok aboŋo bal bala amam.</verse>
				<verse number="17">Ento gwok wunu jo: pien obino terowu i okiko, obino pwodowu i del i kacokeregi,</verse>
				<verse number="18">obino terowu i nyim oloc kede i nyim obakki-gu pira, me kobo kop me caden baŋgi kede baŋ Orok.</verse>
				<verse number="19">Ka ce oterowu i okiko, kur ibed wunu i par apol, ni, ibino wunu dok iye i yo aŋo, onyo ibino wunu kobo niŋo? Pien caa-nono obino miyowu kop ame ibino kobo wunu;</verse>
				<verse number="20">pien pe wun en ibino kop wunu, ento Cuny a Papawu en ame bino kop i dogwu.</verse>
				<verse number="21">Omego bino miyo omego me aneka, apap bino miyo atinnere, otino bino twarre i kom onywalgi kun miogi me aneka.</verse>
				<verse number="22">Jo me rok luŋ bino dagowu pi nyiŋa. Ento ŋat ame kanyakino ituno i agikki, en bino larre.</verse>
				<verse number="23">Ka olibowu i boma man, riŋ wunu i boma ocele; pien ateni akobbiwu ni, pe ibino tyeko wunu boma ducu me i Icarel ame nwoŋo Wot a dano mom ru odwogo.</verse>
				<verse number="24">“Ŋat a pwod pwonyere apwonya mom bedo adwoŋ akato ŋat a pwonye, anaka kadi opii mom bedo adwoŋ akato adwoŋŋere;</verse>
				<verse number="25">daŋ rom kede ŋat ame opwonyo ka odoko acalo ŋat a pwonye, dok daŋ rom opii ka odoko acalo adwoŋŋere. Ka gin olwoŋo won ot ni Beeljebul, jo paco mere obino lwoŋogi kede nyiŋ arac a rom mene?</verse>
				<verse number="26">“Pi mannono, kur ilworgi wunu; pien mom tye ginnoro ame owumo a mom obino yabo kannaler, kadi gin ame okano a mom bino ŋeye.</verse>
				<verse number="27">Kop ame an akobbiwu i piny acol, kob wunu i ceŋ; dok gin ame amuŋŋiwu i yitwu, rab wunu koppere i wi biye.</verse>
				<verse number="28">Kur ilwor wunu jo ame neko kom ento mom otwero neko tipo; ento twora ilwor wunu Obaŋa ame tye kede twer me neko tipo kede kom i Geena.</verse>
				<verse number="29">“Acur aryo mom ocato cente apar? Ento mom tye moro i akinagi ame poto piny a kun Papawu mom ŋeo.</verse>
				<verse number="30">Ento wun anaka yer wiwu okwanogi iweŋ.</verse>
				<verse number="31">Doŋ kur ilwor wunu; pirwu tek meicel akato acur apol.</verse>
				<verse number="32">“Pi mannono, dano acel acel ame bino tuco nyiŋa i nyim jo, an daŋ abino tuco nyiŋe i nyim Pappa ame tye i polo;</verse>
				<verse number="33">ento dano acel acel ame bino kwera i nyim jo, an daŋ abino kwere i nyim Pappa ame tye i polo.</verse>
				<verse number="34">“Kur itam wunu ni abino me kelo kuc i lobo; mom abino me kela kuc, ento pala me romo.</verse>
				<verse number="35">Pien an abino poko akina dano kede pappere, dok nyako kede tottere, kede ci-wod gin kede tattere.</verse>
				<verse number="36">Dok okwor a dano bino bedo jo me paco mere.</verse>
				<verse number="37">Dano ame maro pappere onyo tottere kata mom romo bedo danona; kede dano ame maro wode onyo nyare kata, mom daŋ romo bedo danona.</verse>
				<verse number="38">Dano a mom yeo yataria mere, te lubo kede ŋea mom romo bedo danona.</verse>
				<verse number="39">Dano ame onwoŋo kwo mere, bino rwenyo kwo mere arwenya; ento ŋat ame rwenyo kwo mere pira, bino nwoŋo.</verse>
				<verse number="40">“Ŋat ame jolowu, nwoŋo ojolo an; ŋat a jolo an, ojolo ŋat ame oora.</verse>
				<verse number="41">Ŋat ame jolo adwarpiny pi nyiŋ adwarpiny, bino gamo mot acalo adwarpiny; ŋat ame jolo dano a kite atira pi nyiŋ dano a ki te atira, bino gamo mot acalo dano a kite atira.</verse>
				<verse number="42">Dok ŋattoro ame bino miyo ikopo me pii amata aŋic baŋ ŋat acel i akina jo-ni, pien en obedo dano a luba, atittiwu ateni ni, mot mom bino rwenyo i baŋe kadi acelloro.”</verse>
			</chapter>
			<chapter number="11">
				<verse number="1">Ame Yecu doŋ otyeko ciko jo mere apar wie aryo, en oya i kuno, owoto i pwony kede i rabo kop i paccigi.</verse>
				<verse number="2">Ka Lakana owinyo pi tic a Kricito a kun en tye i ot kol, eka te ooro jo mere a lube me penyo ni,</verse>
				<verse number="3">“Yin dano abino ca, onyo okur en ocele?”</verse>
				<verse number="4">Yecu odokkigi iye ni, “Wot ikobbi wunu Lakana gin ame iwinyo wunu kede gin ame ineno wunu:</verse>
				<verse number="5">otowaŋ waŋgi oyabere, jo oŋwalo owoto, kom odobo olony, jo a yitgi odiŋ owinyo, jo oto ocerogi oko, dok orabbi ocan amut aber.</verse>
				<verse number="6">Dano a tammere mom oballe i koma nwoŋo tye kede winyo.”</verse>
				<verse number="7">Ame gin adok oko, Yecu ocako kop kede lwak kop i kom Lakana, ni, “Yam iwoto wunu i tim ka neno ŋo ba? Ka neno ogada a yamo yeŋo bo?</verse>
				<verse number="8">Kara iwoto wunu ka neno ŋo ba? Ka neno dano ame ruko boŋi abeco? Nenu ba, jo a ruko boŋi abeco bedo i pacci a rwode.</verse>
				<verse number="9">Kara doŋ iwoto wunu piŋo? Ka neno adwarpiny? Ee ta, akobbiwu ni, ŋat ame kato adwarpiny.</verse>
				<verse number="10">Man en ŋat a rik ocoo pire ni, ‘Nen, acwao aorra i nyimi, ame bino gero yo i nyimi.’</verse>
				<verse number="11">Atittiwu ni, i akina jo ame mon onywalo, mom tye dano moro ame kato Lakana i dit; ento ŋat atidi meicel i loc me polo dit kato en.</verse>
				<verse number="12">Ya i kare a Lakana ituno atot onyoni, loc me polo olaro kede teko, jo atek mao gigi.</verse>
				<verse number="13">Pien odwarpiny luŋ anaka buk me cik orabo kop ituno kede naka i kom Lakana;</verse>
				<verse number="14">cite ka itwero wunu ye, Elia a myero bin ennono,</verse>
				<verse number="15">ŋat a tye kede yit me winyo, myero winy.</verse>
				<verse number="16">“Kara abino poro jo me kare man kede ŋo? Gin orom kede itino ame bedo i cuk, ame lwoŋo otino wadgi kun okobo ni,</verse>
				<verse number="17">‘Wan okuttiwu nyamulere, wun mom imyelo wunu; owerriwu wer lyel, wun mom ikok wunu’.</verse>
				<verse number="18">Pien Lakana obino kun mom camo, mom mato daŋ, gin okobo ni, ‘En tye kede cen’.</verse>
				<verse number="19">Wot a dano obino ame camo dok mato daŋ, gin dok okobo ni, ‘Nen dano owor kede amero, awot ora-ocoro kede obalo.’ Ento ryeko Obaŋa nen atir ni tye kakare pi ticcere.”</verse>
				<verse number="20">Icennere Yecu te ero kop akemo i kom boma mogo kan ame etio iye ticcere atek adoŋo, pien okwero ŋut.</verse>
				<verse number="21">“Ibino neno can, yin Korajin! Ibino neno can, yin Betecaida! Pien kono tic atek adoŋo ame otio baŋwu, yam otio i Turo kede Cidon, kono gin oŋut con kun obedo i boŋo cola kede buru.</verse>
				<verse number="22">Ento akobbiwu ni, can a Turo kede Cidon bino bedo itikatika i kare me ŋolo kop, katowu.</verse>
				<verse number="23">Kede yin Kapernaum, obino tiŋi malo anaka i polo bo? Pe gire; kom obino dwoki piny naka i Kadec. Pien kono tic atek adoŋo ame otio baŋwu yam otio i Codoma, kono ori naka tin.</verse>
				<verse number="24">Ento akobbiwu ni, can me Codoma bino bedo itikatika i nino me ŋolo kop, kato meri.”</verse>
				<verse number="25">I kare-nono Yecu te kobo ni, “Apwoyi Pappa, Rwot me polo kede lobo, pien ikano kop magi baŋ jo aryek a ŋeo piny, iyabo baŋ itino atino.</verse>
				<verse number="26">Eyo, Pappa, pien cunyi opwoo amannono.</verse>
				<verse number="27">Pappa otyeko jalla jami bec abeca; mom tye ŋattoro ame ŋeo Wod, kono ka Papa keken, onyo ame ŋeo Papo kono ka Wod keken, kede dano ame Wod mito nyuto Papo baŋe.</verse>
				<verse number="28">Biye wunu baŋa jo ducu ool kede ame yee onuo, an abino weyo korwu.</verse>
				<verse number="29">Ryoŋ wunu lodina i ŋutwu, pwony wunu kitena; pien an awor, daŋ amwol i cunya, cunywu bino nwoŋo weo.</verse>
				<verse number="30">Pien lodina yot, dok yecca mom pek.”</verse>
			</chapter>
			<chapter number="12">
				<verse number="1">I kare-nono Yecu owoto kun ŋolle i poto bel i nino me cabit. Onwoŋo kec aneko jo a lube, gin te ero rito wit bel, te mwodo.</verse>
				<verse number="2">Oparicayo ka oneno, ote kobbe ni, “Nen, jo a lubi otimo gin ame cik okwero ni jo kur ti i ceŋ cabit!”</verse>
				<verse number="3">En te gamo doggi ni, “Wun ce mom ikwano wunu gin ame nwaŋ Daudi otio ka rik kec oneke, kede jo a rik tye karacel kede?</verse>
				<verse number="4">Kite ame en odonyo kede i ot Obaŋa, te camo ogati ame oketo i nyim Obaŋa, a yam cik kwero ni en kur cam, kadi jo ame tye karacel kede, kono ka olamdog keken?</verse>
				<verse number="5">Kede onyo mom ikwano wunu i cik ni i ceŋ cabit olamdog i ot Obaŋa daŋ balo cabit, cite mom onwoŋo kop?</verse>
				<verse number="6">Ento an akobbiwu ni, gin adwoŋ akato ot Obaŋa tye kano</verse>
				<verse number="7">Kono ce iŋeo wunu te kop man, ni, ‘Amito kica, mom gin oŋolo’, kono mom iŋolo wunu kop oloo jo a balgi mom.</verse>
				<verse number="8">Pien Wot a dano en rwot me cabit.”</verse>
				<verse number="9">Yecu oya i kuno obino i kacokere megi.</verse>
				<verse number="10">Kuno onwoŋo tye iye dano ame bade omito. Jo a mito pide te penye ni, “Cik ye ni caŋ dano i cen cabit?”</verse>
				<verse number="11">En te penyogi ni, “Kara ŋa i akinawu, ka tye kede romo acel, eka romo-nu te poto oko i bur i ceŋ me cabit, en mom bino mako, te wayo oko?</verse>
				<verse number="12">Dano mom pire tek meicel akato romo? Pi mannono cik ye ni tim gin aber i ceŋ cabit.”</verse>
				<verse number="13">Eka en te kobbi lo-nu ni, “Rye badi oŋ,” En oryeo bade, te caŋ oko, te doko aber arorom i tuŋ cel.</verse>
				<verse number="14">Oparicayo te kato oko, ote poro kop i kome, kite a myero oneke kede.</verse>
				<verse number="15">Ka Yecu oŋeo, te ya oko i kuno. Jo apol te lube, daŋ en te caŋogi ducu,</verse>
				<verse number="16">te jukogi ni, kur omi jo ŋe.</verse>
				<verse number="17">Man otimere me kop Obaŋa a rik obino i dog adwarpiny Icaya cobere kakare, ni,</verse>
				<verse number="18">“Nen amirona ame ayero, ame amaro, cunya yom i kome. Abino keto Cunya bed i kome, en bino tero kwena me ŋolo kop atir baŋ Orok.</verse>
				<verse number="19">En mom bino da, mom bino redo areda, mom obino winyo dwone i waŋa yo;</verse>
				<verse number="20">en mom bino turo ogada ame okak, dok mom bino neko uci tara a pwod aduny, ituno ka en omio kop ame oŋolo atir oloo lobo;</verse>
				<verse number="21">ento Orok bino geno gin aber pi nyiŋe.”</verse>
				<verse number="22">Eka ote kelo atowaŋŋoro a tye kede cen arac, ame lebe oto baŋ Yecu. Ocaŋe, omio alebeoto oloko, daŋ te neno piny.</verse>
				<verse number="23">Lwak jo ecipan owuro kun okobo ni, “Kara man mom akwar Daudi?”</verse>
				<verse number="24">Ento Oparicayo ka owinyo te kobo ni, “Dano man ryemo cen pi twer a Beeljebul, adwoŋ me cen, keken.”</verse>
				<verse number="25">Ento en oŋeo tamgi oko, te kobbigi ni, “Kare ducu ka loc opokere yie aryo, lobo mere balle oko, dok kare ducu ka paco onyo ot opokere yie aryo, mom cuŋ.</verse>
				<verse number="26">Ka Catan ryemo Catan, en nwoŋo opokere yie aryo; kara loccere bino cuŋ iŋo?</verse>
				<verse number="27">Dok ka an aryemo cen pi twer a Beeljebul, kara itinowu ryemo pi twer aŋa? Pi manno gin bino ŋolliwu kop.</verse>
				<verse number="28">Ento ka an aryemo cen pi Cuny Obaŋa, loc Obaŋa doŋ obino baŋwu.</verse>
				<verse number="29">Dano twero donyo i ot a ŋat atek niŋo, a mom koŋ ogeo tweyo dano atek-ku, eka te yako ode.</verse>
				<verse number="30">Dano a mom tye tuŋ baŋa en akworra, dok dano a mom coko karacel keda, en keto aketa.</verse>
				<verse number="31">Pi mannono, akobbiwu ni, bal acel acel a jo tio kede ayet ducu ame oyeto kede Obaŋa, obino timogi iye kica, ento ayet ame oyeto kede Cuny Acil mom obino timo iye jo kica.</verse>
				<verse number="32">Dok dano ame kobo kop arac i kom Wot a dano obino timo kica, ento dano ame kobo kop arac i kom Cuny Acil mom obino timo kica, kadi i kare man, onyo i kare a bino i nyim.</verse>
				<verse number="33">“Myero iŋe wunu ni yat aber nyige daŋ beco, yat arac nyige daŋ reco; pien yat ŋeye I kom nyige.</verse>
				<verse number="34">Wun itino ororo, itwero wunu kobo kop aber nino, ame kono wun jo areco? Pien kop ame ocokere i cunyi, en ame dog daŋ kobo.</verse>
				<verse number="35">Dano aber kwanyo gin aber i akina jami abeco ame en okano dano arac kwanyo gin arac i akina jami areco ame en okano.</verse>
				<verse number="36">Akobbiwu ni kop ducu ame jo kobo aboŋo gwokere iye, obino piddigi pire i nino me ŋolo kop;</verse>
				<verse number="37">pien kop ame ikobo bino miyo iloo kop, dok kop ame ikobo bino miyo kop loyi.”</verse>
				<verse number="38">Jo mogo i akina opwony-cik kede Oparicayo te kobbe ni, “Apwony, wan omito neno anyuttoro a ya i baŋi.”</verse>
				<verse number="39">En te gamo ni, “Lwagi jo areco kede ocod cot-ti yenyo anyut, ento mom obino miyogi anyuttoro, kono ka anyut adwarpiny Yona keken.</verse>
				<verse number="40">Pien acalo Yona rik otyeko nino adek, dyeceŋ kede dyewor, iyi rec, kite-nono Wot a dano daŋ bino tyeko nino adek, dyeceŋ kede dyewor, i lobo.</verse>
				<verse number="41">Jo Nineve bino cuŋ karacel kede lwagi jo me kare man, i kare me ŋolo kop, te miyo kop loyogi: pien gin rik oŋut pi kop a Yona orabo, cite nen, gin adwoŋ akato Yona tye kan.</verse>
				<verse number="42">Abaka a dako me tutuŋ anyarolum bino cuŋ karacel kede lwagi jo me kare man i kare me ŋolo kop, te miyo kop loyogi; pien en otuno iya i agikki me lobo pi winyo ryeko a Culeman, koŋ inen, gin adwoŋ akato Culeman tye kan.</verse>
				<verse number="43">“Ka cen arac oya i kom ŋattoro, en woto mano kabedo a pii mom iye kun yenyo ka weo; naka mom onwoŋo.</verse>
				<verse number="44">En te kobo ni, ‘Adok gira i oda kan a rik aya iye.’ Ka otuno, en onwoŋo ŋattoro mom iye, oweo yie acil, ame oyiko aber.</verse>
				<verse number="45">En dok te wot omo cen ocele abiro a gin doŋ reco akate, gin donyo bedo kuno; icennere dano man bedo arac akato a yam con. Bino bedo amannono daŋ baŋ lwagi jo areco me kare man.”</verse>
				<verse number="46">Ka rik en pwod tye ka kop kede lwak, nen, tottere kede omego mere onwoŋo ocuŋ oko, kun omito kop kede.</verse>
				<verse number="47">Dano moro te kobbe ni, “Neno, totti kede omegoni tye ocuŋ oko, omito kop kedi.”</verse>
				<verse number="48">Ento en odok i dano-nu ni, “Kara totta en ŋa? Omegona gin jo mene?”</verse>
				<verse number="49">Te ryeyo bade tuŋ baŋ jo a lube kun kobo ni, “Nenu ba totta kede omegona!</verse>
				<verse number="50">Dano a tio gin ame Pappa a tye i polo mito, en ominna, en aminna kede totta.”</verse>
			</chapter>
			<chapter number="13">
				<verse number="1">I nino acel-lu rik Yecu te ya oko i ot, te wot bedo piny i ŋet nam.</verse>
				<verse number="2">Lwak ecipan te cokere baŋe; pi mannono en te yito iyi yee, te bedo iye, lwak luŋ te bedo oko i dog nam i wi tela.</verse>
				<verse number="3">En te kobbigi kop apol i carokop kun kobo ni, “Lo moro rik owoto ka coyo koti.</verse>
				<verse number="4">Ame en doŋ tye ka coc, koti mogo te kir i dye yo, winy te bino-depo oko.</verse>
				<verse number="5">Mogo te kir kan obedo lela lela, ame lobo tye iye warawara. Cucuttono ote tu, pien lobo mom tut;</verse>
				<verse number="6">ento ka cen oryeny ote two oko, pien lwitgi mom.</verse>
				<verse number="7">Mogo te kir i akina oku to, okuto te lot diyogi oko.</verse>
				<verse number="8">Mogo te kir gigi i lobo aber, nyiggi te cek; mogo tyene acel acel ocek iye nyige mia acel, mogo pyerabicel, mogo pyeradek.</verse>
				<verse number="9">Ŋat a tye kede yit myero winy.”</verse>
				<verse number="10">Jo mere a lu be obino baŋe, ote penye ni, “Piŋo ikobo kedgi i carokop?”</verse>
				<verse number="11">En te gamo doggi ni, “Wun omiowu ŋeyo muŋ me loc Obaŋa, ento jo ca mom omiogi.</verse>
				<verse number="12">Pien ŋat a mere tye obino medde te durre baŋe; ento ŋat a mere mom obino gamo oko anaka gin a tye baŋe.</verse>
				<verse number="13">Man en gin omio akobo kedgi i carokop, pien ka gin oneno rom a mom oneno; dok ka gin owinyo rom a mom owinyo kadi niaŋ tere.</verse>
				<verse number="14">Cite kop Obaŋa a rik adwarpiny Icaya okobo ocobere kakare i komgi ni, ‘Me winyo, ibino winyo wunu, ento mom ibino niaŋ wunu tere; me neno, ibino neno wunu, ento mom ibino ŋeyo wunu.</verse>
				<verse number="15">Pien rok-ki cunygi odoko nwaŋ, yitgi odiŋ oko, mom owinyo aber, waŋgi daŋ omio gigi oko; me kur onen kede waŋgi, kadi winyo kede yitgi, kadi niaŋ i cunygi, kadi dwogo baŋa me acaŋgi.’</verse>
				<verse number="16">Ento wun waŋwu tye kede winyo, pien oneno, yitwu daŋ tye kede winyo, pien owinyo.</verse>
				<verse number="17">Ateni, akobbiwu ni, odwarpiny apol kede jo a kitegi atira rik obedo kede keo me neno gin ame wun ineno wunu, ento naka mom oneno, kede winyo gin ame wun iwinyo wunu, ento naka daŋ mom owinyo.</verse>
				<verse number="18">“Koŋ doŋ iwiny wunu carokop i kom acoc.</verse>
				<verse number="19">Ka dano moro owinyo kop i kom loc Obaŋa eka mom te niaŋ iye, Arac ca bino te kwanyo koti ame ocoo i cunye oko; man en ame i dye yo.</verse>
				<verse number="20">En ame ocoo kan obedo lela lela, en dano ame ka owinyo kop, daŋ te gamo cuto kede lelo,</verse>
				<verse number="21">ento mom tye kede lwite i yie, te ri ka anokkoro; tekki cannoro adwoŋ obino, onyo awuna, pi koppono, en poto oko cucuttono.</verse>
				<verse number="22">En ame ocoo i okuto, en dano ame winyo kop, ento par apol me lobo man kede mito lonyo te diyo kop oko, mom nyak.</verse>
				<verse number="23">En ame ocoo i lobo aber, en dano a winyo kop kun niaŋ tere daŋ en nyige nyak atika, moro mia, moro pyerabicel, moro pyeradek.”</verse>
				<verse number="24">Te dok kelligi carokop ocele kun kobo ni, “Loc me polo rom aroma kede dano ame ocoo koti abeco i poto mere.</verse>
				<verse number="25">Kajo doŋ obuto oko, akworrere te bino, te coyo ekitu i akina kal, eka en te wot gire oko.</verse>
				<verse number="26">Ka otu, daŋ te keto nyige, cite te nen iye ekitu.</verse>
				<verse number="27">Omiro a won ot te wot baŋe, ote penye ni, ‘Adwoŋ, rik mom icoo koti abeco i potoni? Kara ekitu dok onen iye niŋo?’</verse>
				<verse number="28">En te gamo ni, ‘Mano akwor en otimo.’ Omiro te dok penye ni, ‘Imito owot odoo oko?’</verse>
				<verse number="29">En te kobbigi ni, ‘Pe gire; ka idoo wunu ekitu, mio ibino doyo wunu anaka kal daŋ.</verse>
				<verse number="30">Koŋ iwek wunu gin aryo ducu doŋ karacel, ituno ka oromo me akaa. Eka i kare me kac abino kobbi jo a kayo ni. Koŋ ige coko wunu ekitu, itwe wunu me awaŋa, ento kal iony wunu i derona.’ ”</verse>
				<verse number="31">Okelligi dok carokop ocele kun kobo ni, “Loc me polo rom aroma kede nyig dek karadali ame dano moro okwanyo te poto i poto mere.</verse>
				<verse number="32">En titino akato koti luŋ, ento ka odoŋo bedo adwoŋ a loo dek ducu. Doko twon yattoro a winyi a twarre malo bino gero udigi iye.”</verse>
				<verse number="33">Okobbigi carokop ocele ni, “Loc me polo rom aroma kede tobi ame dako ojuko, te rubo i moko a romo dita adek, ituno ka oyenyo ducu.”</verse>
				<verse number="34">Kop magi ducu Yecu okobo kede lwak i carokop. Mom okobo kedgi aboŋo carokop,</verse>
				<verse number="35">me kop a yam adwarpiny okobo cobere kakare, ni, “Abino yabo doga i carokop, abino rabo kop okano geye acakki piny.”</verse>
				<verse number="36">Eka en te weko lwak, te donyo i ot, jo mere a lube te bino baŋe kun okobo ni, “Nyuttiwa carokop me ekitu ame i peto.”</verse>
				<verse number="37">En te dok iye ni, “Ŋat ame ocoo koti abeco en Wot a dano;</verse>
				<verse number="38">poto en lobo ducu, koti abeco gin itino me loc me polo, ekitu gin itino Arac.</verse>
				<verse number="39">Akwor ame ocoogi en Catan; kac en agikki piny, okac gin omalaika.</verse>
				<verse number="40">Acalo ogwaro ekitu, obolo owaŋo i mac, bino bedo kittono i agikki piny.</verse>
				<verse number="41">Wot a dano bino oro omalaika mere, gin bino coko i te loccere jami ducu a mio jo poto i bal, kede jo ducu ame otim tim areco,</verse>
				<verse number="42">te bologi i keno me mac, kan ame bino bedo iye koko kede kayo lak.</verse>
				<verse number="43">I karenono jo ame kitegi atira bino ryeny bala cen i te loc a Papagi. Ŋat ame tye kede yit, myero winy.</verse>
				<verse number="44">“Loc me polo rom aroma kede lim ame okano i poto, ame dano onwoŋo, te dok wumo oko; eka pi yomcunye, en te wot cato jami mere luŋ, te wilo poto-nu oko.</verse>
				<verse number="45">“Dok loc me polo rom aroma kede acat-wil a con obedo ka yenyo tiggi abeco me wel,</verse>
				<verse number="46">eka te nwoŋo tigo acel ame wellere tye malo meicel, te wot cato jami mere ducu, te wilo tigo-nu oko.</verse>
				<verse number="47">“Dok loc me polo rom aroma kede bwo ame oryeo i dye nam, ame ocoko rece ame kwongi papat.</verse>
				<verse number="48">Ka doŋ opoŋ, jo wao, te kelo i wi tela, ote bedo piny me yero en abeco mege coko i dwoŋ, ento en areco mege ote bolo oko.</verse>
				<verse number="49">Bino bedo kite-nono i agikki piny. Omalaika bino bino, ote poko jo areco oko i akina jo a kitegi atira,</verse>
				<verse number="50">eka te bologi i keno me mac, kan ame bino bedo iye koko kede kayo lak.”</verse>
				<verse number="51">Yecu te penyogi ni, “Doŋ ityeko niaŋ wunu i kopi luŋ?” Gin te gamo ni, “Ee ta.”</verse>
				<verse number="52">En te kobbigi ni, “Pi mannono, apwony-cikkoro ame nwoŋo doŋ opwonyo pi loc me polo, rom aroma kede won ot ame okelo jami anyen kede acon i akina jami mere a yam ekano.”</verse>
				<verse number="53">Ka Yecu doŋ otyeko carokop magi, te ya oko i kuno,</verse>
				<verse number="54">odwogo i lobo turgi, opwonyogi I kacokeregi, omio gin owuro kun okobo ni, “Dano man onwoŋo ryeko man i kwene? Ticcere magi atek adoŋo oya i kwene?</verse>
				<verse number="55">Man mom wot apac? Tottere mom nyiŋe Maliam? Kede omego mere mom Yakobo kede Yucepu kede Cimon kede Juda?</verse>
				<verse number="56">Dok anaka amego mere ducu mom tye baŋwa kan? Kara dano man dok onwoŋo gin man ducu i kwene?”</verse>
				<verse number="57">Cunygi te ya oko i kome. Ento Yecu te kobbigi ni, “Mom tye adwarpinnyoro ame mom oworo, kono ka i lobo me turgi, kede i paco mere.”</verse>
				<verse number="58">Daŋ en mom te tiyo ticcoro atek adoŋo kuno, pien onwoŋo iyeegi mom.</verse>
			</chapter>
			<chapter number="14">
				<verse number="1">I kare-nono Kerode aloc owinyo dwon Yecu;</verse>
				<verse number="2">te kobbi omiro mere ni, “Man en Lakana Abatija. Ocere oko i akina jo oto, en gin omio teko magi tye ka tic i yie.”</verse>
				<verse number="3">Pien Kerode onwoŋo omako Lakana, otweo, te keto i buc pi Kerodia, ci-ominnere Pilipo;</verse>
				<verse number="4">pien Lakana rik okobbe ni, “Cik mom ye yin ibed i ci-ominni.”</verse>
				<verse number="5">En te mito neko Lakana, ento te lworo lwak, pien gin onwoŋo wore acalo adwarpiny.</verse>
				<verse number="6">Doŋ ka nino ame opo iye pi nywalo Kerode oromo, nyaka a Kerodia te myel i nyim jo, te yomoro cuny Kerode;</verse>
				<verse number="7">omio te cikke kun kwoŋo akwoŋa ni, ebino miyo jami ducu ame agin-nu bino kwaye.</verse>
				<verse number="8">Cite tota a nyan-nu te cupe, en te kwayo ni, “Mia i weer-ri wi Lakana Abatija.”</verse>
				<verse number="9">Cuny abaka owaŋ, cite pi kwoŋŋere, kede pi Lakana wele mere, te ciko ni mie;</verse>
				<verse number="10">te oro dano, ote ŋolo ŋut Lakana i buc oko,</verse>
				<verse number="11">ote kelo wie i weer, miyo baŋ nyako, en te tero baŋ tottere.</verse>
				<verse number="12">Jo mere a rik lube te bino tiŋo kome, ote yike; eka ote tero koppere baŋ Yecu.</verse>
				<verse number="13">Ka Yecu owinyo, te ya oko i kuno, te wot kede yee kan a jo mom iye; ka lwak owinyo, ote lube kede tyengi a kun gin ya i boma apapat.</verse>
				<verse number="14">Tekki eya i yee, ete neno lwak apipim; ocone meicel, te caŋo otwo ame gin okelo.</verse>
				<verse number="15">Otyeno jo a lube obino baŋe kun kobo ni, “Kan obedo i dye tim; caa daŋ okato oko, cwa lwak wot i akina myere, me gin will cemgi kengi.”</verse>
				<verse number="16">Yecu te gamo ni, “Gin ame miogi owoto mom tye. Wun migi wunu cem.”</verse>
				<verse number="17">Gin te gamo ni, “Wan mom otye kede ginnoro kan, kono ka aŋina ogati abic kede rece aryo keken.”</verse>
				<verse number="18">En te kobbegi ni, “Kelugi baŋa kan.”</verse>
				<verse number="19">Dok en te ciko lwak ni bed piny i modo; omako ogati abic kede rec aryo-nu, oneno malo i polo, okwao iye winyo, onyinyilo, omio ogati baŋ jo a lube; eka jo a lube te miyo baŋ lwak.</verse>
				<verse number="20">Gin ducu ocamo, oyeŋ. Ocoko ŋide cem ame oloogi, oromo aditti apar wie aryo ame opoŋ.</verse>
				<verse number="21">Jo ame ocamo onwoŋo welgi mito romo co tutumia abic, a kun mom okwano iye mon kede itino.</verse>
				<verse number="22">Cucuttono Yecu te ruyo jo a lube me donyo i yee, me gin tel yo, kat loka tuŋ ca, en koŋ ecik lwak.</verse>
				<verse number="23">Ka doŋ otyeko ciko lwak, te yito i wi kidi en kene ka kwayo Obaŋa. A doŋ piny oyuto, onwoŋo en tye kuno kene.</verse>
				<verse number="24">I kare-nono onwoŋo yee doŋ otyeko kato oko mairo apopol ya i wi tela, kun pii tye apuye, pien yamo onwoŋo abino i tuŋ nyimgi.</verse>
				<verse number="25">Dyewor i akina ame gwen akoko, en te bino baŋgi kun awot i wi nam i tyene.</verse>
				<verse number="26">Ento ka jo a lube onene kun awot i wi nam i tyene, tipo komgi te ya oko, kun okobo ni, “Man tipo”, pi lworo ote kuko duro oko.</verse>
				<verse number="27">Yecu te kop kedgi oyotoyot ni, “Di cunywu, an ennono, kur ilwor wunu.”</verse>
				<verse number="28">Petero te gamo doge ni, “Rwot, ka in ennono, cwana me abin baŋi i wi pii.”</verse>
				<verse number="29">En te gamo ni, “Biye.” Petero te ya oko i yee, te wot i wi pii kun bino baŋ Yecu.</verse>
				<verse number="30">Ka en oneno yamo, te doko alwor oko, daŋ te ero lwiny oko, te redo ni, “Rwot, lara ba.”</verse>
				<verse number="31">Oyotoyot Yecu te ryeyo bade, te gamoro en, kun kobbe ni, “Yin dano ame iyee meri nok. Ŋo omii ikalo akala?”</verse>
				<verse number="32">Ka doŋ gin oyito iyi yee, yamo te kwe oko mot.</verse>
				<verse number="33">Jo ame tye i yee te wore, kun okobo ni, “Ateni, yin Wot Obaŋa atika.”</verse>
				<verse number="34">Ka doŋ gin odokoro loka, oyito i wi tela i Genecaret.</verse>
				<verse number="35">Jo i kabedo-nu ka oŋee, ote cwayo kwena i kabedo ducu ame ceggi i kuno, ote kelo jo luŋ ame komgi lit.</verse>
				<verse number="36">Gin te bako doggi baŋe ni ogud ayayak me boŋo mere keken, eka jo ducu ame ogudo te caŋ oko aber.</verse>
			</chapter>
			<chapter number="15">
				<verse number="1">Oparicayo kede opwony-cik obino baŋ Yecu a kun gin oya i Jerucalem, ote penye ni,</verse>
				<verse number="2">“Piŋo joni a lubi mom omako kite a jo adoŋo? Pien ka gin ocem, mom ologo ciŋgi?”</verse>
				<verse number="3">En te dok iye ni, “Kara piŋo wun daŋ kitewu omonowu mako cik Obaŋa?</verse>
				<verse number="4">Pien Obaŋa rik okobo ni, ‘Wor pappi kede totti’, dok ni, ‘Dano a yeto pappere onyo tottere myero nek oko,’</verse>
				<verse number="5">Ento wun ikobo wunu ni, ‘Ka ŋattoro okobbi pappere onyo tottere ni, Gin a kono akonyi kede doŋ amio oko baŋ Obaŋa, en mom myero wor pappere.’</verse>
				<verse number="6">Pi kitewu imio wunu kop Obaŋa oto nono.</verse>
				<verse number="7">Wun ogoba! Adwarpiny Icaya rik okobo aber i komwu ni,</verse>
				<verse number="8">‘Rok-ki wora i doggi nono, cunygi kara bor keda;</verse>
				<verse number="9">ento owora nono, pwony ame gin opwonyo obedo kite a dano.’ ”</verse>
				<verse number="10">En te cwano lwak baŋe, okobbigi ni, “Winy wunu, daŋ iniaŋ wunu iye.</verse>
				<verse number="11">Gin a donyo i dog mom balo jo, kono gin a ya i dog en abalo jo.”</verse>
				<verse number="12">Eka jo a lube te bino baŋe kobbe ni, “Mom iŋeo ni Oparicayo yigi owaŋ ka gin owinyo kop ame yin ikobo?”</verse>
				<verse number="13">Yecu odok iye ni, “Gin ducu ame opito, ka Pappa i polo mom opito, obino puto oko.</verse>
				<verse number="14">Wekgi obedi. Gin otowaŋ ame peo otowaŋ wadgi. Ka atowaŋ peo atowaŋ wadgi, gin aryo ducu obino rette i bur.”</verse>
				<verse number="15">Ento Petero te kobbe ni, “Gonnyiwa carokoppono koŋ.”</verse>
				<verse number="16">En te kobo ni, “Wun daŋ kara pwod pe iniaŋ wunu?</verse>
				<verse number="17">Mom iŋeo wunu ni, jami ducu ame donyo i dog kato i cin-yic, te kato oko?</verse>
				<verse number="18">Ento gin ame ya i dog, nwoŋo oya i cuny, mannono balo dano.</verse>
				<verse number="19">Pien gin ame oya i cuny, en tam areco, nek, mito mon a jo ocele, coco kwo, bedo caden me goba, ayet.</verse>
				<verse number="20">Magu gin gin abalo dano; ento camo cem a mom ologo ciŋ mom balo ŋattoro.”</verse>
				<verse number="21">Yecu oya i kuno, owoto i lobo me Turo kede Cidon.</verse>
				<verse number="22">Dannoro me Kanaan ame oya i tuŋ kuno obino ame aredo areda ni, “Ama Rwot, akwar Daudi, tima kica ba; nyara tye kede cen, wune meicel.”</verse>
				<verse number="23">En mom ogamo dog dan-nu kadi acelloro, omio jo a alube obino baŋe ote kwaye ni, “Ryem dakonu teŋe, pien tye a redo i ŋewa.”</verse>
				<verse number="24">Yecu te gamo ni, “An rik oora ka baŋ rommi a rik orwenyo me doggola Icrael.”</verse>
				<verse number="25">Dan-nu te bino rumo i nyime kun kobo ni, “Ama Rwot, konya.”</verse>
				<verse number="26">Yecu dok te kobbe ni, “Mom ber wok ikwanyo cem itino, ote yuyi gwogi.”</verse>
				<verse number="27">Dako te gamo ni, “Mannono ikobo kakare, Rwot; ento otino gwogi me te meja daŋ camo ŋid cem a poto i te meja a wegigi do.”</verse>
				<verse number="28">Yecu te kobe ni, “Yin dako, iyeeni dwoŋ. Myero bed baŋi kite acalo imito.” Nyare te can oko i caa-nono.</verse>
				<verse number="29">Ka man otum, Yecu oya i kuno, odupo dog nam me Galilaya, te yito i wi kidi, te bedo piny kuno.</verse>
				<verse number="30">Lwak ecipan te bino baŋe kun okelo jo a tyengi kede ciŋgi oŋwalo, kede otowaŋ, jo alebgi oto, kede otwo acele apol, ote pyelogi piny i ŋet tyen Yecu, en ocaŋogi.</verse>
				<verse number="31">Omio lwak owuro meicel ka oneno jo a lebgi oto oko bo, jo a ciŋgi oŋwalo ocaŋ, jo a tyengi oŋwalo owoto, anaka otowaŋ oneno piny; gin ote pako Obaŋa a jo Icrael.</verse>
				<verse number="32">Yecu te lwoŋo jo a lube baŋe, te kobbigi ni, “Lwak ocona meicel, pien gin orio baŋa odoko nino adek twal, cite mom otye kede cammoro. Pe amito ni acwagi paco kun yigi nono, kec owek bwoyogi iyo.”</verse>
				<verse number="33">Jo a lube te dok iye ni, “Kara obino nwoŋo ogati kwene ame romo pito lwak apol rom man a kun kan tim?”</verse>
				<verse number="34">Yecu te penyogi ni, “Itye wunu ogati adi?” Gin ote gamo ni, “Abiro, kede rece anok atitino.”</verse>
				<verse number="35">Ociko lwak ni bed piny,</verse>
				<verse number="36">omako ogati abiro kede rece, ka doŋ opwoo, onyinyilo, omio baŋ jo a lube, eka jo a lube te miyo baŋ lwak.</verse>
				<verse number="37">Gin ducu ocamo, oyeŋ, ote coko ŋid cam ame oloogi, oromo dwoŋ abiro opoŋ.</verse>
				<verse number="38">Jo ocamo onwoŋo romo co tutumia aŋwen, a kun mom okwano iye mon kede itino.</verse>
				<verse number="39">Icennere en ociko lwak, te donyo i yee, owoto i loba me Magadan.</verse>
			</chapter>
			<chapter number="16">
				<verse number="1">Oparicayo kede Ocadukayo obino, ote bito Yecu ni nyuttigi anyut ame oya i polo.</verse>
				<verse number="2">En te gamo doggi ni, “Wun ba, ka piny oyuto, ikobo wunu ni, ‘Piny abedo aber tin, pien polo nen oremakino.’</verse>
				<verse number="3">Kede odiko ni, ‘Tin kot bino cwe adwoŋ, pien polo nen oremakino, dok ocido icuc.’ Wun iŋeo wunu poko gin a nen i waŋ polo, aco anyut me kare ikwia wunu poko.</verse>
				<verse number="4">Lwagi jo areco kede omit mon a jo-ni yenyo anyut, ento mom obino miyogi anyuttoro, kono ka anyut a Yona keken.” En te pokere kedgi, te wot kan ocele.</verse>
				<verse number="5">Ka jo a lube otuno loka ca, onwoŋo wigi owil tero kwonnoro.</verse>
				<verse number="6">Yecu te kobbigi ni, “Myero inen ni igwokere wunu i tobi Oparicayo kede i me Ocadukayo.”</verse>
				<verse number="7">Gin ote penyere kengi kengi, okobo ni, “Kara mom okelo ogati.”</verse>
				<verse number="8">Ka Yecu oŋeo, te penyogi ni, “Piŋo ipenyere wunu kenwu kenwu ni ogatiwu mom tye, wun jo ame iyeewu nok?</verse>
				<verse number="9">Mom ru iniaŋ wunu, onyo mom ipo wunu pi ogati abic ca mea jo tutumia abic? Rik ce icoko wunu opoŋ aditti adi?</verse>
				<verse number="10">Onyo ogati abiro mea jo tutumia aŋwen, rik ce icoko wunu dwoŋ adi?</verse>
				<verse number="11">Piŋo mom iniaŋ wunu ni an mom akobbiwu kop i kom ogati ikome? Gwokere wunu i kom tobi Oparicayo kede i me Ocadukayo.”</verse>
				<verse number="12">Ka doŋ gin oniaŋ aber ni en mom okobo ni gwokere i kom tobi me ogati, ento i kom pwony Oparicayo kede me Ocadukayo.</verse>
				<verse number="13">Ka Yecu otuno i loba a ceggi kede Kaicaria Pilipi, openyo jo a lube ni, “Kara jo kobo ni Wot a dano obedo ŋa?”</verse>
				<verse number="14">Gin te gamo ni, “Jo mogo kobo ni Lakana Abatija, jo mogo ni Icaya, jo ocele ni Jeremia, onyo ŋat acel i akina odwarpiny.”</verse>
				<verse number="15">Te dok penyogi ni, “Kara wun kono ikobo wunu ni an ŋa?”</verse>
				<verse number="16">Cimon Petero te gamo ni, “Yin i Kricito, Wot Obaŋa akwo.”</verse>
				<verse number="17">Yecu te dok iye ni, “Itye kede winyo Cimon wota Yona! Pien mom ginnoro a tye i kom kede remo en onyutti kop man, ento Pappa a tye i polo.</verse>
				<verse number="18">Doŋ an akobbi ni, yin Petero, daŋ abino gero lwak jo oye an i kom lela man, dok tek me to mom bino loye.</verse>
				<verse number="19">Abino miyi ayab loc me polo; ginnoro ducu ame itweo i wi lobo obino tweyo anaka i wi polo, ginnoro ducu ame igonyo i wi lobo obino gonyo anaka i wi polo.”</verse>
				<verse number="20">Ka doŋ te ciko jo a lube atek ni, kur gin tucci ŋattoro ni en e Kricito.</verse>
				<verse number="21">Cakere i kare-nono Yecu ogeo nyutti jo a lube ni en myero ewot i Jerucalem me ekany can apol i baŋ odoŋe kede olamdog adoŋo kede opwony-cik, gin bino neke, ento i nino me adekkere obino cere oko.</verse>
				<verse number="22">Petero otere teŋe te ero juke kun kobo ni, “Pe amannono, Rwot, yin mom obino timi kittono gire.”</verse>
				<verse number="23">En te lokere kobbi Petero ni, “Dok i ŋea yin Catan! Yin idoko iciki tuŋ baŋa, pien yin mom ilubo tam Obaŋa, ento ilubo mea dano.”</verse>
				<verse number="24">Yecu te kobbi jo a lube ni, “Ka dano moro mito luba, myero koŋ oge kwerre kene, tiŋ yataria mere, luba.</verse>
				<verse number="25">Pien dano ame mito laro kwo mere, bino rwenyo kwo mere arwenya, ento dano ame rwenyo kwo mere pira, bino nwoŋo.</verse>
				<verse number="26">Kara bino konyo dano kede ŋo ka ocamo lobo luŋ kun kwo mere omao oko? Onyo ŋo ame dano bino miyo pi dwoggo kwo mere?</verse>
				<verse number="27">Pien Wot a dano bino dwogo kede kwogo a Pappere karacel kede omalaika mere; i kare-nono bino culo dano acel acel kun lubo kit tic a yam etio.</verse>
				<verse number="28">Ateni akobbiwu ni, tye jo mogo ame ocuŋ kan ame mom bino bilo to ka mom ru gin oneno Wot a dano a kun abino i loccere.”</verse>
			</chapter>
			<chapter number="17">
				<verse number="1">Ame nino abicel doŋ okato, Yecu otero Petero kede Yakobo kede ominnere Lakana, oyito kedgi i wi kidi abor i muŋ.</verse>
				<verse number="2">Kit kome te lokere oko i nyimgi, waŋe te lyel bala ceŋ, rukkere te doko atar acalo raŋ cen.</verse>
				<verse number="3">Nen, Muca kede Elia te nen baŋgi kun okobo kede.</verse>
				<verse number="4">Petero te kobbi Yecu ni, “Rwot, ber meicel wan ibedo kan. Ka ce imito, abino gero gonye adek kan, acel meri, acel mea Muca, acel me Elia.”</verse>
				<verse number="5">A kun pwod etye ekop, aco ba, tipo pol aryeny te wumogi ipuk, dwon te ya i pol, ni, “Man en Woda ame amaro; a yia yom i kome, winye wunu.”</verse>
				<verse number="6">Ka jo a lube owinyo man, ote rette aryeba cuny pi lworo adwoŋ.</verse>
				<verse number="7">Yecu te bino baŋgi, ogudogi kun kobbigi ni, “Ya wunu malo; kur ilwor wunu.”</verse>
				<verse number="8">Ka otiŋo waŋgi, mom oneno dano moro, kono ka Yecu kene.</verse>
				<verse number="9">Ame oyito piny iya i wi kidi, Yecu te cikogi ni, “Kur ititti wunu dano moro gin ame ineno wunu, ituno a doŋ ocero Wot a dano iya i akina jo oto.”</verse>
				<verse number="10">Jo a lube te penye ni, “Piŋo opwonycik kobo ni Elia myero koŋ bin?”</verse>
				<verse number="11">En ogamo ni, “Elia bino tuno, bino dwoko jami ducu kakare.</verse>
				<verse number="12">Ento an atittiwu ni, Elia doŋ otyeko bino oko, cite jo mom oŋee, ote time i gin a yigi omito. Wot a dano daŋ obino time arac kite-nono.”</verse>
				<verse number="13">Jo a lube te doŋ niaŋ ni en okobbigi kop i kom Lakana Abatija.</verse>
				<verse number="14">Ame doŋ gin otuno baŋ lwak, dano moro te bino rumo cone baŋe, obako doge ni,</verse>
				<verse number="15">“Rwot, tim woda-ni ber ba, pien two ekwikwiŋ omake arac meicel; pien tyen apol en rette i mac, kede tyen apol anaka i pi i daŋ.</verse>
				<verse number="16">Cite woki akele baŋ jo a lubi, caŋo oloogi oko.”</verse>
				<verse number="17">Yecu ogamo ni, “Wun lwagi jo me kare man, iyeewu mom, kitewu doŋ oballe oko; kara abino bedo kedwu naka awene? Abino diyo cunya i komwu ituno awene? Kele wunu baŋa kan.”</verse>
				<verse number="18">Yecu te juko cen, cen te ya oko i kome, awobi-nu te caŋ oko i caa-nono.</verse>
				<verse number="19">Icennere jo a lube te bino baŋe i muŋ kun openye ni, “Kara ŋo omono wan daŋ ryeme?”</verse>
				<verse number="20">En te gamo doggi ni, “Pien iyee mewu nok. Ento ateni atittiwu ni, ka kono itye wunu kede iyee acalo nyig koti karadali, ibino wunu kobbi kidi man ni, ‘Mukere i kan oko, ilor kuca’, daŋ bino lor; ginnoro mom bino loyowu. [</verse>
				<verse number="21">Ento gin acalo man mom ya, kono ka pi kwayo Obaŋa kede kanyo kec keken.]”</verse>
				<verse number="22">Ame gin ocokere karacel i Galilaya, Yecu okobbigi ni, “Wot a dano obino miye i ciŋ jo,</verse>
				<verse number="23">obino neke, ento i ninome adekkere obino cere oko,” Gin te kumo meicel.</verse>
				<verse number="24">Ka gin otuno i Kapernaum, jo a rao ocoro me ot Obaŋa te bino baŋ Petero, ote penye ni, “Apwonywu mom gelo ocoro me ot Obaŋa?”</verse>
				<verse number="25">En te gamo ni, “Gelo.” Ka en odonyo i ot, Yecu te geyo penye ni, “Yin itamo niŋo Cimon? Oloc me lobo man orao ocoro kede owalo i baŋ jo a kite mene? Baŋ jogi, kade nyo i baŋ jo ocele?”</verse>
				<verse number="26">En te gamo ni, “Baŋ jo ocele.” Yecu dok te dok iye ni, “Ka kite-nono, jo megi tye kede kuc.</verse>
				<verse number="27">Kadi bed amannono, kur doŋ ocan jo-nu. Apee wot i dog nam, ibol golo, iyut rec okwoŋo moko, eka ite yabo doge, ibino nwoŋo iye cekel. Kwany imigi pi mera kede meri.”</verse>
			</chapter>
			<chapter number="18">
				<verse number="1">I kare-nono jo a lubo Yecu obino baŋe, ote penye ni, “Ŋa ame loo kede dit i loc me polo?”</verse>
				<verse number="2">En ocwano atin baŋe, omio ocuŋ i akinagi,</verse>
				<verse number="3">te kobo ni, “Ateni akobbiwu ni, ka mom koŋ ilokere wunu, idoko wunu acalo itino, mom ibino donyo wunu i loc me polo.</verse>
				<verse number="4">Dano ame mwolle kene bala atin-ni en ame loo kede dit i loc me polo.</verse>
				<verse number="5">Dano ame jolo atinnoro acel bala man i nyiŋa, nwoŋo ojolo an.</verse>
				<verse number="6">“Ento dano ame miyo ŋattoro acel i akina jo magi atino-ni ame oye an poto i bal, twara ame otweo kidi rego adwoŋ i ŋute, ote core elwiny kede i dye nam atut.</verse>
				<verse number="7">“Lobo bino neno can pi gin a mio jo poto i bal. Pien gin a mio jo poto i bal myero bin, ento dano a kela gin a mio jo poto, bino neno can!</verse>
				<verse number="8">Ka ciŋi onyo tyeni en a mii ipoto, toŋ oko, ibole kan abor; bedo ber baŋi ka idonyo i kwo ame ciŋi onyo tyeni tuŋ cel mom tye, kato a kono oboli kede ciŋi onyo tyeni tyoryo i mac a mom to.</verse>
				<verse number="9">Ce ka waŋi en a mii ipoto, kole oko, ibole kan abor; bedo ber baŋi ka idonyo i kwo kede waŋi acel, kato a kono boli kede waŋi ryoryo i mac me Geena.</verse>
				<verse number="10">“Myero inen ni kur icao wunu ŋattoro acel i kom jo magi atino; pien akobbiwu ni, i polo omalaikagi neno waŋ Pappa a tye i polo didik. [</verse>
				<verse number="11">Pien Wot a dano obino me laro jo orwenyo.]</verse>
				<verse number="12">Kara wun itamo wunu niŋo? Ka dano tye kede rommi mere mia acel, ka moro acel i akinagi orwenyo oko, en mom bino weko maka pyeraboŋwen wie aboŋwen i wi kidi, te wot yenyo en ame orwenyo ca?</verse>
				<verse number="13">Ka en onwoŋo, ateni akobbiwu ni, yie bedo yom i kome, ame kato maka pyeraboŋwen wie aboŋwen a rik mom orwenyo.</verse>
				<verse number="14">Amannono Pappa a tye i polo daŋ mom mito ŋattoro acel i akina jo magi atino-ni oto.</verse>
				<verse number="15">“Ka ce ominni obalo balloro baŋi, wot inyutte ballere kun itye wun aryo kede. Ka owinyi, doŋ idwoggo ominni.</verse>
				<verse number="16">Ento ka okwero winyi oko, ter ŋattoro acel onyo aryo ocele, me i dog ocaden aryo onyo adek mok kop luŋ.</verse>
				<verse number="17">Ka en okwero winyogi, tit baŋ lwak oye an; ento ka okwero winyo lwak oye an, myero en bed bala arokkoro baŋi onyo ara-ocoro.</verse>
				<verse number="18">“Ateni akobbiwu ni, ginnoro ducu ame itweo wunu i wi lobo obino tweyo anaka i wi polo, ginnoro ducu ame igonyo wunu i wi lobo obino gonyo daŋ i wi polo.</verse>
				<verse number="19">Dok daŋ akobbiwu ni, ka jo aryo i akinawu bino ribere i wi lobo i kom ginnoro ame gin okwayo, Pappa a tye i polo bino timmigi.</verse>
				<verse number="20">Pien ka jo aryo onyo adek ocokere karacel i nyiŋa, an daŋ atye kannono i akinagi.”</verse>
				<verse number="21">Petero te bino baŋe, penye ni, “Rwot, kara ominna bino timo bal tyen adi baŋa eka ate time kica? Ame romo tyen abiro?”</verse>
				<verse number="22">Yecu te kobbe ni, “Mom akobbi ni a romo tyen abiro, ento a romo tyen pyerabiro tyen abiro.</verse>
				<verse number="23">“Omio loc me polo rom aroma kede abaka moro a rik omito yiko kop me banyi kede omiro mere.</verse>
				<verse number="24">A doŋ ocako yiko, okelo baŋe dano a rik tye kede banya ame kato ciliŋ milion.</verse>
				<verse number="25">Ka onwoŋo ni gin ecul kede mom tye, te ciko ni myero cate, en kede cege anaka itinogi, kede jami mere luŋ, me cul kede banya.</verse>
				<verse number="26">Amiro-nu te ryebere piny i nyime, te kwaye ni, ‘Ama adwoŋ, koŋ idii cunyi i koma, an abino culli ducu.’</verse>
				<verse number="27">Amiro-nu te cono adwoŋ, te gonye oko, te weke i kom banya-nono.</verse>
				<verse number="28">Amiro-nu te kato oko, te rwatte kede amiro wadgi ame tye kede banya mere baŋe ame romo mia acelloro keken; te make oko, odedeo ŋute kun kobo ni, ‘Cul banyana!’</verse>
				<verse number="29">Amiro wadgi orumo piny ame bako doge ni, ‘Ama, koŋ idi cunyi i koma, an abino culli.’</verse>
				<verse number="30">En okwero; owoto ocwae ka i buc, ituno ka bino culo banya mere.</verse>
				<verse number="31">Ka omiro wadgi oneno gin otimere-ni, owaŋo yigi meicel, ote wot tero koppere baŋ adwoŋgi, gin te titte gin otimere ducu.</verse>
				<verse number="32">Adwoŋ daŋ te lwoŋe, okobbe ni, ‘Yin amiro arac! An onwoŋo doŋ aweki gira oko i banya ca luŋ pien ibako dogi baŋa.</verse>
				<verse number="33">Mom myero yin daŋ itim amiro wadwu ikca, acalo an rik atimi kica ca?’</verse>
				<verse number="34">Owaŋo cuny adwoŋ atek meicel; ote miye baŋ cirikale me wune ituno waŋ ame oculo banya mere luŋ.</verse>
				<verse number="35">Pappa a tye i polo daŋ bino timowu amannono, ka mom itimo wunu jo kica i cunywu ducu, dano acel acel kede ominnere.”</verse>
			</chapter>
			<chapter number="19">
				<verse number="1">Ame Yecu doŋ otyeko kobo kop magu, te ya i Galilaya te bino i dul lobo me Judaya a tye loka Jordan.</verse>
				<verse number="2">Lwak ecipan te lube, en daŋ te caŋogi kuno.</verse>
				<verse number="3">Oparicayo obino baŋe, ote bite kun openye ni, “Cik ye ni ico ryem dako mere pi kop duc aduca?”</verse>
				<verse number="4">En te gamo ni, “Wun ce mom ikwano wunu ni, cakere i ageyi Acwec ocweogi co kede mon?</verse>
				<verse number="5">Dok okobo ni, ‘Pi mano dano bino weko pappere kede tottere, te moko i kom dako mere, gin aryo ote doko kom acel.’</verse>
				<verse number="6">Kite-nono, gin mom doŋ otye aryo, ento kom acel keken. Gin ame Obaŋa onoto karacel dano kur ket akinagi.”</verse>
				<verse number="7">Dok ote penye ni, “Piŋo Muca rik ociko ni mi waraga me keto nyom, kede ryemo dako?”</verse>
				<verse number="8">En te kobbigi ni, “Pi nwaŋ cunywu omio Muca oye ni iryem wunu monwu, ento cakere i ageyi mom obedo amannono.</verse>
				<verse number="9">Ento akobbiwu ni, dano moro ame ryemo cege, ame mom pi coco, eka te nyomo dako ocele, nwoŋo ocodo cot.”</verse>
				<verse number="10">Jo a lube te kobbe ni, “Ka kop i kom ico kede dako mere tye kite-nono, twara jo obedo aboŋo nyomere.”</verse>
				<verse number="11">Yecu te kobbigi ni, “Jo luŋ mom twero mako koppono, kono ka jo ame omiogi keken.</verse>
				<verse number="12">Pien tye jo mogo ame gin obwoc cakere iyi totogi, ame onywalogi kite-nono; tye jo ocele ame doko obwoc pien nwoŋo jo ocele oroogi oko; tye jo ocele ame gin roye kengi gigi pi loc me polo. Dano ame twero mako koppono, maki.”</verse>
				<verse number="13">Icennere okelo itino baŋe me eket ciŋe i komgi kun ekwao Obaŋa. Jo a lube te jukogi oko.</verse>
				<verse number="14">Ento Yecu te kobbigi ni, “Wek wunu itino bin baŋa, kur igeŋgi wunu, pien loc me polo tye pi jo acalo gin.”</verse>
				<verse number="15">En oketo ciŋe i komgi, te ya i kuno oko.</verse>
				<verse number="16">Nen, dano moro obino baŋe kun penye ni, “Apwony, atim ŋo aber me abed i kwo a perakino odoco?”</verse>
				<verse number="17">Yecu te penye ni, “Kara piŋo ipenya pi gin aber? Ŋat aber tye acel keken. Ka imito donyo i kwo, gwok cik.”</verse>
				<verse number="18">En te penyo ni, “Cikkene?” Yecu te kobbe ni, “Kur inek, Kur icod cot Kur ikwal, Kur ikel goba i pido:</verse>
				<verse number="19">Wor pappi kede totti, kede dok ni, Mar dano wadwu acalo imarre keni.”</verse>
				<verse number="20">Awobi-nu te kobbe ni, “Magu doŋ atyeko mako ducu; kara ŋo a pwod dok odoŋ?”</verse>
				<verse number="21">Yecu te gamo ni, “Ka imito bedo aber aboŋo roccoro, ape wot icat lim a tye baŋi oko, ite miyo baŋ ocan, eka ite bedo kede lonyo ame ikano i polo; yin doŋ ibin, iluba.”</verse>
				<verse number="22">Awobi ka owinyo kodi kop-pu, te wot oko a doŋ aconne acona, pien onwoŋo limmere rik dwoŋ.</verse>
				<verse number="23">Yecu okobbi jo a lube ni, “Ateni akobbiwu ni, bino bedo tek meicel, olonyo idonyo i loc me polo.</verse>
				<verse number="24">An dok akobbiwu ni, twara donyo inaga i waŋ pico yot, kato alonyo idonyo i loc me polo.”</verse>
				<verse number="25">Olub Yecu ka owinyo kodi kop-pu owuro meicel, ote penye ni, “Kara ŋa a dok twero larre?”</verse>
				<verse number="26">Yecu onenogi, te kobo ni, “Baŋ dano mom twerre, ento baŋ Obaŋa jami ducu twerre.”</verse>
				<verse number="27">Petero te gamo ni, “Aco, nen wan oweko jami luŋ, olubi; kara obino nwoŋo ŋo iye?”</verse>
				<verse number="28">Yecu te gamo ni, “Ateni akobbiwu ni, i kare ame lobo bino doko anyen, ame Wot a dano bino bedo i wi kom me loccere me kwogo, wun jo a doŋ iluba wunu ibino bedo wunu i wi kom me loc apar wie aryo kun iŋolo wunu kop i kom atekere apar wie aryo me Icrael.</verse>
				<verse number="29">Doŋ dano acel acel a yam oweko udi onyo omego, onyo amego, onyo pappere onyo tottere, onyo itino, onyo lobo pi nyiŋa, en bino nwoŋo jami akato mano tyen mia, daŋ en bino nwoŋo kwo a perakino odoco.</verse>
				<verse number="30">Ento jo apol ame obedo me agege bino doŋ cen, kede jo odoŋ cen bino bedo me agege.</verse>
			</chapter>
			<chapter number="20">
				<verse number="1">“Loc me polo rom aroma kede dano moro won ot ame odilo odiko con pi wako otic i poto olokkere.</verse>
				<verse number="2">Te yiko kop kedgi ni ebino miyogi denari acel pi nino acel, i ŋe cikeregi en ocwaogi i poto olokkere.</verse>
				<verse number="3">I caa adek en dok owoto, te neno jo ocele ame acuŋ acuŋa i cuk aboŋo ticgi moro.</verse>
				<verse number="4">En te kobbigi ni, ‘Wun daŋ wot wunu i poto olokka, abino miyowu cul ame oporre.’ Gin daŋ ote wot.</verse>
				<verse number="5">I caa abicel kede caa aboŋwen en dok owoto otimo i kite acellaca.</verse>
				<verse number="6">I akina caa apar wie acel en dok owoto onwoŋo jo ocele ame acuŋ kuno; en te penyogi ni, ‘Piŋo icuŋ wunu acuŋa kan naka ceŋ iyul aboŋo ticcoro?’</verse>
				<verse number="7">Gin te dok iye ni, ‘Dano moro a kono wakwa obedo mom.’ En te daŋ kobbigi ni, ‘Wun daŋ wot wunu i poto olokka.’</verse>
				<verse number="8">A doŋ piny oyuto, won poto te ciko nyampara mere ni, ‘Lwoŋ otic, imigi ocaragi. Cak i kom jo ame otuno icen, iwot kede anaka i komjo ame ogeo bino.’</verse>
				<verse number="9">Jo a rik obino caa apar wie acel, ogamo denari acel acel.</verse>
				<verse number="10">Ka jo ogeo obino, gin otamo ni obino miyogi abup akato mannono oko, ento gin daŋ ogamo denari acel acel.</verse>
				<verse number="11">Ka doŋ ogamo, ote ŋunura i kom won ot,</verse>
				<verse number="12">kun okobo ni, ‘Jo obino icen ca otio pi caa acel keken, ento yin dok iporogi kedwa a kun wan ololle i tic nakanaka i dye ceŋ alyet.’</verse>
				<verse number="13">Ento en okobbi dano acel i akinagi ni, ‘Awotta, an mom timi rac. Yin rik mom icikere keda ni ibino gamo denari acel?</verse>
				<verse number="14">Gam meri en ta, woti. An amito miyo dano man ame obino icen arom aroma kedi.</verse>
				<verse number="15">Mom myero ati gira i jamina acalo amito? Onyo waŋi oballe pi gin aber a doŋ atio?’</verse>
				<verse number="16">Kite-nono jo ame odoŋ cen bino bedo me agege, kede jo me agege bino doŋ cen.”</verse>
				<verse number="17">Yecu ka rik mito kwaro tur me wot i Jerucalem, otero jo mere apar wie aryo i muŋ, i yo te kobbigi ni,</verse>
				<verse number="18">“Nenu, wan doŋ otye okwaro tur me wot i Jerucalem. Wot a dano obino miye baŋ olamdog adoŋo kede opwony-cik, gin bino ŋolle kop me to.</verse>
				<verse number="19">Obino miye baŋ Orok me ŋale, pwode kede del, ote gure i kom yataria, ento i nino me adekere obino cere oko.”</verse>
				<verse number="20">Toto otino a Jebedayo obino baŋe karacel kede itino mere, te ryebere piny i nyime pi kwaye ginnoro.</verse>
				<verse number="21">En openye ni, “Imito ŋo?” Te gamo ni, “Cik pi itinona aryo-ni ni, ŋat acel bed i laŋeti tuŋ cem, ŋat acel bed i laŋeti tuŋ cam i locci.”</verse>
				<verse number="22">Yecu te dok iye ni, “Wun mom iŋeo wunu gin ame ikwao wunu. Itwero wunu mato i kopo me peko ame abino mato kede?” Gin ogamo ni, “Wan otwero.”</verse>
				<verse number="23">En te kobbigi ni, “Ibino wunu mato kede ikopona, ento bedo i laŋeta tuŋ cem onyo tuŋ cam, an mom apoko. Bino bedo ka baŋ jo ame Pappa oyiko pirgi.”</verse>
				<verse number="24">Ka jo ocele apar owinyo, yigi owaŋ i kom omego aryo-nu.</verse>
				<verse number="25">Yecu te lwoŋogi baŋe, okobbigi ni, “Wun iŋeo wunu ni, oloc Orok bwoogi kede teko, dok odoŋegi nyuto twergi i komgi.</verse>
				<verse number="26">Mom bino bedo amannono i akinawu; ŋattoro i akinawu ame mito bedo adwoŋ myero bed aticwu,</verse>
				<verse number="27">dok ŋattoro amit bedo me agege i ak inawu, myero bed opii mewu ducu;</verse>
				<verse number="28">kite acalo Wot a dano daŋ mom obino me jo tiye, ento wek en ti pi jo, dok ete miyo kwo mere me lakoro jo apol.”</verse>
				<verse number="29">Ame gin aya i Jeriko, lwak ecipan olube.</verse>
				<verse number="30">Nen, otowaŋ aryo ame obedo piny i ŋet yo, ka owinyo ni Yecu en akato-nono, gin oredo ni, “Akwar Daudi, timwa kica.”</verse>
				<verse number="31">Lwak te jukogi ni, “Liŋ wunu”, ento gin te medo redogi ameda ni, “Rwot, timwa ber, Akwar Daudi.”</verse>
				<verse number="32">Yecu ocuŋ, olwonogi te penyogi ni, “Kara wun imito wunu ni atimmiwu ŋo?”</verse>
				<verse number="33">Gin odok iye ni, “Rwot, omito waŋwa yabere.”</verse>
				<verse number="34">Gin ocono Yecu, eka te mulo waŋgi. Oyotoyot ote cako neno piny, ote lube.</verse>
			</chapter>
			<chapter number="21">
				<verse number="1">Ame gin doŋ ceggi i tuno i Jerucalem, gin odonyo i Betepage i wi kidi me Jeituni. Yecu te oro jo aryo i akina jo a lube.</verse>
				<verse number="2">Ocikogi ni, “Wot wunu i paco i nyimwu ca. Oyotoyot ibino wunu nwoŋo kana ame otweo, tye gin kede atinnere; gonyu, ikel wunu baŋa.</verse>
				<verse number="3">Ka dano moro bino kobbiwu kopporo, ibino kobo wunu ni, ‘Rwot en ame amitogi’, cite en bino cwayogi oyotoyot.”</verse>
				<verse number="4">Man otimere me kop a nwaŋ adwarpiny okobo cobere kakare, ni,</verse>
				<verse number="5">“Kob wunu baŋ Cion ni, Nen, abaka meri abino baŋi, kun mwol, obedo i wi kana, i wi atin kana,”</verse>
				<verse number="6">Olub Yecu te wot timo i kite a Yecu ocikogi kede,</verse>
				<verse number="7">ote kelo kana kede atinnere, ote peto boŋŋigi i komgi, en te bedo i wie.</verse>
				<verse number="8">Pol a lwak te peto boŋŋigi i dye yo, jo mogo otoŋo jaŋ yen, te peto iyo.</verse>
				<verse number="9">Lwak otelo yo kede ame alube oredo ni, “Ojana, pak wun Akwar Daudi! Opwo wun ŋat ame abino i nyiŋ Rwot! Pake wunu malo i wi polo!”</verse>
				<verse number="10">Ka doŋ odonyo i Jerucalem boma ducu orubere pire, kun okobo ni, “Man kara ŋa-nie?”</verse>
				<verse number="11">Lwak te kobo ni, “Man en adwarpiny Yecu ame oya i Najareti i Galilaya.”</verse>
				<verse number="12">Yecu odonyo i ot Obaŋa, te ryemo jo ducu ame aceto wil kede owil jami i ot Obaŋa. Oreto meja a jo a loko cente anaka gi-bedo a jo aceto amam,</verse>
				<verse number="13">te kobbigi ni, “Rik ocoo ni, ‘Oda obino lwoŋo ni ot me kwac’, ento wun iloko wunu odoko aduu oyak.”</verse>
				<verse number="14">Otowaŋ kede oŋwalo te bino baŋe i ot Obaŋa, en te caŋogi.</verse>
				<verse number="15">Ka olamdog adoŋo kede opwony-cik oneno tic me awura ame en otio, kede itino ame oredo i ot Obaŋa, a kun okobo ni, “Ojana, pak wunu Akwar Daudi,” owaŋo yigi.</verse>
				<verse number="16">Gin te penye ni, “Yin iwinyo gin a jo-nu okobo?” Yecu te gamo ni, “Awinyo. Rik mom ikwano wunu ni, ‘I dog itino atino kede gin a pwod dot yin iyiko iye pak meri?’ ”</verse>
				<verse number="17">En owekogi, oya owoto i paco me Betania, obuto kuno.</verse>
				<verse number="18">Odiko ame en adok i Jerucalem, kec oneke.</verse>
				<verse number="19">Oneno oduro moro acel i ŋetyo, te gak iye; mom onwoŋo iye ginnoro, kono ka pote keken. Te kobbi oduro ni, “Mom dok ibino nyako nyiggi atwal.” Oduro te tal oko cuto.</verse>
				<verse number="20">Ka jo a lube oneno, owuro, ote kobo ni, “Oduro otal oko oyotoyot piŋo?”</verse>
				<verse number="21">Yecu te gamo ni, “Ateni akobbi-wu ni, ka kono itye wunu kede iyee, kun mom ikalo wunu akala, kono mom itimo wunu ka gin otimere i kom oduro-ni keken, ento kono daŋ iciko wunu kidi man ni, ‘Mukere, rette i nam’ daŋ te timere.</verse>
				<verse number="22">Dok gin ducu ame ibino wunu penyo kun ikwao wunu Obaŋa ibino wunu nwoŋo ka itye wunu kede iyee.”</verse>
				<verse number="23">Ka en odonyo i ot Obaŋa, olamdog adoŋo kede odoŋe me Icrael obino baŋe ame en tye ka pwony, ote penye ni, “Twerrene omio itimo kit man? Daŋ ŋa omii twerrono?”</verse>
				<verse number="24">Yecu ogamo doggi ni, “An daŋ koŋ abino penyowu pennyoro acel; ka idokka wunu iye, an daŋ ate bino tittiwu twerrene omio atimo kit man.</verse>
				<verse number="25">Batija a Lakana oya i kwene? Oya i baŋ Obaŋa aŋar onyo oya i baŋ dano?” Gin ote bedo pyem kengi kun okobo ni, “Ka okobo ni, ‘Oya baŋ Obaŋa’, en bino penyowa ni, ‘Kara piŋo dok mom iye wunu en!’</verse>
				<verse number="26">Ento dok ka okobo ni, ‘Oya baŋ dano’, olworo lwak; pien gin luŋ oŋeo ni Lakana obedo adwarpiny.”</verse>
				<verse number="27">Omio gin te dokki Yecu ni, “Wan okwia giwa.” Yecu daŋ te kobbigi ni, “An daŋ mom abino kobbiwu twerrene omio atimo kite man.</verse>
				<verse number="28">“Wun itamo wunu niŋo? Lo moro onwoŋo tye kede awobe mere aryo. En owoto baŋ atin me agege, te cike ni, ‘Atinna, wot tin iti tic i poto olok.’</verse>
				<verse number="29">En te gamo ni, ‘Mom abino wot’; icennere en oŋut, owoto iye.</verse>
				<verse number="30">Lo-nu te wot baŋ awo bi me aryo, te kobbe kite kop acellaca; en te gamo ni, ‘Adwoŋ, awot’, ento naka mom te wot.</verse>
				<verse number="31">I kom jo-nu aryo-nu ŋa ame otimo gin a pappere omito?” Gin te gamo ni, “Awobi me agege.” Yecu te kobbigi ni, “Ateni akobbiwu ni, oraocoro kede mon ame ococo bino geyo donnyiwu i loc Obaŋa.</verse>
				<verse number="32">Pien Lakana rik obino baŋwu kun lubo yo me kite atira, wun ikwero ye wunu en oko; ento ora-ocoro kede mon ame ococo oye en. Dok daŋ ka ineno wunu gin otimere, mom ibin iloko cunywu me ye en.</verse>
				<verse number="33">“Koŋ iwiny wunu carokop ocele. Rik tye won ottoro ame opito poto olokkere, te guro oko kede cel, daŋ te kunyo iye bur me biyo pige, te gero pem, te joko baŋ opur, eka te wot oko i lobo ocele.</verse>
				<verse number="34">Ka kare me pwono doŋ ceggi, en te cwayo omiro mere baŋ opur ni wot om nyig olokkere.</verse>
				<verse number="35">Opur te mako omiro mere, ote pwodo acel, acel ote neko oko, en ocele mere ote napo kede gweŋ.</verse>
				<verse number="36">En dok te medde cwayo omiro ocele apol ame kato ame eteko cwayo ca oko, gin daŋ ote timogi i kite acellaca.</verse>
				<verse number="37">Icennere en te ewayigi wode ikome kun kobo ni, ‘Gin bino woro woda’</verse>
				<verse number="38">Ento ka opur oneno wode ote kobo kengi kengi ni, ‘Kom man en ale-lim: biye wunu, oneke oko, me lim eleyo: nono bed megwa.’</verse>
				<verse number="39">Omake ote core oko teŋe i poto olok, ote neke oko.</verse>
				<verse number="40">Kara won poto olok ka bino tuno en bino timo ŋo i kom opur-ru?”</verse>
				<verse number="41">Gin, ote gamo ni, “En bino neko jonu i kite to arac, eka te joko poto olok baŋ opur ocele ame twero miye nyige ka kare oromo.”</verse>
				<verse number="42">Yecu te gamo doggi ni, “Rik mom ikwano wunu i coc a yam ocoo, ni, ‘Kidi ame ogedo okwero, en ame odoko kidi adwoŋ me gwic ot; man en tic a Rwot, en gin me awura baŋwa?’</verse>
				<verse number="43">Pi mano atittiwu ni, loc Obaŋa obino kwanyo oko i baŋwu, obino miyo baŋ rok ame bino nyako nyig ame oporre iye. [</verse>
				<verse number="44">Dano ame rette i kom kidi man, bino ŋidde oko atitino; ento ka kidi man orette i kom ŋattoro, bino ŋinyo oko.]</verse>
				<verse number="45">Ka olamdog adoŋo kede Oparicayo owinyo carokoppere, gin oniaŋ ni en okobo kop-pi i komgi.</verse>
				<verse number="46">Gin otemo make, ento ote lworo lwak oko pien lwak ŋeo ni en adwarpiny.”</verse>
			</chapter>
			<chapter number="22">
				<verse number="1">Yecu dok okobo kedgi i carokop, ni,</verse>
				<verse number="2">“Loc me polo rom aroma kede abaka moro a rik oyiko arama me-nyom a wode</verse>
				<verse number="3">te oro omiro mere me lwoŋo jo a rik olwoŋo i arama me nyom, gin te kwero bino oko.</verse>
				<verse number="4">Dok te oro omiro ocele kun kobo ni, ‘Wotu, ititti wunu jo ame olwoŋo ni, An doŋ atyeko yiko cam, oroyina kede roce olobakino doŋ onekogi oko, jami luŋ doŋ oyiko oko; biye wunu i arama me nyom.’</verse>
				<verse number="5">Ento gin mom oketo cunygi iye, ote wot gigi oko; ŋat acel owoto i poto mere, ŋat ocele owoto i cato willere,</verse>
				<verse number="6">jo doŋ te mako omiro mere, te timo kop me lewic I komgi, eka ote nekogi oko.</verse>
				<verse number="7">Akemo omako abaka te cwayo monnyere, te neko onek-ku, te waŋo bomagi oko.</verse>
				<verse number="8">Dok en te kobbi omiro mere ni, ‘Arama doŋ oyiko oko, cite jo a rik ocwanogi mom oromo bino iye.</verse>
				<verse number="9">Pi mannono wot wunu i yo adoŋo, ilwoŋ wunu jo ame ibino wunu nwoŋo, me gin bin i nyom.’</verse>
				<verse number="10">Omiro-nu te wot iyo, ote wako jo ame gin onwoŋo luŋ, jo areco kede jo abeco, wele te poŋ i nyom.</verse>
				<verse number="11">“Ka abaka obino me neno wele te dok neno lo moro kuno ame mom oruko ruk me nyom.</verse>
				<verse number="12">Te penye ni ‘Awotta, kara idonyo kan i yo mene ame rukki me nyom daŋ mom-mie?’ En oliŋ aliŋa.</verse>
				<verse number="13">Omio abaka te ciko oticcere ni, ‘Twe wunu tyen lo-nu kede ciŋe, bole wunu i piny acol a tye oko; kuno bino bedo iye koko kede kayo lak.’</verse>
				<verse number="14">Pien jo ame olwoŋo pol, ento ame oyero nok.”</verse>
				<verse number="15">Oparicayo te wot poro kop kite a myero gin omake kede i kopporo a ya i doge.</verse>
				<verse number="16">Gin te oro baŋe jo a lubogi karacel kede jo a Kerode, ote penye ni, “Apwony, wan oŋeo ni yin dano me ateni, dok mom iparo pi dano moro pien mom ineno dano i oko cite ipwonyo yo Obaŋa i ateni.</verse>
				<verse number="17">Tittiwa in iparo niŋo, myero ogelli Kaicari ocoro onyo mom?”</verse>
				<verse number="18">Ento Yecu te ŋeyo kec yigi oko, te kobbigi ni, “Kara ibita wunu piŋo, wun ogoba?</verse>
				<verse number="19">Koŋ inyutta wunu lim ame ogelo kede ocoro.” Gin te kelle ciliŋŋoro.</verse>
				<verse number="20">Te penyogi ni, “Cal kede coc ame ogoro lye-ni mea ŋa-nono?”</verse>
				<verse number="21">Gin te gamo ni, “Mea Kaicari.” En te dok iye ni, “Pi mannono dwok wunu baŋ Kaicari jami a Kaicari, jami Obaŋa dwok wunu baŋ Obaŋa.”</verse>
				<verse number="22">Ka gin owinyo, owure meicel, ote ya i baŋe, ket gigi oko.</verse>
				<verse number="23">I nino-nono Ocadukayo mogo obino baŋ Yecu, jo-ni gin jo ame kobo ni jo oto pe cer.</verse>
				<verse number="24">Gin okelo peny baŋe ni, “Apwony, Muca nwaŋ okobo ni, ka ŋattoro oto aboŋo nywalo atin, ominnere myero lak dako mere, me nywal ominnere otino.</verse>
				<verse number="25">Aco, nwaŋ tye jo abiro i akinawa ame gin omego. Dano me agege onyomo dako te to oko kun mom oweko atinnoro, eka te weko dako baŋ ominnere.</verse>
				<verse number="26">Dano me aryo mere daŋ amannono, kede dano me adekkere, naka tyeko gin abiro luŋ.</verse>
				<verse number="27">I agikki mere dako daŋ te to oko.</verse>
				<verse number="28">Kara i kare me cer, dan-nu bino cik aŋa i akina jo abiro-nu? Pien gin luŋ obedo kede.”</verse>
				<verse number="29">Ento Yecu te dokkigi iye ni, “Irwenyo wunu, pien ikwia wunu coc yam ocoo, anaka teko Obaŋa daŋ ikwia wunu.</verse>
				<verse number="30">Pien i kare me cer jo mom bino nyomere, ento jo bino bedo bala omalaika ame i polo.</verse>
				<verse number="31">Ento ka i kom cer a jo oto, wun ce mom ikwano wunu kop ame Obaŋa rik okobbiwu ni,</verse>
				<verse number="32">‘An Obaŋa Iburaim, kede Obaŋa Icaka, kede Obaŋa a Yakobo?’ En mom Obaŋa ajo oto, ento mea jo akwo.”</verse>
				<verse number="33">Ka lwak owinyo, owuro pwonnyere meicel.</verse>
				<verse number="34">Ka Oparicayo owinyo ni Yecu otwoo dog Ocadukayo oko, gin te cokere karacel.</verse>
				<verse number="35">Dano moro acel i akinagi te bite kun penye ni,</verse>
				<verse number="36">“Apwony, i kom cik luŋ, mene ce ame pire dit akato?”</verse>
				<verse number="37">En te kobbe ni, “Mar Rwot Obaŋani kede cunyi luŋ, kede tiponi lung, kede tammi luŋ.</verse>
				<verse number="38">Man en cik adwoŋ, daŋ me agege.</verse>
				<verse number="39">Me aryo mere ame rom kede daŋ ene, ni, Mar dano wadwu acalo imarre keni.</verse>
				<verse number="40">I kom cik aryo-ni kop ducu a tye Cik kede buke odwarpiny ocuŋ iye.”</verse>
				<verse number="41">Ka Oparicayo doŋ ocokere karacel Yecu okelligi peny ni,</verse>
				<verse number="42">“Wun itamo wunu niŋo i kom Kricito? Kara en akwar ŋa?” Gin te gamo ni, “En akwar Daudi do.”</verse>
				<verse number="43">En te penyogi ni, “Kara piŋo dok Cuny Acil omio Daudi olwoŋe ni Rwot? Pien rik okobo ni,</verse>
				<verse number="44">‘Rwot okobbi Rwotta ni, Bed i laŋeta tuŋ cem, i kabedo me kwogo, ituno ka abino keto okworri piny i te tyeni.’</verse>
				<verse number="45">Kara Daudi olwoŋe ni Rwot kittono, en dok bedo akwarre niŋo?”</verse>
				<verse number="46">Dano moro mom doŋ romo dokke i kopporo, dok daŋ cakere i nino-nono dano moro mom dok otiŋere me penye kopporo.</verse>
			</chapter>
			<chapter number="23">
				<verse number="1">Icennere Yecu okobbi lwak kede jo a lube ni,</verse>
				<verse number="2">“Opwony cik kede Oparicayo bedo i kom a Muca;</verse>
				<verse number="3">pi mannono kop ducu ame gin pwonyowu kede, ti wunu daŋ ite mako wunu, ento gin ame gin tio, kur iti wunu; pien gin kobo akoba keken, mom otio.</verse>
				<verse number="4">Gin tweo yec apek, a yeyo tek, ote keto i wi gwok jo, ento gin ikomgi mom koŋ oniŋo kede nyako ciŋgi.</verse>
				<verse number="5">Ticgi ducu gin tio ka ni jo nengi; pien oyaro pulakterigi bedo alac, omedo ayayak me boŋŋigi bedo aboco meicel,</verse>
				<verse number="6">dok daŋ omaro kabedo me kwogo i dog cem, kede kome me dito i kacokere,</verse>
				<verse number="7">dok omito ni jo motgi i cuk, dok daŋ ni jo wadgi lwongi ni, Rabbi.</verse>
				<verse number="8">Ento wun mom myero lwoŋwu ni, Rabbi, pien apwonywu tye acel, wun ducu omego.</verse>
				<verse number="9">Dok daŋ kur ilwoŋ wunu dano moro ni papawu i wi lobo, pien Papawu tye acel, en ame tye i polo.</verse>
				<verse number="10">Dok daŋ kur lwoŋowu ni opwony, pien apwonywu tye acel, en Kricito.</verse>
				<verse number="11">Dano ame adwoŋ a loo i akinawu myero bed aticwu.</verse>
				<verse number="12">Dano ame kette kene ni etye malo, obino dwoke piny, ento ŋat a mwolle kene, obino tine malo.</verse>
				<verse number="13">“Ibino wunu neno can, wun opwony-cik kede Oparicayo, wun ogoba! Pien iceggi wunu jo doggola loc me polo oko; wun ikomwu mom idonyo wunu iye, dok daŋ igeŋo wunu jo a mito donyo iye oko. [</verse>
				<verse number="14">Ibino neno wunu can, wun opwony-cik kede Oparicayo, wun ogoba! Pien imao wunu udi a mon a coggi oto, dok ikwao wunu Obaŋa nakanaka me gobagoba; kop ame obino ŋolo i wiwu bino bedo pek akato.]</verse>
				<verse number="15">Ibino wunu neno can, wun opwonycik kede Oparicayo, wun ogoba! Pien iloŋo wunu piny i wi nam kede peto piny i wi tela pi miyo dano acel loko dini mere me dwog i megwa, ento ka doŋ olokere, imie wunu doko atin me Geena ame rom aroma kedwu tyen aryo.</verse>
				<verse number="16">“Ibino wunu neno can, wun ope jo a waŋwu oto, ame ikobo wunu ni, ‘Ka dano okwoŋo kede ot Obaŋa, kopporo bedo mom iye, ento ka okwoŋo kede jabu me ot Obaŋa, kwoŋŋere bino make,’</verse>
				<verse number="17">Wun otowaŋ amiŋ! Kara mene a pire dwoŋ akato, jabu onyo ot Obaŋa ame omio jabu bedo acil?</verse>
				<verse number="18">Dok wun ikobo wunu ni, ‘Ka dano okwoŋo kede keno lam, kopporo mom iye, ento ka okwoŋo kede mot ame omio ame opyelo i wie, kwoŋŋere bino make,’</verse>
				<verse number="19">Wun jo a waŋwu oto! Kara mene ame pire dwoŋ akato, mot ame omio onyo keno me lam, ame en a mio mot omio iye bedo acil?</verse>
				<verse number="20">Dano ame okwoŋo kede keno me lam, nwoŋo okwoŋo kede keno anaka gin ame opyelo iye luŋ.</verse>
				<verse number="21">Dano ame kwoŋo kede ot Obaŋa, nwoŋo okwoŋo kede ot Obaŋa anaka ŋat a bedo iye daŋ.</verse>
				<verse number="22">Dano ame kwoŋo kede polo, nwoŋo okwoŋo kede kom me loc Obaŋa anaka ŋat ame bedo iye.</verse>
				<verse number="23">“Ibino wunu neno can, wun opwony-cik kede Oparicayo, wun ogoba! Pien imio wunu dul acel me apar me apuruku kede malakwaŋ kede kummin, ento kop adoŋo me cik ijalo wunu ata, acalo ŋolo kop atira, timo kica kede bedo jo a genne. Magu ducu myero itim wunu, kun mom iweko wunu maca daŋ.</verse>
				<verse number="24">Wun ope jo a waŋwu oto, ilio wunu ober i pii oko, imwonyo wunu inaga!</verse>
				<verse number="25">“Ibino wunu neno can wun opwony-cik kede Oparicayo, wun ogoba! Pien ilwoko wunu ŋe ikopo kede cani me bed acil, ento yigi opoŋ iye yako jo kede mit a mom jukere.</verse>
				<verse number="26">Yin Aparicayo a waŋi oto, koŋ ikwoŋ lwoko yi ikopo kede cani, en ami ŋee te bedo acil.</verse>
				<verse number="27">“Ibino neno wunu can, wun opwony cik kede Oparicayo, wun ogoba! Pien irom wunu kede lyele ame opuo i loba atar, kun i tuŋ oko onen aber, ento yigi opoŋ iye coggi a jo oto, kede jami ducu areco ame pe olony.</verse>
				<verse number="28">Wun daŋ amannono i tuŋ oko inen wunu baŋ jo ni wun jo a kitewu atira, ento yiwu opoŋ i goba kede tim areco.</verse>
				<verse number="29">“Ibino neno wunu can, wun opwony-cik kede Oparicayo, wun ogoba! Pien icano wunu gweŋe i wi lyelle odwarpiny, gin ame rik ogero pi po i kom jo a kitegi atira wun iyiko wunu wek nen aber,</verse>
				<verse number="30">dok ikobo wunu ni, ‘Kono wan rik obedo i kare a kwarowa, kono rik mom onotte kedgi ioonyo remo odwarpiny.’</verse>
				<verse number="31">Kite-nono itucere wunu kenwu ni wun ikwae a jo a nwaŋ oneko odwarpiny.</verse>
				<verse number="32">“Ber, cobu giwu tic a kwarowu.</verse>
				<verse number="33">Wun twolle, itino ororo, kara ibino wunu bwot niŋo i ŋolo kop me bolowu i Geena?</verse>
				<verse number="34">En omio abino oro odwarpiny baŋwu, kede jo aryek, kede opwony. Jo mogo i akinagi ibino neko wunu kun igurogi wunu i kom yataria, mogo ibino pwodo wunu i del i kacokere mewu kun iryemogi wunu paco i paco;</verse>
				<verse number="35">wek remo ducu a mom tye i balloro ame oonyo i wi loba bed i wiwu, cakere i kom remo Abel ame mom i bal ituno kede i kom remo a Jekeria wot a Barakia, ame rik ineko wunu i akina kabedo acil kede keno me lam.</verse>
				<verse number="36">Ateni akobbiwu ni, kop magu ducu bino bedo i wi jo me kare man.</verse>
				<verse number="37">“Jerucalem, Jerucalem, yin ame ineko odwarpiny, inapo jo ame oorogi baŋi kede gweŋ, tyen adi ame rik amito coko itino meri calo min gweno coko itino mere i te bwome, ento wun mom iye wunu!</verse>
				<verse number="38">Nen otwu doŋ ojalliwu giwu, odoŋ nono.</verse>
				<verse number="39">Pien akobbiwu ni, mom dok ibino nena wunu, ituno ka ibino wunu kobo ni, ‘Opwo wunu ŋat ame bino i nyiŋ Rwot!’ ”</verse>
			</chapter>
			<chapter number="24">
				<verse number="1">Yecu oya i ot Obaŋa, te medde kede wottere, jo mere a lube te bino baŋe me nyutte gedo me ot Obaŋa.</verse>
				<verse number="2">En te dokkigi iye ni, “Ineno wunu jami magi ducu? Ateni akobbiwu ni, mom obino weko kidi moro kan acel ame ododde i wi wadgi, a mom obino coro piny.”</verse>
				<verse number="3">Ka en doŋ obedo piny i wi kidi me Jeituni, jo a lube obino baŋe i muŋ, ote kobbe ni, “Tittiwa, man bino bedo awene ba? Dok gin aŋo ame bino nyuto dwogoni kede agikki piny me kare man?”</verse>
				<verse number="4">Yecu te gamo ni, “Gwokere wunu ba, ŋattoro kur rwenywu be.</verse>
				<verse number="5">Pien jo apol bino bino i nyiŋa, ame obino kobo ni, ‘An a Kricito’, gin bino miyo jo apol rwenyo.</verse>
				<verse number="6">Dok ka ibino winyo wunu pi mony kede amut me mony, cunywu kur poti, pien mano myero timere, ento agikki nwoŋo pwod mom.</verse>
				<verse number="7">Pien rok bino romo kede rok, loc bino romo kede loc ocele, kec kede oyeŋo bino bedo i kabedo apol;</verse>
				<verse number="8">mano ducu pwod en ageyi me rem.</verse>
				<verse number="9">“I kare-nu obino keto erupe i komwu me ite neno wunu can, obino nekowu, jo luŋ bino dagowu pi nyiŋa.</verse>
				<verse number="10">Dok i kare-nono jo apol bino poto, obino keto erupe i komgi kengi kengi.</verse>
				<verse number="11">Odwarpiny ame ogoba bino pello apol, obino rwenyo jo apol.</verse>
				<verse number="12">Pi tim areco ame bino medde bino miyo mar a jo apol kwe oko.</verse>
				<verse number="13">Ento ŋat ame kanyakino ituno i agikki, en bino larre.</verse>
				<verse number="14">Dok amut man aber me loc Obaŋa obino rabo i wi podo luŋ, me te bedo caden baŋ rok ducu; icennere agikki bino tuno.</verse>
				<verse number="15">“Doŋ ka ibino neno wunu ginnoro me kwer ame balo cuny jo, a rik adwarpiny Daniel orabo pire, kun ocuŋ i kabedo acil (dano ame kwano myero niaŋ iye),</verse>
				<verse number="16">i karenono jo a tye i Judaya myero riŋ oko i wi kiddi.</verse>
				<verse number="17">Dano ame tye i wi ot kur dok yitto piny ni ebino kwanyo jami i ode;</verse>
				<verse number="18">kede dano ame tye i poto kur dok cen ni edok omo rukkere.</verse>
				<verse number="19">Mon ayac bino neno can i kare-nono, kede mon ame doto itino!</verse>
				<verse number="20">Kwa wunu Obaŋa wek ŋwecwuni kur timere i cwir, onyo i cabit.</verse>
				<verse number="21">Pien i kare-nono bino: bedo can adwoŋ, kite a yam pe ru onen, ya i geyi keto lobo tuno naka tin, daŋ pe dok bino nen.</verse>
				<verse number="22">Kono Rwot mom ojwiko kare-nu, kono dano moro mom obwot; doŋ pi jo ame oyero, en omio obino jwiko kare-nu oko.</verse>
				<verse number="23">I kare-naca ka dano moro bino kobbiwu ni, ‘Neno, Kricito tye kane’, onyo ni, ‘Tye kaca’, kur iye wunu,</verse>
				<verse number="24">pien jo ame kobo ni gin obedo Kricito bino pello, anaka odwarpiny ame ogoba, bino nyuto anyuttogo kede taŋo, wek ka twerre gin orweny anaka jo ame oyero.</verse>
				<verse number="25">Nen ba, doŋ atyeko tittiwu con.</verse>
				<verse number="26">Doŋ ka gin bino kobbiwu ni, ‘En tye i tim’, kur iwot wunu kuno, onyo ni, ‘Tye i tyelo’, kur iye wunu.</verse>
				<verse number="27">Pien acalo lutkot ya i tuŋ kide caro naka tuŋ to, dwogo a Wot a dano daŋ bino bedo amannono.</verse>
				<verse number="28">Kan a kom oto tye iye, acut daŋ bino cokere kuno.</verse>
				<verse number="29">“Oyotoyot ka can adwoŋ me karenono otum oko, bino bedo acalo rik ocoo ni, ‘Ceŋ bino doko col, dwe mom bino ryeny, acer luŋ bino ya i polo, ote rutte piny, teko i polo bino yeŋere’;</verse>
				<verse number="30">eka gin a nyuto Wot a dano te bino nen i polo, I kare-nono atekere ducu me wi lobo bino kumo, cite gin bino neno Wot a dano kun bino i wi pol me polo, kun tye kede teko kede kwogo adwoŋ.</verse>
				<verse number="31">En bino oro omalaika mere kun gwara kok aloŋo, gin bino coko jo mere ame oyero, iya i twok piny aŋwen ducu, kun ya i tuŋ agikki polo tuŋ cel ituno kede i agikki polo tuŋ ocele.</verse>
				<verse number="32">“Mak wunu pwony ame oya i kom oduro: ka jaŋe onyinyiro, pote olot, iŋeo wunu ni oro doŋ ceggi.</verse>
				<verse number="33">Amannono wun daŋ, ka ineno wunu magi ducu, ber iŋe wunu ni, en doŋ tye ceggi, tye i doggola.</verse>
				<verse number="34">Ateni akobbiwu ni, lwagi jo man mom bino tum, ituno ka koŋ magi-nogo luŋ otimere.</verse>
				<verse number="35">Polo kede lobo bino tum oko, ento kop ame an apwonyo mom bino tum.</verse>
				<verse number="36">“Ento nino-nono, onyo caa-nono, ŋattoro a ŋeo pire mom tye, kadi amalaika ame tye i polo, kadi Wod. Kono ka Papo keken.</verse>
				<verse number="37">Pien dwogo a Wot a dano bino bedo bala kare a Nua.</verse>
				<verse number="38">I kare ca ame nwaŋ abwal pii mom ru opoŋ i wi lobo, jo nwaŋ camo, mato, awobe kede anyira onyomere, ituno i nino-nono ame rik Nua odonyo kede i yee;</verse>
				<verse number="39">gin mom oŋeo ginnoro ituno ka abwal pii opoŋ, te mologi oko ducu. Bino bedo kite-nono ka Wot a dano bino dwogo.</verse>
				<verse number="40">I kare-naca jo aryo bino bedo i poto; obino kwanyo ŋat acel, ŋat acel te doŋ.</verse>
				<verse number="41">Mon aryo bino bedo ka rego; obino kwanyo ŋat acel, ŋat acel te doŋ.</verse>
				<verse number="42">Kiu wunu, pien mom iŋeo wunu ceŋ a Rwotwa bino bino iye.</verse>
				<verse number="43">Ento myero iŋe wunu man, ni, kono won ot rik ŋeo kare ame ayak bino tuno iye, kono okio, mom oweko jo oturo ode.</verse>
				<verse number="44">Pi mannono, wun daŋ bed ame doŋ iyikere wunu, pien Wot a dano bino tuno i caa a mom itamo wunu.</verse>
				<verse number="45">“Agwok ot ame agen, aryek, en ŋa, ame adwoŋŋere bino weko jo i ode i te loccere, wek opokkigi cam megi i kare a mitte?</verse>
				<verse number="46">Tye kede winyo amironono ame adwoŋŋere, ka odwogo, bino nwoŋo otimo kite-nono.</verse>
				<verse number="47">Ateni akobbiwu ni, bino keto jam i mere luŋ i twerrere.</verse>
				<verse number="48">Ento ka amiro arac-cu okobo i cunye kene kene ni, ‘Adwoŋ doŋogal wok’,</verse>
				<verse number="49">ento te cako pwodo omiro wadgi kede aŋeca, kun camo, mato, dok mer,</verse>
				<verse number="50">won amiro-nono bino dwogo i nino a mom etamo, kede i caa a mom en ŋeo,</verse>
				<verse number="51">bino ŋoŋolo en, te kette i akina ogoba; kuno bino bedo iye koko kede kayo lak.</verse>
			</chapter>
			<chapter number="25">
				<verse number="1">“I kare-naca loc me polo bino rom aroma kede anyira apar ame rik otero taragi, ote wot me wot jolo anyom.</verse>
				<verse number="2">Jo abic i akinagi onwoŋo omiŋo, jo abic onwoŋo oryeko.</verse>
				<verse number="3">Anyira amiŋ otero taragi, ento mom otero moo;</verse>
				<verse number="4">ento anyira aryek ca otero moo i cupagi karacel kede taragi.</verse>
				<verse number="5">Ame anyom pwod ogal, gin ducu nino te mako waŋgi, ote nino oko.</verse>
				<verse number="6">I dye idiŋ te bedo woo ni, ‘Anyom otuno oko; biye ojole wunu.’</verse>
				<verse number="7">Anyira ca ducu te ya oko, ote yiko taragi.</verse>
				<verse number="8">Anyira amiŋ te kwayo anyira aryek ca ni, ‘Konywa wunu ba kede moo, tarawa oto oko.’</verse>
				<verse number="9">Anyira aryek te gamo ni, ‘Calo bala mom romowa karacel kedwu. Tikatika ame iwoto iwilo wunu megwu i duka.’</verse>
				<verse number="10">Ame gin pwod owoto me wilo moo, anyom te bino oko; jo a nwaŋ oyikere te donyo karacel kede i arama me nyom, ote cego doggola oko.</verse>
				<verse number="11">Icennere anyira ca te dwogo, ote kwayo ni, ‘Adwoŋ, adwoŋ, yabwa ba!’</verse>
				<verse number="12">Anyom te dok iye ni, ‘Ateni akobbiwu ni, an akwiawu gira.’</verse>
				<verse number="13">Pi mannono kiu wunu, pien mom iŋeo wunu nino kadi caa.</verse>
				<verse number="14">“Rorom kede lo moro ame awot weno, eka te lwoŋo omiro mere, te wekkigi limmere.</verse>
				<verse number="15">Te miyo dano acel ciliŋ tutumia abic, baŋ dano acele te miyo ciliŋ tutumia aryo, kede baŋ en ocele tutumia acel; omio dano acel acel dullere a romo en itic kede, cite en te wot gire oko.</verse>
				<verse number="16">Dano ame rik omio ciliŋ tutumia abic te cako tic kede oyotoyot, daŋ te nwoŋo en ocele tutumia abic.</verse>
				<verse number="17">Won ciliŋ tutumia aryo daŋ amannono te nwoŋo tutumia aryo ocele.</verse>
				<verse number="18">Ento dano a rik ogamo ciliŋ tutumia acel owoto te kunyo piny, te kano lim adwoŋŋere oko.</verse>
				<verse number="19">A doŋ kare okato alac, adwoŋ omiro-nu te dwogo oko, te kwano lim karacel kedgi.</verse>
				<verse number="20">Dano a rik ogamo ciliŋ tutumia abic te bino baŋe kun okelo ciliŋ ocele tutumia abic, te kobbe ni, ‘Adwoŋ, rik omia ciliŋ tutumia abic; neno dok anwoŋo ciliŋ ocele tutumia abic.’</verse>
				<verse number="21">Adwoŋŋere te gamo ni, ‘Ber meicel, yin amiro aber ame genne. Rik yin agen i kom jami anok, abino miyi twer i kom jami apol. Dony giri i yomcuny adwonŋi.’</verse>
				<verse number="22">Won ciliŋ tutumia aryo daŋ te bino baŋe kun okelo ciliŋ tutumia aryo ocele, te kobbe ni, ‘Adwoŋ, rik imia ciliŋ tutumia aryo; neno, dok anwoŋo ciliŋ tutumia aryo ocele.’</verse>
				<verse number="23">Adwoŋŋere te gamo ni, ‘Ber meicel, yin amiro aber ame genne. Rik yin agen i kom jami anok, abino miyi twer i kom jami apol. Dony giri i yomcuny adwonŋi.’</verse>
				<verse number="24">Dano ame rik omio ciliŋ tutumia acel daŋ te bino baŋe, te kobo ni, ‘Adwoŋ, nwaŋ aŋeo ni yin i dano agwa. Ikao i kan a mom icoo, igwaro i kan a mom ionyo iye;</verse>
				<verse number="25">omia abedo kede lworo, ate wot kano ciliŋ meri piny i lobo. Neno, giri en.’</verse>
				<verse number="26">Ento adwoŋŋere te dok iye ni, ‘Yin amiro arac, ame komi wac. Yam iŋeo ni akao i kan a mom acoo, agwaro i kan a mom aonyo iye?</verse>
				<verse number="27">Kara ŋo omoni tero limma baŋ jo beŋne, me wek ka adwogo, anwoŋ limma kede agoba mere?</verse>
				<verse number="28">Gam wunu ciliŋ i baŋe oko, mi wunu baŋ won ciliŋ tutumia apar.</verse>
				<verse number="29">Pien ŋat acel acel a mere tye obino miye, te durre baŋe; ento ŋat a mere mom obino gamo anaka gin a tye baŋe oko.</verse>
				<verse number="30">Amiro ame konnyere pe ca bole wunu i colpiny a tye oko; kuno bino bedo iye koko kede kayo lak.’</verse>
				<verse number="31">“I kare ame Wot a dano bino dwogo kede kwogo mere karacel kede omalaika mere ducu, en bino bedo i wi kom loccere me kwogo.</verse>
				<verse number="32">Rok luŋ bino cokere karacel i nyime, en bino poko akinagi papat, bala akwat ame poko romi i akina dyegi.</verse>
				<verse number="33">En bino keto rommi i bade tuŋ cem, kede dyegi i bade tuŋ cam.</verse>
				<verse number="34">Cite abaka bino kobbi jo i bade tuŋ cem ni, ‘Biye wunu, wun jo ame Pappa omiowu winyo, igam wunu loc ame oyiko pirwu geye i acakki piny.</verse>
				<verse number="35">Pien rik ka kec neka, wun imia wunu cem; ka oryo pii cira, wun imia wunu amato; ka rik a welowu, itera wunu i ot;</verse>
				<verse number="36">ame atye onoro, iruka wunu; a rik koma lit, ibino wunu baŋa; ame atye i buc, ilima wunu.’</verse>
				<verse number="37">Jo ame kitegi atira bino gamo ni, ‘Rwot, rik oneni awene ame kec aneki, ote miyi cem; onyo a rik oryo pii ociri, ote miyi imato?</verse>
				<verse number="38">Wan oneni awene ame i welo, ote teri i ot; onyo ame itye onoro, ote ruki?</verse>
				<verse number="39">Wan oneni awene ame komi lit onyo ame itye i buc, ote limi?’</verse>
				<verse number="40">Abaka bino dokkigi iye ni, ‘Ateni akobbiwu ni, gin ame itimo wunu i kom dano acel i akina omega atino-ni, mano itimo wunu an,’</verse>
				<verse number="41">Doŋ icennere en bino kobbi jo i bade tuŋ cam ni, ‘Wun jo ame oceno, wot wunu oko i nyima, i mac a mom to ame oyikki Catan kede omalaika mege.</verse>
				<verse number="42">Pien rik ka kec aneka, mom imia wunu cem; ka oryo pii ocira, mom imia wunu amato;</verse>
				<verse number="43">ame rik a welowu, mom itera wunu i ot; ame atye onoro, mom iruka wunu; a rik koma lit onyo ame atye i buc, mom ilima wunu.’</verse>
				<verse number="44">Cite gin daŋ obino gamo ni, ‘Rwot, rik oneni awene ame kec aneki, onyo ame oryo pii ciri, onyo ame i welo, onyo ame itye onoro, onyo ame komi lit, onyo ame itye i buc, mom okonyi?’</verse>
				<verse number="45">En bino dokkigi iye ni, ‘Ateni akobbiwu ni, Gin a mom itimo itimo wunu i kom ŋattoro acel i akina jo-ni atino-ni, mano nwoŋo mom itimo wunu i koma,’</verse>
				<verse number="46">Cite gin bino wot i can a mom tum, ento jo ame kitegi atira bino wot i kwo a perakino odoco.”</verse>
			</chapter>
			<chapter number="26">
				<verse number="1">Ame Yecu doŋ otyeko kobo kop magu luŋ, en te kobbi jo mere a lube ni,</verse>
				<verse number="2">“Wun iŋeo wunu ni odoŋ nino aryo me te bedo ecuban me Kato, eka ote bino miyo Wot a dano me gure i kom yataria.”</verse>
				<verse number="3">I kare-nu olamdog adoŋo kede odoŋe me Ojudaya ocokere karacel i dyekal alamdog adwoŋ ame nyiŋe Kayapa,</verse>
				<verse number="4">ote poro kop karacel me mako Yecu kede ryeko me ote neke.</verse>
				<verse number="5">Ento gin te kobo ni, “Pe i kare me ecuban, mio lwak bino tugere.”</verse>
				<verse number="6">Ame Yecu tye i Betania tuŋ a Cimon adobo,</verse>
				<verse number="7">dako moro obino baŋe kun tye kede adomo moo a ŋwece kur ame wellere dwoŋ, oonyo i wie kun en tye i dog cam.</verse>
				<verse number="8">Ka jo a lube oneno, yigi owaŋ, ote kobo ni, “Man obalo nono piŋo?</verse>
				<verse number="9">Pien kono ocato moo man, kono okelo lim abup me amia baŋ ocan.”</verse>
				<verse number="10">Ka Yecu oŋeo, okobbigi ni, “Kara icano wunu dan-ni piŋo? En otio tic aber i koma.</verse>
				<verse number="11">Ocan itye wunu kedgi nino luŋ, ento an mom abino bedo kedwu nino luŋ.</verse>
				<verse number="12">Moo man en oonyo i koma me eyik kede koma me ayika.</verse>
				<verse number="13">Ateni akobbiwu ni, i wi podo luŋ kan ame obino tito iye amut aber-ri, obino kobo iye gin a dako-ni otio, me poyo en.”</verse>
				<verse number="14">I kare-nono dano acel i akina jo apar wie aryo, nyiŋe Juda me Keriot, owoto baŋ olamdog adoŋo,</verse>
				<verse number="15">te penyogi ni, “Ibino miya wunu ŋo, ka an abino miye baŋwu?” Gin te cule kede ciliŋ me kare naca pyeradek.</verse>
				<verse number="16">Cakere i kare-naca en te yenyo kare aber me miyo Yecu baŋgi.</verse>
				<verse number="17">I nino me agege me camo Ogati a Tobi Mom iye, jo a lubo Yecu obino baŋe te penye ni, “Imito ni owot oyik tuŋ kwene me icam iye cam me Kato?”</verse>
				<verse number="18">En te gamo ni, “Wot wunu i Jerucalem baŋ ŋadi ite kobbe wunu ni, ‘Apwony okobo ni, karena doŋ ceggi. Abino camo Kato baŋi, karacel kede jo a luba.’ ”</verse>
				<verse number="19">Jo a lube te timo acalo Yecu ocikogi, ote yubo cam me Kato.</verse>
				<verse number="20">Ame piny doŋ oyuto, en obedo piny i dog cem karacel kede jo a lube apar wie aryo.</verse>
				<verse number="21">A doŋ gin tye ka cam, Yecu te kobo ni, “Ateni akobbiwu ni, ŋat acel i akinawu bino keto erupe i koma.”</verse>
				<verse number="22">Gin te conne meicel, eka ote ero penye acel acel ni, “Apwony, an ce?”</verse>
				<verse number="23">En te gamo ni, “Dano ame ogweo wan kede i tabo acel, en a bino keto erupe i koma.</verse>
				<verse number="24">Wot a dano awot acalo yam ocoo i kome; ento dano ame aketo erupe i kom Wot a dano-nu, kite ame ebino neno can kede! Onwoŋo kono obedo ber, dano-nono kono rik pe onywalo.”</verse>
				<verse number="25">Juda ame oketo erupe i kome te penye ni, “Rabbi, an ce?” En te dok iye ni, “Yin ikobo giri.”</verse>
				<verse number="26">Ame gin pwod acamo cem, Yecu omako ogati; ka doŋ okwao iye winyo, onyinyilo, omio baŋ jo a lube kun kobo ni, “Gam icam wunu, man en koma.”</verse>
				<verse number="27">Otiŋo ikopo; ka doŋ opwoo, omiogi kun kobo ni, “Wun ducu mat wunu man;</verse>
				<verse number="28">pien man en remona me cikere, ame oony pi jo apol me gonyo bal.</verse>
				<verse number="29">Atittiwu ni, cakere amanni, mom dok abino mato pig olok, ituno i nino ca ka ate bino mato anyennere karacel kedwu i loc a Pappa.”</verse>
				<verse number="30">A doŋ gin otyeko wer, ote wot oko i wi kidi me Jeituni.</verse>
				<verse number="31">Yecu te kobbigi ni, “Dyewor a tin wun ducu ibino wunu kwanyo genwu i koma oko; pien nwaŋ ocoo ni, ‘Abino neko akwat, rommi te ket ata.’</verse>
				<verse number="32">Ento ka doŋ ocera, abino telliwu yo me wot i Galilaya.”</verse>
				<verse number="33">Petero te kobbe ni, “Kadi bed jo ducu bino kwanyo gengi oko i komi, cite an mom abino kwanyo.”</verse>
				<verse number="34">Yecu te kobbe ni, “Ateni akobbi ni, tin, i dyewor man, a twon gweno pe ru okok, yin ibino kwera tyen adek.”</verse>
				<verse number="35">Petero te kobbe ni, “Kadi bed to, mom abino kweri.” Jo a lube ducu te kobo kite-nono.</verse>
				<verse number="36">A doŋ Yecu owoto kedgi i kabedo ame olwoŋo Gececemane, en te ciko jo a lube ni, “Bedu kan koŋ, pwod awot kwayo Obaŋa kano.”</verse>
				<verse number="37">En te tero Petero kede itino a Jebedayo aryo, eka te ero conne oko kede kumo adwoŋ.</verse>
				<verse number="38">Te kobbigi ni, “Waŋcuny atek amito neka oko. Bed wunu kan, ikiu piny karacel keda.”</verse>
				<verse number="39">Te wot i nyim anok, oryebere piny, te kwayo ni, “Pappa, ka twerre, wek ikopo man kat oko i baŋa: cite kur bed acalo an amito, ento acalo yin imito.”</verse>
				<verse number="40">Te dwogo baŋ jo mere a lube, onwoŋogi doŋonino oko, te kobbi Petero ni, “Kara mom itwero wunu kiyo piny keda pi caa acelloro?</verse>
				<verse number="41">Kiu piny, kwa wunu Obaŋa, me kur idony wunu i abita a Catan. Cuny mito ta, ento kom nyap.”</verse>
				<verse number="42">Tedok wot tyen me aryo, te kwayo Obaŋa kun kobo ni, “Pappa, ka ikopo man mom twero kato ame pe ru amato, wek gin ame imito timere.”</verse>
				<verse number="43">Te dok dwogo, onwoŋo doŋ gin onino oko, pien onwoŋo nino onuro waŋgi.</verse>
				<verse number="44">Te dok wekogi, owoto okwao Obaŋa tyen me adek, kun kobo kite kop acellaca.</verse>
				<verse number="45">Ka otum, en te dwogo baŋ jo mere a lube, te penyogi ni, “Pwod inino wunu? Pwod iweo wunu bo? Nen, ca doŋ ceggi, Wot a dano otye a miye iciŋ obalo.</verse>
				<verse number="46">Ya wunu malo, owotu. Nen dano ame oketo erupe i koma doŋ ceggi.”</verse>
				<verse number="47">A pwod etye ekop, nen, Juda te pello, en dano acel i akina jo apar wie aryo-ca. En obino kede lwak jo apol ame oya ibaŋ olamdog adoŋo kede odoŋe me Ojudaya, kun gin tye kede pale me romo kede abiriŋ.</verse>
				<verse number="48">Dano ame oketo erupe i kome nwaŋ omiogi anyut, kun kobo ni, “Dano ame abino moto kun anoto leme, nwoŋo en ennono ikome; make wunu.”</verse>
				<verse number="49">Te onyakino baŋ Yecu, te mote ni, “Rabbi, itye?” Onoto leme.</verse>
				<verse number="50">Yecu te gamo ni, “Awotta, i bino piŋo?” Eka gin te bino poto i kom Yecu, ote make oko.</verse>
				<verse number="51">Nen, dano moro acel ame tye baŋ Yecu oryeo ciŋe, owoto pala romo mere, te toŋo i yit opii alamdog adwoŋ, ŋolo oko.</verse>
				<verse number="52">Yecu te kobbe ni, “Dwok pala batti i akuro mere; pien jo ducu amako pala me romo obino tyekogi i pala me romo.</verse>
				<verse number="53">Onyo itamo ni mom atwero kwayo Pappa me mia omalaika ame kato eryoŋet apar wie aryo oko, i caa man?</verse>
				<verse number="54">Kara coc a yam ocoo bino cobere kakare niŋo, ni myero bed amannono?”</verse>
				<verse number="55">I kare-nono Yecu te kobbi lwak ni, “Ibino wunu i koma kede pale me romo kede abiriŋ, bala ibino wunu mako ayak? Nino luŋ nwaŋ abedo kedwu i ot Obaŋa kun apwonyo, mom imaka wunu.</verse>
				<verse number="56">Ento mano ducu otimere wek coc a yam ocoo cobere kakare.” I kare-nu jo a lube ducu oriŋo, ote weke oko.</verse>
				<verse number="57">Jo ame omako Yecu otere baŋ Kayapa, alamdog adwoŋ, kan ame opwony-cik kede odoŋe ocokere iye karacel.</verse>
				<verse number="58">Petero obedo lubo yore me icecen ituno naka i dyekal alamdog adwoŋ. Odonyo iye te bedo piny karacel kede otic me enen kit a bino gik kede.</verse>
				<verse number="59">Olamdog adoŋo kede okiko ducu te yenyo caden me kel kop goba i kom Yecu me oneke,</verse>
				<verse number="60">naka mom onwoŋo, kadi bed caden apol okelo kop me goba. Me agikki mere jo aryo te bino,</verse>
				<verse number="61">kun okobo ni, “Dano man okobo ni, ‘Atwero ke to ot Obaŋa, eka ate dok gero i nino adek.’ ”</verse>
				<verse number="62">Alamdog adwoŋ te putte malo, te penye ni, “Mom idok iye kopporo? Man kop aŋo ame odoti kede-ni?”</verse>
				<verse number="63">Ento Yecu te liŋ gire aliŋa. Alamdog adwoŋ te dok kobbe ni, “Amito ikwoŋ i nyiŋ Obaŋa akwo, itittiwa ka yin i Kricito, Wot Obaŋa.”</verse>
				<verse number="64">Yecu te gamo ni, “Yin ikobo; ento akobbiwu ni cakere amanni ibino neno wunu Wot a dano ame obedo piny i kabedo me kwogo i laŋet Won Twer tuŋ cem, kun bino kede pol me polo.”</verse>
				<verse number="65">Alamdog adwoŋ te yeco boŋŋi mere kene kene kun kobo ni, “Oyeto Obaŋa; kara pwod omito wunu caden me no? Doŋ iwinyo wunu kite a en oyeto kede Obaŋa.</verse>
				<verse number="66">Itamo wunu nino iye?” Gin te dokke iye ni, “Ballere romo to.”</verse>
				<verse number="67">Gin ote pato lao i waŋe, ote doŋe: jo mogo obape kun okobo ni,</verse>
				<verse number="68">“Yin i Kricito, yin adwarpiny do, tucciwa! Kara ŋa ojwati?”</verse>
				<verse number="69">Petero onwoŋo tye oko, obedo piny i dyekal. Aŋeca moro te bino baŋe, te kobo ni, “Yin daŋ woki itye wun kede Yecu me Galilaya.”</verse>
				<verse number="70">Ento en okwero i nyimgi ducu kun kobo ni, “An mom aniaŋ gin ikobo.”</verse>
				<verse number="71">En te kato i dog paco, aŋeca ocele te nene te kobbi jo a tye kuno ni, “Dano man woki tye gin i Yecu me Najaret.”</verse>
				<verse number="72">En dok te kwero oko kun kwoŋo akwoŋa, akobo ni, “An gira mom aŋeo dano-naca.”</verse>
				<verse number="73">Kare te kato anok, jo ame ocuŋ kuno te bino baŋe kun okobbe ni, “Ateni yin daŋ dano acel i akinagi, pien kite me koppi nyuti.”</verse>
				<verse number="74">En te dok kwoŋ kun lamere kene akobo ni, “An gira mom aŋeo dano-naca.” Cucuttono twon gweno te mwoco koko.</verse>
				<verse number="75">Petero te po i kop a rik Yecu okobbe, ni, “Ame pe ru twon gweno okok, ibino kwera tyen adek.” Okato oko, okok kun cunye waŋ meicel.</verse>
			</chapter>
			<chapter number="27">
				<verse number="1">Ka piny oru, olamdog adoŋo kede odoŋe me Ojudaya oporo kop karacel me neko Yecu;</verse>
				<verse number="2">ote tweye, tere, ote miye baŋ Pilato aloc.</verse>
				<verse number="3">Juda ame rik oketo erupe i kome, ka oneno ni doŋ oŋolo kop oloo Yecu, oŋut oko, odwoko ciliŋ pyeradek ca baŋ olamdog adoŋo kede odoŋe,</verse>
				<verse number="4">kun kobo ni, “An abalo pi keto erupe i kom remo a mom i bal.” Ento gin te dokke iye ni, “Mannono kopwa bo? Koppi giri.”</verse>
				<verse number="5">En te bolo lim piny i ot Obaŋa, te wot deye oko.</verse>
				<verse number="6">Olamdog adoŋo te tero lim-mu kun okobo ni, “Pe myero oket i akina lim me ot Obaŋa, pien owino kede remo.”</verse>
				<verse number="7">Cite gin oporo kop karacel, ote wilo kede poto acwegulli, te bedo me yiko wele.</verse>
				<verse number="8">Pi mano ote lwoŋo poto-nu ni, Poto me Remo, anaka tin.</verse>
				<verse number="9">Kittono kop a yam adwarpiny Jeremia okobo ocobere kakare, ni, “Rik gin otero ciliŋ pyeradek, i wel a dano ame jo mogo i akina ikwae Icrael oŋolo wellere,</verse>
				<verse number="10">ote miyo poto acwe-gulli, acalo Rwot ocika.”</verse>
				<verse number="11">Yecu ocuŋ i nyim aloc, aloc te penye ni, “Yin Abaka Ojudaya?” Yecu te kobo ni, “Yin ikobo giri.”</verse>
				<verse number="12">Ento ka olamdog adoŋo kede odoŋe odote kede kop apol, en mom odok i kopporo.</verse>
				<verse number="13">Pilato te penye ni, “Yin mom iwinyo kop apol ame odoti kede-ni, ce?”</verse>
				<verse number="14">Ento kop ducu ame okelo en mom odok i moro acelloro; man omio aloc owuro meicel.</verse>
				<verse number="15">I kare me ecuban aloc yam goŋnyi lwak abuccoro acel ame gin omito.</verse>
				<verse number="16">I kare-nono onwoŋo gin tye kede abucoro a ŋeye, a nyiŋe Baraba.</verse>
				<verse number="17">A doŋ gin ocokere karacel, Pilato te penyogi ni, “Imito ni agonnyiwu ŋa, Baraba, onyo Yecu ame olwoŋo Kricito?”</verse>
				<verse number="18">Pien en oŋeo ni gin omie baŋe ni nyeko.</verse>
				<verse number="19">Ame en doŋobedo i wi kom me ŋolo kop, dako mere ocwao kwena baŋe ni, “Kur itim ginnoro i kom dano-nu ame kite atira, pien tin i waŋ lek aneno can adwoŋ meicel pire.”</verse>
				<verse number="20">Ento olamdog adoŋo kede odoŋe te cupo lwak oko me gin kwa ka Baraba, omi nek Yecu oko.</verse>
				<verse number="21">Aloc te dok penyogi ni, “I kom jo-ni aryo-ni imito wunu ni gonnyiwu ŋa?” Gin te dok iye ni, “Baraba.”</verse>
				<verse number="22">Pilato dok openyogi ni, “Kara Yecu ame olwoŋo Kricito abino timo nadi?” Gin ducu ote gamo ni, “Myero gure i kom yataria.”</verse>
				<verse number="23">En te kobo ni, “Kara piŋo? Gin aŋo arac ame otimo?” Ento gin omedde i redo ni, “Myero gure i kom yataria!”</verse>
				<verse number="24">Pilato ka oneno ni mom doŋatwerre, woo amedde ka ameda, te kwanyo pii, logo kede ciŋe i nyim lwak kun kobo ni, “Bal me remo a dano man mom i koma gira; kop mewu giwu.”</verse>
				<verse number="25">Jo luŋ te gamo ni, “Remo mere bed i wiwa kede i wi ikwaewa.”</verse>
				<verse number="26">Eka te doŋgonnyigi Baraba, te pwodo Yecu kede del, te miye me agura i kom yataria.</verse>
				<verse number="27">Cirikale aloc otero Yecu i Praitorion, eka ote coko eryoŋet megi ducu i nyime.</verse>
				<verse number="28">Gin te gonyo boŋo mere oko i kome, ote ruke kede jor arema.</verse>
				<verse number="29">Ote kado alukana me okuto, rwako i wie, ote keto ogada i ciŋe tuŋ cem. Orumo congi i nyime, oŋale kun okobo ni, “Oreme ba, Abaka Ojudaya!”</verse>
				<verse number="30">Opato lao i kome, okwanyo ogada, ote jwato i wie.</verse>
				<verse number="31">A doŋgin otyeko ŋale, ote doŋgonyo jor i kome oko, ote ruke kede boŋŋi mere ikome, ote tere me wot gure i kom yataria.</verse>
				<verse number="32">Ame onwoŋo gin adonyo oko, orwatte kede dano moro me Kurene nyiŋe Cimon, ote diye me ye yataria a Yecu.</verse>
				<verse number="33">Ame gin otuno i kabedo a nyiŋe Golgota, ame te koppere ni, kabedo me Cogo Wic,</verse>
				<verse number="34">ote miye kono ame orubo kede epio ni mati; ka obilo, mom oye mato.</verse>
				<verse number="35">A doŋotyeko gure i kom yataria, ote poko boŋŋi me re oko i akinagi kun obolo iye kwir;</verse>
				<verse number="36">gin te bedo piny kuno kure.</verse>
				<verse number="37">Kop ame opide pire oguro malo i wie; ocoo ni, “Man Yecu, Abaka Ojudaya.”</verse>
				<verse number="38">Ogure karacel kede oyakkogo aryo, dano acel i laŋete tuŋ cem, acel tun cam.</verse>
				<verse number="39">Jo a nwaŋ abeo akato oyete kun oyeŋo wigi,</verse>
				<verse number="40">ame okobo ni, “Yin ame iketo ot Obaŋa ite gero i nino adek, larre keni koŋ. Ka yin i Wot Obaŋa, yitto piny, iya i kom yat oko!”</verse>
				<verse number="41">Anaka olamdog adoŋo kede opwonycik kede odoŋe daŋ oŋale amannono kun okobo ni,</verse>
				<verse number="42">“Yam laro jo ocele, mom twero larre kene. En Abaka Icrael do; koŋ yitto piny, ya i kom yataria amanni, cite obino ye en.</verse>
				<verse number="43">En geno Obaŋa, koŋ larre amanni, ka en mito; pien yam okobo ni, ‘An a Wot Obaŋa.’ ”</verse>
				<verse number="44">Anaka oyak ame oguro karacel kede daŋ acoc amannono.</verse>
				<verse number="45">Cakere i caa abicel piny te doko col i wi lobo luŋ, tuno anaka caa aboŋwen.</verse>
				<verse number="46">I akina me caa aboŋwen Yecu oredo kede dwon aloŋo ni, “Eli, Eli, lama cabaktani?” ame te koppere ni, “Obaŋana, Obaŋana, iweka piŋo?”</verse>
				<verse number="47">Jo mogo ame ocuŋ kuno, ka gin owinyo, ote kobo ni, “Lo-ni alwoŋo Elia.”</verse>
				<verse number="48">Cucuttono dano acel i akinagi oriŋo, te kwanyo abwaŋarot, te luto i kono awac, orwako i wi tir, te miye ni jwi.</verse>
				<verse number="49">Jo okene okobo ni, “Weku koŋ onen ka Elia abino me larre.”</verse>
				<verse number="50">Yecu te dok redo i dwon aloŋo, te doŋ jalo kwo mere oko.</verse>
				<verse number="51">Nen, boŋo icika me ot Obaŋa te yec oko i dul aryo, ocakere i malo, odwogo kede naka piny. Piny oyeŋere, lela-gu obarre oko;</verse>
				<verse number="52">dog lyele daŋ te yabere oko, kom jo acil apol a yam oto te cer oko.</verse>
				<verse number="53">Gin odonyo oko i lyelegi; ame Yecu doŋ ocer, gin te wot i boma acil, jo apol onenogi.</verse>
				<verse number="54">Adwoŋ me cirikale karacel kede jo a rik tye kede kun okuro Yecu, ka oneno piny oyeŋere kede gin ducu ame otimere, lworo omakogi atek, ote kobo ni, “Ateni, man kara onwoŋo atin Obaŋa!”</verse>
				<verse number="55">Onwoŋo daŋ tye monnogo apol kuno ame obedo ka neno i teŋe; gin yam onwoŋo lubo Yecu cakere i Galilaya kun okonye.</verse>
				<verse number="56">I akinagi onwoŋo tye Maliam me Magdala. Maliam tota a Yakobo kede Yucepu, kede toto otino a Jebedayo.</verse>
				<verse number="57">Otyeno te bino dano moro ame alonyo, me Arimataya, nyiŋe Yucepu; en ikome daŋ onwoŋo alub Yecu.</verse>
				<verse number="58">En owoto baŋ Pilato, okwao kom Yecu. Pilato te ciko ni mie.</verse>
				<verse number="59">Yucepu otero kome, te boye kede cuka camanini acil,</verse>
				<verse number="60">te pyele i lyellere ikome a pwod nyen ame oboro abora i lela, oloro kidi adwoŋ, ogacakino i doge, te wot oko.</verse>
				<verse number="61">Maliam me Magdala kede Maliam ocele-nu onwoŋo tye kuno, obedo gigi piny i nyim lyel.</verse>
				<verse number="62">Odiko mere, ame en nino a lubo ceŋ me Yikere, olamdog adoŋo kede Oparicayo te cokere karacel baŋ Pilato,</verse>
				<verse number="63">ote kobbe ni, “Adwoŋ, doŋ opo ni dano ame agoba ca, ame rik pwod kwo okobo ni, ‘A doŋ nino adek okato abino cer oko.’</verse>
				<verse number="64">Pi mannono, cik me gwok lyel ituno i nino me adekkere, me jo a lube kur bin dyewor ote bino kwalo oko, eka ote kobbi jo ni, ‘En doŋ ocer oko i akina jo oto’; mano mio bwol man me agikki bino doŋ bedo arac akato me agege.”</verse>
				<verse number="65">Pilato te kobbigi ni, “Wun itye wunu kede okur; wotu, igwoke acalo itwero wunu.”</verse>
				<verse number="66">Gin ote wot cego lyel aber a kun omwono anen iye i kom kidi, ote keto iye okur me gwoko.</verse>
			</chapter>
			<chapter number="28">
				<verse number="1">Ame cabit doŋ otum, ka ibayi i nino ame lubo cabit Ojudaya. Maliam me Magdala kede Maliam ocele ca owoto me neno lyel.</verse>
				<verse number="2">Oyeŋo te yeŋo piny meicel, pien omalaika a Rwot oyitto piny ame oya i polo, obino ocoro kidi teŋe, te bedo i wie.</verse>
				<verse number="3">Nennere nen bala lutkot, rukkere tar bala pee.</verse>
				<verse number="4">Omyelo kom okur meicel pi lworo, ote doko bala jo oto.</verse>
				<verse number="5">Amalaika te juko mon, ni, “Kur ilwor wunu; pien aŋeo ni iyenyo wunu Yecu a yam oguro i kom yat.</verse>
				<verse number="6">En mom tye kan, pien ocer oko acalo rik okobo. Biye inen wunu ka buto mere.</verse>
				<verse number="7">Wot wunu oyotoyot, ikobbi wunu jo a lube ni, en otyeko cer oko i akina jo oto. En doŋ atelliwu yo me wot i Galilaya, ibino nene wunu kuno. Nen, atyeko tittiwu.”</verse>
				<verse number="8">Gin te ya oko oyotoyot i lyel kun otye i lworo kede yomcuny adwoŋ meicel, ote riŋo tito kop man baŋ jo a lube.</verse>
				<verse number="9">Cite nen, Yecu te rwatte kedgi, te motogi ni, “Oreme wunu ba,” Gin obino baŋe, ote mako tyene, ryebere piny i nyime.</verse>
				<verse number="10">Yecu te kobbigi ni, “Kur ilwor wunu; wot wunu, ititti wunu omegona ni gin owot i Galilaya, gin bino nena kuno.”</verse>
				<verse number="11">Ame gin awot oko, jo mogo i akina okur te wot paco me dwoko kop pi gin otimere baŋ olamdog adoŋo.</verse>
				<verse number="12">Eka gin te cokere karacel kede odoŋe, oporo kop, ote miyo lim abup baŋ ocirikale,</verse>
				<verse number="13">ote cikogi ni, “Kobbi wunu jo ni, ‘Jo mere a lube obino dyewor, ote kwale oko ame wan onino.’</verse>
				<verse number="14">Ka kop-pi bino winyere baŋ aloc, wan obino bibito en, me cannoro kur pot i komwu.”</verse>
				<verse number="15">Gin te gamo gigi lim, ote timo kite acalo opwonyogi kede; omio kop man olal i akina Ojudaya, winyere naka tin.</verse>
				<verse number="16">Olub Yecu apar wie acel te wot i Galilaya, i wi kidi a rik en ocikogi.</verse>
				<verse number="17">Ka gin onene, oryebere piny i nyime, ento jo mogo okalo akala.</verse>
				<verse number="18">Yecu te bino baŋgi, te kop kedgi kun kobo ni, “Twer luŋ aluŋa i wi podo kede i lobo doŋ omio baŋa oko.</verse>
				<verse number="19">Doŋ ba, wot ilok wunu jo ducu odok jo a luba; ibatijagi wunu i nyiŋ Apap, kede Wod, kede Cuny Acil,</verse>
				<verse number="20">kun ipwonyogi wunu mako gin ducu a rik acikowu. Nen ba, atye kedwu kare luŋ, ituno i agikki piny.”</verse>
			</chapter>
		</book>
		<book number="41">
			<chapter number="1">
				<verse number="1">Man en ageyi me amut aber i kom Yecu Kricito, Wot Obaŋa,</verse>
				<verse number="2">acalo nwaŋ adwarpiny Icaya ocoo, ni, “Nen, acwao aorra i nyimi; en bino gero yo piri.</verse>
				<verse number="3">Dwon dano a redo i tim ni, ‘Ger wunu yo pi Rwot, yik wunu gudo mere cuŋ atira.’ ”</verse>
				<verse number="4">Amannono Lakana Abatija obin onen i tim kun rabo kop ni, “Ŋut wunu, me batijawu, me Obaŋa wek balwu.”</verse>
				<verse number="5">Jo rik ya i lobo ducu me Judaya, kede jo luŋ me Jerucalem, ciro bino baŋe. Gin tuco balgi, en batijagi i kulo Jordan.</verse>
				<verse number="6">Lakana rik ruko boŋo yer inaga, tweo pyere kede del, camo bonyo kede moo kic me tim.</verse>
				<verse number="7">En rabo kop kun kobo ni, “Ŋattoro tye ame alubo ŋea, en tek, kata oko; an mom aromo guŋo gonyo del amukkere.</verse>
				<verse number="8">An abatijawu kede pii, ento en bino batijawu kede Cuny Acil.”</verse>
				<verse number="9">I kare-nono Yecu rik obino kun oya i Najaret me Galilaya, Lakana obatija en i Jordan.</verse>
				<verse number="10">Ame en pwod oya ayaa i pii, oyotoyot Yecu oneno polo obarre, Cuny Acil obino acalo amam, olyao piny, opoto i kome.</verse>
				<verse number="11">Dwonnoro te ya i polo kun kobo ni, “Yin Woda ame amaro, cunya yom i komi.”</verse>
				<verse number="12">Cucuttono Cuny Acil te cwaye itim.</verse>
				<verse number="13">Obedo i tim nino pyeraŋwen kun Catan bite. Leyi me tim onwoŋo daŋ tye kannono, omalaika okonye.</verse>
				<verse number="14">I kare a doŋ otweo Lakana i buc, Yecu obino i Galilaya kun rabo amut aber ame oya i baŋ Obaŋa,</verse>
				<verse number="15">kun kobo ni, “Kare doŋ oromo, loc Obaŋa doŋ onoko ceggi; ŋut wunu, iye wunu amut aber.”</verse>
				<verse number="16">Ka cen owoto i dog nam me Galilaya, oneno Cimon gin ominnere Anderiya; otye ka ciko bwo iyi nam, pien ceŋ gin ocik rec.</verse>
				<verse number="17">Yecu okobbigi ni, “Biye iluba wunu, abino lokowu ocok jo akaka rec.”</verse>
				<verse number="18">Oyotoyot gin oweko bwoyigi, ote Lube.</verse>
				<verse number="19">Dok owoto i nyim anonok, te neno Yakobo gin ominnere Lakana itino a Jebedayo, kun obedo i yee, oropo bwoyigi.</verse>
				<verse number="20">Cucuttono olwonogi, gin oweko papagi Jebedayo odoŋ kede opakaca i yee, ote lube.</verse>
				<verse number="21">Gin owoto i Kapernaum. Ka ceŋ me cabit oromo, Yecu odonyo i kacokere, opwonyogi.</verse>
				<verse number="22">Gin owuro pwonnyere atek, pien opwonyogi acalo ŋat a tye kede twer, pe acalo opwony-cik.</verse>
				<verse number="23">I kacokeregi onwoŋo tye iye dano moro a tye kede cen arac.</verse>
				<verse number="24">En oredo ni, “Kara ilaro ŋo kedwa, yin Yecu me Najaret? Ibino pi tyekowa atyeka bo? An aŋei, yin Ŋat Acil Obaŋa.”</verse>
				<verse number="25">Ento Yecu tejuke ni, “Liŋiti, ya oko i kome.”</verse>
				<verse number="26">Cen arac omie oryeye, oredo kede dwon aloŋo, te ya i kome.</verse>
				<verse number="27">Omio jo luŋ owuro atek, kun openyere kengi kengi ni, “Man ŋo kara? Man pwony anyen, tye iye twer! En ciko anaka cen areco, owinyo doge.”</verse>
				<verse number="28">Cucuttono rwoŋe te rwo i kabedo ducu i lobo Galilaya ame omano kuno luŋ.</verse>
				<verse number="29">Yecu oya i kacokere, te wot i paco a Cimon kede Anderiya; Yakobo kede Lakana daŋ owoto kede.</verse>
				<verse number="30">Maro a Cimon onwoŋo obuto, kun tye kede lyeto i kome; cucut otitte pire.</verse>
				<verse number="31">En owoto baŋe, omako ciŋe, otire malo, lyeto oya i kome, te cako konyogi.</verse>
				<verse number="32">Otyeno ka ceŋ doŋ opoto, jo okelo baŋ Yecu otwo ducu, kede wegi cen areco;</verse>
				<verse number="33">jo boma-nu luŋ ocokere i dog ot!</verse>
				<verse number="34">En ocaŋo otwo apol ame kwon toogi papat, oryemo cen apol. Pe oye ni cennoro kob kopporo, pien oŋee.</verse>
				<verse number="35">Odiko con meicel ame piny pwod col, Yecu odilo, okato oko. Owoto kan a jo pe iye, orio ka kwayo Obaŋa kuno.</verse>
				<verse number="36">Cimon kede owote mere owopo yore.</verse>
				<verse number="37">Ka gin onwoŋe, okobbe ni, “Jo luŋ tye ka moyi.”</verse>
				<verse number="38">En odokkigi iye ni, “Owotu dok i boma mogo ocele ame ceggiceggi kede kan, me arab kop kuno daŋ, pien cen abino pi koppono.”</verse>
				<verse number="39">Owoto i dye Galilaya luŋ, orabo kop i kacokeregi, kun ryemo cen.</verse>
				<verse number="40">Adobo moro obino baŋe, obako doge kun rumo piny, te kobo ni, “Ka imito, itwero lonya.”</verse>
				<verse number="41">Kica omako Yecu, te ryeyo bade, te gude kun kobo ni, “Ee, amito; lonyere giri.”</verse>
				<verse number="42">Cucuttono dobo te ony i kome oko, te lony.</verse>
				<verse number="43">Yecu ocwae kun cike atek,</verse>
				<verse number="44">kobbe ni, “Winy ba, kur ikob i dano moro, ento wot giri, inyutte keni baŋ alamdog, imi mot pi lonyere meri acalo rik Muca ociko, obed anyut baŋgi.”</verse>
				<verse number="45">Ento en owoto, oero rabo pire atek, kede lalo koppono. Pi mannono omio Yecu pe dok twero donyo i boma moro kannaler, ento bedo teŋe kan a jo pe iye; jo ya i kabedo ducu bino baŋe.</verse>
			</chapter>
			<chapter number="2">
				<verse number="1">Ka nino okato anok, Yecu dok odwogo i Kapernaum, jo te winyo ni en tye paco.</verse>
				<verse number="2">Ote cokere apol, omio kabedo te dokkigi adiŋ oko, anaka atot i doggola daŋ; en obedo ka rabo kop baŋgi.</verse>
				<verse number="3">Jo moro te bino kun okelo baŋe dano ame two too me akwea kom, ame jo aŋwen odyelo.</verse>
				<verse number="4">Ka yo me tere i nyim Yecu oloogi pi pol a lwak, gin te tuco wi ot kan a en tye iye; ka doŋ omuko, ote cwayo gi-buto ame atwo obuto iye.</verse>
				<verse number="5">Yecu ka oneno iyeegi, te kop kede atwo ni, “Awobi, balli doŋ oweko oko.”</verse>
				<verse number="6">Opwony-cikkogo ame onwoŋo obedo kuno opyem i cunygi kengi ni,</verse>
				<verse number="7">“Dano man kobo aman piŋo? En ayeto Obaŋa! Ŋa ame twero weko bal, kono Obaŋa keken gire?”</verse>
				<verse number="8">Piopio-nono Yecu te niaŋ oko i cunye ni gin otye ka tamo amannono i yigi, te penyogi ni, “Piŋo ipyem wunu i cunywu amannono?</verse>
				<verse number="9">Kara ayottere mene, ka okobbi atwo ni, ‘Balli doŋ oweko oko’, onyo ni, ‘Ya, itiŋ gibutoni, iwoti?’</verse>
				<verse number="10">Ento an amito iŋe wunu ni, Wot a dano tye kede twer i lobo me weko bal.” En te kobbi lo ame two too akwea kom ni,</verse>
				<verse number="11">“An akobbi ni, ya, itiŋ gi-butoni, iwot giri paco.”</verse>
				<verse number="12">En oya, otiŋo gi-buto mere oyotoyot, odonyo oko kun kato i nyimgi ducu, omio gin luŋ owuro meicel, daŋ ote pako Obaŋa a kun okobo ni, “Anaka cene mom ru oneno gin acalo man.”</verse>
				<verse number="13">Yecu dok te wot oko i dog nam me Galilaya; lwak ducu obino baŋe, en opwonyogi.</verse>
				<verse number="14">Ka okato iyo, oneno Levi, wot a Alipayo ame obedo piny i ka rayo ocoro; okobbe ni, “Luba,” En oya, olube.</verse>
				<verse number="15">Ame Yecu obedo piny i dog cem i ot a Levi, ora-ocoro apol anaka obalo obedo piny karacel kede Yecu kede jo a lube, pien onwoŋo kodi jo-nono apol tye a lube.</verse>
				<verse number="16">Opwony cik ame i akina Oparicayo oneno ni en acem karacel kede obalo kede oraocoro, ote penyo jo a lube ni, “Kara piŋo en cemo karacel kede ora-ocoro anaka obalo-gu?”</verse>
				<verse number="17">Ka Yecu owinyo, te kobbigi ni, “lo a komgi yot mom mito dakatal, kono ka jo a komgi lit. An mom abino me cwano jo a kitegi atira, ento obalo.”</verse>
				<verse number="18">Jo a lubo Lakana kede jo a lubo Oparicayo onwoŋo otye ka kanyo kec; jo moro obino, te penyo Yecu ni, “Kara piŋo jo a lubo Lakana kede jo a lubo Oparicayo gin kanyo kec, aco jo a lubi mom kanyo kec?”</verse>
				<verse number="19">Yecu te gamo doggi ni, “Owote a ŋat a nyom twero kanyo kec a kun en anyom tye baŋgi? Pi kare luŋ ame anyom tye baŋgi mom otwero kanyo kec.</verse>
				<verse number="20">Kare bino tuno ame obino kwanyo anyom oko i baŋgi, eka gin te kanyo kec i ninonono.</verse>
				<verse number="21">Mom tye dano moro ame dapo dul boŋo anyen, ame pe ru olwoko, i kom en ame doŋ oti. Ka en otimo kite-nono, dul boŋo ame odapo kede-ni lunyo telo boŋe-nu, en anyen telo en aconni, waŋe te yec medde ameda.</verse>
				<verse number="22">Dok mom tye dano ame piko koŋo anyen i ocoe acon; ka ce opiko, koŋo anyen bino yeco ocoe, koŋo te balle oko kede ocoe daŋ; ento koŋo anyen mito ocoe anyen.”</verse>
				<verse number="23">Ka nwaŋ Yecu woto kun aŋolle i poto bel i nino me cabit, jo a lube oero rito wit bel kun owoto.</verse>
				<verse number="24">Oparicayo te penye ni, “Kara piŋo jo a lubi otimo gin ame cik okwero ni jo kur ti i ceŋ cabit?”</verse>
				<verse number="25">En te gamo doggi ni, “Wun ce mom ikwano wunu gin ame nwaŋ Daudi otio ka rik en tye arac, ame kec oneke, en kede jo a rik tye karacel kede?</verse>
				<verse number="26">Kite ame en odonyo kede i ot Obaŋa, i kare ame Abiatar obedo alamdog adwoŋ, te camo ogati ame oketo i nyim Obaŋa, a yam cik okwero ni dano moro kur cam, kono ka olamdog keken? En ocamo dok te miyo baŋ jo ame tye karacel kede.”</verse>
				<verse number="27">Te kobbigi ni, “Cabit tye gire pi dano, mom dano en a tye pi cabit.</verse>
				<verse number="28">Pi mannono, Wot a dano en rwot anaka me cabit.”</verse>
			</chapter>
			<chapter number="3">
				<verse number="1">Yecu dok odonyo i kacokere, ame onwoŋo tye iye dano ame bade omito.</verse>
				<verse number="2">Gin okie ka ce bino caŋe i ceŋ cabit, me ote pide.</verse>
				<verse number="3">En okobbi dano ame bade omito ni, “Ya icuŋ i dyere.”</verse>
				<verse number="4">Te penyogi ni, “I ceŋ cabit cik ye ni tim iye gin aber onyo gin arac, lar kwo onyo nek aneka?” Gin oliŋ aliŋa.</verse>
				<verse number="5">Yecu oŋoloro waŋe i akinagi kede akemo, kun yie waŋ pi nwaŋcunygi; okobbi dano a bade omito ni, “Rye badi oŋ.” En oryeo bade, te caŋ oko.</verse>
				<verse number="6">Oparicayo te ya oko i ot, ote poro kop pio pio kede jo a Kerode kite a myero neke kede.</verse>
				<verse number="7">Yecu te wot oko karacel kede jo a lube, obino i dog nam. Lwak jo ecipan ame oya i Galilaya olube, anaka jo ame oya i Judaya,</verse>
				<verse number="8">kede i Jerucalem, kede ldumaya, kede loka Jordan, kede i lobo ame omano Turo kede Cidon. Lwak magi luŋ cen obino baŋ Yecu pien gin owinyo gin ame en bedo ka tiyo.</verse>
				<verse number="9">En okobbi jo a lube ni myero yik yee atidi pire, me lwak kur dic;</verse>
				<verse number="10">pien onwoŋo en ocaŋo jo apol, en omio jo ducu a komgi lit odiye i kome me omule.</verse>
				<verse number="11">Ka cen areco onene, gin oryebere i nyime, okok kun okobo ni, “Yin giri i Wot Obaŋa.”</verse>
				<verse number="12">Ojukogi ni kur lal rwoŋe baŋ jo.</verse>
				<verse number="13">Yecu oyito malo i wi kidi, ocwano jo ame emito baŋe; gin obino baŋe.</verse>
				<verse number="14">Oyero jo apar wie aryo me bed karacel kede, dok me orgi pi rabo kop Obaŋa,</verse>
				<verse number="15">kede me bedo kede twer me ryemo cen.</verse>
				<verse number="16">Jonono ene: Cimon ame ocako nyiŋe Petero;</verse>
				<verse number="17">Yakobo wot a Jebedayo, kede Lakana omin a Yakobo; ocako nyiŋgi ni Boanergi, te koppere ni, itino me mor a kot;</verse>
				<verse number="18">kede Anderiya kede Pilipo, kede Bartolomayo, kede Matayo, kede Tomaci, kede Yakobo wot a Alipayo, kede Tadayo, kede Cimon me eryoŋet a jo a pyem i abumente,</verse>
				<verse number="19">kede Juda me Keriot ame cen oketo erupe i kome. En odok paco.</verse>
				<verse number="20">Lwak dok te cokere, ame Yecu kede jo a lube mom onwoŋo ka re me camo cem.</verse>
				<verse number="21">Ka jo turgi owinyo, gin te bino me make, pien okobo ni, “En ajarapoa.”</verse>
				<verse number="22">Opwonycik ame oya i Jerucalem te kobo ni, “En tye kede Beeljebul,” dok ni, “En ryemo cen pi twer a Beeljebul, adwoŋ me cen.”</verse>
				<verse number="23">En ocwanogi baŋe, te kop kedgi i carokop, ni, “Catan twero ryemo Catan niŋo?</verse>
				<verse number="24">Ka loc opokere yie aryo, loccono mom twero cuŋ.</verse>
				<verse number="25">Dok ot ka opokere yie aryo, ot-tu mom twero cuŋ.</verse>
				<verse number="26">Ka Catan oero romo i kome kene kene, daŋ opokere kene, pe twero cuŋ, gik oko.</verse>
				<verse number="27">Ento mom tye dano moro a twero donyo i ot atekkommoro, te yako jami mere, a mom koŋ ogeo tweyo atekkom eka ete yako ode.</verse>
				<verse number="28">“Ateni akobbiwu ni, bal luŋ a jo tiyo, kede koppogo ame jo yeto kede Obaŋa, obino timogi iye kica;</verse>
				<verse number="29">ento ŋat a yeto Cuny Acil mom obino timo kica, en nwoŋo otimo bal a bedo i kome nakanaka</verse>
				<verse number="30">Pien gin okobo ni, En tye i cen arac.”</verse>
				<verse number="31">Tota a Yecu kede omego mere obino, ocuŋ oko, ote cwayo kwena baŋe, olwoŋe.</verse>
				<verse number="32">Onwoŋo lwak obedo kun ogure dyere; ote kobbe ni, “Neno, totti kede omegoni tye oko, gin a yenyi.”</verse>
				<verse number="33">En te dokkigi iye ni, “Kara totta kede omegona gin ŋa?”</verse>
				<verse number="34">Oŋoloro waŋe i kom jo ame obedo piny ogure, te kobo ni, “Nenu ba totta kede omegona.</verse>
				<verse number="35">Dano a tio gin ame Obanga mito en ominna, en aminna kede totta”</verse>
			</chapter>
			<chapter number="4">
				<verse number="1">Yecu dok ocako pwony i dog nam. Lwak ecipan te cokere baŋe; pi mannono en te yito iyi yee; te bedo iye i nam, lwak luŋ te bedo i dog nam i wi tela.</verse>
				<verse number="2">Opwonyogi kop apol i carokop. I pwonnyere okobbigi ni,</verse>
				<verse number="3">“Winyu ba! Lo moro rik owoto ka coyo koti.</verse>
				<verse number="4">Ame en doŋ tye ka coc, koti mogo te kir i dye yo, winy te bino depo oko.</verse>
				<verse number="5">Mogo te kir kan obedo lela, ame lobo tye iye warawara. Cucuttono te tu, pien lobo mom tut;</verse>
				<verse number="6">ento ka ceŋ oryeny ote two oko, pien lwitgi mom.</verse>
				<verse number="7">Mogo te kir i akina okuto, okuto te lot diyogi oko, naka mom nyiggi te cek.</verse>
				<verse number="8">Mogo te kir gigi i lobo aber, te tu, te jany, nyiggi te cek; mogo tyene acel acel ocek iye nyige pyeradek, mogo pyerabicel, mogo mia.”</verse>
				<verse number="9">Icennere te kobbigi ni, “Ŋat a tye i yit me winyo, myero winy.”</verse>
				<verse number="10">Ka onwoŋo Yecu tye kene, jo anwaŋ obedo kun ogure dyere karacel kede jo mere apar wie aryo openye pi carokop magu.</verse>
				<verse number="11">En te kobbigi ni, “Wun omiowu muŋ me loc Obaŋa, ento jo ca a tye oko, kop ducu omiogi i carokop,</verse>
				<verse number="12">me bed acalo rik ocoo, ni, ‘Ka gin neno, onen cite kur onen aber, dok ka gin winyo, owiny, ento kur oniaŋ tere, kadi dwogo baŋ Obaŋa me wek balgi.’ ”</verse>
				<verse number="13">En openyogi ni, “Wun ikwia wunu carokop-pi? Kara i carokop ducu ibino niaŋ wunu iye niŋo?</verse>
				<verse number="14">Aco koti coo kop Obaŋa.</verse>
				<verse number="15">Magi gin jo i dye yo kan ame ocoo iye koppere; ka gin owinyo, Catan bino oyotoyot, te kwanyo kop ame ocoo i yigi oko.</verse>
				<verse number="16">Amannono magi gin ame ocoo kan obedo lela lela; gin ka owinyo kop, ote gamo cuto kede lelo,</verse>
				<verse number="17">ento nwoŋo mom otye kede lwitgi i yigi. Ote ri ka anonokkoro; icennere tekki cannoro adwoŋ bino, onyo awuna, pi koppono, gin poto oko cucuttono.</verse>
				<verse number="18">Ocele mere gin jo ame ocoo i okuto; gin jo ame winyo kop,</verse>
				<verse number="19">ento par apol me lobo man; kede maro lonyo, kede mito jami ocele te donyo i cunygi, te diyo kop oko, mom nyak.</verse>
				<verse number="20">Ento maka ame ocoo i lobo aber ca, gin jo a winyo kop, ote jolo, te nyak mogo pyeradek, mogo pyerabicel, mogo mia.”</verse>
				<verse number="21">Yecu te penyogi ni, “Tara okelo i ot me awuma oko kede wal bo, onyo me aketa i te itanda? Mom okelo wek ote keto malo wi gol?</verse>
				<verse number="22">Pien mom tye ginnoro ame okano, kono me wek nen kannaler; dok mom tye ginnoro ame owumo, kono me wek oyab kannaler.</verse>
				<verse number="23">Ka ŋattoro tye i yit me winyo, myero winy!”</verse>
				<verse number="24">Dok okobbigi ni, “Gwokere wunu i gin ame iwinyo wunu; kit gin ame iporo wunu iye, en ame daŋ obino porriwu kede, dok obino medo baŋwu.</verse>
				<verse number="25">Pien ŋat a mere tye, obino miye; ento ŋat a mere mom, obino gamo oko anaka gin a tye baŋe.”</verse>
				<verse number="26">Okobo ni, “Loc Obaŋa tye kite man, rom aroma kede ka dano ocoo koti i lobo;</verse>
				<verse number="27">en buto iwor, ya odiko, koti tu, doŋo, kun en kwia kite ame atimere kede.</verse>
				<verse number="28">Lobo kene en a mio koti cek; me agege koŋ tu, icennere nok, nyige te corre.</verse>
				<verse number="29">Ka kal doŋ ocek, dano-nu te cako kac oyot kede alwete, pien nwoŋo kare me kac doŋ oromo.”</verse>
				<verse number="30">Dok te kobo ni, “Obino poro loc Obaŋa kede gin aŋo? Onyo carokoppene ame obino nyuto kede?</verse>
				<verse number="31">Rom aroma kede nyig dek karadali ame dano moro okwanyo, ame ka ocoo i lobo, en titino kato koti luŋ;</verse>
				<verse number="32">ento ka ocoo, doŋo doko adwoŋ a loo dek ducu, jaŋe pwodde adwoŋ, ame winyi a twarre malo twero gero udigi i tipo mere.”</verse>
				<verse number="33">Orabbigi koppere i carokop apol acalo mano, kite acalo gin twero niaŋ kede.</verse>
				<verse number="34">Mom okobo kedgi aboŋo carokop, ento ka en tye kede jo a lube kengi, en gonnyigi te kop ducu.</verse>
				<verse number="35">Otyeno me nino acel-lu Yecu te kobbigi ni, “Koŋ okat wunu loka tuŋ ca.”</verse>
				<verse number="36">Gin te weko lwak oko, ote tere kede yee ame onwoŋo en tye iye; yede ocele daŋ onwoŋo tye karacel kede.</verse>
				<verse number="37">Yamo adwoŋ te cako mor oko, pii te ero tagere, ocorre iyi yee, ame omio yee doŋ apoŋ oko.</verse>
				<verse number="38">En onwoŋo tye i ojwiny yee, onino gire oko i aten wic. Gin tecoye oko kun okobo ni, “Apwony, yin mom iparo en ame oto oko-ni?”</verse>
				<verse number="39">En te co oko, ojuko yamo kun kobo ni, “Kwe mot! Liŋ!” Yamo te kwe, nam daŋ te liŋ mot.</verse>
				<verse number="40">Openyogi ni, “Ŋo omio ilwor wunu aman? Iyeewu pe?”</verse>
				<verse number="41">Gin obedo kede lworo adwoŋ, ote cako penyere kengi kengi ni, “Man kara ŋa, ame yamo kede nam-gu winye-nie?”</verse>
			</chapter>
			<chapter number="5">
				<verse number="1">Gin otuno loka nam tuŋ ca i lobo a jo Geraca.</verse>
				<verse number="2">Yecu ka otyeko ya i yee, dano moro won cen areco orwatte kede, kun oya i akina lyele.</verse>
				<verse number="3">En bedo i ka Iyele, mom tye dano moro ame twero tweye kadi kede jegere;</verse>
				<verse number="4">pien yam otwee tyen apol i nyony kede jegere, ento en codo jegere, turo nyony oko, ŋattoro pe ame twero loye.</verse>
				<verse number="5">Nino ducu, dyewor kede iceŋŋere, en bedo gire i ka lyele kede i wi tur, rio koko, bedo ŋolo kome kene kede gweŋe.</verse>
				<verse number="6">En ka oneno Yecu i teŋe, oriŋo, oryebere i nyime,</verse>
				<verse number="7">te redo kede dwon aloŋo ni, “Yecu Wot Obaŋa Amalo Meicel, kara ilaro ŋo keda. Akwai i nyiŋ Obaŋa, kur iwuna.”</verse>
				<verse number="8">Pien onwoŋo okobbe ni, “Ya oko i kom dano man, yin cen arac.”</verse>
				<verse number="9">Yecu openye ni, “Yin nyiŋi ŋa?” Te gamo ni, “Nyiŋa Mony, pien wan opoŋ.”</verse>
				<verse number="10">Obako doge baŋ Yecu atek ni kur ryemgi oko i lobo-nono.</verse>
				<verse number="11">Lwak puno ecipan onwoŋo tye ka cem i kor kidi kuno.</verse>
				<verse number="12">Gin obako doggi kun okwao ni, “Cwawa i punni, me odony i yigi.”</verse>
				<verse number="13">En oyegi. Cen areco te ya, pikere iyi punni; lwak puno ame mito romo tutumia aryo obelle i ŋwec i kor kidi, ote poto i nam, ote mwonyere oko iyi nam.</verse>
				<verse number="14">Okwat te riŋo oko, tero koppere i boma kede i akina pacci, jo ociro me bino neno gin aŋo ame otimere-nu.</verse>
				<verse number="15">Gin obino baŋ Yecu, ote neno won cen areco obedo kuno, orukere i boŋŋi, wie odoko aber, en a yam tye kede lwak cen areco; lworo omakogi.</verse>
				<verse number="16">Jo ame oneno otito baŋgi gin ame otimere i kom won cen areco kede i kom punni.</verse>
				<verse number="17">Gin ote bako doggi baŋ Yecu ni myero ya oko i Iobogi.</verse>
				<verse number="18">A doŋ en ayito i yee, dano a rik tye kede cen areco-nu obako doge ni ber ebed doŋ baŋe.</verse>
				<verse number="19">Ento en okwero oko kun kobbe ni, “Dok paco baŋ jo turu, itittigi gin adit ame Rwot otimo i komi, kede kite ame otimi kede ber-ri.”</verse>
				<verse number="20">En owoto, te cako rabo i Dekapoli gin adit ame Yecu otimo i kome; jo luŋ te wuro.</verse>
				<verse number="21">Ame Yecu doŋ okato loka nam, odok tuŋ ca kede yee, lwak ecipan ocokere baŋe, ogure dyere; onwoŋo en tye i dog nam.</verse>
				<verse number="22">Lo moro obino ame en ŋat acel i akina odoŋe me kacokere, nyiŋe Yairo. Ka oneno Yecu, te ryebere piny i te tyene,</verse>
				<verse number="23">te bako doge baŋe atek ni, “Nyara atidi tye a doŋ ceggi to. Biye iket ciŋi i kome me caŋ oko, obed kwo.”</verse>
				<verse number="24">Owoto gin kede, lwak ecipan daŋ olube kun odie.</verse>
				<verse number="25">Onwoŋo tye dako moro a nwaŋ otwo too me kwer remo mwakki apar wie aryo.</verse>
				<verse number="26">En oneno can adwoŋ baŋ odakatal apol; limmere ducu oket oko, ento too omedde ka ameda.</verse>
				<verse number="27">Ka en owinyo kop ame jo kobo i kom Yecu, odonyo i akina lwak, te pello i tuŋ ŋec, ogudo boŋo mere.</verse>
				<verse number="28">Pien okobo ni, “Kom ka agudo kadi boŋo mere keken, abino caŋ oko.”</verse>
				<verse number="29">Cucuttono remo mere te cok oko, en oŋeo i kome ni doŋ ecaŋ oko i kom cannere.</verse>
				<verse number="30">Yotoyot Yecu owinyo i kome kene ni teko moro oya i kome; en olokere i dye lwak kun penyo ni, “Ŋa ogudo boŋŋina?”</verse>
				<verse number="31">Jo a lube te gamo doge ni, “Ineno lwak adiyi, pwod dok ipenyo apenya ni, ‘Ŋa oguda-nie?’ ”</verse>
				<verse number="32">Yecu oŋoloro tuŋŋi i tuŋŋi me neno ŋat otimo man.</verse>
				<verse number="33">Dako-nono, ka oŋeo gin otimere i kome, obino kede lworo ame doŋ kome amyel amyela, te ryebere i nyime, otitte kop ducu me ateni.</verse>
				<verse number="34">Yecu te kobbe ni, “Nyara, iyeeni ocaŋi oko, wot giri i kuc, ame doŋ icaŋ oko atwal i kom canni.”</verse>
				<verse number="35">Ame en pwod tye ka kop, jo mogo obino ame oya i paco adwoŋ me kacokere, ote kobo ni, “Nyari doŋ oto oko; piŋo dok imedde cano apwony?”</verse>
				<verse number="36">Ento Yecu pe oketo cunye i kom kop ame gin okobo, te lunyo kobbi adwoŋ kacokere ni, “Kur ilwor; ye ayea keken.”</verse>
				<verse number="37">Doŋ pe te ye ni ŋattoro lube, kono ka Petero kede Yakobo, kede Lakana omin Yakobo.</verse>
				<verse number="38">Ka gin otuno i ot adwoŋ me kacokere, oneno lwak jo a wo kun oliakino i koko.</verse>
				<verse number="39">Ame en odonyo, openyogi ni, “Kara piŋo iwo wunu i koko? Atin-ni gire mom oto, onino anina.”</verse>
				<verse number="40">Gin onyere meicel, en te ryemogi ducu oko, te tero ka papa atin kede tottere kede jo ame onwoŋo tye baŋe, ote donyo kan ame opyelo iye atin.</verse>
				<verse number="41">Te mako ciŋe kun kobbe ni, “Talita kum,” ame te koppere ni, “Nyako, akobbi, ya malo.”</verse>
				<verse number="42">Cucuttono nyako te ya malo, te ero wowota; pien onwoŋo doŋ tye kede mwaka me dittere a romo apar wie aryo. Gin owuro meicel.</verse>
				<verse number="43">Te cikogi atek ni kur ŋattoro ŋe kop-pi, dok te cikogi ni mi nya-nu cem.</verse>
			</chapter>
			<chapter number="6">
				<verse number="1">Yecu oya oko i kuno, odwogo i lobo turgi; jo a lube owapo yore.</verse>
				<verse number="2">I ceŋ me cabit en ocako pwony i kacokere. Jo apol ame owinye owuro, kun openyo ni, “Dano man onwoŋo gin man ducu i kwene? Man ryeko aŋo ame omie?” Kede dok ni, “Tic atek adoŋo a rom man ame en tye ka tiyo oya i kwene?</verse>
				<verse number="3">Man mom apac, wot a Maliam, omin a Yakobo kede Yoce kede Juda kede Cimon? Anaka amego mere mom tye baŋwa kan?” Cunygi te ya oko i kome.</verse>
				<verse number="4">Yecu te kobbigi ni, “Mom tye adwarpinnyoro ame mom oworo, kono ka i lobo me turgi, kede i akina doggola mere, kede i paco mere.”</verse>
				<verse number="5">Tiyo ticcogo atek adoŋo kuno oloc, kono ka keto ciŋe i kom otwo mogo anok kede caŋogi.</verse>
				<verse number="6">Owurogi atek pien iyeegi mom. Yecu owoto omano i akina myere kun pwonyo.</verse>
				<verse number="7">Olwoŋo jo mere apar wie aryo baŋe, te cako orogi teŋe aryoaryo, omiogi twer i kom cen areco.</verse>
				<verse number="8">Ocikogi atek ni kur gin owot kede ginnoro i wotgi-nono kono ka abiro keken. Owot aboŋo cem, aboŋo cao, aboŋo lim me arwaka i del pyergi;</verse>
				<verse number="9">ento owot ame orwako war i tyengi, ame pe odoko kanyi aryo i komgi.</verse>
				<verse number="10">Dok ocikogi ni, “Kan ame idonyo wunu iye i ottoro, bedu iye ituno ka ibino ya wunu i kuno.</verse>
				<verse number="11">Ka kabedo moro mom ojolowu, ame jo okwero winyo kopwu, ka iya wunu i kuno, teŋ wunu apua i tyenwu oko me bed caden baŋgi.”</verse>
				<verse number="12">Gin owoto, orabo kop ni, jo myero oŋuti.</verse>
				<verse number="13">Gin oryemo cen apol, owiro otwo apol kede moo, ocaŋogi.</verse>
				<verse number="14">Abaka Kerode owinyo, pien nyiŋ Yecu onwoŋo orwo. Jo mogo kobo ni, “Lakana Abatija doŋ ocero oko i akina jo oto; en gin omio teko man tye ka tic i yie.”</verse>
				<verse number="15">Ento jo ocele kobo ni, “Mano Elia gire.” Jo ocele ni, “En adwarpiny, bala ŋat acel i akina odwarpiny acon.”</verse>
				<verse number="16">Ento Kerode ka owinyo, te kobo ni, “Lakana a nwaŋ aŋolo ŋuteni doŋ ocere oko.”</verse>
				<verse number="17">Pien Kerode onwoŋo ooro jo, omako Lakana, te tweye i buc pi Kerodia, ci-ominnere Pilipo; pien onwoŋo en oloko odoko cege.</verse>
				<verse number="18">Lakana nwaŋ okobbi Kerode ni, “Cik pe ye in ibed i ci-ominni.”</verse>
				<verse number="19">Omio yi Kerodia owaŋ i kom Lakana, omito neke, ento mom otwerre,</verse>
				<verse number="20">pien Kerode onwoŋo lworo Lakana kun ŋeo ni en dano ame kite atira, dok dano acil daŋ, obedo ka gwoke oreme. Ka winyo kop a Lakana orabo, otwoo doge oko, ento winyo koppere pire obedo mit baŋe.</verse>
				<verse number="21">Cite kare aber te romo i nino a nwaŋ Kerode oyiko iye arama me po pi nywalle, olwoŋo iye odoŋe me abumenti mere, kede odoŋe a telo wi lweny, kede odoŋe me Galilaya.</verse>
				<verse number="22">Nyaka a Kerodia odonyo i ot, omyelo, te yomoro cuny Kerode oko kede wele mere. Abaka te kobbi nyako ni, “Kwa gin ducu ame imito, abino miyi.”</verse>
				<verse number="23">Okwoŋo akwoŋa kun kobo ni, “Jami luŋ aluŋa ame ibino kwayo, abino miyi oko, anaka nucu me locca.”</verse>
				<verse number="24">Nyako te donyo oko, te penyo tottere ni, “An akwa ŋo?” Okobbe ni, “Wi Lakana Abatija.”</verse>
				<verse number="25">Nyako te ru bolle dok baŋ abaka kede mitkome, te kwaye ni, “Amito imia wi Lakana Abatija amanni, i weer-ri.”</verse>
				<verse number="26">Cuny abaka owaŋ meicel, cite pi kwoŋŋere i nyim wele mere, mom dok etwero twono nyan-nu.</verse>
				<verse number="27">Abaka te ru oro cirikale moro a gwoke kun cike ni, “Kel wi Lakana Abatija.” En te wot, te ŋolo ŋute i buc.</verse>
				<verse number="28">Okelo wie kede weer, te miyo baŋ nyan-nu, nyako te miyo baŋ tottere.</verse>
				<verse number="29">Ka jo a lubo Lakana owinyo kop man, gin obino otiŋo kome, oyiko oko.</verse>
				<verse number="30">Okwena odwogo baŋ Yecu, te titte kop i kom gin ducu ame gin otio, kede ame gin opwonyo.</verse>
				<verse number="31">En te kobbigi ni, “Biye wunu kan a jo mom iye, me koŋ iwe wunu anok”, pien jo apol obino aluca luca, omio gin mom obedo kede kare anaka me cem.</verse>
				<verse number="32">Gin ote wot oko teŋe kede yee, gin kengi, kan a jo mom iye.</verse>
				<verse number="33">Jo apol oneno ka gin woto, oŋeogi oko. Gin daŋ oriŋo kuno kede tyengi kun oya i boma ducu, gin dok te geyo tuŋŋigi kuno.</verse>
				<verse number="34">Tekki Yecu ya i yee, ete neno lwak apipim; ocone meicel, pien ocalo rommi ame akwatgi mom; te cako pwonyogi i kop apol.</verse>
				<verse number="35">Ka kare me otyeno doŋ okato, jo mere a lube obino baŋe kun okobo ni, “Kan obedo i dye tim, caa daŋ doŋ okato oko.</verse>
				<verse number="36">Cwagi i akina pacci kede i akina myere ame ceggiceggi, me gin wil cem pirgi kengi.”</verse>
				<verse number="37">En te gamo ni, “Wun migi wunu cem.” Gin ote gamo ni “Owot owil ogati me ciliŋ mia aryo, me omigi ocam?”</verse>
				<verse number="38">En te penyogi ni, “Itye wunu kede ogati adi? Wot inenu koŋ.” Ka doŋ gin oŋeo, ote kobbe ni, “Abic, kede rec aryo.”</verse>
				<verse number="39">En te ciko ni jo ducu bed piny awu awu i Ium alyabu.</verse>
				<verse number="40">Gin obedo piny i eryoŋet apapat, mogo mia, mogo pyerabic.</verse>
				<verse number="41">Omako ogati abic kede rece aryo-nu, oneno malo i polo, okwao iye winyo, onyinyilo ogati, omio baŋ jo a lube wek oket i nyim jo; dok opoko rece aryo-nu baŋgi ducu.</verse>
				<verse number="42">Gin ducu ocamo, oyeŋ.</verse>
				<verse number="43">Ocoko ŋide cem kede me rece, oromo aditti apar wie aryo ame opoŋ.</verse>
				<verse number="44">Jo ame ocamo ogati oromo co tutumia abic.</verse>
				<verse number="45">Cucuttono Yecu te ruyo jo mere a lube me donyo i yee, otel yo, okat loka tuŋ ca i Betecaida, en koŋ ecik lwak.</verse>
				<verse number="46">Ka doŋ otyeko cikogi, te yito i wi kidi ka kwayo Obaŋa.</verse>
				<verse number="47">A doŋ piny oyuto, onwoŋo yee tye i dye nam, en onwoŋo odoŋ kene i wi tela.</verse>
				<verse number="48">Oneno kwaŋo yee awunogi, pien yamo onwoŋo abino i tuŋ nyimgi. Dyewor i akina ame gwen akoko en te bino baŋgi kun awot i wi nam i tyene, te mito katogi akata.</verse>
				<verse number="49">Ento ka gin onene kun awot i wi nam i tyene, ote tamo ni gwok onyo cennoro, ote kuko duro oko;</verse>
				<verse number="50">pien gin ducu onene, tipo komgi oto oko. Yecu te kop kedgi oyotoyot ni, “Di cunywu, an ennono, kur ilwor wunu.”</verse>
				<verse number="51">Te yito baŋgi i yee, yamo daŋ te kwe oko mot; omio doggi otwo meicel,</verse>
				<verse number="52">pien onwoŋo woki mom oniaŋ i te kop me ogati ca, pien cunygi pwod nwaŋ.</verse>
				<verse number="53">Ka doŋ gin odokoro loka, oyito i wi tela i Genecaret, ote tweyo yee kuno.</verse>
				<verse number="54">Ka doŋ oya oko i yee, lwak te ŋeyo Yecu oyotoyot.</verse>
				<verse number="55">Gin te ririŋa mano kabedo-nono ducu, kun ocako kela jo a komgi lit i gi-butogi kan ame gin owinyo ni tye iye ducu.</verse>
				<verse number="56">I kabedo ducu ame en bino iye, i akina myere, i boma ducu kede i akina pacci atino, gin pyelo otwo i cuk, obako doggi baŋe ni ogud ka ayayak me boŋo mere keken; jo ducu ame ogudo te caŋ oko.</verse>
			</chapter>
			<chapter number="7">
				<verse number="1">Oparicayo kede opwony-cikkogo ame oya i Jerucalem ocokere baŋe.</verse>
				<verse number="2">Ote neno jo mogo i akina olub Yecu ame cemo aboŋo lubo kwer, te koppere ni mom ologo ciŋgi.</verse>
				<verse number="3">(Pien Oparicayo kede Ojudaya ducu ka mom ologo ciŋgi atek, mom otwero cem, pien oma-ko kite a jo adoŋo.</verse>
				<verse number="4">Dok ka odwogo i cuk, mom ocemo ituno ka koŋ olwokere; dok tye lwak cik ocele apol ame gin lubo, bala me lwoko ikopo-gu, kede weer, kede gulli mola.)</verse>
				<verse number="5">Oparicayo kede opwony-cik openye ni, “Piŋo joni a lubi mom lubo kit a jo adoŋo, ento ocemo a pe ologo ciŋgi?”</verse>
				<verse number="6">En te gamo ni, “Adwarpiny Icaya yam okobo aber i komwu, wun ogoba, acalo rik ocoo ni, ‘Rok-k i wora i doggi nono, cunygi kara bor keda;</verse>
				<verse number="7">ento owora nono, pwony ame gin opwonyo obedo kite a dano.’</verse>
				<verse number="8">Iweko wunu cik Obaŋa oko, ite lunyo wunu mako kite a dano.”</verse>
				<verse number="9">Dok okobbigi ni, “Itimo wunu ber me bolo cik Obaŋa, me ite gwoko wunu kitewu!</verse>
				<verse number="10">Pien Muca nwaŋ okobo ni, ‘Wor pappi kede totti,’ dok ni, ‘Dano a yeto pappere onyo tottere myero nek oko’.</verse>
				<verse number="11">Cite wun ikobo wunu ni, ‘Ka ŋattoro okobbi pappere onyo tottere ni, Gin a kono akonyi kede en Korban’ (te koppere ni, doŋ omio oko baŋ Obaŋa),</verse>
				<verse number="12">mom oye ni en tim ginnoro pi konyo pappere onyo tottere.</verse>
				<verse number="13">Amannono imio wunu kop Obaŋa to nono pi kitewu ame ipwonyo wunu kede jo. Dok daŋ itimo wunu gin ocele apol ame rom kede mano.”</verse>
				<verse number="14">En dok ocwano lwak baŋe, okobbigi ni, “Wun ducu winy wunu koppa, daŋ iniaŋ wunu iye.</verse>
				<verse number="15">Mom tye ginnoro ame ya i oko ame twero balo dano ka odonyo i yie; ento gin ame ya i yi dano en ame balo dano. [</verse>
				<verse number="16">Ka ŋattoro tye i yit me winyo, myero winy.]”</verse>
				<verse number="17">Ka doŋ odonyo i ot, ame oweko lwak, jo mere a lube openye pi carokoppono.</verse>
				<verse number="18">En te kobbigi ni, “Wun daŋ kara pwod pe iniaŋ wunu? Pe iŋeo wunu ni, jami ducu ame donyo i yi dano kun oya i oko pe twero bale?</verse>
				<verse number="19">Pien mom donyo i cunye, cite kato i cin-yic, te kato oko.” (Ka okobo amannono, olonyo wit cem ducu.)</verse>
				<verse number="20">Te dok kobo ni, “Gin ame ya i yi dano en ame balo dano.</verse>
				<verse number="21">Pien gin oya i yi dano, ame oya i cunye, en tam areco, coco, kwo, nek, cot,</verse>
				<verse number="22">woro me lim, timmogo areco, bwolo jo, tarwaŋ, nyeko, ayet, wakere, miŋo.</verse>
				<verse number="23">Jami ducu arecc-ni ya i yi dano, daŋ obalo dano.”</verse>
				<verse number="24">Yecu oya i kuno, owoto i lobo a ceggi kede Turo kede Cidon. Odonyo i ottoro, mom omito ni ŋattoro ŋe ni etye kuno; ento mom gire etwero pono.</verse>
				<verse number="25">Oyotoyot dako moro a nyare tye kede cen arac te winyo rwoŋe oko, obino te ryebere i te tyene.</verse>
				<verse number="26">Dan-nu dano me Grik, rokkere Curo-poinike. En okwao Yecu ni ryem cen arac i kom nyare.</verse>
				<verse number="27">En te kobbe ni, “Koŋ iwek itino kwoŋ yeŋ, pien mom ber ikwanyo cem itino, ote yuyi gwogi.”</verse>
				<verse number="28">Dako te gamo ni, “Mannono ikobo kakare, Adwoŋ; ento otino gwogi ame i te meja daŋ camo ŋid cem itino do.”</verse>
				<verse number="29">Te kobbe ni, “Pi kop ame ikobo-nu, dok giri paco; cen doŋ oya oko i kom nyari.”</verse>
				<verse number="30">Dako te dok paco; te nwoŋo atin obuto i wi tanda, a cen arac doŋ oya oko i kome.</verse>
				<verse number="31">Yecu oya i lobo a ceggi kede Turo, obeo i Cidon, otuno i nam me Galilaya, te pello i dye lobo me Dekapoli.</verse>
				<verse number="32">Gin te kela baŋe dano moro ame yite odiŋ, ame mom kobo aber, gin te bako doggi baŋe ni eket ciŋe i kome.</verse>
				<verse number="33">Otere teŋe iya i baŋ lwak i muŋ, te keto nyako ciŋe i yit dano-nu, te ŋulo lao, omulo lebe;</verse>
				<verse number="34">dok te neno malo i polo, ocur kun kobo ni, “Epata,” te koppere ni, “Yabere!”</verse>
				<verse number="35">Yit dano-nu te yabere oko, te lebe daŋ te gony oko, te cako kop aber, aboŋo peko moro.</verse>
				<verse number="36">Yecu te cikogi ni, kur dok otit baŋ ŋattoro; ento kadi bed ocikogi, gin omedde omeda i lalo kop-pu.</verse>
				<verse number="37">Gin owuro okato kare a kun okobo ni, “Jami ducu ame en otimo ber; omio jo ame yitgi odiŋ owinyo, kede jo ame te lebgi oto okobo.”</verse>
			</chapter>
			<chapter number="8">
				<verse number="1">Kare-nono lwak dok ocokere apol, cam daŋ onwoŋo mom. Yecu te lwoŋo baŋe jo mere a lube, te kobbigi ni,</verse>
				<verse number="2">“Lwak ocona meicel, pien gin orio baŋa odoko nino adek twal, kun mom otye kede cammoro.</verse>
				<verse number="3">Ka acwaogi paco a kun yigi nono, kec bino bwoyogi i yo; pien jo mogo i akinagi oya i kan aboco.”</verse>
				<verse number="4">Jo mere a lube te dok iye ni, “Kara dano twero pito jo-ni kede ogati nino a kun kan tim?”</verse>
				<verse number="5">Openyogi ni, “Ogati tye baŋwu adi?” Ote gamo ni, “Abiro.”</verse>
				<verse number="6">Ociko lwak ni bed piny, omako ogati abiro; ka doŋopwoo, onyinyilo, omio baŋ jo a lube wek oket i nyim jo, gin daŋ oketo i nyim lwak.</verse>
				<verse number="7">Onwoŋo daŋ otye kede rece anok atitino; okwao iye winyo, te ciko ni daŋ ket i nyim lwak.</verse>
				<verse number="8">Gin ocamo, oyeŋ; ote coko ŋid cam ame oloogi, opoŋ oromo dwoŋ abiro.</verse>
				<verse number="9">Wel jo ocamo oromo bala tutumia aŋwen.</verse>
				<verse number="10">Ocikogi; te donyo i yee oyotoyot karacel kede jo mere a lube, te wot i lobo me Dalmanuta.</verse>
				<verse number="11">Oparicayo obino, ote cako pyem kede Yecu a kun oyenyo i baŋe anyut ame oya i polo, pi bite.</verse>
				<verse number="12">Omio en ocur atek i cunye kun kobo ni, “Piŋo lwagi jo me kare-ni yenyo anyut? Ateni akobbiwu ni, mom obino miyo anyuttoro baŋ lwagi jo me kare-ni.”</verse>
				<verse number="13">Owekogi, te donyo i yee me ŋolo nam, te pello loka tuŋ ca.</verse>
				<verse number="14">Onwoŋo wigi owil oko i tero ogati, rik otye kede ogati acel keken baŋgi i yee.</verse>
				<verse number="15">Okwenyorogi atek kun kobo ni, “Myero inen ni igwokere wunu i tobi Oparicayo kede i tobi a Kerode.”</verse>
				<verse number="16">Gin openyere kengi kengi, okobo ni, “Pe otye kede ogati.”</verse>
				<verse number="17">Ka Yecu oŋeo, te penyogi ni, “Piŋo ipenyere wunu ni mano, ogatiwu pe tye? Mom ru iniaŋ wunu? Mom imako wunu aber? Cunywu pwod nwaŋ?</verse>
				<verse number="18">ltye wunu kede waŋwu, mom ineno wunu? Itye wunu kede yitwu, mom iwinyo wunu ce?</verse>
				<verse number="19">I kare a cen anyinyilo ogati abic ca pi jo tutumia abic, rik icoko wunu opoŋ aditti adi?” Ote gamo ni, “Apar wie aryo.</verse>
				<verse number="20">Kede ogati abiro ca pi jo tutumia aŋwen, rik icoko wun opoŋ dwoŋ adi?” Ote gamo ni, “Abiro.”</verse>
				<verse number="21">Openyogi ni, “Mom ru iniaŋ wunu?”</verse>
				<verse number="22">Gin te bino i Betecaida, jo mogo te kelo baŋ Yecu dano ame waŋe oto, obako doggi baŋe ni en gudi.</verse>
				<verse number="23">En te mako ciŋ atowaŋ, otere teŋe i ŋet paco, te cako ŋulo lao i waŋ lo-nu, te keto ciŋe i kome, te penye ni, “Ineno ginnoro ya?”</verse>
				<verse number="24">Lo-nu te tiŋo waŋe malo, te kobo ni, “Aneno jo, ento onen acalo yen kun owot.”</verse>
				<verse number="25">Yecu dok te keto ciŋe i waŋ lo-nono; doŋ te neno oko atek, waŋe te dok kakare, doŋ te neno jami ducu acil.</verse>
				<verse number="26">Yecu te cwaye paco tuŋe kun cike ni, “Kur ikob i ŋattoro iyi paco.”</verse>
				<verse number="27">Yecu kede jo mere a lube owoto i akina myere i ŋet Kaicaria Pilipi. Ame otye iyo, en openyogi ni, “Kara lwak kobo ni an ŋa?”</verse>
				<verse number="28">Ote kobbe ni, “Lakana Abatija; jo mogo kobo ni, Elia, jo ocele ni ŋat acel i akina odwarpiny.”</verse>
				<verse number="29">Te dok penyogi ni, “Kara wun kono, ikobo wunu ni an ŋa?” Petero te gamo ni, “Yin i Kricito ta.”</verse>
				<verse number="30">Ka doŋ te cikogi ni kur otit kop i kome-nono baŋ dano moro.</verse>
				<verse number="31">Yecu te cako pwonyogi ni, Wot a dano myero kany can apol, dok odoŋe kede olamdog kede opwony-cik myero kwere, neke, ento a doŋ nino adek okato, myero cere oko.</verse>
				<verse number="32">Okobo kop man kannaler, omio Petero otere teŋe, te ero juke.</verse>
				<verse number="33">Ento en olokere oneno jo mere a lube, te juko Petero kun kobo ni, “Dok i ŋea, yin Catan! Pien yin mom ilubo tam Obaŋa, ento ilubo mea dano.”</verse>
				<verse number="34">Ocwano lwak baŋe, karacel kede jo mere a lube, te kobbigi ni, “Ka dano moro mito luba, myero koŋ oge kwerre kene, tiŋ yataria mere, luba.</verse>
				<verse number="35">Pien dano ame mito laro kwo mere, bino rwenyo kwo mere arwenya, ento dano ame rwenyo kwo mere pira kede pi amut aber, bino laro.</verse>
				<verse number="36">Kara konyo dano kede ŋo ka ocamo lobo luŋ kun kwo mere omao oko?</verse>
				<verse number="37">Dano twero miyo ŋo pi dwoggo kwo mere?</verse>
				<verse number="38">Dano ame lewic bino make pira kede pi koppa, i kare man me cot kede me bal, Wot a dano daŋ lewic bino make i kome i kare a en bino dwogo kede kwogo a Pappere kede me omalaika acil.”</verse>
			</chapter>
			<chapter number="9">
				<verse number="1">Dok okobbigi ni, “Ateni akobbiwu ni, tye jo mogo ame ocuŋ kan, ame mom bino bilo to, a mom ru oneno loc Obaŋa kun abino kede teko.”</verse>
				<verse number="2">Ame nino abicel doŋ okato, Yecu otero Petero kede Yakobo kede Lakana, oyito kedgi i wi kidi abor i muŋ, gin kengi. Kit kome te lokere oko i nyimgi,</verse>
				<verse number="3">rukkere te doko acara kun tar meicel; mom tye dano moro i wi podo luŋ ame twero lwoko eka te lony amannono.</verse>
				<verse number="4">Elia te nen baŋgi gin kede Muca, kun okop i Yecu.</verse>
				<verse number="5">Petero te kobbi Yecu ni, “Rabbi, ber meicel wan ibedo kan; wek oger gonye adek, acel meri, acel mea Muca, acel me Elia.”</verse>
				<verse number="6">Onwoŋo mom ŋeo gin a myero ekobi, pien lworo omako-gi atek.</verse>
				<verse number="7">Tipo pol te wumogi ipuk, dwon te ya i pol, ni, “Man en Woda ame amaro; winye wunu.”</verse>
				<verse number="8">Gin te bobolo waŋgi oyotoyot, naka mom oneno dano moro, kono ka Yecu ame tye baŋgi-ni keken.</verse>
				<verse number="9">Ame oyitto piny iya i wi kidi, ocikogi ni kur otit i ŋattoro gin ame gin oneno, ituno ka Wot a dano doŋ ocer i akina a jo oto.</verse>
				<verse number="10">Gin ote mako koppono, doŋ gin kengi ote bedo penyere ni, “En cer i akina a jo oto ce te koppere no?”</verse>
				<verse number="11">Ote penyo Yecu ni, “Piŋo opwony-cik kobo ni, Elia myero koŋ bin?”</verse>
				<verse number="12">Okobbigi ni, “Elia koŋ bino tuno, me edwok jami ducu kakare. Ento kara dok ocoo nino i kom Wot a dano ni, myero en kany can adwoŋ, dok ni, obino caye?</verse>
				<verse number="13">Ento an atittiwu ni, Elia doŋ otyeko bino, jo otime gin a yigi omito, acalo rik ocoo i kome.”</verse>
				<verse number="14">Ka doŋ gin otuno baŋ jo mere ocele a lube, oneno lwak ecipan ogurogi dyere, kun opwony-cik tye a pyem kedgi.</verse>
				<verse number="15">Cucuttono ka lwak onene, gin luŋ owuro meicel, ote riŋo baŋe ka mote.</verse>
				<verse number="16">Openyogi ni, “Kara ipyem wunu kedgi pi koppene?”</verse>
				<verse number="17">Dano moro i akina lwak te gamo ni, “Apwony, onwoŋo akelo woda baŋi. En tye kede cen a mom kobo;</verse>
				<verse number="18">i kabedo ducu ka cen ocuto i kome, dole piny, bwoo yenyo i doge, mio kao lake atek, riko kome oko. Doŋ akwao jo meri a lubi ni ryem, ryemo oloogi oko.”</verse>
				<verse number="19">En ogamo ni, “Wun lwagi jo ame iyeewu mom, abino bedo kedwu naka awene? Abino diyo cunya i komwu ituno awene? Kele wunu baŋa.”</verse>
				<verse number="20">Okele baŋ Yecu. Ka cen onene, oyotoyot omio awobi-nu oryeye; orette piny, onenne kun bwoo yenyo i doge.</verse>
				<verse number="21">Yecu openyo pappere ni, “Doŋ otime kite man pi kare a rom mene?” Te gamo ni, “Kom cakere a pwod tidi.</verse>
				<verse number="22">Tyen apol otemo neke kun rete i mac kede i pii-gu. Doŋ ka itwero timo ginnoro iye, tim ber ikonya.”</verse>
				<verse number="23">Yecu te gamo ni, “Ka itwero! Jami luŋ twerre baŋ dano ame ye Obaŋa.”</verse>
				<verse number="24">Papa atin te gamo oko oyot kun redo kede areda ni, “Aye; konya i kom iyeena anok-ki.”</verse>
				<verse number="25">Yecu ka oneno ni lwak tye ka riŋo karacel, te juko cen arac kun kobo ni, “Yin cen a mom kobo, ame yiti odiŋ, aciki ni, ya oko i kom awobi, kur dok idok i kome atwal.”</verse>
				<verse number="26">En okok, te bedo ryeye aryea atek, te ya oko; awobi te bedo bala dano oto, omio pol a jo okobo ni, “En oto oko gire.”</verse>
				<verse number="27">Ento Yecu omako ciŋe, otiŋe, oya malo.</verse>
				<verse number="28">Ka Yecu doŋ odonyo i ot, ame otye kengi, jo mere a lube openye ni, “Ŋo omono wan daŋ iryeme?”</verse>
				<verse number="29">En te kobbigi ni, “Gin acalo man mom ya pi ginnoro, kono ka pi kwayo Obaŋa keken.”</verse>
				<verse number="30">Gin oya i kuno, oŋolle i dye Galilaya. Yecu mom omito ni dano moro ŋee:</verse>
				<verse number="31">pien onwoŋo tye ka pwonyo jo mere a lube, kun kobbigi ni, “Wot a dano obino miye i ciŋ jo, obino neke; a doŋ oneke, ame nino adek doŋ okato, en bino cer oko.”</verse>
				<verse number="32">Ento gin mom oniaŋ koppono, daŋ ote lworo penye.</verse>
				<verse number="33">Nwaŋ otuno i Kapernaum. A doŋ otye i ot, Yecu te penyogi ni, “Kara koppene a woki ipyem wunu iye i waŋa yo?”</verse>
				<verse number="34">Gin ote liŋ aliŋa, pien nwaŋ obedo pyem kengi kengi i waŋa yo ni, ŋa i akinagi ame dit loogi?</verse>
				<verse number="35">En te bedo piny, olwoŋo jo-nu apar wie aryo, te kobbigi ni, “Ka dano moro mito ebed me agege, en myero doŋ cen i ŋe owote mere ducu, bed aticgi ducu.”</verse>
				<verse number="36">Otero atin, omio ocuŋ i akinagi, okwake kede bade kun kobbigi ni,</verse>
				<verse number="37">“Dano ame jolo atinnoro acel bala man i nyiŋa, nwoŋo ojolo an; dano ame jola, mom ojolo an, ento ojolo ŋat oora.”</verse>
				<verse number="38">Lakana okobbe ni, “Apwony, oneno ŋattoro ame aryemo cen kede nyiŋi, ojuke, pien onwoŋo mom lubowa.”</verse>
				<verse number="39">Ento Yecu okobo ni, “Kur, ijuke wunu; pien mom tye dano moro ame tio ticcogo atek adoŋo i nyiŋa, ame bino twero kobo kop arac i koma oyotoyot.</verse>
				<verse number="40">Pien ŋat a mom akworwa tye tuŋ baŋwa.</verse>
				<verse number="41">Dok ŋattoro ame bino miyowu ikopo me pii amata aŋic, ni, pien wun jo a Kricito, ateni akobbiwu ni, mot me pwoc mom bino rwenyo i baŋe kadi acelloro.</verse>
				<verse number="42">“Dano ame bino miyo ŋattoro acel i akina jo-ni atino-ni ame oye an opoto i bal, twara ame otweo kidi rego adwoŋ i ŋute, ote core kede nam.</verse>
				<verse number="43">Ka ciŋi en a mii ipoto, toŋ oko; twara idony i kwo ame ciŋi tuŋ cel mom tye, kato a kono oboli kede ciŋi ryoryo i Geena, i mac a mom to, [</verse>
				<verse number="44">Kuno kudi megi mom to, mac daŋ mom gik.]</verse>
				<verse number="45">Ce ka tyeni en a mii ipoto, toŋ oko; twara ame idony i kwo ame tyeni tuŋ cel mom tye, kato a kono oboli kede tyeni ryoryo i Geena. [</verse>
				<verse number="46">Kuno kudi megi mom to, mac daŋ mom gik.]</verse>
				<verse number="47">Ce ka waŋi en a mii ipoto, kole oko; twara idony i loc Obaŋa ame itye kede waŋi acel keken, kato a kono oboli kede waŋi ryoryo i Geena.</verse>
				<verse number="48">Kuno kudi megi mom to, mac daŋ mom gik.</verse>
				<verse number="49">“Pien kado ame bino lonyo dano acel acel en mac.</verse>
				<verse number="50">Kado ber; ento kado ka odoko bot, iloko wunu doko amit iŋo? Bed wunu kede kado i yiwu kenwu, dok ibed wunu i kuc kenwu kenwu.”</verse>
			</chapter>
			<chapter number="10">
				<verse number="1">Yecu oya i kuno, te bino i lobo Judaya kede loka Jordan. Lwak dok ocokere baŋe, en opwonyogi doki, acalo kite mere me kare luŋ.</verse>
				<verse number="2">Oparicayo obino baŋe, ote bite kun openye ni, “Cik ye ni ico ryem dako mere?”</verse>
				<verse number="3">En ogamo doggi kun penyogi ni, “Kara Muca nwaŋ ocikowu niŋo?”</verse>
				<verse number="4">Gin te gamo ni, “Muca yam oye ni ico myero co waraga me keto nyom, kede ryemo dako.”</verse>
				<verse number="5">Cite Yecu okobbigi ni, “Pi nwaŋcunywu omio Muca ocoyiwu cikkono.</verse>
				<verse number="6">Ento ya i ageyi keto lobo, ‘Obaŋa ocweogi co kede mon.</verse>
				<verse number="7">En omio dano bino weko pappere kede tottere, te moko i kom dako mere,</verse>
				<verse number="8">gin aryo ote doko kom acel.’ Kite-nono gin mom doŋ otye aryo, ento kom acel keken.</verse>
				<verse number="9">Gin ame Obaŋa onoto karacel, dano kur ket akinagi.”</verse>
				<verse number="10">Ame otye i ot, jo mere a lube dok openye pi koppono.</verse>
				<verse number="11">En te kobbigi ni, “Dano moro ame ryemo cege, eka te nyomo dako ocele nwoŋo ocodo cot, kun obalo i nyim cege ca.</verse>
				<verse number="12">Anaka dako daŋ, ka oya i baŋ cware te nyomere kede lo ocele, nwoŋo ocodo cot.”</verse>
				<verse number="13">Jo okelo itino baŋ Yecu, ni en mulgi. Jo a Lube te jukogi oko;</verse>
				<verse number="14">cite Yecu ka oneno, yie owaŋ, te kobbigi ni, “Wek wunu itino bin baŋa, kur igeŋgi wunu; pien loc Obaŋa tye pi jo acalo gin.</verse>
				<verse number="15">Ateni akobbiwu ni, dano a mom jolo loc Obaŋa acalo atin, mom bino donyo iye kadi atidi moro.”</verse>
				<verse number="16">Otiŋogi i kore, omiogi winyo, kun keto ciŋe i komgi.</verse>
				<verse number="17">Ame en doŋ oya otuno iyo, dano moro te riŋo, te rumo coŋe i nyime kun penye ni, “Apwony aber, atim ŋo me anwoŋ kwo a perakino odoco?”</verse>
				<verse number="18">Yecu te penye ni, “Kara piŋo ilwoŋa ni aber? Dano moro aber mom tye, kono ka Obaŋa keken.</verse>
				<verse number="19">Iŋeo cik, ‘Kur inek, Kur icod cot, Kur ikwal, Kur ikel kop goba i pido, Kur icer jo, Wor pappi kede totti.’ ”</verse>
				<verse number="20">En te gamo ni, “Apwony, magu ducu atyeko mako cakere i tinona.”</verse>
				<verse number="21">Yecu onene, omare, te kobbe ni, “Ginnoro acel pwod orem i baŋi. Wot icaŋami luŋ ame itye kede, ite miyo baŋ ocan, eka ite bedo kede lonyo ame ikano i polo; yin doŋ ibin, iluba.”</verse>
				<verse number="22">Lonu ka owinyo kodi kop-pu, waŋe te cido oko, te wot oko a doŋ aconne acona, pien onwoŋo limmere rik dwoŋ.</verse>
				<verse number="23">Yecu oŋoloro waŋe te kobbi jo mere a lube ni, “Bino bedo tek meicel olonyo idonyo i loc Obaŋa!”</verse>
				<verse number="24">Jo a lube owuro koppere-nono atek, ento Yecu dok te kobbigi ni, “Itino, donyo i loc Obaŋa mom yot!</verse>
				<verse number="25">Twara donyo inaga i waŋ pico yot, kato alonyo idonyo i loc Obaŋa!”</verse>
				<verse number="26">Omio gin owuro atek meicel, ote penye ni, “Kara ŋa a dok twero larre?”</verse>
				<verse number="27">Yecu onenogi, te kobo ni, “Baŋ dano mom twerre, ento tuŋ baŋ Obaŋa twerre, pien jami ducu twerre baŋ Obaŋa.”</verse>
				<verse number="28">Petero te ero kobbe ni, “Aco wan oweko jami luŋ, olubi.”</verse>
				<verse number="29">Yecu te gamo ni, “Ateni akobbiwu ni, mom tye ŋattoro ame oweko ode, onyo omego, onyo amego, onyo tottere, onyo pappere, onyo potti mere, pira kede pi amut aber,</verse>
				<verse number="30">ame mom bino nwoŋo jami akato mano tyen mia i kare man, udi, omego, amego, toto, kede itino, kede potti, karacel kede awuna; kede i kare abino anyim bino nwoŋo kwo a perakino odoco.</verse>
				<verse number="31">Ento jo apol ame obedo me agege bino doŋ cen, kede jo odoŋ cen bino bedo me agege.”</verse>
				<verse number="32">Ame gin tye iyo, a kun gin owot i Jerucalem, Yecu onwoŋo atelligi yo; gin owuro atek, jo a lube obedo kede lworo. En dok te tero jo mere apar wie aryo, te cako tittigi gin ame bino timere i kome,</verse>
				<verse number="33">kun kobo ni, “Nenu, wan doŋ otye okwaro tur me wot i Jerucalem. Wot a dano obino miye baŋ olamdog adoŋo kede opwony-cik, gin bino ŋolle kop me to, obino miye baŋ Orok.</verse>
				<verse number="34">Gin bino ŋale, obino pwode kede del, obino neke; cite ame nino adek doŋ okato, en bino cer oko.”</verse>
				<verse number="35">Yakobo kede Lakana, itino a Jebedayo, obino i nyim, Yecu, ote kobbe ni, “Apwony omito itimmiwa gin ame okwayi pire-ni.”</verse>
				<verse number="36">En openyogi ni, “Imito ni atimmiwu ŋo?”</verse>
				<verse number="37">Gin te gamo ni, “Yewa imi ŋat acel bed i laŋeti tuŋ cem, ŋat acel bed tuŋ cam, i kare me kwogoni.”</verse>
				<verse number="38">Ento Yecu okobbigi ni, “Wun mom iŋeo gin ame ikwao wunu. Itwero wunu mato i kopo me peko ame abino mato kede; onyo itwero wunu batija i kite ame abino batija kede?”</verse>
				<verse number="39">Gin ogamo ni, “Wan otwero.” Yecu okobbigi ni, “Kopo ame an abino mato iye, wun daŋ ibino mato wunu kede; dok kite ame an abino batija kede, wun daŋ ibino batija wunu kede;</verse>
				<verse number="40">ento bedo i laŋeta tuŋ cem onyo tuŋ cam an mom apoko. Bino bedo ka baŋ jo ame oyiko pirgi.”</verse>
				<verse number="41">Ka jo ocele apar owinyo, igi ocako waŋ i kom Yakobo kede Lakana.</verse>
				<verse number="42">Yecu te lwonogi baŋe, okobbigi ni, “Wun iŋeo wunu ni, i baŋ Orok, jo ame olwoŋo ni olocgi bwoogi kede teko, dok odonegi nyuto twergi i komgi.</verse>
				<verse number="43">Ento mom myero bed amannono i akinawu; cite ŋattoro i akinawu ame mito bedo adwoŋ, myero bed aticwu;</verse>
				<verse number="44">dok ŋattoro ame amito bedo me agege i akinawu, myero bed opiiwu ducu.</verse>
				<verse number="45">Pien anaka Wot a dano mom obino me jo tiye, ento me en ti pi jo, dok ete miyo kwo mere me lakoro jo apol.”</verse>
				<verse number="46">Gin obino i Jeriko. Ame doŋ Yecu aya oko i Jeriko, karacel kede jo mere a lube kede lwak jo ecipan, atowaŋŋoro ame akwa lim, nyiŋe Bartimayo, wot a Timayo, onwoŋo kara obedo i ŋet yo.</verse>
				<verse number="47">Ka en owinyo ni Yecu me Najaret ennono, te ero lwoŋo kede dwon adit ni, “Yecu, Akwar Daudi, tima kica ba!”</verse>
				<verse number="48">Jo apol te juke ni, “Liŋ, lo-ni!” En omedo redo mere ameda ni, “Akwar Daudi, tima kica ba!”</verse>
				<verse number="49">Yecu Ocuŋ, okobo ni, “Lwoŋe wunu.” Gin te lwoŋo atowaŋ kun okobo ni, “Di cunyi, ya malo, en alwoŋi.”</verse>
				<verse number="50">En te bolo rukkere oko, oya malo, te ru yutte, bino baŋ Yecu.</verse>
				<verse number="51">Yecu te penye ni, “Kara imito atimi ŋo?” Atowaŋ te gamo ni, “Rabbi, amito anen piny.”</verse>
				<verse number="52">Yecu te kobbe ni, “Wot giri, iyeeni ocaŋi.” Cucuttono te cako neno piny, te wapo yore.</verse>
			</chapter>
			<chapter number="11">
				<verse number="1">Ame gin doŋ ceggi i tuno i Jerucalem, tuŋ Betepage kede Betania, i kor kidi me Jeituni, Yecu ooro jo aryo i akina jo a lube,</verse>
				<verse number="2">ocikogi ni, “Wot wunu i paco i nyimwu ca. Ame doŋ idonyo wunu iye, oyotoyot ibino nwoŋo wunu atin kana, ame otweo, ame ŋattoro mom ru oyito i wie; gonyu, ikel wunu kan.</verse>
				<verse number="3">Ka dano moro bino penyowu ni, ‘Ŋo omio itimo wunu amannono?’ dok wunu iye ni, ‘Adwoŋwa en ame amito; daŋ adwoggo en kan oko oyotoyot.’ ”</verse>
				<verse number="4">Gin owoto, onwoŋo otweo atin kana i doggola oko i ŋet yo, ote gonyo.</verse>
				<verse number="5">Jo mogo ame onwoŋo ocuŋ kuno te penyogi ni, “Kara itimo wunu ŋo omio igonyo wunu atin kana?”</verse>
				<verse number="6">Gin te dok iye i kite ame Yecu okobbigi kede. Jo-nu te ye ni gin woti.</verse>
				<verse number="7">Ote kelo atin kana baŋ Yecu, ote peto boŋŋigi i kome, en te bedo i wie.</verse>
				<verse number="8">Jo apol opeto boŋŋigi i dye yo, jo mogo opeto boke ame ojako i potti.</verse>
				<verse number="9">Jo ame otelo yo kede ame alube oredo ni, “Ojana, pak wunu Rwot! Gum myero bed i kom ŋat ame abino i nyiŋ Rwot!</verse>
				<verse number="10">Gum myero bed i kom loc a kwarowa Daudi ame abino! Pake wunu malo i wi polo!”</verse>
				<verse number="11">En odonyo i Jerucalem, owoto i ot Obaŋa, te ŋiyo jami ducu, eka te dok oko i Betania karacel kede jo mere apar wie aryo, pien piny onwoŋo oyuto oko.</verse>
				<verse number="12">Orwo mere ka gin oya i Betania, kec oneke.</verse>
				<verse number="13">Te neno oduro i teŋe kun pote olot, owoto oneno ka kono ce etwero nwoŋo moro ame ocek iye. Ka otuno i tere, mom onwoŋo ginnoro, kono ka pote keken, pien mom ru kare me cekkere.</verse>
				<verse number="14">Te kobo oduro ni, “Ŋattoro mom dok bino camo nyigi atwal.” Jo a lube owinyo.</verse>
				<verse number="15">Ka gin otuno i Jerucalem, Yecu odonyo i ot Obaŋa, te cako ryemo jo ame cato wil kede owil jami i ot Obaŋa. Oreto meja a jo a loko cente, anaka gi-bedo a jo a cato amam;</verse>
				<verse number="16">mom oye ni dano moro ŋol dye ot Obaŋa kede yec.</verse>
				<verse number="17">Dok te ero pwonyogi kun kobo ni, “Rik mom ocoo ni, ‘Oda obino lwoŋo ni ot me kwac a rok luŋ?’ Ento wun iloko wunu odoko adu oyak.”</verse>
				<verse number="18">Olamdog adoŋo kede opwony-cik owinyo koppere, ote yenyo yo me neke; pien onwoŋo gin lwore, pien lwak luŋ owuro pwonnyere.</verse>
				<verse number="19">A doŋ piny oyuto, en te ya oko i Jerucalem.</verse>
				<verse number="20">Odiko ame onwoŋo gin beo iyo-nu, oneno oduro otal oko cakere i lwite.</verse>
				<verse number="21">Petero opo iye, okobo ni, “Rabbi, neno oduro iceno-ni otal oko.”</verse>
				<verse number="22">Yecu te gamo ni, “Bed wunu kede iyee i kom Obaŋa.</verse>
				<verse number="23">Ateni akobbiwu ni, ŋat ame bino kobbi kidi man ni, ‘Mukere, irette i nam,’ a kun mom okalo akala i cunye, ento oye ni gin ame ekobo bino timere, daŋ bino timere.</verse>
				<verse number="24">Pi kop man akobbiwu ni, gin ducu ame ibino wunu penyo ame ikwayo wunu Obaŋa, myero iye wunu ni inwoŋo wunu oko, daŋ ibino wunu nwoŋo.</verse>
				<verse number="25">Dok daŋ kare ducu ame icuŋ wunu kun ikwao wunu Obaŋa, ka itye wunu kede kopporo i kom ŋattoro, time wunu kica, me wek Papawu a tye i polo daŋ timwu kica i kom balwu. [</verse>
				<verse number="26">Ento ka mom itimo wunu jo kica, Papawu ame tye i polo daŋ mom bino timowu kica i balwu.]”</verse>
				<verse number="27">Gin dok obino i Jerucalem. Ka onwoŋo en tye ka wowota i ot Obaŋa, olamdog adoŋo kede opwony-cik kede odoŋe obino baŋe.</verse>
				<verse number="28">Ote penye ni, “Twerrene omio itimo kit man? Daŋ ŋa omii twer man me timo?”</verse>
				<verse number="29">Yecu te kobbigi ni, “An koŋ abino penyowu pennyoro acel; wun koŋ idokka wunu iye, an daŋ ate bino tittiwu twer omio atimo kit man.</verse>
				<verse number="30">Batija a Lakana oya i baŋ Obaŋa aŋar onyo oya i baŋ dano? Dokka wunu iye.”</verse>
				<verse number="31">Gin ote bedo pyem kengi kengi kun okobo ni, “Ka okobo ni, ‘Oya i baŋ Obaŋa’, en bino penyowa ni, ‘Kara piŋo dok mom iye wunu en?’</verse>
				<verse number="32">Ka okobo ni, ‘Oya i baŋ dano’, kono?” Gin olworo lwak, pien gin luŋ oŋeo ni Lakana en adwarpiny ateni.</verse>
				<verse number="33">Omio gin te dokki Yecu ni, “Wan okwia giwa.” Yecu daŋ te kobbigi ni, “An daŋ mom abino kobbiwu twer omio atimo kite man,”</verse>
			</chapter>
			<chapter number="12">
				<verse number="1">Yecu te cako kop kedgi i carokop ni, “Nwaŋ tye dano moro ame opito poto olokkere, te guro oko kede cel, okunyo bur me jolo pige, te gero pem, te joko baŋ opur, eka te wot oko i lobo ocele.</verse>
				<verse number="2">Ame kare doŋ oromo, en te cwayo amiro baŋ opur ni wot om dul ginnoro ocek i peto.</verse>
				<verse number="3">Ento gin omake, ote pwode, oryeme, odok i ciŋe nono.</verse>
				<verse number="4">En dok te medde oro amiro ocele; man daŋ ote goyo, tuco wie oko, omie lewic.</verse>
				<verse number="5">Dok te oro dano ocele, man gin oneko oko. Gin obedo limo kite-nono i kom jo apol; jo ocele opwodo apwoda, jo mogo oneko aneka.</verse>
				<verse number="6">Onwoŋo pwod odoŋ baŋe dano moro acel, en wode ame emaro. Me agikki mere ocwao en ikome baŋgi, kun kobo ni, ‘Gin bino woro woda.’</verse>
				<verse number="7">Cite gin opur ote bedo kop kengi kengi ni, ‘Kom man en ale-lim; biye wunu, oneke oko, me lim eleyo-nono bed megwa’.</verse>
				<verse number="8">Omake ote neke oko, ote bole teŋe i poto olok.</verse>
				<verse number="9">Won poto olok bino timo ŋo? En bino bino, te neko opur-ru oko, te miyo poto olok baŋ jo apat.</verse>
				<verse number="10">Rik mom ikwano wunu coc man a yam ocoo, ni, ‘Kidi ame ogedo okwero en ame odoko kidi me gwic ot;</verse>
				<verse number="11">man en tic a Rwot, en gin me awura baŋwa?’”</verse>
				<verse number="12">Gin te temo make, ento ote lworo lwak oko, pien gin oniaŋ ni en okobo carokop man i komgi. Ote ya i baŋe wot gigi oko.</verse>
				<verse number="13">Gin te oro Oparicayo kede jo a Kerode mogo baŋ Yecu, me gin mak kopporo a ya i doge.</verse>
				<verse number="14">Gin obino te kobbe ni, “Apwony, wan oŋeo ni yin dano me ateni, dok mom iparo pi dano moro, pien mom ineno dano i oko, cite ipwonyo yo Obaŋa i ateni, Myero ogelli Kaicari ocoro onyo mom?</verse>
				<verse number="15">Ogel onyo kur ogel?” Ento en te ŋeyo gobagi oko, te kobbigi ni “Kara ibita wunu pi ŋo? Koŋ ikella wunu ciliŋnoro, me anen.”</verse>
				<verse number="16">A doŋ gin okelo, en te penyogi ni, “Cal kede coc ame ogoro iye-ni mea ŋa-nono?” Gin ogamo ni, “Mea Kaicari.”</verse>
				<verse number="17">Yecu te kobbigi ni, “Dwok wunu baŋ Kaicari jami a Kaicari, jami Obaŋa dwok wunu baŋ Obaŋa.” Gin owure meicel.</verse>
				<verse number="18">Ocadukayo mogo obino baŋ Yecu; jo-ni gin jo ame kobo ni jo oto pe cer. Gin okelo peny baŋe ni,</verse>
				<verse number="19">“Apwony, Muca nwaŋ ocoo pirwa ni, ka omin a ŋattoro oto oko, oweko dako, ento mom oweko atinnoro, ominnere myero lak dako mere me nywal ominnere itino.</verse>
				<verse number="20">Aco, nwaŋ tye jo abiro ame gin omego. Dano me agege onyomo dako, te to kun mom oweko atinnoro;</verse>
				<verse number="21">me aryo te lako dan-nu, te to kun mom oweko atinnoro; me adekkere daŋ amannono;</verse>
				<verse number="22">gin abiro luŋ mom oweko atinnoro, lcennere en dako daŋ te to oko.</verse>
				<verse number="23">Kara i kare me cer, dan-nu bino bedo cik a ŋa? Pien gin abiro luŋ obedo kede.”</verse>
				<verse number="24">Yecu okobbigi ni, “Wun mom irwenyo wunu pi mannono, pien ikwia wunu coc a yam ocoo, anaka teko Obaŋa daŋ ikwia wunu?</verse>
				<verse number="25">Pien ka jo doŋ ocer, jo mom bino nyomere, ento bino bedo bala omalaika ame i polo.</verse>
				<verse number="26">Ento ka i kom cero jo oto, wun mom ikwano wunu i buk a Muca, kop i kom yat obuŋere ame olyel, kite ame Obaŋa okobbe ni, ‘An Obaŋa Iburaim, kede Obaŋa Icaka, kede Obaŋa a Yakobo?’</verse>
				<verse number="27">En mom Obaŋa a jo oto, ento mea jo akwo; irwenyo wunu meicel.”</verse>
				<verse number="28">Apwony-cikkoro obino onoke a ceggi, owinyogi kun olaro kop. Ka owinyo kit ame Yecu odokkigi i kop aber kakare, en te penye ni, “I kom cik luŋ, mene ce ame obedo me agege?”</verse>
				<verse number="29">Yecu te gamo ni, “Me agege en ene, ni, ‘Winy ba Icrael, Rwot Obaŋawa en Rwot acel;</verse>
				<verse number="30">mar Rwot Obaŋani kede cunyi luŋ, kede tiponi luŋ, kede tammi luŋ, kede tekoni luŋ.’</verse>
				<verse number="31">Me aryo mere en ene, ni, ‘Mar dano wadwu acalo imarre keni.’ Mom dok tye cikkoro ame pire dit kato magi.”</verse>
				<verse number="32">Apwony-cik te kobo ni, “Kakare, Apwony; ikobo giri kop ateni, ni, Obaŋa en acel, dok mom tye Obaŋa ocele, kono en keken.</verse>
				<verse number="33">Dok mare i cuny luŋ, i ryeko luŋ, kede maro dano wadwu acalo imarre keni, pire dit kato leyi ducu ame oŋolo, ame owaŋo alutu, kede kwon gin ame oŋolo ducu.”</verse>
				<verse number="34">Ka Yecu oneno ni en odok i koppere kede ryeko, te dok kobbe ni “Yin mom ibor kede loc Obaŋa.” Ŋattoro mom dok odio cunye me penye kopporo.</verse>
				<verse number="35">Ame Yecu tye apwony i ot Obaŋa, openyo ni, “Kara opwony-cik kobo niŋo ni, Kricito en akwar Daudi?</verse>
				<verse number="36">Aco kono Cuny Acil nwaŋ omio Daudi ikome okobo ni, ‘Rwot okobbi Rwotta ni, Bed i laŋeta tuŋ cem, i kabedo me kwogo, ituno ka abino keto okworri piny i te tyeni.’</verse>
				<verse number="37">Ka Daudi ikome olwoŋe ni Rwot, kara Kricito dok bedo akwarre niŋo?” Lwak ecipan owinyo koppere kede lelo.</verse>
				<verse number="38">Ka Yecu tye a pwony, okobo ni, “Gwokere wunu i kom opwony-cik ame maro wot a kun orukere kede boŋŋi abeco, ame mito daŋ ni jo motgi i cuk,</verse>
				<verse number="39">dok omaro bedo i kome me dito i kacokere, kede i kabedo me kwogo i dog cem.</verse>
				<verse number="40">Gin mao udi a mon a coggi oto, dok okwao Obaŋa nakanaka me gobagoba. Kop ame obino ŋolo i wigi bino bedo pek akato.”</verse>
				<verse number="41">Yecu obedo piny kun otikere kede canduk me coko lim, te neno kite ame lwak abolo kede lim i canduk. Jo apol ame olonyo obolo adwoŋ.</verse>
				<verse number="42">Cite dako moro ame acan, ame cware oto, obino, te bolo cente aryo keken.</verse>
				<verse number="43">En te lwoŋo jo a lube baŋe, okobbigi ni, “Ateni akobbiwu ni, dako man a cware oto, ame acan, obolo adwoŋ ame kato jo luŋ ame obolo mot i canduk me coko lim;</verse>
				<verse number="44">pien gin ducu obolo mot ame ogito agita i kom limgi adwoŋ, cite en i kom cannere obolo gin ducu ame tye baŋe, ame konyo kwo mere.”</verse>
			</chapter>
			<chapter number="13">
				<verse number="1">Ame en aya oko i ot Obaŋa, dano acel i akina jo a lube okobbe ni, “Apwony, nen kiddi magi me awura, kede gedo magi me awura!”</verse>
				<verse number="2">Yecu te gamo doge ni, “Ineno gedo magi adoŋo wok-ki? Mom obino weko kidi moro kan ame ododde i wi wadgi, a mom obino coro piny.”</verse>
				<verse number="3">Ame en doŋ obedo piny i wi kidi me Jeituni kun otikere kede ot Obaŋa, Petero kede Yakobo kede Lakana kede Anderiya openye i muŋ ni,</verse>
				<verse number="4">“Tittiwa, man bino bedo awene ba? Dok gin aŋo ame bino nyuto ni ginnono ducu doŋ ceggi cobere kakare?”</verse>
				<verse number="5">Yecu ocako kobbigi ni, “Gwokere wunu ba, ŋattoro kur rwenywu be.</verse>
				<verse number="6">Pien jo apol bino bino i nyiŋa, ame obino kobo ni, ‘An ennono’; gin bino miyo jo apol rwenyo.</verse>
				<verse number="7">Dok ka ibino winyo wunu pi mony, kede amut me mony, cunywu kur poti; mano myero timere, ento agikki nwoŋo pwod mom.</verse>
				<verse number="8">Pien rok bino romo kede rok, loc bino romo kede loc ocele, oyeŋo bino bedo i kabedo apol, kec daŋ bino poto; mano ducu pwod en ageyi me rem.</verse>
				<verse number="9">“Ento wun myero igwokere wunu ba; pien gin bino terowu i okiko, obino pwodowu i kacokere; ibino cuŋ wunu i nyim oloc kede i nyim rwode pira, me kobo kop me caden baŋgi.</verse>
				<verse number="10">Dok amut aber myero koŋ rab baŋ rok ducu.</verse>
				<verse number="11">Ikare ame oterowu oko me kelowu i okiko, kur iru wunu bedo i tam apol, ni, ibino wunu kobo niŋo? Ento kob wunu kop ame obino miyowu i caanono; pien pe wun ame ibino wunu kop, ento Cuny Acil en a bino kop.</verse>
				<verse number="12">Omego bino miyo omegogi me aneka, odoŋe bino miyo itinogi me aneka, otino bino twarre i kom onywalgi, miyo oneko onywalgi.</verse>
				<verse number="13">Jo luŋ bino dagowu pi nyiŋa: ento ŋat ame kanyakino ituno i agikki, en bino larre.</verse>
				<verse number="14">“Ento ka ineno wunu ginnoro me kwer ame balo cuny jo kun ocuŋ kan ame pe myero (dano ame kwano myero niaŋ iye), i kare-nono jo a tye i Judaya myero riŋ oko i wi kidi,</verse>
				<verse number="15">dano ame tye i wi ot kur dok yitto piny, daŋ kur dony i ot, ni ebino kwanyo ginnoro a tye iye;</verse>
				<verse number="16">kede dano ame tye i poto kur dok cen ni edok omo rukkere.</verse>
				<verse number="17">Mon ayac bino neno can i kare-nono, kede mon ame doto itino!</verse>
				<verse number="18">Kwa wunu Obaŋa wek ginnono kur timere i cwir.</verse>
				<verse number="19">Pien i kare-nono bino bedo can adwoŋ, kit a yam pe ru onen, ya i ageyi keto lobo ame Obaŋa oketo, tuno naka tin, daŋ pe dok bino nen.</verse>
				<verse number="20">Kono Rwot mom ojwiko kare-nu, kono dano moro mom obwot; daŋ pi jo ame oyero, ame en oyerogi, omio Rwot ojwiko kare-nu oko.</verse>
				<verse number="21">“I kare-naca ka dano moro bino kobbiwu ni, ‘Neno, Kricito tye kan-e, onyo ni, tye kaca’, kur iye wunu.</verse>
				<verse number="22">Jo ame kobo ni gin obedo Kricito bino pello, anaka odwarpiny ame ogoba, bino nyuto anyuttogo kede taŋo, me ka twerre gin orweny jo ame oyero.</verse>
				<verse number="23">Gwokere wunu ba; doŋ atyeko tittiwu kop ducu con.</verse>
				<verse number="24">“Ento i kare-nono, ame can adwoŋ otum oko, bino bedo acalo rik ocoo ni, ‘Ceŋ bino doko col, dwe mom bino ryeny,</verse>
				<verse number="25">acer luŋ bino ya i polo, ote rutte piny, teko ame i polo bino yeŋere’;</verse>
				<verse number="26">eka jo bino neno Wot a dano kun bino iyi pol, kun tye kede teko kede kwogo adwoŋ.</verse>
				<verse number="27">En bino oro amalaika, bino coko jo mere ame oyero, iya i twok piny aŋwen ducu, kun ya i agikki me lobo, tuno i agikki me polo.</verse>
				<verse number="28">“Mak wunu pwony ame oya i kom oduro: ka jaŋe onyinyiro, pote olot, iŋeo wunu ni oro doŋ ceggi.</verse>
				<verse number="29">Ammannono wun daŋ, ka ineno wunu ginnono atimere, ber iŋe wunu ni, en doŋ tye ceggi, tye i doggola.</verse>
				<verse number="30">Ateni akobbiwu ni, lwagi jo man mom bino tum, ame mannono luŋ mom ru otimere.</verse>
				<verse number="31">Polo kede lobo bino tum oko, ento kop ame an apwonyo mom bino tum.</verse>
				<verse number="32">“Ento nino-nono, onyo caa-nono, ŋattoro a ŋeo pire mom tye, kadi omalaika ame tye i polo, kadi Wod, kono ka Papo keken.</verse>
				<verse number="33">Gwokere wunu, bed wunu ame ineno wunu, pien mom iŋeo wunu nino ame kare bino romo iye.</verse>
				<verse number="34">Rom aroma kede dano ame awot i weno; en ka aya i paco, mio twer baŋ omiro mere, ŋat acel acel kede ticcere, kun ciko agwok doggola ni, ki piny.</verse>
				<verse number="35">Kiu piny doŋ, pien mom iŋeo wunu ceŋ a won ot bino tuno iye, onyo otyeno, onyo cuny dyewor, onyo ka ibai, aŋar odiko;</verse>
				<verse number="36">me kur tuwu atua i waŋ nino.</verse>
				<verse number="37">Gin ame akobbiwu, akobbi jo luŋ ni, Kiu piny.”</verse>
			</chapter>
			<chapter number="14">
				<verse number="1">Onwoŋo odoŋ nino aryo me tuno i ecuban me Kato kede me Ogati a Tobi Mom iye. Olamdog adoŋo kede opwony-cik oporo kop me mako Yecu kede ryeko, me ote neke.</verse>
				<verse number="2">Pien gin okobo ni, “Pe i kare me ecuban, mio lwak bino tugere.”</verse>
				<verse number="3">Ame en tye i Betania tuŋ a Cimon adobo, onwoŋo obedo i dog cem; dako moro te bino kun tye kede adomo me moo nard agili ame wellere dwoŋ. Oturo dog adomo, oonyo i wie.</verse>
				<verse number="4">Jo mogo yigi owaŋ, ote kop kengi kengi ni, “Moo man obalo nono piŋo?</verse>
				<verse number="5">Pien kono ocato moo man, kono okelo lim a kato ciliŋ mia adek, me amia baŋ ocan.” Cunygi owaŋ i kome atek.</verse>
				<verse number="6">Yecu te kobo ni, “Weke wunu; kara icano wunu dan-ni piŋo? En otio tic aber i koma.</verse>
				<verse number="7">Ocan itye wunu kedgi nino luŋ, itwero wunu konyogi i kare ducu ame imito wunu; ento an mom abino bedo kedwu nino ducu.</verse>
				<verse number="8">En otio tic acalo etwero; ogeo onyo moo i koma me yika.</verse>
				<verse number="9">Ateni akobbiwu ni, i wi podo luŋ kan ame obino tito iye amut aber-ri, obino kobo iye gin a dakoni otio, me poyo en.”</verse>
				<verse number="10">Juda me Keriot, ame en dano acel i akina jo apar wie aryo ca, owoto baŋ olamdog adoŋo, me emi Yecu baŋgi</verse>
				<verse number="11">Gin ka owinyo, oyomoro yigi, ote cikere me miye lim; en daŋ te yenyo kare aber me miye baŋgi.</verse>
				<verse number="12">I nino me agege me camo Ogati a Tobi Mom iye, a yam oŋolo iye atin romo me Kato, jo a lube openye ni, “Imito ni owot oyik tuŋ kwene me icam iye cam me Kato?”</verse>
				<verse number="13">En te oro jo aryo i akina jo a lube kun cikogi ni, “Wot wunu i Jerucalem; lonnoro bino romere kedwu ame oyeo gulu pii; lube wunu.</verse>
				<verse number="14">Kan a en bino donyo iye, kobbi wunu won ot ni, ‘Apwony okobo ni, Ane ot welo kan ame abino camo iye Kato, karacel kede jona a luba?’</verse>
				<verse number="15">En bino nyuttiwu icika alac i malo ame opeto, ame oyiko; yikkiwa wunu kuno.”</verse>
				<verse number="16">Jo mere a lube owoto, odonyo i Jerucalem, onwoŋo tye acalo en oporrigi, ote yiko cam me Kato.</verse>
				<verse number="17">Ame piny doŋ oyuto, en obino, karacel kede jo mere apar wie aryo.</verse>
				<verse number="18">A doŋ gin obedo piny, ame otye ka cem, Yecu te kobo ni, “Ateni akobbiwu ni, ŋat acel i akinawu bino keto erupe i koma, en ame acem karacel keda.”</verse>
				<verse number="19">Eka gin te ero conne oko, kun dano acel acel penyere ni, “An ce?”</verse>
				<verse number="20">En te kobbigi ni, “En dano acel i akina wun apar wie aryo, ame agweyo keda i tabo acel.</verse>
				<verse number="21">Pien Wot a dano awot gire i kite a yam ocoo i kome; ento dano a keto erupe i kom Wot a adanonu, kite ame ebino neno kede can! Onwoŋo kono obedo ber, dano-nu kono rik pe onywalo.”</verse>
				<verse number="22">Ame gin pwod acamo cem, Yecu omako ogati; ka doŋ okwao iye winyo, onyinyilo, omiogi kun kobo ni, “Gam wunu; man en koma.”</verse>
				<verse number="23">Otiŋo ikopo; ka doŋ opwoo, omiogi, gin ducu omato.</verse>
				<verse number="24">Okobbigi ni, “Man en remona me cikere, ame oony pi jo apol.</verse>
				<verse number="25">Ateni akobbiwu ni, mom dok abino mato pig olok, ituno i nino ca ka ate bino mato anyennere i loc Obaŋa.”</verse>
				<verse number="26">A doŋ gin otyeko wer, ote wot oko i wi kidi me Jeituni.</verse>
				<verse number="27">Yecu te kobbigi ni, “Wun ducu ibino wunu kwanyo genwu i koma oko; pien nwaŋ ocoo ni, ‘Abino neko akwat, rommi te ket oko ata,’</verse>
				<verse number="28">Ento ka doŋ ocera, abino telliwu yo me wot i Galilaya.”</verse>
				<verse number="29">Petero te kobbe ni, “Kadi bed jo ducu bino kwanyo gengi oko i komi, cite an mom abino kwanyo.”</verse>
				<verse number="30">Yecu te kobbe ni, “Ateni akobbi ni, tin, i dyewor man, a twon gweno pe ru okok iryo, yin giri ibino kwera tyen adek.”</verse>
				<verse number="31">Ento en okobo atek meicel ni, “Kadi bed to, mom abino kweri.” Gin ducu okobo amannono.</verse>
				<verse number="32">Ote wot i kabedo a nyiŋe Gececemane, en te ciko jo a lube ni, “Bedu kan koŋ, an pwod akwayo Obaŋa.”</verse>
				<verse number="33">En te tero Petero kede Yakobo kede Lakana, cunye te ero poto meicel kede kumo adwoŋ.</verse>
				<verse number="34">Te kobbigi ni, “Waŋcuny atek amito neka oko. Bed wunu kan, ikiu piny.”</verse>
				<verse number="35">Te wot i nyim anok, oryebere piny, te kwayo ni, kono ka twerre, kodi caa-nono myero kat oko i baŋe.</verse>
				<verse number="36">Okobo ni, “Aba, Pappa, jami ducu i baŋi twerre; kwany ikopo man i koma oko; cite kur bed acalo an amito, ento acalo yin imito.”</verse>
				<verse number="37">Te dwogo onwoŋogi doŋ onino oko, te kobbi Petero ni, “Cimon, inino anina? Mom itwero kiyo piny keda pi caa acelloro?</verse>
				<verse number="38">Kiu piny, kwa wunu Obaŋa, me kur idony wunu i abita a Catan. Cuny mito ta, ento kom nyap.”</verse>
				<verse number="39">Te dok wot, te kwayo Obaŋa, kun kobo kop acellaca.</verse>
				<verse number="40">Dok te dwogo, onwoŋogi doŋ onino oko, pien onwoŋo nino onuro waŋgi meicel; yo me culle kop te loyogi oko.</verse>
				<verse number="41">Te dwogo tyen me adekkere, openyogi ni, “Pwod inino wunu? Pwod iweo wunu bo? Doŋ otum. Caa doŋ oromo; Wot a dano otye a miye i ciŋ obalo.</verse>
				<verse number="42">Ya wunu malo; nen, dano ame keto erupe i koma doŋ tye ceggi.”</verse>
				<verse number="43">Cucuttono ame en pwod tye ka kop, Juda te pello, en dano acel i akina jo apar wie aryo ca. En obino kede lwak jo ame oya i baŋ olamdog adoŋo kede opwony-cik kede odoŋe, kun otye kede pale me romo kede abiriŋ.</verse>
				<verse number="44">Dano ame oketo erupe i kome nwaŋ omiogi anyut, kun kobo ni, “Dano ame abino moto kun anoto leme, nwoŋo en ennono ikome; make wunu, itere wunu kun igwoke wunu aber.”</verse>
				<verse number="45">Ka obino, te onyakino baŋe, te mote ni, “Rabbi”, omote kun noto leme.</verse>
				<verse number="46">Gin opoto i kome, ote make oko.</verse>
				<verse number="47">Ento dano moro acel ame ocuŋ i laŋete owoto pala romo mere, te toŋo kede opii alamdog adwoŋ, te ŋolo yite oko.</verse>
				<verse number="48">Yecu okobbigi ni, “Ibino wunu i koma kede pale me romo kede abiriŋ, bala ibino wunu mako ayak?</verse>
				<verse number="49">Nino luŋ nwaŋ abedo kedwu i ot Obaŋa kun apwonyo, mom imaka wunu. Ento wek coc a yam ocoo cobere kakare.”</verse>
				<verse number="50">Gin ducu oriŋo, ote weke oko.</verse>
				<verse number="51">Awobi moro nwaŋ olube ame orwao ka cuka camanini i kome. Gin omake,</verse>
				<verse number="52">ento en oweko cuka odoŋ, oriŋo onoro.</verse>
				<verse number="53">Gin otero Yecu baŋ alamdog adwoŋ; onwoŋo alamdog adoŋo kede odoŋe kede opwony-cik ocokere ducu karacel.</verse>
				<verse number="54">Petero olubo yore me icecen ituno naka i dyekal alamdog adwoŋ; obedo piny karacel kede otic ka oyo mac.</verse>
				<verse number="55">Olamdog adoŋo kede okiko ducu te yenyo caden me kelo kop i kom Yecu me oneke, naka mom onwoŋo.</verse>
				<verse number="56">Pien ocaden apol okelo kop me goba i kome, kopgi mom orwatte.</verse>
				<verse number="57">Jo mogo oya malo ote kelo kop me goba i kome kun okobo ni,</verse>
				<verse number="58">“Wan owinyo kun kobo ni, ‘An abino keto ot Obaŋa-ni ame jo otio kede ciŋ, eka ate dok gero en ocele pi nino adek, a mom otio kede ciŋ.’ ”</verse>
				<verse number="59">Kadi bed amonnono, kop ame gin okelo mom orwatte.</verse>
				<verse number="60">Alamdog adwoŋ te putte malo, te cuŋ i dyere, te penyo Yecu ni, “Mom idok iye kopporo? Man kop aŋo ame odoti kede-ni?”</verse>
				<verse number="61">Ento en oliŋ gire aliŋa, mom ogamo kopporo. Alamdog adwoŋ dok te penye kun kobo ni, “Yin i Kricito, Wot a ŋat ame opwoo?”</verse>
				<verse number="62">Yecu te gamo ni, “An a en; dok ibino neno wunu Wot a dano ame obedo piny i kabedo me kwogo i laŋet Won Twer tuŋ cem, kun bino kede pol me polo.”</verse>
				<verse number="63">Alamdog adwoŋ te yeco kanyi mere kene kene kun kobo ni, “Kara pwod omito caden me ŋo?</verse>
				<verse number="64">Doŋ iwinyo wunu kite a en oyeto kede Obaŋa. Itamo wunu niŋo iye?” Gin ducu oŋolo ni, ballere romo to.</verse>
				<verse number="65">Jo mogo te cako pato lao i kome; owumo waŋe oko, ote done kun okobo ni, “Yin adwarpiny do, tuci! Kara ŋa ojwati?” Otic daŋ te game kede adoŋ.</verse>
				<verse number="66">Petero onwoŋo tye piny i dyekal. Aŋeca moro mea alamdog adwoŋ te bino.</verse>
				<verse number="67">Ka oneno Petero kun aoyo mac, ogae kede waŋe kun kobo ni, “Yin daŋ woki itye wun kede dano ca me Najaret, Yecu.”</verse>
				<verse number="68">Ento en okwero oko, kun kobo ni, “Mom aŋeo dok mom aniaŋ i gin ame ikobo.” En te kato i dog paco, twon gweno te mwoco koko.</verse>
				<verse number="69">Aŋeca ca onene, te dok ero kobbi jo ame Ocuŋ kuno ni “Dano man ŋat acel i akinagi.”</verse>
				<verse number="70">En dok te kwero oko. Kare okato anok, jo ame ocuŋ kuno dok okobbi Petero ni, “Ateni, yin dano acel i akinagi, pien yin dano me Galilaya.”</verse>
				<verse number="71">En te kwoŋ kun lamere kene, kobo ni, “An gira mom aŋeo dano man ame ikop wunu i kome-nono.”</verse>
				<verse number="72">Cucutto no twon gweno te mwoco koko tyen me aryo mere. Petero te po i kop a cen Yecu okobbe, ni, “Ame pe ru twon gweno okok iryo, ibino kwera tyen adek.” Eka te ero koko oko i pig waŋe.</verse>
			</chapter>
			<chapter number="15">
				<verse number="1">Oyotoyot ka piny oru, olamdog adoŋo oporo kop karacel kede odoŋe kede opwony-cik kede okiko luŋ. Gin otweo Yecu, otere, ote miye baŋ Pilato.</verse>
				<verse number="2">Pilato te penye ni, “Yin abaka Ojudaya?” Ogamo doge ni, “Yin ikobo giri.”</verse>
				<verse number="3">Olamdog adoŋo odote kede kop apol.</verse>
				<verse number="4">Pilato te penye ni, “Mom koŋ idok i kopporo? Nen kop apol ame odoti kede-ni.”</verse>
				<verse number="5">Yecu mom omedde i gamo kopporo, omio Pilato owuro.</verse>
				<verse number="6">I kare me ecuban, Pilato yam gonnyigi abuccoro acel a jo okwao pire.</verse>
				<verse number="7">Onwoŋo cen tye lo moro i buc nyiŋe Baraba, ame otweo karacel kede jo otubo lwak; en onwoŋo oneko dano i tubere-nono.</verse>
				<verse number="8">Eka lwak te bino, te cako kwayo Pilato ni timmigi acalo yam etio.</verse>
				<verse number="9">Pilato te penyogi ni, “Imito wunu ni agonnyiwu abaka Ojudaya?”</verse>
				<verse number="10">En onwoŋo oŋeo aber ni olamdog adoŋo omio Yecu baŋe pi nyeko.</verse>
				<verse number="11">Olamdog adoŋo te cupo lwak ni twara gonnyigi Baraba.</verse>
				<verse number="12">Pilato dok te penyo lwak ni, “Kara dano ame ilwoŋo wunu ni abaka Ojudaya abino timo nadi?”</verse>
				<verse number="13">Gin dok oredo ni, “Gure i kom yataria!”</verse>
				<verse number="14">Pilato openyogi ni “Kara piŋo? Gin aŋo arac ame otimo?” Ento gin omedde i redo ni, “Gure i kom yataria!”</verse>
				<verse number="15">Pilato omito ni ekwe cuny lwak, omio ogonnyigi Baraba. Opwodo Yecu kede del, te miye me agura i kom yataria.</verse>
				<verse number="16">Cirikale otere iyi ot aloc, en Praitorion, ote lwoŋo eryoŋet megi ducu karacel.</verse>
				<verse number="17">Oruke kede boŋo amaramar, ote kado tok kwogo abaka me okuto, orwako i wie,</verse>
				<verse number="18">ote cako mote ni, “Oreme ba, Abaka Ojudaya!”</verse>
				<verse number="19">Ojwato wie kede ogada, opato lao i kome, ote rumo coŋgi ni, me wore.</verse>
				<verse number="20">A doŋ otyeko ŋale, ote doŋ gonyo boŋo amaramar i kome oko, ote ruke kede boŋŋi mere ikome, ote tere wot gure i kom yataria.</verse>
				<verse number="21">Gin te diyo dano moro ame onwoŋo akato akata i yo me ye yataria mere; onwoŋo abino kun oya i myere, nyiŋe Cimon me Kurene, papa Alegejanda gin kede Rupo.</verse>
				<verse number="22">Otero Yecu i kabedo ame olwoŋo Golgota, ame te koppere ni, kabedo me Cogo Wic.</verse>
				<verse number="23">Ote miye vino ame orubo iye yat murra; ento en pe omato.</verse>
				<verse number="24">Eka doŋ ote gure i kom yataria, daŋ ote poko boŋŋi mere oko i akinagi, kun obolo iye kwir me nwoŋo dano a bino tero ginnoro-ni.</verse>
				<verse number="25">Ame ogure i kom yataria, onwoŋo caa doŋ oromo adek.</verse>
				<verse number="26">I waraga ame nyuto kop ame opide pire ocoo ni, “Abaka Ojudaya.”</verse>
				<verse number="27">Ogure karacel kede oyakkogo, dano acel i laŋete tuŋ cem, acel tuŋ cam. [</verse>
				<verse number="28">Omio coc a yam ocoo ocobere kakare, ame kobo ni, “Okwane i kin obalo.”]</verse>
				<verse number="29">Jo ame nwaŋ abeo akato oyete, kun oyeŋo wigi, ame okobo ni, “Aaa! Yin ame iketo ot Obaŋa, ite gero i nino adek,</verse>
				<verse number="30">larre keni, iya i kom yat oko!”</verse>
				<verse number="31">Anaka olamdog adoŋo daŋ oŋale amannono kengi kengi karacel kede opwonycik, kun okobo ni, “Yam laro jo ocele, mom twero larre kene.</verse>
				<verse number="32">Wek Kricito, Abaka Icrael, koŋ yitto piny, ya i kom yataria amanni, me wan onen ote ye,” Anaka jo ame ogure karacel kede daŋ ocae amannono.</verse>
				<verse number="33">A doŋ caa oromo abicel, piny te doko col i wi lobo luŋ, tuno anaka i caa aboŋwen.</verse>
				<verse number="34">Caa aboŋwen Yecu oredo kede dwon aloŋo ni, “Eloi, Eloi, lama cabaktani?” ame te koppere ni, “Obaŋana, Obaŋana, iweka piŋo?”</verse>
				<verse number="35">Jo mogo ame Ocuŋ kuno, ka gin owinyo, ote kobo ni, “Winy wunu, alwoŋo Elia.”</verse>
				<verse number="36">Dano acel oriŋo, oluto abwaŋarot i vino awac, orwako i wi tir, te miye ni jwi, kun kobo ni, “Weku koŋ onen ka Elia abino me kwanye oko i kom yat.”</verse>
				<verse number="37">Yecu oredo kede dwon aloŋo, te to oko.</verse>
				<verse number="38">Eka boŋo icika me ot Obaŋa te yec oko dul aryo, ocakere i malo, odwogo kede piny.</verse>
				<verse number="39">Adwoŋ me cirikale, ame onwoŋo ocuŋ kuno i nyime, ka oneno kit ame oto kede, te kobo ni, “Dano man kara atin Obaŋa ateni!”</verse>
				<verse number="40">Onwoŋo tye monnogo daŋ ame obedo ka nene i teŋe; i akinagi onwoŋo tye Maliam me Magdala, Maliam tota a Yucepu atidi kede Yoce, kede Calume.</verse>
				<verse number="41">Ka yam en tye i Galilaya gin olube, dok okonye; dok daŋ tye mon ocele apol ame obino kede i Jerucalem.</verse>
				<verse number="42">Onwoŋo ceŋ nino me Yikere, en nino ame ceŋ me cabit Ojudaya lubo. A doŋ piny oyuto.</verse>
				<verse number="43">Yucepu me Arimataya te bino; en amemba me okiko ame opwoo, en daŋ ikome yam kuro loc Obaŋa. Odio cunye, odonyo baŋ Pilato, okwao kom Yecu.</verse>
				<verse number="44">Pilato owuro, ka ce en doŋ oto oko; olwoŋo adwoŋ me cirikale, openye ka onyo doŋ oto.</verse>
				<verse number="45">A doŋ oniaŋ pire i baŋ adwoŋ me cirikale, en te ye me miyo kome baŋe.</verse>
				<verse number="46">Yucepu te wilo cuka camanini, ogweto kome i kom yat, te boyo kede cuka camanini, te pyele iyi Iyel ame oboro abora i lela, oloro kidi, ogacakino i dog lyel.</verse>
				<verse number="47">Maliam me Magdala kede Maliam tota a Yoce gin oneno kan ame oyike iye.</verse>
			</chapter>
			<chapter number="16">
				<verse number="1">Ame cabit Ojudaya doŋ otum, Maliam me Magdala kede Maliam tota a Yako bo kede Calume owilo gin a ŋwece kur me wot wire kede.</verse>
				<verse number="2">Odiko con meicel i ni no ame lubo cabit, gin owoto i wi lyel, ame ceŋ doŋ odonyo oko.</verse>
				<verse number="3">Ote penyere kengi ni, “Ŋa ce ame bino corriwa kidi oko i dog lyel?”</verse>
				<verse number="4">Ka gin otiŋo waŋgi, oneno kidi doŋ ocoro oko, pien onwoŋo dwoŋ meicel.</verse>
				<verse number="5">Ka gin odonyo i Iyel, ote neno awobi obedo i tuŋ cem, oruko boŋo atar; gin owuro atek.</verse>
				<verse number="6">En te kobbigi ni, “Kur iwur wunu awura; iyenyo wunu Yecu me Najaret ame oguro i kom yataria. En doŋ ocer oko, mom tye kan; nen wunu kan ame yam opyele iye ene.</verse>
				<verse number="7">Ento wot ikobbi wunu jo mere a lube, kede Petero, ni en otelliwu yo me wot i Galilaya; ibino nene wunu kuno, kite a yam otittiwu.”</verse>
				<verse number="8">Gin te donnyo oko i Iyel, ote mako ŋwec, pien myelkom kede lworo adwoŋ doŋ ocirogi oko; naka daŋ mom ote kobbi ŋattoro kopporo, pien olworo. [</verse>
				<verse number="9">Ame en doŋ ocer i nino ame lubo cabit, okwoŋo nen baŋ Maliam me Magdala, a nwaŋ eryemo cen abiro i kome.</verse>
				<verse number="10">Daŋ en te tero koppere baŋ jo a yam bedo kede Yecu; onwoŋo gin tye akwero cola kun okoko.</verse>
				<verse number="11">Gin ka owinyo ni en tye kwo, dok ni Maliam onene, mom oye.</verse>
				<verse number="12">Icennere te dok nen i kite apat baŋ jo aryo I akinagi, ame anwoŋo gin awot i akina pacci.</verse>
				<verse number="13">Jo-nono daŋ owoŋo, otito baŋ jo odoŋ, gin mom ote ye gigi kopgi.</verse>
				<verse number="14">Icennere te nen baŋ jo-nu apar wie acel ame gin tye i dog cem. En te da kedgi pien mom oye, kede pi nwaŋcunygi, pien okwero ye kop a jo ame onene a doŋ en ocer.</verse>
				<verse number="15">En te kobbigi ni, “Wot wunu i wi podo luŋ, kun irabo wunu amut aber baŋ gin ame oketo ducu.</verse>
				<verse number="16">Dano ame oye, te batija, en bino larre; dano a mom oye, kop bino loye.</verse>
				<verse number="17">Gin a nyuto acalo magi bino nen baŋ jo a ye: gin bino ryemo cen kede nyiŋa, obino kop kede leb anyen,</verse>
				<verse number="18">obino mako twol; ka gin bino mato gin a neko dano, pe bino timogi rac; gin bino keto ciŋgi i kom otwo, te caŋ oko.”</verse>
				<verse number="19">A doŋ Rwot Yecu otyeko kop kedgi, otere malo i polo, eka en te bedo piny i kabedo me kwogo i laŋet Obaŋa tuŋ cem.</verse>
				<verse number="20">Jo-nu te ya me wot rabo kop i kabedo luŋ, kun Rwot bedo tic karacel kedgi, dok moko kop ame gin orabo kede ticcogo me awura ame timere.]</verse>
			</chapter>
		</book>
		<book number="42">
			<chapter number="1">
				<verse number="1">Jo apol doŋ otemo coyo kop i kom gin ame otimere i akinawa,</verse>
				<verse number="2">kun gin olubo kop ame jo mogo orabo baŋwa, gin jo a rik oneno kede waŋgi ya i ageyi mere, ame gin daŋ odoko otic me amut aber.</verse>
				<verse number="3">Pi mannono, Adwoŋ Won Kwogo Teopilo, ka doŋ aŋio kop ducu cakere i tere, an daŋ aneno ni ber acoyi ame doŋ acano aber,</verse>
				<verse number="4">me iniaŋ ateni me kop a rik opwonyi iye.</verse>
				<verse number="5">I kare ame Kerode obedo abaka me Judaya, nwaŋ tye alamdoggoro ame nyiŋe Jekeria, me i eryoŋet Abija. Rik tye kede cege i akina anyira Aron, nyiŋe Elicabet.</verse>
				<verse number="6">Gin aryo luŋ rik kitegi atir i nyim Obaŋa, kun olubo cik kede icwil a Rwot ducu aboŋo bal.</verse>
				<verse number="7">Rik mom otye kede atinnoro, pien Elicabet nwaŋ oraŋa, gin aryo luŋ mwakki me ditogi onwoŋo doŋ pol.</verse>
				<verse number="8">I kare ame Jekeria tye a tiyo ticcere me alamdog i nyim Obaŋa, i kare me waŋ ticcere,</verse>
				<verse number="9">acalo kite olamdog tye, kwir okwanye me donyo i ot a Rwot pi waŋo odok akur.</verse>
				<verse number="10">Lwak jo luŋ onwoŋo tye ka kwayo Obaŋa i oko i caa me waŋo odok akur.</verse>
				<verse number="11">Amalaika a Rwot onen baŋe kun ocuŋ i ŋet keno me waŋo odok akur.</verse>
				<verse number="12">Ka Jekeria onene, cunye opoto, lworo omake.</verse>
				<verse number="13">Ento amalaika okobbe ni, “Kur ilwor, Jekeria, pien kwacci doŋ owinyere, dakoni Elicabet bino nywalli atin awo bi, ibino cako nyiŋe Lakana.</verse>
				<verse number="14">Ibino bedo i yomcuny kede lelo, jo apol cunygi bino bedo yom pi nywale;</verse>
				<verse number="15">pien en bino bedo adwoŋ i nyim Rwot. En mom bino mato koŋo, kadi gin ame mero jo; Cuny Acil bino poŋ i yie, cakere i yi tottere.</verse>
				<verse number="16">En bino dwoko jo Icrael apol baŋ Rwot Obaŋagi;</verse>
				<verse number="17">en ame bino kwoŋo nyime i cuny Elia kede i tek Elia, me loko cuny onywal i kom itinogi, kede pi dwoko cuny jo a mom winyo icwil i kom ryeko a jo a kitegi atir, doki pi yikki Rwot jo a doŋ oyikere,”</verse>
				<verse number="18">Jekeria te penyo amalaika ni, “Kara abino ŋeyo man niŋo? Pien an doŋ ati oko, anaka cega daŋ mwaka me dittere doŋ pol”</verse>
				<verse number="19">Amalaika ogamo doge ni, “An Gabriel, ame acuŋ i nyim Obaŋa; oora ni akob kedi, kede pi kelli amut man aber wok-ki.</verse>
				<verse number="20">Winy ba, ibino liŋ, a mom itwero kop, ituno kede i nino ame mano bino timere iye, pien mom iye koppa; cite koppa bino cobere, ka kare mere oromo.”</verse>
				<verse number="21">Lwak obedo kuro Jekeria, kun owuro pi gallere i ot Obaŋa.</verse>
				<verse number="22">Ame en odonyo oko, onwoŋo doŋ mom twero kop kedgi; gin ote niaŋ ni, ginnoro onyutte baŋe acalo lek i ot Obaŋa. En te bedo gwetogi, kun mom doŋ twero kop.</verse>
				<verse number="23">Ka kare me ticcere otum, te dok tuŋe.</verse>
				<verse number="24">Ka doŋ kare-nono otum, dako mere Elicabet te yac oko. Opono a romo dwete kany, te bedo kop ni,</verse>
				<verse number="25">“Rwot otimo amannono i koma i kare ame doŋ onena iye, me ekwany lewic i koma oko i akina jo.”</verse>
				<verse number="26">I dwe me abicel, Obaŋa ooro amalaika Gabriel i paco moro ame i lobo Galilaya, nyiŋe Najaret,</verse>
				<verse number="27">baŋ nyako a mom ru tye kede apayi mere, ame ociko pi ico a nyiŋe Yucepu me doggola a Daudi; nyan-nu nyiŋe Maliam.</verse>
				<verse number="28">Obino baŋe, omote ni, “Oreme ba, yin ame omii winyo, Rwot tye kedi!”</verse>
				<verse number="29">Cite en cunye opoto pi kop ame okobo; obedo ka paro te kop me amottono.</verse>
				<verse number="30">Amalaika te kobbe ni, “Kur ilwor, Maliam, pien inwoŋo winyo ibaŋ Obaŋa.</verse>
				<verse number="31">Nen ba, ibino gamo, ibino nywalo atin awobi, ibino cako nyiŋe Yecu.</verse>
				<verse number="32">En bino bedo dit, obino lwoŋe ni, Wot a En Amalo Meicel; Rwot Obaŋa bino miye kom me loc a kwaro mere Daudi.</verse>
				<verse number="33">En bino loyo ot a Yakobo atwal, loccere mom abino gik,”</verse>
				<verse number="34">Maliam te penyo amalaika ni, “Man bino bedo niŋo, ame pe ru aŋeye kede ico?”</verse>
				<verse number="35">Amalaika te dokke iye ni, “Cuny Acil bino poto i komi, teko a En Amalo Meicel bino wumi bala tipo; pi manno, atin ame ibino nywalo obino lwoŋe ni, Acil, Wot Obaŋa.</verse>
				<verse number="36">Nen, watti Elicabet doŋ oyac oko atin awobi, i tio mere; man doŋ dwe me abicellerie i kom ŋat a yam olwonŋo ni oraŋa.</verse>
				<verse number="37">Pien mom tye ginnoro a loo Obaŋa.”</verse>
				<verse number="38">Maliam te kobo ni, “Nen, an aŋeca a Rwot; wek obed baŋa acalo ikobo-nono.” Eka amalaika te ya oko baŋe.</verse>
				<verse number="39">I kare-nono Maliam oya, owoto oyotoyot i lobo ame obedo kidikidi, i paco moro me Juda,</verse>
				<verse number="40">odonyo i ot a Jekeria, omoto Elicabet.</verse>
				<verse number="41">Tekki Elicabet winyo amot a Maliam, atin te tiŋere oko i yie. Cuny Acil opoŋ i yi Elicabet,</verse>
				<verse number="42">okobo kede dwon amalo ni, “Itye kede winyo i akina mon, nyodo me yii daŋ tye kede winyo!</verse>
				<verse number="43">Kop-pi kara ya ikwene, tota a Rwotta obino baŋa?</verse>
				<verse number="44">Nen, ka dwon ame imota kede odonyo i yita, atin i yia otiŋere kede yomcuny.</verse>
				<verse number="45">Tye kede winyo ŋat ame oye, pien kop ame Rwot otito baŋe bino cobere kakare.”</verse>
				<verse number="46">Maliam te kobo ni, “Cunya adworo Rwot,</verse>
				<verse number="47">yia yom pi Obaŋa Alarra,</verse>
				<verse number="48">pien oyero aŋeca mere, kadi en obedo ocan. Nen, cakere tin lwak me kare luŋ obino lwoŋa ni an ŋat a winyo tye i kome;</verse>
				<verse number="49">pien en ame tye kede twer otima gin adit nyiŋe daŋ cil.</verse>
				<verse number="50">Kica mere tye baŋ lwagi jo lwore me lare luŋ.</verse>
				<verse number="51">Otia tic atek kede bade, olalo jo ame yon i tam me cunygi;</verse>
				<verse number="52">oreto oloc piny i wi kome locgi, omio dito baŋ ocan.</verse>
				<verse number="53">Jo ame kec nekogi omiogi oyeŋ kede cem abeco, oryemo olonyo odok i ciŋgi nono.</verse>
				<verse number="54">Okonyo amiro mere Icrael, opo pi timo kica,</verse>
				<verse number="55">acalo rik okobo baŋ kwariwa, baŋ Iburaim kede baŋ ikwae atwal.”</verse>
				<verse number="56">Maliam ori baŋ Elicabet dwete adek, te dok ture.</verse>
				<verse number="57">Ka kare me nywal a Elicabet oromo, onywalo atin awobi.</verse>
				<verse number="58">Ka wati mere kede jo turgi owinyo ni Rwot otimo kica adwoŋ i kome, gin olelo karacel kede.</verse>
				<verse number="59">I nino me aboro gin ote bino ka liro atin. Gin omito cako nyiŋe Jekeria bala nyiŋ pappere,</verse>
				<verse number="60">ento tottere ogame ni, “Mom amannono, obino lwoŋe ni, Lakana.”</verse>
				<verse number="61">Gin ote dok iye ni, “Kodi nyiŋŋono mom tye baŋ aturu moro.”</verse>
				<verse number="62">Gin te gweto pappere, ote penye kite a en mito ni cak i nyiŋ atin.</verse>
				<verse number="63">En te penyo kidi coc, ti coyo ni, “Nyiŋe Lakana.” Gin ducu owuro awura.</verse>
				<verse number="64">Cucuttono doge te yabere oko, te lebe te gony oko, okobo kun pwoo Obaŋa.</verse>
				<verse number="65">Lworo omako jo ducu ame onwoŋo tye ceggi i laŋetgi, koppono te lal oko i lobo Judaya luŋ ame obedo kidikidi.</verse>
				<verse number="66">Jo luŋ ame owinyo omako i cunygi, kun okobo ni, “Kara atin-nono kite bino bedo calladi?” Aco, koŋ inen, ciŋ Obaŋa tye i kome.</verse>
				<verse number="67">Cuny Acil opoŋ i yi pappere Jekeria, te ero kop acalo adwarpiny ni,</verse>
				<verse number="68">“Opwo wunu Rwot Obaŋa me Icrael, pien doŋ olimo jo mere, olakorogi.</verse>
				<verse number="69">Omiowa twon Alar atek, i ot amiro mere Daudi,</verse>
				<verse number="70">acalo rik okobo i dog, adwarpiny mere acil, ame obedo geye i kare acon,</verse>
				<verse number="71">me larowa i baŋ okworwa, kede i ciŋ jo luŋ ame dagowa,</verse>
				<verse number="72">pi timo kica baŋ kwariwa, kun opo pi cikere mere acil,</verse>
				<verse number="73">kede kwoŋ a rik okwoŋo baŋ kwarowa Iburaim,</verse>
				<verse number="74">ni ebino miyowa otio baŋe aboŋo lworo, kun olarowa i ciŋ okworwa,</verse>
				<verse number="75">kun wan ocil, ame kitewa atir i nyime, nino megwa ducu.</verse>
				<verse number="76">Yin atin daŋ, obino lwoŋi ni adwarpiny a En Amalo Meicel, pien ibino kwoŋo nyim Rwot pi yiko yo mere,</verse>
				<verse number="77">kun imio jo mere ŋec me lar, pi weko bal megi,</verse>
				<verse number="78">pi kica Obaŋawa ame wan ocono, ame obinniwa i malo bala rupiny,</verse>
				<verse number="79">me menyo jo ame bedo i piny acol kede i tipo me to, kede tiro tyenwa i yo me kuc.”</verse>
				<verse number="80">Atin odoŋo, tek omedde i cunye, obedo i tim ituno i nino ame onyute iye baŋ jo Icrael.</verse>
			</chapter>
			<chapter number="2">
				<verse number="1">I kare ca cik rik oya i baŋ Kaicari Augucito pi coyo nyiŋ jo ducu me lobo.</verse>
				<verse number="2">Man en coye me agege, ame otimere kun onwoŋo Kurenio loo Curia.</verse>
				<verse number="3">Jo luŋ aluŋa owoto me coye kun ŋat acel acel dok i paco turgi.</verse>
				<verse number="4">Yucepu daŋ rik oya i Galilaya, i paco me Najaret, me wot i Judaya, i paco a Daudi ame nyiŋe Beterekem, pien onwoŋo rik en ŋat acel i akina ikwae a Daudi,</verse>
				<verse number="5">me eeoye gin i Maliam ame ocikere kede, ame onwoŋo doŋ ogogoro.</verse>
				<verse number="6">I kare ame onwoŋo doŋ gin tye kuno, kare me nywallere te romo oko.</verse>
				<verse number="7">En te nywalo wode me kao, te wume kede boŋo me atin okere, eka te pyele i weer me cem a dok, pien kabuto onwoŋo oremogi oko i ot wele.</verse>
				<verse number="8">I lobo-nu rik tye iye okwat ame bedo i tim, kun ogwoko rommigi dyewor.</verse>
				<verse number="9">Cutocuto amalaika a Rwot onen, ocuŋ i akinagi, kwogo a Rwot oryeny, ocarogi, lworo te makogi atek.</verse>
				<verse number="10">Amalaika okobbigi ni, “Kur ilwor wunu pien nen, akelliwu amut aber me yomcuny ame bino nya baŋ jo ducu.</verse>
				<verse number="11">Tin-ni, i paco a Daudi, onywalliwu Alar, en Kricito Rwot.</verse>
				<verse number="12">Man bino bedo gin a nyuto: ibino nwoŋo wunu atin okere ame owumo i boŋo, kun opyelo obuto i weer me cem a dok.”</verse>
				<verse number="13">Cucuttono onwoŋo tye lwak mony me polo karacel kede amalaika-nono: gin opako Obaŋa kun obume ni,</verse>
				<verse number="14">“Kwogo bed baŋ Obaŋa malo i polo, kuc obed i lobo i akina jo ame epwoo.”</verse>
				<verse number="15">I kare a doŋ omalaika oya i baŋi, odok i polo, okwat oporo kop kekengi ni, “Owot wunu koŋ i Beterekem, me owot onen wunu gin ame Rwot onyuttiwa.”</verse>
				<verse number="16">Gin owoto oyotoyot, ote nwoŋo Maliam kede Yucepu, kede atin ame obuto i weer me cem a dok.</verse>
				<verse number="17">Ka gin oneno, otito baŋ jo kop ame okobbigi i kom atin man;</verse>
				<verse number="18">jo ducu ame owinyo, owuro pi kop ame okwat otittigi.</verse>
				<verse number="19">Ento Maliam okano kop magi ducu kun tamo i cunye.</verse>
				<verse number="20">Okwat odok a kun mio kwogo baŋ Obaŋa, opake pi gigu ducu ame gin owinyo, dok oneno, acalo koŋ otittigi.</verse>
				<verse number="21">Ka nino aboro doŋ oromo me lire, ocako nyiŋe Yecu, nyiŋ ame amalaika omio a kun mom ru en tye i yic.</verse>
				<verse number="22">Ka kare me lonyeregi oromo, acalo cik a Muca okobo, Maliam kede Yucepu otero atin i Jerucalem pi miyo baŋ Rwot,</verse>
				<verse number="23">(acalo ocoo i cik a Rwot ni, “Itino kao ducu a co obino cwanogi acil pi Rwot”)</verse>
				<verse number="24">dok me miyo mot ame oŋolo me yalo Obaŋa, acalo rik ocoo i cik a Rwot ni, “awele aryo onyo otino amam aryo.”</verse>
				<verse number="25">Rik tye i Jerucalem dano a nyiŋe Cimeon. Rik en dano a kite atir, a woro Obaŋa, kun kuro kare a waŋoro obino kweyo iye cuny jo Icrael; Cuny Acil ceŋ tye i kome.</verse>
				<verse number="26">Cuny Acil rik otyeko doŋ yabbe ni en mom bino to a mom ru oneno Kricito a Rwot.</verse>
				<verse number="27">Cuny Acil otiŋe obino i ot Obaŋa. Ka onywal atin Yecu okele, me wek ocob gin ame cik mito i kome.</verse>
				<verse number="28">Cimeon otiŋe i bade, opwoo Obaŋa, okobo ni,</verse>
				<verse number="29">“Aman doŋ iciko amiro meri, Rwot, me wot i kuc, kun ilubo gin a nwaŋ iciko;</verse>
				<verse number="30">pien waŋa doŋ oneno lar meri</verse>
				<verse number="31">ame iyiko i nyim rok ducu,</verse>
				<verse number="32">me bedo ceŋ a menyo muŋ baŋ Orok, kede me bedo kwogo a jo meri Icrael.”</verse>
				<verse number="33">Pappere kede tottere ote wuro kop ame okobo i kome.</verse>
				<verse number="34">Cimeon olamo winyo i komgi, kun kobo baŋ tottere Maliam ni, “Nen, atin man ocibo wek jo Icrael apol rette, dok ya, dok me bedo anen ame jo okwero,</verse>
				<verse number="35">(dok pala karu bino cobo tiponi kero), wek tam opono i cuny jo apol yabere.”</verse>
				<verse number="36">Rik tye adwarpinnyoro a dako, nyiŋe Anna, nyaka a Panuel, me i atekere Acer; onwoŋo doŋ oteggo meicel, kun otyeko mwakki abiro baŋ cware cakere i kare ame onyome,</verse>
				<verse number="37">icennere ka cware oto, te bedo kene, naka ituno i mwaka pyeraboro wie aŋwen. En pe rwenyo i ot Obaŋa ka woro Obaŋa kede kanyo kec kede kwae dyewor kede dyeceŋ.</verse>
				<verse number="38">En opwoo Obaŋa ka obino i caa-nono, te rabo nyiŋ atin baŋ jo ducu ame yam kuro kare me lakoro Jerucalem.</verse>
				<verse number="39">Ka doŋ gin otyeko cobo gin ducu a tye i cik a Rwot, gin odok i Galilaya, i pacogi Najaret.</verse>
				<verse number="40">Atin odoŋo, odoko atek, kun opoŋ kede ryeko. Winyo Obaŋa onwoŋo tye i kome.</verse>
				<verse number="41">Onywal Yecu rik woto i Jerucalem mwaka i mwaka i ecuban me Kato.</verse>
				<verse number="42">Ka mwaka me dittere doŋ oromo tomon wie aryo, gin owoto i ecuban acalo yam kite tye.</verse>
				<verse number="43">Ka ecuban doŋ otum, ame doŋ odok cen paco, awobi Yecu odoŋ cen i Jerucalem, ento onywalle pe oŋeo;</verse>
				<verse number="44">gin otamo ni en tye i akina lwak ame owoto kedgi. Gin te woto wot me nino acel, oyenye i akina watigi kede owotegi;</verse>
				<verse number="45">ka pe onwoŋe, gin odok i Jerucalem me wot yenye.</verse>
				<verse number="46">Ka nino adek doŋ okato, gin onwoŋe i ot Obaŋa, obedo i akina opwony ka winyogi kede penyogi.</verse>
				<verse number="47">Jo ducu ame onwoŋo owinye, owuro ryeko me niaŋŋere kede kit dokkere i peny.</verse>
				<verse number="48">Ka gin onene, gin owuro atek, tottere te penye ni, “Woda, itimowa aman piŋo? Nen, wan i pappi obedo yenyi kede kumo.”</verse>
				<verse number="49">En ogamo doggi ni, “Iyenya wunu piŋo? Mom iŋeo wunu ni an myero abed i ot a Pappa?”</verse>
				<verse number="50">Gin pe oniaŋ kop ame en okobbigi.</verse>
				<verse number="51">Onywako yo kedgi aton i Najaret, dok obedo kede winy baŋgi: cite tottere okano kop magi ducu i cunye.</verse>
				<verse number="52">Yecu odoŋo, omedde i ryeko, kun medde nwoŋo pwoc baŋ Obaŋa kede baŋ jo.</verse>
			</chapter>
			<chapter number="3">
				<verse number="1">I mwaka me tomon wie kany me loc a Tiberio Kaicari, Pontio Pilato onwoŋo obedo aloc me Judaya, Kerode onwoŋo aloc me Galilaya, ominnere Pilipo onwoŋo aloc me Iturea kede Trakoniti, Lucania onwoŋo aloc me Abilene,</verse>
				<verse number="2">aco Anna kede Kayapa onwoŋo gin olamdog adoŋo; i kare-nono kop Obaŋa obino baŋ Lakana wot a Jekeria i tim.</verse>
				<verse number="3">En owoto i lobo ducu ame ceggi kede Jordan kun rabo kop ni, “Ŋut wunu, wek batijawu, me Obaŋa wek balwu”,</verse>
				<verse number="4">acalo ocoo i buk me kop adwarpiny Icaya ni, “Dwon dano a redo i tim ni, Ger wunu yo pi Rwot, yik wunu gudo mere cuŋ atira,</verse>
				<verse number="5">Luŋ ducu obino toro, kidi kede tur obino odwoko piny, kan ame ogonne obino miyo cuŋ atira, yo obedo popony obino piro oko;</verse>
				<verse number="6">jo ducu bino neno lar Obaŋa.”</verse>
				<verse number="7">Lwak ecipan obino baŋe me ebatijagi; en okobbigi ni, “Wun itino ororo, ŋa ame okwenyorowu ni mano ber iriŋ wunu akemo Obaŋa ame bino tuno?</verse>
				<verse number="8">Nyak wunu doŋ nyig a myero me ŋut, kur dok icak tamo wunu ni, ‘Otye kede kwarowa en Iburaim’; pien akobbiwu ni, Obaŋa tye kede te ko me miyo gweŋe magi doko ikwae Iburaim.</verse>
				<verse number="9">Aman doŋ otyeko keto lee oko me toŋo lwit yen; yat acel acel a mom nyako nyige abeco, otoŋo, obolo i mac.”</verse>
				<verse number="10">Lwak openye ni, “Kara wan doŋotim ŋo?”</verse>
				<verse number="11">En ogamo ni, “Ŋat a tye kede kanyi aryo, pok i ŋat ame mere mom; ŋat ame tye kede cam, tim amannono daŋ.”</verse>
				<verse number="12">Oraocoro gin daŋ obino me batakinogi; gin openye ni, “Apwony, kara wan kono otim ŋo?”</verse>
				<verse number="13">Okobbigi ni, “Kur ira wunu ame kato wel ame ocikowu.”</verse>
				<verse number="14">Cirikali daŋ openye ni, “Wan kono otim ŋo?” Okobbigi ni, “Kur iyak wunu ŋattoro tetek, onyo idote wunu gobagoba; myero imi ocarawu romwu.”</verse>
				<verse number="15">Ame lwak tye ka kuro, gin openyere i cunygi pi Lakana, ka kono ce ŋit en Kricito.</verse>
				<verse number="16">Lakana okobbigi ducu ni, “An abatijawu kede pii, ento ŋattoro tye ame abino, en tek kata oko; an mom aromo gonyo del warrere. En bino batijawu kede Cuny Acil, dok kede mac.</verse>
				<verse number="17">Odero mere tye i ciŋe, me yiko laro mere aber; bino nyono kallere i dero, ento cuŋe en bino waŋo oko kede mac a mom to.”</verse>
				<verse number="18">Orabo amut aber baŋ lwak, kun cuko cunygi kede kop ocele apol.</verse>
				<verse number="19">Ento Kerode ame aloc ame rik en Lakana ojuko pi Kerodia ci-ominnere, kede pi gin areco ducu ame Kerode otimo,</verse>
				<verse number="20">omedo kop man i kom kop ocele Iuŋ, otweo Lakana i buc.</verse>
				<verse number="21">Ka doŋ jo obatija ducu, ame Yecu daŋ obatija, ka en tye ka kwac, polo oyabere.</verse>
				<verse number="22">Cuny Acil obino acalo amam i cal me kom, opoto i kome. Dwonnoro oya i polo ni, “Yin woda ame amaro, cunya yom i komi.”</verse>
				<verse number="23">I kare ame Yecu cako ticcere, onwoŋo doŋ tye kede mwaka me dittere a mito romo pyeradek. Rik en wot a Yucepu, acalo otamo, ame en wot a Eli,</verse>
				<verse number="24">wot a Mattat, wot a Levi, wot a Melki, wot a Yannai, wot a Yucepu,</verse>
				<verse number="25">wot a Mattatia, wot Amoc, wot a Nakum, wot a Eceli, wot a Naggai,</verse>
				<verse number="26">wot a Maat, wot a Mattatia, wot a Cemein, wot a Yocek, wot a Yoda,</verse>
				<verse number="27">wot a Yoanan, wot a Reca, wot a Jerubabel, wot a Calatiel, wot a Neri,</verse>
				<verse number="28">wot a Melki, wot a Addi, wot a Kocam, wot a Elmadam, wot a Er,</verse>
				<verse number="29">wot a Yocwa, wot Eliejer, wot a Yorim, wot a Mattat, wot a Levi,</verse>
				<verse number="30">wot a Cimeon, wot a Juda, wot a Yucepu, wot a Yonam, wot a Eliakim,</verse>
				<verse number="31">wot a Melea, wot a Menna, wot a Mattata, wot a Natan, wot a Daudi</verse>
				<verse number="32">wot a Yece, wot Obed, wot a Boaj, wot a Calmon, wot a Nacon,</verse>
				<verse number="33">wot Aminadab, wot Admin, wot a Arni, wot a Kejeron, wot a Perej, wot a Juda,</verse>
				<verse number="34">wot a Yakobo, wot Icaka, wot Iburaim, wot a Tera, wot a Nakor,</verse>
				<verse number="35">wot a Cerug, wot a Reu, wot a Peleg, wot Eber, wot a Cela,</verse>
				<verse number="36">wot a Kainan, wot Arpakaead, wot a Cem, wot a Nua, wot a Lamek,</verse>
				<verse number="37">wot a Metucela, wot Enoka, wot a Jared, wot a Maalalel, wot a Kainan,</verse>
				<verse number="38">wot Enoci, wot a Ceji, wot Adam, wot Obaŋa.</verse>
			</chapter>
			<chapter number="4">
				<verse number="1">Yecu odwogo i Jordan a doŋ Cuny Acil opoŋ i yie, Cuny Acil obedo tele i dye tim</verse>
				<verse number="2">pi nino pyeraŋwen, kun Catan bite, i kare-nu ducu onwoŋo mom camo ginnoro; ka otum, kec oneke.</verse>
				<verse number="3">Catan okobbe ni, “Ka yin i Wot Obaŋa, koŋ ikobbi gweŋ man lokere dok kwon.”</verse>
				<verse number="4">Yecu te gamo ni, “Yam ocoo ni, ‘Dano mom bino bedo kwo ka i kwon keken.’ ”</verse>
				<verse number="5">Catan te dok tere malo, te nyutte loc luŋ me wi lobo i akina anonokkoro keken,</verse>
				<verse number="6">te kobbe ni, “Abino miyi twer magu ducu, kede kwogo megi, pien otyeko miya, atwero miyo baŋ ŋattoro ame an amito.</verse>
				<verse number="7">Doŋ ba, ka yin iwora, ducu abedo megi.”</verse>
				<verse number="8">Yecu ogamo ni, “Yam ocoo ni, ‘Wor Rwot Obaŋani, iti pi en keken.’ ”</verse>
				<verse number="9">Icennere dok otere i Jerucalem, ocibe i wi atenni ot Obaŋa malo, te kobbe ni, “Ka yin i Wot Obaŋa, koŋ iŋoye irette piny kan,</verse>
				<verse number="10">pien yam daŋ ocoo ni, ‘En bino ciko omalaika mere piri, me gwoki,’</verse>
				<verse number="11">daŋ ni, ‘Gin obino joli i ciŋi, me kur itwom tyeni kede gweŋ.’ ”</verse>
				<verse number="12">Yecu te gamo ni, “Yam okobo ni, ‘Kur iom yi Rwot Obaŋani.’ ”</verse>
				<verse number="13">Ka Catan otyeko bite i yore luŋ, oweke me ekur kare aber.</verse>
				<verse number="14">Yecu odwogo i Galilaya i teko a Cuny Acil; pire owinyere i lobo ducu a ceggi i kuno.</verse>
				<verse number="15">Opwonyo i kacokeregi, jo luŋ oketo kwogo i kome.</verse>
				<verse number="16">Yecu obino i Najaret, kan a rik edoŋo iye, odonyo i kacokere i ceŋ cabit, acalo kite mere me kare luŋ, oya malo ka kwan.</verse>
				<verse number="17">Omie buk adwarpiny Icaya. Oyabo buk, te nwoŋo kan a rik ocoo ni.</verse>
				<verse number="18">“Rwot doŋ ocwao Cunye i koma, pien en okwera wek arab amut aber baŋ ocan, Oora pi rabbi jo a tye i opii ni obino gonyogi oko, kede baŋ otowaŋ ni obino yabo waŋgi; me agony jo a yam owunogi, owot i kuc;</verse>
				<verse number="19">dok arab pi mwaka ame Rwot timo iye jo ber.”</verse>
				<verse number="20">Owumo buk, odwoko baŋ atic, te bedo gire piny; jo ducu i kacokere waŋgi ocuŋ i kome.</verse>
				<verse number="21">Ocako rabbigi ni, “Coc man tin ocobere kakare, iwinyo wunu i yitwu.”</verse>
				<verse number="22">Jo luŋ okobo kop aber i kome, a kun daŋ owuro kop abeco me kica ame oya i doge. Gin te penyere ni “Man mom wot a Yucepu?”</verse>
				<verse number="23">En te gamo doggi ni, “An aŋeo atira ni, wun ibino kobba wunu ni, ‘Dakatal caŋere keni; tic a rik owinyo itio i Kapernaum, ti daŋ i paco me turu.’ ”</verse>
				<verse number="24">Te dok medde kede ni, “Ateni, akobbiwu ni, mom tye adwarpinnyoro ame ojolo i loba me turgi.</verse>
				<verse number="25">Ento i ateni mere akobbiwu ni, rik tye mon apol i Icrael ame coggi oto i kare Elia, ka kot rik okwero cwe oko pi mwakki adek kede dwete abicel, ame kec atek rik opoto i lobo ducu,</verse>
				<verse number="26">ento mom ocwao Elia baŋ ŋattoro i akinagi, kono baŋ dako ame cware oto me Jarepat i loba me Cidon.</verse>
				<verse number="27">Dok daŋ i lobo Icrael rik tye iye odobo apol i kare adwarpiny Erica; ŋattoro ame ocaŋo i akinagi obedo mom, kono ka Naaman, dano me Curia.”</verse>
				<verse number="28">Jo ecipan ame tye i kacokere, ka owinyo kop man, akemo omakogi atek.</verse>
				<verse number="29">Gin ote twarre i piny oko, ote tere teŋe i ŋet paco, okele i wi kidi ame gin ogero pacogi i wie, me wek ote core piny oko.</verse>
				<verse number="30">Ento en okato i akinagi, te wot gire oko.</verse>
				<verse number="31">Yecu owoto i Kapernaum, ame en boma moro me Galilaya; obedo ka pwonyogi i ceŋ cabit.</verse>
				<verse number="32">Gin te gano pwonnyere, pien okobo kede twer.</verse>
				<verse number="33">I kacokere rik tye iye dano moro a tye i cen arac; en oredo kede dwon aloŋo ni,</verse>
				<verse number="34">“Eeei, kara ilaro ŋo kedwa, yin Yecu me Najaret? Ibino me tyekowa atyeka bo? An aŋei, yin i ŋat Acil Obaŋa.”</verse>
				<verse number="35">Ento Yecu te juke ni, “Liŋ iti, ya oko i kome.” Cen arac te reto dano ca piny i nyimgi, oya oko i kome aboŋo timme ginnoro arac.</verse>
				<verse number="36">Jo ducu owuro kun openyere kengi kengi ni, “Man kop aŋo-nie? Pien en ciko cen areco kede twer kede teko, gin te ya oko.”</verse>
				<verse number="37">Pire owinyere i kabedo luŋ ame omano kannono.</verse>
				<verse number="38">Yecu oya te kato oko i kacokere, odonyo i ot a Cimon. Maro a Cimon onwoŋo two, lyeto ociro atek; okwae ni konye.</verse>
				<verse number="39">En obino ocuŋ i ŋete, ojuko lyeto, lyeto te ket oko i kome; cucuttono oya malo, okonyogi.</verse>
				<verse number="40">Ame cen amito poto, jo luŋ ame tye kede jo a komgi lit, ame toogi papat, okelogi baŋe; oketo ciŋe i kom ŋat acel acel i akinagi, ocaŋogi.</verse>
				<verse number="41">Cen areco daŋ oya i kom jo apol, kun oredo ni, “In giri i Wot Obaŋa!” Ento en ojukogi, mom oye ni gin kob kopporo, pien gin ŋeo ni en Kricito.</verse>
				<verse number="42">Ka piny oru, Yecu owoto kan ame jo mom iye. Lwak obedo yenye, gin te bino baŋe, ote temo gene ni kur ya i baŋgi.</verse>
				<verse number="43">Ento en okobbigi ni, “Myero an arab amut aber me loc Obaŋa i boma ocele daŋ, pien an oora pi kop man.”</verse>
				<verse number="44">En obedo ka rabo kop ikacokere me Judaya.</verse>
			</chapter>
			<chapter number="5">
				<verse number="1">Ka rik lwak odiye baŋ Yecu pi winyo kop Obaŋa, onwoŋo en ocuŋ i dog nam me Genecaret.</verse>
				<verse number="2">Oneno yede aryo i dog nam; ocik rec onwoŋo oya iye oko, otye ka lwoko bwoyigi.</verse>
				<verse number="3">En te donyo i yee acel ame onwoŋo mea Cimon, okwae ni koŋ ekwaŋ anok i nam. En obedo piny, opwonyo lwak kun en tye i yee.</verse>
				<verse number="4">Ka doŋ otyeko kop, okobo baŋ Cimon ni, “Kwaŋ iwot kan atut, irye wunu bwoyiwu me mak rec.”</verse>
				<verse number="5">Cimon ogamo ni, “Adwoŋ, doŋ ocanne kwe dyewor benebene, mom omako ginnoro, doŋ pi kop ikobonono, koŋ abino ryeyo bwo.”</verse>
				<verse number="6">Ka gin otimo kite-nono, omako lwak rec apol ata, bwoyigi te ero cocota oko.</verse>
				<verse number="7">Ote gweto owotegi a tye i yee ocele ni bin konygi. Gin obino, ote loko rece i yede aryo luŋ opoŋ, doŋ ote cako lwiny oko.</verse>
				<verse number="8">Cimon Petero ka oneno man, oryebere i coŋ Yecu, okobo ni, “Rwot, ape giri okoŋ, pien an dano ame abalo.”</verse>
				<verse number="9">Pien en kede jo ame etye kede owuro pi rec ame gin omako;</verse>
				<verse number="10">Yakobo kede Lakana itino a Jebedayo, ame rik ribere i tic gin i Cimon, gin daŋ owuro. Yecu te kobbi Cimon ni, “Kur ilwor; ya amanni ibino coko jo akaka rec.”</verse>
				<verse number="11">Ka doŋ gin otyeko tero yedegi oko i wi tela, oweko jamigi luŋ, ote lube.</verse>
				<verse number="12">Ka Yecu tye i boma moro, ŋattoro obino ame dobo onwanne i kome. Ka oneno Yecu, oryebere piny, obako doge ni, “Adwoŋ, ka imito, itwero lonya.”</verse>
				<verse number="13">Yecu te ryeyo bade, te gude, kun kobo ni, “Ee, amito; lonyere giri.” Cucuttono dobo te ony i kome oko.</verse>
				<verse number="14">Yecu te cike ni pe myero kobbi ŋattoro. Dok te cike ni, “Woti, inyutte keni baŋ alamdog, imi mot pi lonyere meri, acalo rik Muca ociko, me bed anyut baŋgi.”</verse>
				<verse number="15">Ento rwoŋe te dok medde winyere atek meicel. Lwak ecipan ocokere ka winyo Yecu, dok me can toogi.</verse>
				<verse number="16">Ento en rik pokere oko, woto i tim kakwayo Obaŋa.</verse>
				<verse number="17">I nino moro acel Yecu onwoŋo tye apwony, kun Oparicayo kede opwonycik, ame oya i pacci ducu me Galilaya kede Judaya kede Jerucalem, onwoŋo tye i kome.</verse>
				<verse number="18">Cucuttono jo te kela dano ame odyelo i tanda, ame two too me akwea kom. Gin omito tere i ot me owot opyele i nyim Yecu,</verse>
				<verse number="19">naka mom onwoŋo yo me tere i ot, pi pol a lwak. Ote lunyo yito malo i wi ot, ote cwaye piny i akina mategula kede gibuto mere i dye ot i nyim Yecu,</verse>
				<verse number="20">Ka en oneno iyeegi, okobo ni, “Lo-ni, balli doŋ oweko oko.”</verse>
				<verse number="21">Opwony-cik kede Oparicayo te ero penyere kengi ni, “Man kara ŋa a kobo kop me yeto Obaŋa-nie? Ŋa ame twero weko bal, kono Obaŋa keken gire?”</verse>
				<verse number="22">Ka Yecu oniaŋ i kom penyere megi, te gamo doggi ni, “Pino ipenyere wunu i cunywu?</verse>
				<verse number="23">Kara ayottere mene, ka okobo ni, ‘Bali doŋ oweko oko’, onyo ka okobo ni, ‘Ya iwoti?’</verse>
				<verse number="24">Ento man me miyowu ŋeyo ni, Wot a dano tye kede twer i lobo me weko bal,” en te kobbi lo ame two too akwea kom ni, “An akobbi ni, ya, itiŋ gi-butoni, iwot giri paco.”</verse>
				<verse number="25">Yotoyot en te cuŋ i nyimgi, otiŋo gin a rik opyele iye, odok paco kun pako Obaŋa.</verse>
				<verse number="26">Gin ducu owuro atek meicel, daŋ ote pako Obaŋa; gin olworo atek kun okobo ni, “Oneno gin a welo tin.”</verse>
				<verse number="27">Icennere Yecu te wot oko, dok te neno ara-ocoro ame obedo piny i ka rayo ocoro, nyiŋe Levi; okobbe ni, “Luba.”</verse>
				<verse number="28">En oweko jami luŋ aluŋa, te ya lubo Yecu.</verse>
				<verse number="29">Levi otedde arama adwoŋ tuŋe; onwoŋo lwak ora-ocoro apol kede jo ocele daŋ obedo piny i dog cam karacel kedgi.</verse>
				<verse number="30">Oparicayo kede opwony-cikgi oŋuŋura i kom jo a lubo Yecu kun openyogi ni, “Piŋo icamo dok imato wunu karacel kede ora-ocoro anaka obalo-gu?”</verse>
				<verse number="31">Yecu te gamo doggi ni, “Jo a komgi yot mom mito dakatal, kono jo ame komgi lit.</verse>
				<verse number="32">An mom abino me cwano jo ame kitegi atir, ento obalo, me gin ŋut.”</verse>
				<verse number="33">Jo mogo te kobbi Yecu ni, “Jo a lubo Lakana maro kanyo kec, kede kwayo Obaŋa, anaka jo a lubo Oparicayo daŋ, ento jo a lubi gin cemo dok mato.”</verse>
				<verse number="34">Yecu openyogi ni, “Itwero wunu miyo owote a ŋat a nyom kanyo kec a kun en anyom tye baŋgi?</verse>
				<verse number="35">Kare bino tuno ame obino kwanyo anyom oko i baŋgi, en a mio gin te kanyo kec i kare-nono.”</verse>
				<verse number="36">Dok te kobbigi carokop ni, “Mom tye dano moro ame yeco dul boŋo i kom boŋo a pwod nyen, eka te dapo dok i kom boŋo ame doŋ oti. Ka ce en otimo kite-nono, bino lunyo yeco en anyen, dok dul boŋo anyen mom bino rwatte kede en oti.</verse>
				<verse number="37">Dok mom tye dano ame piko koŋo anyen i ocoe acon; ka ce opiko, koŋo anyen bino yeco ocoe, dok bino ony, ocoe daŋ bino baile.</verse>
				<verse number="38">Ento kono anyen myero pik i ocoe anyen.</verse>
				<verse number="39">Mom tye dano moro ame, ka omato kono acon, dok yie te gomo en anyennere, pien kobo ni, ‘En aconnere mit wok.’ ”</verse>
			</chapter>
			<chapter number="6">
				<verse number="1">Ka nwaŋ Yecu woto kun aŋolle i poto bel i nino me cabit, jo a lube te rito wit bel, te ŋinyo i ciŋgi, te mwodo.</verse>
				<verse number="2">Ento jo mogo i akina Oparicayo te penyo ni, “Kara piŋo itimo wunu gin ame cik okwero ni jo kur ti i ceŋ cabit?”</verse>
				<verse number="3">Yecu te gamo doggi ni, “Wun ce mom ikwano wunu gin ame Daudi otio ka rik kec oneke, en kede jo a rik tye karacel kede?</verse>
				<verse number="4">Kite ame en odonyo kede i ot Obaŋa, te kwanyo ogati ame oketo i nyim Obaŋa, a yam cik okwero ni dano kur cam, kono ka olamdog keken? En ocamo dok te miyo baŋ jo ame tye karacel kede.”</verse>
				<verse number="5">Te dok kobbigi ni, “Wot a dano en Rwot me cabit.”</verse>
				<verse number="6">I cabit ocele Yecu odonyo i kacokere, opwonyo jo; onwoŋo dano moro tye kuno ame bade tuŋ cem omito.</verse>
				<verse number="7">Opwony-cik kede Oparicayo okie ka ce bino caŋe i ceŋ cabit, me onwoŋ yo me pide.</verse>
				<verse number="8">Cite en te ŋeyo tamgi oko, te kobbi dano a bade omito ni, “Ya icuŋ i dyere.” En oya, te cuŋ.</verse>
				<verse number="9">Yecu te penyogi ni, “I cen cabit, cik ye ni tim iye gin aber onyo gin arac, lar kwo onyo nek aneka?”</verse>
				<verse number="10">En oŋoloro waŋe i akinagi ducu, te kobbe ni, “Rye badi oŋ.” En oryeo bade, te can oko.</verse>
				<verse number="11">Ento akemo omakogi atek, ote poro kop kengi kengi, gin a myero otim i kom Yecu.</verse>
				<verse number="12">I kare-nono Yecu owoto i wi kidi ka kwac iye; obedo ka kwayo Obaŋa dyewor benebene.</verse>
				<verse number="13">Ka piny oru, ocwano jo a lube baŋe, te yero jo apar wie aryo iyi akinagi, te miyogi nyiŋ ni, okwena.</verse>
				<verse number="14">Jo-nono ene: Cimon ame ocako nyiŋe Petero, kede Anderiya ominnere, Yakobo kede Lakana, Pilipo kede Bartolomayo.</verse>
				<verse number="15">Matayo kede Tomaci, Yakobo wot a Alipayo, Cimon me eryoŋet a jo a pyem i abumente.</verse>
				<verse number="16">Juda wot a Yakobo, kede Juda me Keriot, ame ceŋ oketo erupe i kom Yecu.</verse>
				<verse number="17">Yecu obino kedgi piny te cuŋ i kabedo opirre, lwak ecipan i akina jo a lube onwoŋo daŋ tye kuno, kede lwak jo ecipan ame oya i Judaya kede i Jerucalem, kede i dog nam me Turo kede Cidon, ame rik gin obino me winyo pwonnyere, dok me can too i komgi.</verse>
				<verse number="18">Jo a cen areco wunogi daŋ ocaŋogi.</verse>
				<verse number="19">Lwak luŋ otemo gudo kome, pien teko rik oya i kome, te canogi ducu.</verse>
				<verse number="20">Otiŋo waŋe i kom jo a lube, te kobo ni, “Itye wunu kede winyo, wun ocan, pien loc Obaŋa mewu.</verse>
				<verse number="21">“Itye wunu kede winyo, wun jo a kec nekowu amanni, pien ibino yeŋ wunu. “Itye wunu kede winyo, wun jo a kok amanni, pien ibino nyero wunu.</verse>
				<verse number="22">“Itye wunu kede winyo kajo dagwu, ame oryemowu oko i akinagi, kun oŋalowu, kede ka obalo nyinwu oko ni rac, pi Wota dano!</verse>
				<verse number="23">Lel wunu i ninono no, kun ipye wunu i yomcuny, pien, nen ba, mot me pwoyowu bup meicel i wi polo; pien kwarigi rik daŋ otimo odwarpiny amannono.</verse>
				<verse number="24">“Ento ibino wunu neno can, wun olonyo, pien ityeko wunu nwoŋo gin a kweo cunywu oko.</verse>
				<verse number="25">“Ibino wunu neno can, wun jo ame yeŋ amanni, pien kec bino nekowu. “Ibino wunu neno can, wun jo ame nyero amanni, pien ibino kumo wunu kede koko.</verse>
				<verse number="26">“Ibino wunu neno can ka jo ducu pwoowu, pien kwarigi rik daŋ otimo odwarpiny ame ogoba amannono.</verse>
				<verse number="27">“Ento an akobo baŋwu, wun jo a winyo koppa, ni, Mar wunu okworwu, tim wunu ber baŋ jo a dagwu,</verse>
				<verse number="28">lam wunu winyo i kom jo a cenowu, kwa wunu Obaŋa pi jo a yetowu.</verse>
				<verse number="29">Dano ame obapo lemi tuŋ cel, lokke tuŋ ocele daŋ obapi; ŋat omao kanyini, kur daŋ itwonne kotini.</verse>
				<verse number="30">Jo luŋ ame kwai, migi, ŋat ame mao jamini, kur dok ipenye.</verse>
				<verse number="31">Kite ame imito wunu ni jo timwu kede, wun daŋ tim wunugi amannono.</verse>
				<verse number="32">“Ka imaro wunu ka jo a marowu, kara ibino nwoŋo wunu iye pwoccene? Pien obalo daŋ maro jo a marogi.</verse>
				<verse number="33">Ka itimo wunu gin aber baŋ jo a timowu gin aber, kala ibino nwoŋo wunu iye pwoccene? Pien obalo daŋ timo kittono.</verse>
				<verse number="34">Dok ka imio wunu banya baŋ jo ame igeno wunu ni twero culliwu, kara ibino nwoŋo wunu iye pwoccene? Obalo daŋ mio banya baŋ obalo wadgi, me gin culgi arorom.</verse>
				<verse number="35">Ento mar wunu okworwu, tim wunu gin aber, miu banya kun mom igeno wunu ni obino culliwu doki. Mot me pwoyowu bino bedo abup, dok ibino bedo wunu itino a En Amalo Meicel; pien en ber baŋ jo a mom pwoc, kede baŋ jo areco.</verse>
				<verse number="36">Bed wunu i kica, acalo Papawu en akica.</verse>
				<verse number="37">“Kur iŋol wunu kop, wun daŋ mom obino ŋolliwu kop. Kur iŋol wunu kop loo jo, wun daŋ mom obino Ŋolo kop loowu. Tim wunu jo kica i balgi, wun daŋ obino timowu kica i balwu.</verse>
				<verse number="38">Mi wunu, wun daŋ obino miyo baŋwu. Obino pimmiwu i gwata aber, ame odio, ame oyeŋo, ame aony aonya. Pien kit gin ame ipimo wunu kede, en ame daŋ obino pimmiwu kede.”</verse>
				<verse number="39">En dok te kobbigi carokop ni, “Atowaŋ twero peyo atowaŋ wadgi? Gin aryo luŋ mom bino rette oko i bur?</verse>
				<verse number="40">Ŋat a pwod opwonyo apwonya mom bedo adwoŋ akato ŋat a pwonye; ento dano acel acel ka owok aber, bino bedo bala ŋat opwonye.</verse>
				<verse number="41">Piŋo ineno cuŋ kal ame tye i waŋ ominni, aco kono ikoŋ a tye i waŋ i ikomi neno loi oko?</verse>
				<verse number="42">Itwero kobo ominni niŋo ni, ‘Ominna, wek akwany cuŋ kal i wani-ni oko,’ a kun yin ikomi mom ineno ikoŋ a tye i waŋi? Yin agoba, koŋ ige kwanyo ikoŋ a tye i waŋi, eka ite doŋ neno aber me kwanyo cuŋ kai a tye i waŋ ominni.</verse>
				<verse number="43">“Pien mom tye yattoro aber ame dok te nyako nyige areco, kadi yat arac ame dok te nyako nyige abeco;</verse>
				<verse number="44">pien yat acel acel ŋeye i kom nyige. Ibuu mom opwono i kom oryaŋ, olok daŋ mom opwono i kom laŋo.</verse>
				<verse number="45">Dano aber kwanyo gin aber i akina jami abeco ame en okano i cunye, dano arac kwanyo gin arac i akina jami areco ame en okano; pien dog dano kobo gin ame opoŋ i cunye.</verse>
				<verse number="46">“Ŋo omio ilwoŋa wunu ni, ‘Rwot, Rwot,’ ame kun mom itio wunu gin ame acikowu iye?</verse>
				<verse number="47">Dano acel acel ame bino baŋa, ame winyo koppa, daŋ te tiyo, abino nyuttiwu ŋat ame en cal kede.</verse>
				<verse number="48">Rom kede dano ame ogero ot, te kunyo atut, ame ocibo acakki te ot i kom lela. Doŋ ka kulo opoŋ, omol kede teko, ocoro ot, ot pe twero yeŋere, pien nwoŋo ogero aber.</verse>
				<verse number="49">Ento ŋat ame winyo koppa kun mom tio, rom aroma kede dano a rik ogero ot i kom lobo aboŋo acakki tere, ame ka kulo omol kede teko, ocore, ot orette oyotoyot; rette a ot-tu obedo dwoŋ atek.”</verse>
			</chapter>
			<chapter number="7">
				<verse number="1">A doŋ Yecu otyeko koppere ducu ame lwak awinyo, odonyo i Kapernaum.</verse>
				<verse number="2">Onwoŋo tye adwoŋ cirikale ame rik tye kede opii mere ame emaro meicel, rik kome lit a doŋ ceggi to.</verse>
				<verse number="3">Ka en owinyo pi Yecu, ooro odoŋe a jo Judaya baŋe kun kwae ni myero bin caŋ opii mere.</verse>
				<verse number="4">A doŋ gin otuno baŋ Yecu, gin obako doggi baŋe atek, kun okobo ni, “En ber, myero itimme man,</verse>
				<verse number="5">pien maro rokwa, daŋ en ame ogero kacokerewa.”</verse>
				<verse number="6">Yecu rik te wot kedgi. Ka en doŋ onoko ceggi i ŋet paco, adwoŋ me cirikale ooro owote mere mogo baŋe kun kobbe ni, “Adwoŋ, kur icanne, pien mom oporre yin idonyo i oda,</verse>
				<verse number="7">daŋ en gin omio atamo ni an mom aromo bino baŋi. Twara ikob ka kop keken, amirona bino caŋ.</verse>
				<verse number="8">Pien an daŋ a dano ame oloo aloa, dok daŋ atye kede cirikale ame aloogi. Ka akobbi moro ni, ‘Woti,’ en woto; onyo moro ocele ni, ‘Biye,’ en bino; dok ka akobo opiina ni, ‘Ti man,’ en tio.”</verse>
				<verse number="9">Yecu ka owinyo kop man owuro meicel, olokere tuŋ baŋ lwak a lube, te kobbigi ni, “Atittiwu ni, pe ru anwoŋo iyee a rom man, kadi i Icrael.”</verse>
				<verse number="10">Ka jo ame ooro odwogo paco, gin onwoŋo opii doŋ kome yot.</verse>
				<verse number="11">Ka kare okato anok, Yecu owoto i paco ame olwoŋo Nain; jo mere a lube kede lwak apol owoto karacel kede.</verse>
				<verse number="12">Ka obino, a doŋ gin ceggi kede dogcel me paco-nu, onen ni jo mogo tye adyello dano oto, otero oko. Dano-ni onwoŋo tottere onywalo en kene, daŋ doŋ en dako a cware oto. Lwak jo apol ame oya i paco-nono onwoŋo tye karacel kede.</verse>
				<verse number="13">Ka Rwot onene, ocone, te kobbe ni, “Kur ikoki.”</verse>
				<verse number="14">En obino ogudo alago, jo a tye ka dyelle-nu ocuŋ mot. En okobo ni, “Awobi, akobbi ni, ya malo!”</verse>
				<verse number="15">Dano ame oto-nu te ya bedo abeda, daŋ te cako kop oko. Ote miye baŋ tottere.</verse>
				<verse number="16">Lworo te mako jo luŋ, ote pako Obaŋa kun okobo ni, “Adwarpiny adwoŋ doŋ onwoŋere i akinawa!” dok ni, “Obaŋa doŋ olimo jo mere!”</verse>
				<verse number="17">Kop man ame okobo i kome owinyere i lobo Judaya ducu kede i lobo a cocok i ŋete luŋ.</verse>
				<verse number="18">Jo a lubo Lakana otitte kop magi luŋ.</verse>
				<verse number="19">Lakana olwoŋo jo aryo i akina jo mere a lube, oorogi baŋ Rwot me penye ni, “Yin dano a bino ca, onyo okur en ocele?”</verse>
				<verse number="20">Ka jo-nu obino baŋ Yecu, okobbe ni, “Lakana Abatija oorowa baŋi kun penyo ni, ‘Yin dano ame abino ca, onyo okur en ocele?’ ”</verse>
				<verse number="21">I karenono ocaŋo jo apol i kom too kede cen areco, daŋ omio jo apol ame waŋgi oto oneno piny.</verse>
				<verse number="22">En odokkigi iye ni, “Wot ikobbi wunu Lakana gin ame ineno wunu kede gin ame iwinyo wunu: otowaŋ waŋgi oyabere, jo oŋwalo owoto, kom odobo olony, jo a yitgi odiŋ owinyo, jo oto ocerogi oko, dok orabbi ocan amut aber.</verse>
				<verse number="23">Dano ame tammere mom balle i koma nwoŋo tye kede winyo.”</verse>
				<verse number="24">Ka jo ame Lakana ooro doŋ otyeko dok, Yecu ocako kop kede lwak kop i kom Lakana ni, “Yam iwoto wunu i tim ka neno ŋo ba? Ka neno ogada a yamo yeŋo bo?</verse>
				<verse number="25">Kara iwoto wunu ka neno ŋo? Ka neno dano ame ruko boŋŋi abeco? Nenu ba, jo a ruko boŋŋi me kwogo, dok ame bedo kede jami me wek, bedo i pacci oloc.</verse>
				<verse number="26">Kara doŋ iwoto wunu ka neno ŋo? Ka neno adwarpiny? Ee ta, akobbiwu ni, ŋat ame kato adwarpiny.</verse>
				<verse number="27">Man en ŋat a rik ocoo pire ni, ‘Nen, acwao aorra i nyimi, ame bino gero yo piri i nyimi.’</verse>
				<verse number="28">Atittiwu ni, i akina jo ame mon onywalo, mom tye moro ame kato Lakana i dit; ento ŋat atidi meicel i loc Obaŋa dit kato en.”</verse>
				<verse number="29">Ka gin owinyo kop man, lwak ducu kede ora-ocoro te ye ni Obaŋa kite atir, pien yam gin obatija kede batija mea Lakana.</verse>
				<verse number="30">Ento Oparicayo kede opwony-cik okwero gin ame Obaŋa oyiko pirgi con, pien mom oye ni batijagi.</verse>
				<verse number="31">Yecu dok te kobo ni, “Kara abino poro jo me kare man kede ŋo? Gin calladi?</verse>
				<verse number="32">Gin orom kede itino ame bedo i cuk, ame lwoŋo otino wadgi kun okobo ni, ‘Wan okuttiwu nyamulere, wun mom imyelo wunu; owerriwu wer lyel, wun mom ikok wunu.’</verse>
				<verse number="33">“Pien Lakana Abatija doŋ obino kun mom camo kwon, mom mato koŋo, wun ikobo wunu ni, ‘En tye kede cen.’</verse>
				<verse number="34">Wot a dano obino ame camo dok mato daŋ, wun dok ikobo wunu ni, ‘Nen dano owor kede amero, awot ora-ocoro kede obalo.’</verse>
				<verse number="35">Ento ryeko Obaŋa nen atir ni tye kakare baŋ jo ogamo luŋ.”</verse>
				<verse number="36">Ŋattoro i akina Oparicayo ocwane me cem baŋe; en owoto i ot Aparicayo, obedo piny i dog cem.</verse>
				<verse number="37">Nen, rik tye dako moro ame abalo i paco-nono; ka oŋeo ni Yecu tye ka cem i ot Aparicayo, okelo adomo me moo a ŋwece kur,</verse>
				<verse number="38">ocuŋ i ŋee a ceggi i tyene kun kok, pig waŋe te ton i tyen Yecu, obedo ka weyo kede yer wie kun noto tyene, wiro kede moo.</verse>
				<verse number="39">Aparicayo ame olwoŋe, ka oneno, okobo i cunye kene kene ni, “Kono lo-ni obedo adwarpiny, kono oŋeo dako man ame ogude-ni oko, anaka kite, ni en abalo.”</verse>
				<verse number="40">Yecu odokke iye ni, “Cimon, atye kede kop ame amito kobbi.” En ogamo ni, “Apwony, kob to kobbi.” En ogamo ni, “Apwony, kobi.</verse>
				<verse number="41">Dano moro ame ami-baŋya onwoŋo rik tye kede jo aryo ame omako banya baŋe; dano acel ocamo banya me ciliŋ mia abic, dano ocele pyerabic.</verse>
				<verse number="42">Ka culo oloogi, gin aryo ducu ote timogi kica. Kara ŋa i akinagi ame bino mare atek?”</verse>
				<verse number="43">Cimon odok iye ni, “Atamo ni en ame otimo kica ame banya mere bup.” Yecu te gamo doge ni, “Iŋolo giri kakare.”</verse>
				<verse number="44">Olokere tuŋ baŋ dako, openyo Cimon ni, “Ineno dako man? An adonyo i odi, mom imia pii me lwoko tyena, ento en oweko pig waŋe oton i tyena, oweo kede yer wie.</verse>
				<verse number="45">Yin mom inoto lema, ento cakere ame adonyo i ot, en mom oweko noto tyena.</verse>
				<verse number="46">Yin mom iwiro wia kede moo, ento en owiro tyena kede moo a ŋwece kur.</verse>
				<verse number="47">En gin omio akobo ni, ballere apol wok-ki doŋ oweko oko, pien marrere adwoŋ onyuto; cite dano ame ballere nok ame oweko, marrere daŋ nok.”</verse>
				<verse number="48">Okobbi dako ni, “Balli doŋ oweko oko.”</verse>
				<verse number="49">Jo ame obedo kede i dog cem te cako penyere kengi kengi ni, “Kara man ŋa ame weko bal-li?”</verse>
				<verse number="50">Okobbi dako ni, “Iyeeni olari; wot giri i kuc.”</verse>
			</chapter>
			<chapter number="8">
				<verse number="1">Ka kare okato anok, owoto i boma apapat kede pacci atino kun tito kop, dok rabo amut aber me loc Obaŋa. Jo mere apar wie aryo onwoŋo tye kede,</verse>
				<verse number="2">karacel kede monnogo a rik ecanogi i cen areco kede too: Maliam ame olwoŋo ni me Magdala, ame cen abiro cen oya i kome;</verse>
				<verse number="3">Yoanna cik a Kuja, agwokjami a Kerode; Cucanna, kede mon ocele apol. Mon magi yam konyogi kede limgi.</verse>
				<verse number="4">Ka lwak jo ecipan ocokere karacel, kun jo bino baŋe oya i boma apol, en okobo i carokop ni,</verse>
				<verse number="5">“Lo moro rik owoto ka coyo koti mere. Ame en tye ka coc, koti mogo okir i dye yo, jo onyono oko, winy a twarre malo obino odepo oko.</verse>
				<verse number="6">Mogo okir i lela; odoŋo, te two oko, pien pii mom i tere.</verse>
				<verse number="7">Mogo te kir i akina okuto; okuto odoŋo karacel kede odie.</verse>
				<verse number="8">Mogo te kir gigi i lobo aber, odoŋo, tyene acel acel ocek iye nyige mia acel.” Ka doŋ okobo kop man kede teko ni, “Ŋat a tye i yit me winyo, myero winy!”</verse>
				<verse number="9">Jo mere a lube openye te kop me carokop man.</verse>
				<verse number="10">En ogamo ni, “Wun omiowu ŋeyo muŋ me loc Obaŋa, ento jo ocele omiogi i carokop, me bed acalo rik ocoo, ni ka gin oneno, kur onen, dok ka gin owinyo, kur oniaŋ tere.</verse>
				<verse number="11">“Carokop-pi tere en: Koti en kop Obaŋa.</verse>
				<verse number="12">Gin ame i dye yo, gin jo ame winyo, icennere Catan bino, te kwanyo kop i cunygi oko, me kur gin oye dok olarre.</verse>
				<verse number="13">Gin ame i lela, gin jo ame ka owinyo, ogamo kop kede yomcuny, ento mom otye kede lwitgi, ye megi tye pi kare anok, ento i kare ame obitogi, gin poto oko.</verse>
				<verse number="14">Gin ame okir i akina okuto, gin jo ame winyo, ento ka gin omedde kede kwo megi, par apol, lonyo kede yomcuny me kwo man diogi, nyiggi mom cek aber.</verse>
				<verse number="15">Gin ame i lobo aber, gin jo ame ka owinyo kop, olido atek kede cuny aber, ame genne, onyako nyiggi kun odio cunygi.</verse>
				<verse number="16">“Mom tye ŋattoro ame cwinyo tara te dok wumo oko kede gulu, aŋar keto i te tanda, ento keto malo i wi gol, me jo ame bino i ot nen lero mere.</verse>
				<verse number="17">Pien mom tye ginnoro ame okano ame mom bino nen kannaler, dok mom tye ginnoro ame owumo ame mom bino ŋeye, dok ame mom obino yabo kannaler.</verse>
				<verse number="18">Gwokere wunu i kom kite ame iwinyo wunu kede; pien ŋat a mere tye, obino medde, ŋat a mere mom, obino gamo i baŋe gin ame en tamo ni mege.”</verse>
				<verse number="19">Tottere kede omego mere obino baŋe, cite pi lwak mom otwero tuno baŋe.</verse>
				<verse number="20">Jo te titte ni, “Totti kede omegoni ocuŋ oko, gin mito neni.”</verse>
				<verse number="21">Ento en odokkigi iye ni, “Totta kede omegona gin jo ame winyo kop Obaŋa, dok oketo i tic.”</verse>
				<verse number="22">I nino moro acel en odonyo i yee karacel kede jo mere a lube, okobbigi ni, “Koŋ okat wunu loka nam tuŋ ca,” gin ote cako wot.</verse>
				<verse number="23">Ame doŋ otye ka kwaŋ, en te nino oko, yamo te cako kodo atek i dye nam, pii daŋ te ero poŋ oko iyi yee, onwoŋo doŋ gin otye arac.</verse>
				<verse number="24">Gin obino baŋe ote coye oko kun okobo ni, “Adwoŋ, Adwoŋ, oto oko!” En te co oko, daŋ te juko yamo kede pii a tagere, te kwe, nam daŋ te liŋ oko.</verse>
				<verse number="25">Openyogi ni, “Iyeewu tye kwene?” Lworo omakogi kun owuro, ame openyere kengi kengi ni, “Man kara ŋa, ame ciko yamo kede pii-gu, gin te winye-nie?”</verse>
				<verse number="26">Gin te bino i lobo a jo Geraca ame otemere kede Galilaya.</verse>
				<verse number="27">Ka okato i wi tela, dano moro me paco-nu orwatte kede ame won cen areco. Onwoŋo doŋ ori kare alac a kun mom ruko boŋo i kome; pe bedo i ot, bedo i ka lyele.</verse>
				<verse number="28">Ka en oneno Yecu, oredo, te ryebere i nyime, te kop kede dwon aloŋo ni, “Yecu, Wot Obaŋa Amalo Meicel, kara ilaro ŋo keda? Abako doga baŋi, kur iwuna.”</verse>
				<verse number="29">Pien onwoŋo ociko cen arac ni ya oko i kom dano-nu. Tyen apol onwoŋo dwogo i kome, obedo ka gwoke agwoka kun otwee kede jegere kede nyony; en rik turo gin ame otwee kede oko, cen tere i tim.</verse>
				<verse number="30">Yecu openye ni, “Yin nyiŋi ŋa?” Te gamo ni, “Mony ”, pien lwak cen apol tye i keme.</verse>
				<verse number="31">Gin te bako doggi baŋe ni kur cikgi owot i bur ame agikki tere mom.</verse>
				<verse number="32">Lwak puno ecipan onwoŋo tye ka cem i kor kidi kuno. Gin ote bako doggi baŋe ni oye wek gin odony i punni; oyegi.</verse>
				<verse number="33">Cen te ya oko i kom dano-nu, te pikere i punni; lwak puno obelle i ŋwec i kor kidi, ote mwonyere oko iyi nam.</verse>
				<verse number="34">Okwat ka oneno gin otimere, ote riŋo oko, otero koppere i boma kede i akina pacci.</verse>
				<verse number="35">Jo te ciro wot neno gin ame otimere. Gin te bino baŋ Yecu, ote nwoŋo dano ame cen areco oya i kome obedo piny i ŋet Yecu, orukere i boŋŋi, wie odoko aber; lworo omakogi.</verse>
				<verse number="36">Jo ame oneno otito baŋgi kit ame dano a yam tye kede cen areco doŋ ocaŋ.</verse>
				<verse number="37">Jo ducu ame bedo i lobo a jo Geraca acocok okwae ni myero ya oko i baŋgi, pien lworo onwoŋo omakogi meicel; omio en odonyo i yee, odok cen.</verse>
				<verse number="38">Dano ame cen oya i kome obako doge ni ber ebed doŋ baŋe: ento en ocwae kun ci ke ni,</verse>
				<verse number="39">“Dok paco, irab pi gin adit ame Obaŋa otimo i komi.” En owoto kun rabo i dye boma-nono luŋ gin adit ame Yecu otimo i kome.</verse>
				<verse number="40">Ka Yecu odwogo, lwak ojole kede yomcuny, pien onwoŋo gin luŋ otye ka kure.</verse>
				<verse number="41">Dano moro a nyiŋe Yairo obino; en rik obedo adwoŋ a loo kacokere. Oryebere piny i te tyen Yecu, obako doge baŋe ni wot i ode,</verse>
				<verse number="42">pien rik tye kede nyare ame onywalo acel keken, onwoŋo adedera, mwaka me dittere bwot romo apar wie aryo. Ka en tye ka wot, lwak odie.</verse>
				<verse number="43">Dako moro onwoŋo tye kuno a rik otwo too me kwer remo mwakki apar wie aryo, ame doŋ obalo limmere ducu baŋ dakatal, naka pe tye ŋattoro ame twero caŋo.</verse>
				<verse number="44">Obino i tuŋ ŋec, te gudo boŋo mere; cucuttono remo mere ame cwer te cok oko.</verse>
				<verse number="45">Yecu openyo ni, “Kara ŋa oguda-nie?” Ka jo ducu okwero, Petero kede jo ame tye karacel kede ogamo ni, “Adwoŋ, itye i dye lwak, jo tye adiyi.”</verse>
				<verse number="46">Ento Yecu ogamo ni, “Ŋattoro gire oguda, pien awinyo teko moro oya i koma.”</verse>
				<verse number="47">Dako ka oneno ni mom etwero pono, obino ame kome myel amyela, te ryebere i nyime, otito i nyim lwak ducu gin omio egudo, anaka kite ame ecan kede cutocuto.</verse>
				<verse number="48">Yecu te kobo ni, “Nyara, iyeeni ocaŋi oko; wot giri i kuc.”</verse>
				<verse number="49">Ame en pwod tye ka kop, dano obino ame oya i paco adwoŋ me kacokere, ote kobo ni, “Nyari doŋ oto oko; kur dok imedde cano apwony.”</verse>
				<verse number="50">Ento Yecu ka owinyo, okobo ni, “Kur ilwor; ye ayea keken, en bino caŋ gire.”</verse>
				<verse number="51">Ka en odonyo i ot, mom oye ni dano dony kede i ot, kono ka Petero kede Lakana kede Yakobo, kede papa atin kede tottere keken.</verse>
				<verse number="52">Jo luŋ onwoŋo tye akokko kun okumo pire; ento Yecu okobo ni, “Weku koko obedi, pien nya-nu mom oto gire, ento onino anina.”</verse>
				<verse number="53">Gin onyere atek meicel, pien gin oŋeo ni doŋ oto oko.</verse>
				<verse number="54">En omako ciŋe olwoŋe ni, “Atin, ya malo.”</verse>
				<verse number="55">Cunye te dwogo oko, oya malo cutocuto; Yecu te ciko ni mie cem.</verse>
				<verse number="56">Jo onywale owuro meicel; ento en ocikogi atek ni kur otit gin ame otimere baŋ dano moro.</verse>
			</chapter>
			<chapter number="9">
				<verse number="1">Olwoŋo jo mere apar wie aryo karacel, te miyogi teko kede twer i kom cen ducu, anaka me caŋo two,</verse>
				<verse number="2">oorogi ka rabo kop me loc Obaŋa, kede me caŋo jo.</verse>
				<verse number="3">En okobbigi ni, “I wotwu-ni, kur iter wunu ginnoro, kadi abiro, kadi cao, kadi cem, kadi lim; dok daŋ kur ibed wunu kede kanyi aryo.</verse>
				<verse number="4">Ot ame idonyo wunu iye, bed wunu iye ituno ka ibino ya wunu i kuno.</verse>
				<verse number="5">Kan a mom ojolowu iye, ka iya wunu i boma-nono, ten wunu apua tyenwu me bed caden baŋgi.”</verse>
				<verse number="6">Gin oya te wot i akina pacci, ote rabo amut aber, kun ocaŋo otwo i kabedo ducu.</verse>
				<verse number="7">Kerode ame aloc owinyo gin ducu ame obedo ka timere, okalo akala meicel, pien jo mogo kobo ni, “Lakana Abatija doŋ ocero gire oko iyi akina jo oto.”</verse>
				<verse number="8">Jo ocele ni, “Elia doŋ onen”; jo ocele ni, “Ŋat acel i akina odwarpiny acon doŋ ocer.”</verse>
				<verse number="9">Kerode okobo ni, “Lakana doŋ atyeko toŋo wie oko do; kara man ŋa ame awinyo kop acalo magi i komenie?” En oyenyo yo me nene.</verse>
				<verse number="10">Ka okwena odwogo, gin otitte gin ame gin otio. En oterogi owoto kedgi i paco ame olwoŋo ni Betecaida, i muŋ.</verse>
				<verse number="11">Ka lwak owinyo, olube; en ojologi, orabbigi kop me loc Obaŋa, ocaŋo jo ame komgi lit.</verse>
				<verse number="12">Ame piny amito yuto, jo mere apar wie aryo obino baŋe, okobbe ni, “Cwa lwak wot i akina myere kede i akina pacci ame ceggiceggi, oyeny kabuto kede cem; pien otye kan i dye tim.”</verse>
				<verse number="13">En te gamo ni, “Wun mi wunugi cem.” Gin te gamo ni, “Wan otye kede ogati abic kede rece aryo keken, kwanyo ka ce imito ni owot owil pi lwak magi luŋ.”</verse>
				<verse number="14">Pien co rik mito romo tutumia abic. En te ciko jo mere a lube ni, “Miugi obed piny awu awu, awu acel acel jo pyerabic pyerabic.”</verse>
				<verse number="15">Gin te timo amannono, ote miyo jo luŋ bedo piny.</verse>
				<verse number="16">Omako ogati abic kede rece aryo-nu, oneno malo i polo, okwao iye winyo, onyinyilo omio baŋ jo a lube me gin ket i nyim lwak.</verse>
				<verse number="17">Gin ducu ocamo, oyeŋ. Ote coko ŋide cem ame oloogi, oromo aditti apar wie aryo.</verse>
				<verse number="18">Ka rik en tye akwac kene, a kun jo a lube tye karacel kede, en openyogi ni, “Kara lwak kobo ni an ŋa?”</verse>
				<verse number="19">Gin ogamo ni, “Lakana Abatija; ento jo mogo ni, Elia; jo ocele ni, ‘ŋat acel i akina odwarpiny acon doŋ ocer.’ ”</verse>
				<verse number="20">Te dok penyogi ni, “Kara wun kono, ikobo wunu ni an ŋa?” Petero te gamo ni, “Yin Kricito Obaŋa.”</verse>
				<verse number="21">En ocikogi atek ni mom myero otit baŋ dano moro.</verse>
				<verse number="22">Dok okobo ni, “Wot a dano myero kany can apol, dok odoŋe kede olamdog adoŋo kede opwony-cik myero kwere, neke, ento i nino me adek myero cere oko,”</verse>
				<verse number="23">Dok okobo baŋ jo luŋ ni, “Ka dano moro mito luba, myero koŋ oge kwerre kene, tiŋ yataria mere nino i nino, luba.</verse>
				<verse number="24">Pien dano ame mito laro kwo mere, bino rwenyo kwo mere arwenya, ento dano ame rwenyo kwo mere pira, bino laro.</verse>
				<verse number="25">Kara konyo dano kede ŋo ka ocamo lobo luŋ, kun kwo mere orwenyo onyo omao oko?</verse>
				<verse number="26">Dano ame lewic bino make pira kede pi kop mera, Wot a dano daŋ lewic bino make i kome i kare a en bino dwogo iye kede kwogo mere, kede kwogo Obaŋa Papo kede me omalaika acil.</verse>
				<verse number="27">Ento akobbiwu ateni ni, tye jo mogo ame ocuŋ kan ame mom bino bilo to, a mom ru oneno loc Obaŋa.”</verse>
				<verse number="28">Ka cabit acel okato a doŋ okobo kop magi, otero Petero kede Lakana kede Yakobo, oyito kedgi i wi kidi me kwayo Obaŋa.</verse>
				<verse number="29">Ame doŋ tye ka kwayo Obaŋa, nen me waŋe te lokere apat, rukkere te lokere atar ame ryeny aryenya.</verse>
				<verse number="30">Jo aryo te nen ame tye ka kop kede; jo-ni ceŋ gin Muca kede Elia,</verse>
				<verse number="31">ame gin onen kun otye kede kwogo, okobo pi to mere ame ebino cobo kede tic Obaŋa i Jerucalem.</verse>
				<verse number="32">Petero kede jo ame tye karacel kede onwoŋo nino doŋ onuro waŋgi atek, ento ka gin oco, oneno kwogo a Yecu, kede jo aryo ame ocuŋ karacel kede.</verse>
				<verse number="33">A doŋ jo aryo-nu amito ya oko i baŋe, Petero okobbi Yecu ni, “Adwoŋ, ber meicel wan ibedo kano Wek oger gonye adek, acel meri, acel mea Muca, acel mea Elia,” daŋ onwoŋo mom aŋeyo gin ame en akobbo.</verse>
				<verse number="34">Ka en pwod tye ka kop, tipo pol obino owumogi, lworo ocirogi oko me donyo i pol.</verse>
				<verse number="35">Dwonnoro oya i polo kun kobo ni, “Man en Woda a doŋ ayero; winye wunu.”</verse>
				<verse number="36">Ame doŋ dwon-nu owinyere, onen ni Yecu odoŋ kene. Gin ote doŋ liŋ aliŋa, mom otito kopporo baŋ jo i kom gin ame gin oneno.</verse>
				<verse number="37">Orwo mere a doŋ gin oyitto piny i wi kidi, lwak ecipan orwatte kede.</verse>
				<verse number="38">Dano moro acel i akina lwak te redo ni, “Apwony, abako doga baŋi inen woda-ni, pien anywale en acel keken.</verse>
				<verse number="39">Nen, cen bedo make, mie kok oyotoyot; ryee, kelo bwoo i doge, mom ya i kome piopio, nyoŋo kome atek.</verse>
				<verse number="40">Woki abako doga baŋ jo meri a lubi ni gin oryem, ryemo oloogi oko.”</verse>
				<verse number="41">Yecu ogamo ni, “Wun lwagi jo ame iyeewu mom, kitewu doŋ oballe oko; kara abino bedo kedwu naka awene? Abino diyo cunya i komwu ituno awene? Kel wodi kan.”</verse>
				<verse number="42">Ame en abino, cen odole piny, omie oryeryea atek. Yecu te juko cen arac oko, ocaŋo awobi, te dwoko baŋ pappere.</verse>
				<verse number="43">Jo luŋ ogano dit Obaŋa. Ka pwod otye ka wuro gin ducu ame en otio, en okobo baŋ jo mere a lube ni,</verse>
				<verse number="44">“Mi wunu kop man dony i yitwu; pien Wot a dano obino miye i ciŋ jo.”</verse>
				<verse number="45">Ento gin mom oniaŋ i kop man, rik okano oko i tuŋ baŋgi me kur oŋe tere; gin olworo penye pi kop-pu.</verse>
				<verse number="46">Pyem rik obedo i akinagi ni, ŋa i akinagi ame loo kede dit?</verse>
				<verse number="47">Yecu ka oŋeo pyem i cunygi, otero atin, omio ocuŋ i ŋete,</verse>
				<verse number="48">okobbigi ni, “Dano ame jolo atin man i nyiŋa, nwoŋo ojolo an; dano ame jola, nwoŋo ojolo ŋat ame oora; pien ŋat ame tidi meicel i akinawu ducu, en ŋat ame dit.”</verse>
				<verse number="49">Lakana ogamo ni, “Adwoŋ, oneno ŋattoro ame aryemo cen kede nyiŋi, ojuke, pien mom lubi karacel kedwa.”</verse>
				<verse number="50">Ento Yecu okobbe ni, “Kur ijuke wunu, pien ŋat a mom akworwu tye tuŋ baŋwu.”</verse>
				<verse number="51">Ka kare doŋ mito romo me tiŋe malo i polo, waŋe ocuŋ atek me wot i Jerucalem.</verse>
				<verse number="52">Ooro jo ame okwoŋo nyime; gin te wot donyo i paco moro mea jo Camaria pi yikke kabedo.</verse>
				<verse number="53">Ento mom ote jole, pien waŋe okemo tuŋ Jerucalem.</verse>
				<verse number="54">Ka Yakobo kede Lakana oneno, ame gin jo mere a lube, gin okobo ni, “Rwot, omito ocik mac ya i polo me tyekgi oko?”</verse>
				<verse number="55">Ento en olokere, ojukogi [kun kobo ni, “Mom iŋeo wunu kit cuny ame itye wunu kede; pien Wot a dano mom obino me tyeko kwo a jo, ento me larogi.”]</verse>
				<verse number="56">Gin te wot i paco ocele.</verse>
				<verse number="57">Ame otye ka wot iyo, ŋattoro te kobbe ni, “An abino lubi i kan ame ibino wot iye luŋ.”</verse>
				<verse number="58">Yecu odok iye ni, “Ekwe tye kede gorogorogi, winyi daŋ tye kede udigi, ento Wot a dano mom tye kede kan ame epyelo iye wie.”</verse>
				<verse number="59">Okobo baŋ dano ocele ni, “Luba,” Ento en okobbe ni, “Koŋ iweka awot ayik pappa.”</verse>
				<verse number="60">Ento Yecu ogamo doge ni, “Wek jo oto yik jo oto wadgi, ento yin woti, irab kop me loc Obaŋa.”</verse>
				<verse number="61">Dano ocele okobo ni, “Abino lubi, Adwoŋ; ento koŋ iwek awoti, acik jo i oda.”</verse>
				<verse number="62">Yecu okobbe ni, “Mom tye dano moro ame mako kweri dyaŋ, dok neno ŋec, ame bino porre i loc Obaŋa.”</verse>
			</chapter>
			<chapter number="10">
				<verse number="1">Icennere Rwot oyero jo ocele pyerabiro, oorogi aryo aryo okwoŋo nyime, me gin wot i boma ducu kede i kabedo luŋ kan a en ikome bino tuno iye.</verse>
				<verse number="2">Okobbigi ni, “Kac bup, ento jo a kao nok Pi mano, kwa wunu Won poto atek me cwa otic i ka kaccere.</verse>
				<verse number="3">Wotu giwu; nen, acwaowu bala rommi i akina epet.</verse>
				<verse number="4">Kur iwot wunu kede cao me lim, onyo cao ocele, anaka amuk; kur imot wunu ŋattoro i waŋa yo,</verse>
				<verse number="5">i ot ducu ame ibino donyo wunu iye koŋ itek kobo wunu ni, ‘Kuc obed i ot man!’</verse>
				<verse number="6">Ka dano me kuc tye kuno, kucwu bino bedo i kome; ento ka mom, kucwu bino dwogo baŋwu.</verse>
				<verse number="7">Bed wunu i ottono, kun icamo wunu, imato wunu gin omiowu, pien atic myero culle ocara mere; kur ibed wunu kobo i ot i ot.</verse>
				<verse number="8">Ka idonyo wunu i boma moro ote jolowu, cam wunu gin ame oketo i nyimwu;</verse>
				<verse number="9">can wunu otwo ame tye iye, tittigi wunu ni, ‘Loc Obaŋa doŋ onoko ceggi baŋwu.’</verse>
				<verse number="10">Ento ka idonyo wunu i boma, ce mom ojolowu, wot wunu i waŋa yo me boma-nono, ite kobo wunu ni.</verse>
				<verse number="11">‘Anaka apua me bomawu ame omoko i tyenwa oteŋo i komwu oko; kadi bed amannono, ber iŋe wunu man ni, loc Obaŋa doŋ onoko ceggi.’</verse>
				<verse number="12">Atittiwu ni, i nino-nono, can a Codoma bino bedo itikatika, kato me bomanono.</verse>
				<verse number="13">“Ibino neno can, yin Korajin! Ibino neno can, yin Betecaida! Pien kono tic atek adoŋo ame otio baŋwu, yam otio i Turo kede Cidon, kono gin oŋut con, kun obedo i boŋo cola kede buru.</verse>
				<verse number="14">Ento can a Turo kede Cidon bino bedo itikatika i kare me ŋolo kop, kato mewu.</verse>
				<verse number="15">Kede yin Kapernaum, obino tiŋi malo anaka i polo bo? Pe gire; kom obino dwoki piny naka i Kadec.</verse>
				<verse number="16">“Ŋat ame winyowu, nwoŋo owinya; ŋat ame kwerowu, nwoŋo okwera; ŋat ame kwera, nwoŋo okwero ŋat ame oora.”</verse>
				<verse number="17">Jo mano pyerabiro odwogo kede yomcuny, kun okobo ni, “Rwot, anaka cen areco owinyowa pi nyiŋi!”</verse>
				<verse number="18">En odokkigi iye ni, “Cen aneno Catan kun rette ame oya i polo calo lutkot.</verse>
				<verse number="19">Nen, doŋ amiowu twer me nyono twol kede yit, anaka me loyo teko akwor ducu; gin a bino timowu arac mom tye.</verse>
				<verse number="20">Kadi obedo amannono, kur ilel wunu pi man, ni cene-gu owinyowu; ento lel wunu pien nyinwu doŋ ocoo i polo.”</verse>
				<verse number="21">I caa-nono, Yecu olelo i Cuny Acil kun kobo ni, “Apwoyi, Pappa, Rwot me polo kede lobo, pien ikano kop magi baŋ jo aryek a ŋeo piny, iyabo baŋ itino atino. Eyo, Pappa, pien cunyi opwoo amannono.</verse>
				<verse number="22">Pappa otyeko jalla jami luŋ aluŋa: mom tye ŋattoro ame ŋeo ni Wod en ŋa, kono ka Papo keken, onyo ame ŋeo ni Papo en ŋa, kono ka Wod keken, kede dano ame Wod mito nyuto Papo baŋe.”</verse>
				<verse number="23">Olokere baŋ jo a lube, okobbigi i muŋ ni, “Wan jo ame neno gin ame ineno wunu tye kede winyo!</verse>
				<verse number="24">Pien atittiwu ni, odwarpiny apol kede rwode apol rik oparo neno gin ame ineno wunu, ento naka mom oneno, kede winyo gin ame ame iwmyo wunu ento naka mom daŋ owinyo.”</verse>
				<verse number="25">Nen, ceŋ tye ŋattoro acel en apwony-cik. Oya malo, obite kun penye ni, “Apwony, atim ŋo me anwoŋ kwo a perakino odoco?”</verse>
				<verse number="26">En openye ni, “Kara i cik ocoo iye niŋo? Ikwano niŋo?”</verse>
				<verse number="27">En te dok iye ni, “Mar Rwot Obaŋani kede cunyi luŋ, kede tiponi luŋ, kede tekoni luŋ, kede tammi luŋ; dok imar dano wadwu acalo imarre keni.”</verse>
				<verse number="28">En te gamo doge ni, “Idok iye aber; tim amannono, ibino kwo.”</verse>
				<verse number="29">Ento en mito loyo kop, te penyo Yecu ni, “Kara i cik man, dano wadwa en ŋa?”</verse>
				<verse number="30">Yecu te gamo ni, “Rik tye lo moro ame oya i Jerucalem, kun akemo tun piny i Jeriko, te rwatte kede oyak. Gin te gonyo boŋŋi mere oko i kome, ote pwode, ote wot gigi oko, oweke a doŋ ceggi i to.</verse>
				<verse number="31">Alamdoggoro onwoŋo opello i yo-nono; ka onene, ogono agona i teŋe i ŋet yo tuŋ cel.</verse>
				<verse number="32">I kite acel-Iu dok te bino Alevi moro; en daŋ ka otuno i kabedo-nono, onene, ogono agona i teŋe i ŋet yo tuŋ cel.</verse>
				<verse number="33">Ento dano me Camaria ame daŋ tye abeo i yo-nono, ka otuno kakare, onene; ocone.</verse>
				<verse number="34">Owoto baŋe, oonyo moo kede vino i waŋ kan ame owano, otweo, icennere ocibe i wi kana mere, otere i ot buto a wele, ogwoke.</verse>
				<verse number="35">Orwo mere en okwanyo ciliŋ aryo, omio baŋ dano ame gwoko ot wele, te cike ni, ‘Twoe; gin ducu ame ibino miye akato, an abino culli ka adwogo.’</verse>
				<verse number="36">Kara ŋa i akina jo magi adek-ki ame yin itamo ni ŋat ame oromere kede oyak ca myero kolo ni otere acalo dano wadgi?”</verse>
				<verse number="37">En te gamo ni, “Dano ame otime kica ca.” Yecu te kobbe ni, “Yin daŋ wot itim amannono.”</verse>
				<verse number="38">Ka pwod otye i wotgi, en odonyo i paco moro acel, dako a nyiŋe Marita te jole i otgi.</verse>
				<verse number="39">Onwoŋo en tye kede aminnere a nyiŋe Maliam, ame obedo i ŋet tyen Rwot kun winyo koppere.</verse>
				<verse number="40">Marita kono obedo canne i tic apol. Owoto baŋe, te penye ni, “Rwot, mom iparo ni aminna ojala tic kena? Kobe me bin konya.”</verse>
				<verse number="41">Ento Rwot te gamo doge ni, “Marita, Marita, iparo dok icanne pi jami apol;</verse>
				<verse number="42">ento tye gin acel keken ame mitte. Maliam oyero dul aber ame mom obino gamo i baŋe.”</verse>
			</chapter>
			<chapter number="11">
				<verse number="1">Onwoŋo Yecu tye ka kwayo Obaŋa i kabedo moro; ka doŋ oweko, dano moro i akina jo a lube te kwaye ni, “Rwot, pwonywa ba kede kwac, acalo Lakana rik opwonyo kede jo a lube.”</verse>
				<verse number="2">En te kobbigi ni, “Ka ikwao wunu Obaŋa, kob wunu kite man ni, ‘Apap, nyiŋi bed me awora, Myero locci doŋ bin,</verse>
				<verse number="3">Miwa i nino luŋ cam mewa me didik,</verse>
				<verse number="4">Timwa kica i balwa, pien wan kenwa otimo kica baŋ jo luŋ a tye kede bannyiwa. Kur imi bitwa.’ ”</verse>
				<verse number="5">Dok te kobbigi ni, “Ŋa i akinawu ame tye kede awottere, ame obino baŋe i cuny dyewor me kwaye ni, ‘Awotta, konya kede ogati adek;</verse>
				<verse number="6">pien awotta ame oya i wot ocora, mom atye kede ginnoro a myero aket i nyime?’</verse>
				<verse number="7">En mom bino gamo doge iyi ot ni, ‘Kur ilola; doŋ acego doggola oko, wan kede itinowa doŋ obuto oko, an iya malo miyi ginnoro, en a mom atwerre.’</verse>
				<verse number="8">Akobbiwu ni, kadi bed en mom bino ya malo miye ginnoro pi bedo awottere, ento pi bedo dide, en bino ya mie ginnoro ducu ame yie amito.</verse>
				<verse number="9">Doŋ akobbiwu ni: Kwa wunu, obino miyowu; yeny wunu, ibino wunu nwoŋo; twom wunu kika, obino yabbiwu.</verse>
				<verse number="10">Pien dano acel acel ame kwao, omie; ŋat a yenyo, nwoŋo; ŋat a goo doggola, oyabbe kika.</verse>
				<verse number="11">Kara ŋa i akinawu ame papa atin, ka wode okwae rec, lunyo miye twol aka rec?</verse>
				<verse number="12">Onyo ka okwae toŋ gweno, lunyo miye yit?</verse>
				<verse number="13">Ka wun jo areco, iŋeo miyo otinowu mot abeco, Papawu a tye i polo mom doŋ bino ka to meicel imiyo Cuny Acil baŋ jo a kwae?”</verse>
				<verse number="14">Rik onwoŋo tye aryemo cen a mom kobo; ka cen doŋ oya i kome, dano a lebe oto oloko, lwak owuro.</verse>
				<verse number="15">Ento jo mogo i akinagi okobo ni, “En ryemo cen pi twer a Beeljebul, adwoŋ me cen.”</verse>
				<verse number="16">Jo ocele oyenyo i baŋe anyut ame oya i polo, pi bite.</verse>
				<verse number="17">Ento en oŋeo tamgi oko, te kobbigi ni, “Kare ducu ka loc opokere yie aryo, lobo mere balle oko, ot rette i kom ot ocele.</verse>
				<verse number="18">Catan daŋ ka en kene opokere yie aryo, kara loccere bino cuŋ iŋo? Pien wun ikobo wunu ni, aryemo cen pi twer mea Beeljebul.</verse>
				<verse number="19">Ka an aryemo cen pi twer a Beeljebul, kara itinowu ryemo pi twer aŋa? Pi mano gin bino ŋolliwu kop.</verse>
				<verse number="20">Ento ka an aryemo cen pi ciŋ Obaŋa, loc Obaŋa doŋ obino baŋwu.</verse>
				<verse number="21">Ka dano atek, ame ruko jami me romo mere ducu, tye ka gwoko ot me loccere, jami mere bedo kede kuc;</verse>
				<verse number="22">ento ka dano ame ka te kede teko oromo gin kede, oloc, en bino coko jami me romo mere a yam egeno, bino poko jami ame eyako i baŋe.</verse>
				<verse number="23">Dano a mom tye tun baŋa en akworra, dok dano a mom coko karacel keda, en keto aketa.</verse>
				<verse number="24">“Ka cen arac oya i kom ŋattoro, en woto mano kabedo a pii mom iye kun yenyo ka weo; ka mom onwoŋo, en kobo ni, ‘Adok gira i oda kan a rik aya iye.’</verse>
				<verse number="25">Ka otuno, en nwoŋo oweo yie acil, ame oyiko aber.</verse>
				<verse number="26">En dok kelo cen ocele abiro a gin doŋ reco akate, gin donyo bedo kuno; icennere dano man bino bedo arac kato a yam con.”</verse>
				<verse number="27">Ka en okobo kop man, dako moro i akina lwak ocwao dwone, okobo ni, “Yic onywali tye kede winyo, kede tuno ame idoto!”</verse>
				<verse number="28">Ento en te gamo ni, “Tye kede winyo atek, jo ame winyo kop Obaŋa, a daŋ ote gwoko.”</verse>
				<verse number="29">Ka lwak omedde ecipan, en te kop ni, “Lwagi jo me kare-ni gin jo areco; omito neno anyut, ento mom obino miyogi anyuttoro, kono ka anyut a Yona keken.</verse>
				<verse number="30">Pien acalo Yona rik odoko anyut baŋ jo Nineve, kite-nono wot a dano bino doko anyut baŋ lwagi jo me kare man.</verse>
				<verse number="31">Abaka a dako me tutun anyarolum bino cuŋ karacel kede lwagi jo me kare man i kare me ŋolo kop, te miyo kop loyogi; pien en otuno iya i agikki me lobo pi winyo ryeko a Culeman, koŋ inen, gin adwoŋ akato Culeman tye kan.</verse>
				<verse number="32">Jo Nineve bino cuŋ karacel kede lwagi jo me kare man, i kare me ŋolo kop, te miyo kop loyogi; pien gin rik oŋut pi kop a Yona orabo, cite nen, gin adwoŋ akato Yona tye, kan.</verse>
				<verse number="33">“Mom tye dano moro ame cwinyo tara ame dok te kano i gul, onyo wumo kede gulu, ento keto i wi akara, me jo ducu a bino i ot nen lyellere.</verse>
				<verse number="34">Tara me komi en waŋi; ka waŋi tye boŋo balloro, mio komi luŋ bedo aler. Ento ka waŋi rac, komi luŋ bedo i colpiny.</verse>
				<verse number="35">Koŋ inen wunu ka lero ame tye iyii mom piny acol.</verse>
				<verse number="36">Doŋ ka komi luŋ opoŋ i lero ame kannoro acol mom iye, komi ducu bino bedo aler, acalo tara ka tye a lyel, menyi.”</verse>
				<verse number="37">A rik en tye akop, Aparicayo moro te cwane ka cam baŋe; en odonyo i ot daŋ te bedo piny i dog cam.</verse>
				<verse number="38">Aparicayo owuro ka oneno ni en oero cam a mom koŋ okwoŋo logo.</verse>
				<verse number="39">Rwot te kobbe ni, “Wun Oparicayo ilwoko wunu ŋe kopo kede cani, a kun yiwu opoŋ iye yako jo kede timmogo areco.</verse>
				<verse number="40">Imiŋ wunu, mom iŋeo wunu ni ŋat ame ocweo gin i oko en daŋ ame ocweo gin i yie?</verse>
				<verse number="41">Mi wunu gin i yie me konyo ocan; nen, jami luŋ bino bedo cil baŋwu.</verse>
				<verse number="42">“Ento ibino neno wunu can, wun Oparicayo! Pien imio wunu dul acel me apar me apuruku kede ocobo kede kit pot dek ducu, kun iweko wunu Ŋolo kop atira kede maro Obaŋa; magi ducu myero itim wunu, kun mom iweko wunu maca doŋ.</verse>
				<verse number="43">Ibino wunu neno can wun Oparicayo! Pien imaro wunu kome me dito i kacokere, dok imito wunu ni jo motwu i dye cuk.</verse>
				<verse number="44">Ibino neno wunu can! Pien irom wunu kede wi lyel a mom nen; jo beo i wie kun mom oŋeo.”</verse>
				<verse number="45">Dano moro i akina opwony-cik ogamo doge ni, “Apwony, ka ikobo amanno, nyuto ni iyetowa daŋ.”</verse>
				<verse number="46">En odok iye ni, “Ibino wunu neno can wun opwony-cik daŋ! Pien imio wunu jo yeyo yec apek, ame yeyo tek, kun wun ikokomwu mom igudo wunu kede nyako ciŋwu moro acel.</verse>
				<verse number="47">Ibino wunu neno can! Pien icano wunu gweŋe i wi lyele odwarpiny a rik kwariwu oneko.</verse>
				<verse number="48">Kite-nono wun caden, ipwoyo wunu tic a kwariwu, pien gin onekogi, wun icano wunu gweŋe i wi lyelegi.</verse>
				<verse number="49">Pi man, ryeko Obaŋa okobo ni, ‘Abino oro odwarpiny kede okwena baŋgi, jo mogo i akinagi obino neko kede libogi,’</verse>
				<verse number="50">wek remo odwarpiny luŋ ame oonyo geye i acakki piny, cul kworrere i kom jo me kare man,</verse>
				<verse number="51">cakere i remo Abel tuno kede anaka i remo a Jekeria ame oto i akina keno me lam kede kabedo acil. Eyo, akobbiwu ni, obino culo kworrere i kom jo me kare man.</verse>
				<verse number="52">Ibino neno wunu can wun opwonycik! Pien imao wunu ayab me ŋeyo piny; wun ikomwu mom idonyo wunu iye, dok igeŋo wunu jo a mito donyo iye oko,”</verse>
				<verse number="53">Ka en oya i kuno, opwony-cik kede Oparicayo te cako diye atek, kun oroko doge kede peny apol,</verse>
				<verse number="54">okie wek omak kop a ya i doge.</verse>
			</chapter>
			<chapter number="12">
				<verse number="1">I kare-nono, lwak tutumia i tutumia ocokere karacel, kun obedo ka nyonne kengi kengi. Me agege Yecu ocako kobo baŋ jo mere a lube ni mano, “Gwokere wunu i kom tobi Oparicayo, ame en kite me goba.</verse>
				<verse number="2">Mom tye ginnoro ame owumo a mom obino yabo kannaler, kadi gin ame okano a mom bino ŋeye.</verse>
				<verse number="3">Kop luŋ ame ikobo wunu i piny acol, bino winyere i ceŋ, dok gin ame imuŋo wunu i tyelo, obino rabo koppere i wi bye.</verse>
				<verse number="4">“Owotena akobbiwu ni, kur ilwor wunu jo a neko kom, ento icennere mom otwero timo ginnoro akato mano.</verse>
				<verse number="5">Ento abino nyuttiwu ŋat a myero ilwor wunu: lwor wunu Obaŋa, ame ka doŋ oneko dano, tye kede twer me bole i Geenna. Eyo, akobbiwu ni, lwor wunu en!</verse>
				<verse number="6">Acur abic mom ocato cente pyeraryo? Ento mom tye moro i akinagi ame wi Obaŋa twero wil iye.</verse>
				<verse number="7">Anaka yer wiwu okwanogi iweŋ. Kur i lwor wunu; pirwu tek meicel akato acur apol.</verse>
				<verse number="8">“Akobbiwu ni, dano acel acel ame bino tuco nyiŋa i nyim jo, Wot a dano daŋ bino tuco nyiŋe i nyim omalaika Obaŋa;</verse>
				<verse number="9">ento dano ame bino kwera i nyim jo, an daŋ abino kwere i nyim omalaika Obaŋa.</verse>
				<verse number="10">Jo luŋ ame kobo kop arac i kom Wot a dano, obino timogi kica; ento ŋat ame yeto Cuny Acil mom obino limo kica.</verse>
				<verse number="11">Ka oterowu i nyim kacokere kede i nyim oloc kede wegi twer, kur ibed wunu kede tam apol ni ibino dok wunu iye i yo mene, onyo ni ibino gamo wunu niŋo, onyo ni ibino kobo wunu niŋo?</verse>
				<verse number="12">Pien Cuny Acil bino pwonyowu gin a myero ikob wunu i caa-nono.”</verse>
				<verse number="13">Dano acel i akina lwak okobbe ni, “Apwony, kob ominna pok keda lim ame wan oleo.”</verse>
				<verse number="14">Ento en te gamo doge ni, “Lo-ni, ŋa ame oketa me ŋolliwu kop onyo me pokkiwu limwu?”</verse>
				<verse number="15">Okobbigi ni, “Neno wunu ba, gwoke re wunu i woro me lim; pien kwo a dano mom ocuŋ i kom wel lim apol ame en tye kede.”</verse>
				<verse number="16">Dok te kobbigi carokop ni, “Rik tye alonyo moro ame cam ocek adwoŋ i potti mere.</verse>
				<verse number="17">En openyere i cunye kene ni, ‘Abino timo ŋo, pien kan aony kaila iye mom tye?’</verse>
				<verse number="18">Te dok kobo ni, ‘Abino timo ni amane: abino muko derena ducu piny, eka ate pamo en alaccege ame abino onyo iye kaila, anaka jamina luŋ.</verse>
				<verse number="19">Abino kobo i cunya kena ni, Omayin, itye doŋ i jami apol ame bino rommi pi mwakki apol ata; we giri doŋ mot, icam, imati, ibedi lelo.’</verse>
				<verse number="20">Ento Obaŋa te kobbe ni, ‘Yin amiŋo! I dyewor a tin-ni obino kwanyo kwo i komi oko; kara jami ame iyiko piri-nu bino bedo me a ŋa ba?’</verse>
				<verse number="21">Tye aman no i kom dano ame kano lonyo pire kene, kun mom tye i lonyo baŋ Obaŋa.”</verse>
				<verse number="22">Yecu te kobbi jo a lube ni, “Pi mannono akobbiwu ni, kur ibed wunu kede par apol pi kwowu, ni ibino camo wunu ŋo, onyo pi komwu, ni ibino ruko wunu ŋo?</verse>
				<verse number="23">Pien kwo pire tek kato cam, kom pire tek kato ruk.</verse>
				<verse number="24">Koŋ itam wunu i kom agak; gin mom coo koti, daŋ mom okao, mom otye daŋ i dero, anaka tuwa, ento Obaŋa pitogi. Wun mom pirwu tek kato winy?</verse>
				<verse number="25">Kara ŋa i akinawu ame twero medo bat acel i kom kwo mere pi bedo kede par apol?</verse>
				<verse number="26">Ka gin anok-k i loowu, piŋo ibedo wunu kede par apol pi jami ocele?</verse>
				<verse number="27">Tam wunu koŋ pi kalaŋweka, kite ame gin doŋo kede. Mom owio uci, mom ocweo boŋo; ento akobbiwu ni, kadi bed Culeman rik orukere kede kwogo mere ducu, en mom orukere aber acalo moro acel i akinagi.</verse>
				<verse number="28">Ka Obaŋa ruko lum a tye i tim, ame bedo ka tin keken, diki ote bolo oko i keno, en mom bino rukowu aka to, wun jo ame iyeewu nok?</verse>
				<verse number="29">Kur iyeny wunu gin ame ibino wunu camo, onyo gin ame ibino wunu mato, yiwu kur tam kop apol;</verse>
				<verse number="30">pien rok luŋ me wi podo yenyo jami-nogo, Papawu daŋ ŋeo ni imito wunugi.</verse>
				<verse number="31">Ento koŋ iyeny wunu yo me donyo i loccere, jami-nogo obino medo baŋwu.</verse>
				<verse number="32">“Kur ilwor wunu, wun lwak rommi anok, pien Papawu oye atika me miyowu loccere.</verse>
				<verse number="33">Cat jamiwu oko, kony wunu kede ocan; kwo wunu icao me cente a mom ti, kan wunu lonyo a mom tum i polo, kan ame akwo mom tuno iye, dok nyenye mom balo.</verse>
				<verse number="34">Pien kan ame lonyowu bedo iye, cunywu daŋ bedo kuno.</verse>
				<verse number="35">“Bed wunu ame iyikere wunu pi tic, kun tarawu lyel.</verse>
				<verse number="36">Bed wunu acalo jo a kuro adwoŋgi ka bino dwogo ame oya i arama me nyom, me ote yabbe kika piopio ka en otuno, otwomo kika.</verse>
				<verse number="37">Tye kede winyo omiro ame ka adwoŋgi odwogo, onwoŋogi pe ru onino. Ateni akobbiwu ni, en bino tweyo pyere kene, bino miyogi bedo i dog cam, te miyogi cam.</verse>
				<verse number="38">Ka obino i cuny dyewor onyo a gweno akoko, kun onwoŋogi amannono, omiro-nono tye kede winyo.</verse>
				<verse number="39">Ento myero iŋe wunu man, ni, kono won ot ceŋ ŋeo caa ame ayak bino tuno iye, kono okio, mom oweko jo oturo ode.</verse>
				<verse number="40">Wun daŋ bed wunu a doŋ iyikere wunu, pien Wot a dano bino tuno i caa a mom itamo wunu.”</verse>
				<verse number="41">Petero openyo ni, “Rwot, ikobo carokop man baŋwa, aŋar onyo baŋ jo luŋ?”</verse>
				<verse number="42">Rwot ogamo ni, “Agwok ot ame agen, aryek, en ŋa, ame adwoŋŋere bino weko jo i ode i te loccere, me en pokkigi camgi i kare a mitte.</verse>
				<verse number="43">Tye kede winyo amiro-nono ame adwoŋŋere, ka odwogo, bino nwoŋe otimo kitenono.</verse>
				<verse number="44">Ateni akobbiwu ni, bino keto jami mere luŋ i twerrere.</verse>
				<verse number="45">Ento ka amiro-nu okobo i cunye kene kene ni, ‘Adwoŋ doŋ ogal wok me dwogo,’ te ero pwodo omiro kede aŋeca, kun camo, mato, dok mer,</verse>
				<verse number="46">won amirono no bino dwogo i nino a mom etamo, kede i caa a mom en ŋeo, bino ŋoŋolo en, te kete i akina jo a mom genne.</verse>
				<verse number="47">Amiro mano ame oŋeo gin ame adwoŋŋere mito, ento mom oyiko, dok mom olubo gin ame adwoŋŋere mito, obino pwode atek meicel.</verse>
				<verse number="48">Ento ŋat a mom ŋeo, ka otimo gin ame romo miyo ogoe pire, obino pwode anok. Dano acel acel ame omio apol, obino mito daŋ apol i baŋe, dok dano ame jo okano jami apol baŋe, obino penye apol akato.</verse>
				<verse number="49">“Rik abino me cwinyo mac i lobo; kono doŋ omoko oko, kono ber!</verse>
				<verse number="50">Atye kede batija a myero abatija kede; kite ame odia kede ituno ka otum!</verse>
				<verse number="51">Wun itamo wunu ni abino me kelo kuc i lobo bo? Akobbiwu ni, pe gire, kono popoka.</verse>
				<verse number="52">Cakere tin, jo abic a tye i ot acel bino popoka; jo adek bino dago jo aryo, jo aryo bino dago jo adek.</verse>
				<verse number="53">Papo bino pokere kede wode, awobi bino pokere kede pappere, toto bino pokere kede nyare, nyako bino pokere kede tottere, tato bino pokere kede ci-wode, ci-wod bino pokere kede tattere.”</verse>
				<verse number="54">En dok te kobo baŋ lwak ni, “Ka ineno wunu pol olyero tuŋ to, ikobo wunu oyot ni, ‘Kot koni cwe’; daŋ cwe.</verse>
				<verse number="55">Ka ineno wunu yamo okodo i tuŋ anyarolum, wun ikobo wunu ni, ‘Piny bino bedo lyet meicel’; daŋ timere.</verse>
				<verse number="56">Wun ogoba! Iŋeo wunu poko gin ame nen i lobo kede i polo; piŋo mom iŋeo wunu poko anyut me kare man?</verse>
				<verse number="57">“Dok piŋo mom iŋolo wunu kenwu gin a tye atira?</verse>
				<verse number="58">Ka iwoto baŋ aŋolkop kun inywako yo kede dano ame apiddi, tem atek me iyik kop kede kun pwod itye wunu iyo, me kur wai, teri i nyim aŋolkop, aŋolkop te miyi baŋ cirikale, cirikale te teri i buc.</verse>
				<verse number="59">Akobbi ni mano, mom ibino ya iye ituno ka iculo cente luŋ aluŋa, a mom nyig moro orem.”</verse>
			</chapter>
			<chapter number="13">
				<verse number="1">I kare-nono rik tye jo mogo kuno ame otitti Yecu pi jo mogo me Galilaya ame Pilato orubo remogi kede mot a gin oŋolo me yalo Obaŋa.</verse>
				<verse number="2">En ogamo doggi ni, “Itamo wunu ni jo Galilaya magi gin obalo ame kato jo me Galilaya luŋ, ame omio gin oneno can kite-nono?</verse>
				<verse number="3">Akobbiwu ni, mom amannono; ento ka mom iŋut wunu, wun luŋ ibino tum wunu kittono.</verse>
				<verse number="4">Onyo jo apar wie aboro ca a rik ot abor orette i komgi, onekogi i Ciloam, itamo wunu ni gin rik otimo bal akato jo ocele luŋ ame bedo i Jerucalem?</verse>
				<verse number="5">Attiitwu ni, pe gire; ento ka mom iŋut wunu, wun luŋ ibino tum wunu kittono.”</verse>
				<verse number="6">Okobbigi carokop man ni, “Yam tye dano moro ame obedo kede yat oduro mere ame opito i poto olokkere. En obino kun moo nyige, ento mom onwoŋo.</verse>
				<verse number="7">En te kobo baŋ apur ni, ‘Nen ba, odoko mwakki adek a kun abino amao nyig oduro man, mom anwoŋo. Toŋ oko; kara piŋo balo lobo man nono?’</verse>
				<verse number="8">Apur odokke ni, ‘Adwoŋ, koŋ iwek obed pi mwaka man doki, ituno ka apuro lobo i tere, aonyo woo iye.</verse>
				<verse number="9">Ka bino nyako nyige i mwaka abino, ber, ento ka mom amannono, ibino toŋo giri oko.’ ”</verse>
				<verse number="10">Onwoŋo en apwony i kacokere moro i nino me cabit.</verse>
				<verse number="11">Dako moro onwoŋo tye kuno a tye kede cen me goro, otwoye kede pi mwaka apar wie aboro; onwoŋo doŋ okudde a mom dok twero tirre kadi acel.</verse>
				<verse number="12">Ka Yecu onene, te lwoŋe kun kobbe ni, “Dako, doŋ ogonyi i kom goroni.”</verse>
				<verse number="13">En te keto ciŋe i kom dako-nu, cucuttono dan-nu te tirre oko, te pako Obaŋa.</verse>
				<verse number="14">Ento adwoŋ me kacokere oŋo iye, pien Yecu ocaŋo dano i nino me cabit, te kobbi lwak ni, “Tye nino abicel a myero ti iye tic; tun wunu i nino-nu, ote caŋowu, ento pe i nino me cabit.”</verse>
				<verse number="15">Rwot te dok iye a kun kobo ni, “Wun ogoba! Dano acel acel i akinawu mom yabo twonnere onyo kana mere i awi i nino me cabit, te tero wot mato pii?</verse>
				<verse number="16">Dan-ni nyaka Iburaim, ame Catan otweo mwaka apar wie aboro, mom myero gonye i kom twee-ci i nino me cabit?”</verse>
				<verse number="17">Ka en okobo man, alee te twodo okworrere; yi lwak ducu te bedo ka ayom pi gin me kwogo ame en otio.</verse>
				<verse number="18">Ka doŋ te kobo ni, “Loc Obaŋa calladi? Dok abino poro kede ŋo?</verse>
				<verse number="19">Rom aroma kede nyig dek karadali ame dano moro okwanyo, te pito i poto mere; te doŋo oko, te doko yat, winyi a twarre malo te gero udigi i jaŋe.”</verse>
				<verse number="20">Dok te kobo ni, “Abino poro loc Obaŋa kede ŋo?</verse>
				<verse number="21">Rom aroma kede tobi ame dako ojuko, te rubo i moko a romo dita adek, ituno ka oyenyo ducu.”</verse>
				<verse number="22">En omedo wottere kun beo i boma apol apapat kede i akina myere, kun pwonyo kemo kede i Jerucalem.</verse>
				<verse number="23">Dano moro te penye ni, “Adwoŋ, obino laro jo anokkoro keken?” En te kobbigi ni,</verse>
				<verse number="24">“Ket wunu teko me donyo i doggola adiŋ; pien akobbiwu ni, jo apol bino temo me donyo iye, ento mom obino twero.</verse>
				<verse number="25">Ka won ot doŋ oya malo, ocego doggola, ibino cuŋ wunu i oko itwomo wunu kika, kun ikobo wunu ni, ‘Adwoŋ, yabbiwa ot ba!’ En bino gamo dogwu ni, ‘An mom aŋeo gira kan ame iya wunu iye.’</verse>
				<verse number="26">Wun ibino wunu kobo ni, ‘Rik ocamo dok omato karacel kedi, dok daŋ ipwonyo i dye pacciwa.’</verse>
				<verse number="27">En bino gamo ni, ‘Atittiwu ni, an mom aŋeo gira kan ame iya wunu iye. Wot wunu teŋe i nyima, wun otim areco ducu!’</verse>
				<verse number="28">Kuno ibino bedo wunu i koko kede kayo lak, ka ineno wunu Iburaim kede Icaka kede Yakobo, kede odwarpiny ducu kun otye i loc Obaŋa, ento wun ikomwu obolowu oko.</verse>
				<verse number="29">Jo bino ya i tuŋ kide kede tuŋ to, kede tuŋ anyarodi kede tuŋ anyarolum, obino bedo piny i dog cam i loc Obaŋa.</verse>
				<verse number="30">Dok nen, jo mogo ame odoŋ cen, gin bino bedo me agege, dok tye jo mogo ame otelo yo, ame bino doŋ cen.”</verse>
				<verse number="31">I caa-nono Oparicayo mogo obino, okobbe ni, “Ya oko i kan, pien Kerode amito neki oko.”</verse>
				<verse number="32">En ogamo ni, “Wun wot ititti wunu ekwe-nono ni, ‘Nen, abino ryemo cen, dok abino caŋo jo, tin kede diki, i nino me adekkere abino cobo ticca.</verse>
				<verse number="33">Kadi bed amannono an myero amedde gira i kom wotta tin kede diki kede orwo mere, pien mom myero adwarpiny oto teŋe ame mom i Jerucalem.’</verse>
				<verse number="34">Jerucalem, Jerucalem, yin ame ineko odwarpiny, inapo jo ame oorogi baŋi kede gweŋ, tyen adi ame rik amito coko itino meri acalo min gweno coko itino mere i te bwome, ento wun mom iye wunu!</verse>
				<verse number="35">Nen, otwu doŋ odoŋ i wi obur iwu. Akobbiwu ni, mom ibino wunu nena, ituno ka ibino wunu kobo ni, ‘Opwo wunu ŋat ame abino i nyiŋ Rwot.’ ”</verse>
			</chapter>
			<chapter number="14">
				<verse number="1">I ceŋ cabittoro acel Yecu onwoŋo owoto ka camo cem i ot Aparicayo moro ame aloc; gin obedo ka kiye atek.</verse>
				<verse number="2">I nyime kannono rik tye iye dano moro ame two too awura-kom.</verse>
				<verse number="3">Yecu te penyo opwonycik kede Oparicayo ni, “Cik ye ni can dano i cen cabit onyo mom?”</verse>
				<verse number="4">Ento gin oliŋ aliŋa. Yecu omake, ocaŋe, te cike ni owot gire.</verse>
				<verse number="5">Openyogi ni, “Ŋa i akinawu ame ka tye kede kana mere onyo twonnere, ka orette i akoŋ, mom bino wayo oko i ceŋ me cabit?”</verse>
				<verse number="6">Gamo pennyere odoko tek baŋgi.</verse>
				<verse number="7">Ka oneno kite a jo ame olwoŋo yero kede kabedo me kwogo, en okobbigi carokop ni mano,</verse>
				<verse number="8">“Ka olwoŋi i arama me nyom, kur ibed i kabedo me kwogo; aŋar onyo ca otyeko cwano ŋattoro adit kati oko,</verse>
				<verse number="9">mio dano ame olwoŋo wun aryo luŋ ka obino, bino kobbi ni, ‘Wekki dano man kabedo,’ eka ite dok i kabedo apiny kede lewic adwoŋ.</verse>
				<verse number="10">Ento ka olwoŋi, wot ibed i kabedo apiny, ame ka dano olwoŋi obino, en bino kobbi ni, ‘Awotta, jer i kom amalo’; eka ite bedo kede kwogo i nyim jo luŋ ame ibedo kedgi i dog cam.</verse>
				<verse number="11">Pien dano ame kette kene ni etye malo, obino dwoke piny, dano ame mwolle kene obino tiŋe malo,”</verse>
				<verse number="12">Okobo baŋ dano ame ocwane ni, “Ka ilwoŋo jo i cem me dyeceŋ aŋar me otyeno, kur ilwoŋ owoteni, onyo omegoni, onyo wati meri, onyo oturwu ame olonyo, me gin daŋ kur bin lwoŋi pi culo waŋ lwoŋogi.</verse>
				<verse number="13">Ento ka itedo arama, lwoŋ ocan, oŋwalo, jo a komo akoma, kede otowaŋ;</verse>
				<verse number="14">ibino nwoŋo giri winyo, pien gin mom twero culi. Obino culi i kare me cero jo a kitegi atir.”</verse>
				<verse number="15">Ŋattoro acel i akina a jo obedo kede i dog cam ka owinyo kop man, okobo ni, “Ŋat a bino camo kwon i loc Obaŋa tye kede winyo!”</verse>
				<verse number="16">Cite en ogamo koppere ni, “Dano moro rik obin otedo arama adwoŋ, daŋ te lwoŋo iye jo apol.</verse>
				<verse number="17">Ka kare me arama oromo, en te oro amiro mere me kobbi jo ame olwoŋogi ni, ‘Bye wunu, pien jami luŋ doŋ oyiko oko.’</verse>
				<verse number="18">Gin ducu ocako bako doggi i kite acel ni timgi kica. Dano me agege okobbe ni, ‘Awilo poto, myero koŋ awot, anen; akwai, tima kica.’</verse>
				<verse number="19">Dano ocele okobo ni, ‘Awilo twoni apar me pur, awot ka nenogi; akwai, tima kica.’</verse>
				<verse number="20">Dano ocele okobo ni, ‘Kom an pwod anyomo dako nyen, pi mano mom atwero bino.’</verse>
				<verse number="21">Amiro obino, otitti adwoŋere kitenono. Akemo omako won ot, okobbi amiro mere ni, ‘Wot oyotoyot i waŋa yo atitino me boma kede i akina pacci, ikel ocan, oŋwalo, otowaŋ kede jo a komo akoma,’</verse>
				<verse number="22">Amiro okobo ni, ‘Adwoŋ, gin ame iciko doŋ otum, ento kabedo pwod odoŋ gire.’</verse>
				<verse number="23">Adwoŋ okobo baŋ amiro ni, ‘Wot i yo adoŋo kede i ŋet yo, di jo wek obin odony i ot, me oda poŋ.</verse>
				<verse number="24">Pien atittiwu ni, mom tye dano moro i akina jo ame ocwanogi ame bino bilo aramana.’ ”</verse>
				<verse number="25">Lwak ecipan owoto karacel kede, en te lokere tuŋ baŋgi, te kobbigi ni,</verse>
				<verse number="26">“Ka duno moro bino baŋa ame mom koŋ okwero pappere kede tottere, kede dako mere, kede itino mere, omego mere kede amego mere, anaka kadi kwo mere ikome, mom twero bedo ŋat a luba,</verse>
				<verse number="27">ŋat a mom tiŋo yataria mere, te luba, mom twero bedo ŋat a luba.</verse>
				<verse number="28">Kara ŋa i akinawu, ka amito gero ot abor, mom koŋ geo bedo piny, te kwano wellim a mitte, ka ce etye kede ame romme tyeko?</verse>
				<verse number="29">Me kur ecib acakki tere, tyeko te loye, jo luŋ ame neno bino nyere,</verse>
				<verse number="30">kun okobo ni, ‘Dano man ocako gedo, tyeko te loye oko.’</verse>
				<verse number="31">Onyo aloccene, ame ka awot i mony me romo kede aloc ocele, mom koŋ bedo piny, poro kop, ka ce en kede jo mere tutumia apar etwero romo kede won jo tutumia pyeraryo ame abino baŋe.</verse>
				<verse number="32">Ka mom amannono, en cwao kwena pi penyo kop me kuc ame dano ca pwod tye kannabor.</verse>
				<verse number="33">Amannono, ŋattoro iyi akinawu ame yie mom cao gin ducu ame etye kede, mom twero bedo ŋat a luba.</verse>
				<verse number="34">“Kado gire ber: ento kado ka odoko abot, obino loko doko amit iŋo?</verse>
				<verse number="35">Mom doŋ ber me aketa i lobo, kadi anaka i wi odur; jo onyo oko, ŋat a tye i yit me winyo, winyi!”</verse>
			</chapter>
			<chapter number="15">
				<verse number="1">Ora-coro kede obalo onwoŋo onoko Yecu a ceggi me winyo koppere.</verse>
				<verse number="2">Oparicayo kede opwony-cik oŋuŋura kun okobo ni, “Dano man coko obalo, dok cemo kedgi-gu.”</verse>
				<verse number="3">En omio Yecu okobbigi carokop man ni,</verse>
				<verse number="4">“Ŋa i akinawu ame tye kede romi mia acel, ame ka moro acel i akinagi orwenyo oko, en mom bino weko maka pyeraboŋwen wie aboŋwen i bar, te wot yenyo en ame orwenyo ca, ituno ka onwoŋo?</verse>
				<verse number="5">Ka onwoŋo, ryoŋo i wi gwoke kun yie yom ayoma.</verse>
				<verse number="6">Ka otuno paco, lwoŋo owote mere kede wati mere karacel, te kobbigi ni, ‘Yiwu obed yom karacel keda, pien doŋ anwoŋo romona a rik rweny ca oko.’</verse>
				<verse number="7">Atittiwu ni, yomcuny bino bedo adwoŋ amannono i polo i kom abalo acel ame oŋut, kato i kom jo pyeraboŋwen wie aboŋwen ame kitegi atir, a doŋ pe tye ginnoro a gin myero ŋut iye.</verse>
				<verse number="8">“Onyo dannene ame tye kede ciliŋ akilin tomon, ka ciliŋŋere moro acel orwenyo, mom bino cwinyo tara, weo ot, yenyo atek ituno ka onwoŋo?</verse>
				<verse number="9">Ka onwoŋo, lwoŋo owote mere kede wati mere karacel, te kobbigi ni, ‘Yiwu obed yom karacel keda, pien doŋ anwoŋo ciliŋŋa a rik rweny ca oko.’</verse>
				<verse number="10">Atittiwu ni, yomcuny bedo daŋ amannono i nyim omalaika Obaŋa i kom abalo acel ame oŋut.”</verse>
				<verse number="11">Dok okobo ni, “Yam tye ico moro ame tye kede awobe mere aryo.</verse>
				<verse number="12">En atidi mere okobbi pappere ni, ‘Pappa, mia dullim mera ame otika.’ En opoko limmere i akinagi.</verse>
				<verse number="13">Nino okato anokkoro keken, awobi atidi ocoko jami mere ducu, oero wottere me wot i lobo abor. Olalo limmere oko kuno i bedo me caro caro.</verse>
				<verse number="14">Ka limmere luŋ doŋ otum oko, kec atek meicel te poto i lobo-nono, awobi ca te cako mamala atata.</verse>
				<verse number="15">Owoto odak baŋ ŋattoro me lobo-nono; en ocwae i elet ka kwayo puno.</verse>
				<verse number="16">Yie ogomo me yeŋ kede pok cam ame puno camo, kom mom tye ŋattoro a mie ginnoro.</verse>
				<verse number="17">Ka en doŋ oniaŋ pire kene, te kobo ni, ‘Opakaca a pappa ka ŋit tye adi, ocamo kwon loogi, kom an ata i kec kan!</verse>
				<verse number="18">Abino ya, abino wot baŋ pappa, abino kobbe ni, “Apap, doŋ abalo baŋ polo kede nyimi,</verse>
				<verse number="19">daŋ mom amyero ilwoŋa ni wedo. Loka abed acalo ŋat acel i akina opakacani.” ’</verse>
				<verse number="20">Oya, obino baŋ pappere. Ka rik en pwod tye teŋe kannabor, pappere onene. Ocone; oriŋo te kwako kore, omote kun noto leme.</verse>
				<verse number="21">Wode okobbe ni, ‘Apap, doŋ abalo baŋ polo kede i nyimi, daŋ mom amyero ilwoŋa ni wodi.’</verse>
				<verse number="22">Ento pappere te kobo baŋ omiro mere ni, ‘Ru wunu kelo jor ame kato ducu kede ber me rwak i kome. Rwaku atem i ciŋe, kede amuk i tyene.</verse>
				<verse number="23">Kelu atin twon olobakino me nekke, wek ocamu, obedu kede yomcuny.</verse>
				<verse number="24">Pien atinna-ni rik oto, aman doŋ kwo; ceŋ orwenyo, doŋ onwoŋere.’ Ote cako bedo kede yomcuny.</verse>
				<verse number="25">“Wode adwoŋ onwoŋo tye i poto. Ka en obino, a doŋ ceggi kede ot, te winyo wer kede myel.</verse>
				<verse number="26">Te lwoŋo ŋat acel i akina omiro, openye ni, ‘Man kara ŋo ame tye ka timere-nie?’</verse>
				<verse number="27">Te dokke iye ni, ‘Kom ominni en odwogonono, pappi onekke atin twon olobakino, pien ogame ame kome yot kun kwo.’</verse>
				<verse number="28">Akemo te make, okwero donyo i ot oko. Pappere te donnyo baŋe, obako doge baŋe.</verse>
				<verse number="29">En ogamo dog pappere ni, ‘Nen, an atio baŋi pi mwakki apol ata, anaka cene pe ru akwero winyo cik meri, daŋ mom ru imia kadi atin dyelloro wek yia bed yom karacel kede owotena.</verse>
				<verse number="30">Ento atinni-ni ka obino, ame doŋ obalo limmi ducu i kom mon ame ococo, yin inekke atin twon olobakino!’</verse>
				<verse number="31">Ogamo doge ni, ‘Atinna, yin nino ducu itye keda, jami mera luŋ megi.</verse>
				<verse number="32">Ber wan ocam kun obedo kede yomyic, pien ominni rik oto oko, aman doŋ kwo; nwaŋ orwenyo, doŋ onwoŋere.’ ”</verse>
			</chapter>
			<chapter number="16">
				<verse number="1">Yecu te dok kobo baŋ jo a lube ni, “Nwaŋ tye ŋattoro ame alonyo, ame tye kede akan-jami mere. Odoto dano man baŋe ni tye ka balo jami mere.</verse>
				<verse number="2">Olwoŋe, openye ni, ‘Kop aŋo ame awinyo i komi-nie? Kella koŋ wel jami ame yin ikano, pien mom dok itwero bedo akan-jami.’</verse>
				<verse number="3">Akan-jami okobo i yie kene ni, ‘Kara abino timo ŋo? Pien adwoŋŋa doŋ akwanya oko i ticca me gwoko jami. Mom atek ame aromo pur, lewic daŋ maka ka akwac.</verse>
				<verse number="4">Aŋeo gin ame abino timo, me jo jola i udigi ka oryema oko i kano jami.’</verse>
				<verse number="5">Olwoŋo wegi banya adwoŋŋere acel acel, okobbi dano me agege ni, ‘Wel banya adwoŋŋa ame tye baŋi adi?’</verse>
				<verse number="6">En odok iye ni, ‘Moo me jeituni gulli mia acel.’ Okobbe ni, ‘Kwany waraga me banya meri, ibed piny piopio, ico pyerabic.’</verse>
				<verse number="7">Openyo dano ocele ni, ‘Kara yin kono itye kede wel banya adi?’ En ogamo ni, ‘Kal a romo dwoŋ mia acel.’ Okobbe ni, ‘Kwany waraga me banyani, ico pyeraboro.’</verse>
				<verse number="8">Adwoŋŋere opwoo akanjami a mom agen ca, pien otio kede ryeko; pien jo me lobo man ryek i karegi, kato jo me cen.</verse>
				<verse number="9">Akobbiwu ni, ti wunu kede lim me lobo man a mom ber-ri me imak wunu kede dyere baŋ jo, me ka bino tum, gamwu i kabedo a perakino nakanaka.</verse>
				<verse number="10">“Dano ame agen i kom jami atitidi moro, bino bedo agen i kom jami adwoŋ daŋ; dano a mom agen i kom jami atitidi moro, mom bino bedo agen i kom jami adwoŋ.</verse>
				<verse number="11">Ka yam mom ibedo wunu ogen i kom lim me lobo man a mom ber-ri, kara ŋa ame bino genowu kede lonyo me ateni?</verse>
				<verse number="12">Ka yam mom ibedo wunu ogen i kom jami a jo ocele, ŋa ame bino miyowu jamiwu ikome?</verse>
				<verse number="13">Mom tye amiro moro ame twero tiyi odoŋe aryo; pien bino dago acel, eka te cayo en ocele; onyo bino moko i kom moko acel, eka te cayo en ocele. Pe itwero bedo wunu opii Obaŋa kede dok opii a lim.”</verse>
				<verse number="14">Oparicayo gin jo ame maro lim; gin owinyo kop man ducu, ote ŋale.</verse>
				<verse number="15">Cite en okobbigi ni, “Wun kara wun jo ame nyuto kite atir baŋ dano, cite Obaŋa ŋeo cunywu; pien gin ame malo i nyim dano, baŋ Obaŋa bedo me kwer.</verse>
				<verse number="16">“Cik kede odwarpiny obedo tye ituno kede i kare a Lakana; cakere i kare-nu otye ka rabo amut aber me loc Obaŋa, jo luŋ tye ka donyo iye kede teko.</verse>
				<verse number="17">Bedo yot polo kede lobo itum, kato ame obino weko wen nukuta moro me cik.</verse>
				<verse number="18">“Dano acel acel ame ryemo cege oko, te dok nyomo dako ocele, nwoŋo ocodo cot. Dok dano ame nyomo dako ame cware oryemo, en daŋ rom i dano ame ocodo cot.</verse>
				<verse number="19">“Nwaŋ tye dano moro ame alonyo; en rik ruko boŋo obedo amaramar, kede kanyi aber me camanini, kun camo cem abeco nino luŋ.</verse>
				<verse number="20">I dog paco mere onwoŋo tye dano moro ame buto iye nyiŋe Lajaro. Etoko onwoŋo orwatte i kome,</verse>
				<verse number="21">kun yie gomo yeŋo i gin ame oony piny i wi meja alonyonu; gwogi daŋ rik bino, naŋo waŋ etoko mere.</verse>
				<verse number="22">Acan-nu rik te to oko, omalaika te bino tiŋe, tere i kor Iburaim. Alonyo-nono daŋ te to, ote yike oko.</verse>
				<verse number="23">Kare ame en tye kede remkom, otiŋo waŋe i Kadec te neno Iburaim kun Lajaro tye i kore.</verse>
				<verse number="24">Alonyo-nono te redo ni, ‘Pappa, Iburaim, tima kica ba, icwaya Lajaro me lut nyako ciŋe i pii, bin kwe kede te leba, pien atye kede rem atek i mac man,’</verse>
				<verse number="25">Iburaim te gamo ni, ‘Woda, po ni, i kare me kwoni nwaŋ omii jamini abeco, aco Lajaro rik omio jami mere areco. Ento amanni en doŋ okweo cunye kan oko, kun yin itye giri i rem.</verse>
				<verse number="26">Medde kede mano, iyi akinawa kede wun oketo iye twon burroro atut, wek ya i kan kato baŋwu kuno loo jo a mito bino oko, dok ŋattoro i baŋwu kuno mom kato baŋwa kan.’</verse>
				<verse number="27">En dok te kobo ni, ‘ooŋ akwai ba, Pappa, ore ba i ot a pappa,</verse>
				<verse number="28">pien atye kede omegona abic, me en wot kwenyorogi, gin daŋ kur dok obin i kabedo me remkom-mi.’</verse>
				<verse number="29">Iburaim ogamo doge ni, ‘Gin tye i Muca kede odwarpiny; myero gin winy kopgi.’</verse>
				<verse number="30">En dok te dok ni, ‘Amaa, Pappa, Iburaim, ento ka ŋattoro i akina a jo oto owoto baŋgi, ol cite gin bino ŋut.’</verse>
				<verse number="31">Iburaim dok okobbe ni, ‘Ka gin mom owinyo kop a Muca kede odwarpiny, kadi bed ŋattoro cer i akina jo oto, mom obino keto i tam.’ ”</verse>
			</chapter>
			<chapter number="17">
				<verse number="1">Yecu okobo baŋ jo mere a lube ni, “Gin ame mio jo poto i bal mom bino geŋere; cite dano ame kela gin a mio jo poto i bai bino neno can!</verse>
				<verse number="2">Twara ame otweo kidi rego i ŋute, ocore kede i nam, kato ame en omio ŋat acelloro i akina jo magi atinoni opoto i bal.</verse>
				<verse number="3">Gwokere wunu kenwu! Ka ominni obalo bal, juke; ka oŋut, time kica.</verse>
				<verse number="4">Ka otimo bal baŋi tyen abiro i nino acel, ka olokere baŋi tyen abiro kun kobo ni, ‘Doŋ aŋut,’ myero itime kica.”</verse>
				<verse number="5">Okwena okobo baŋ Rwot ni, “Med iyeewa!”</verse>
				<verse number="6">Rwot okobo ni, “Kono itye wunu kede iyee a rom kede nyig koti dek karadali, kono ikobbi wunu yat-ti ni, ‘Putte keni, ipitte keni iyi nam,’ kono owinyo dogwu.</verse>
				<verse number="7">“Ŋa i akinawu ka tye kede amiro mere a puro kede dyaŋ, onyo a kwao rommi, ame ka odwogo i poto te kobbe ni, ‘ru bino oyot, ibed piny, icem?’</verse>
				<verse number="8">En mom bino kobbe ni, ‘Yikka cem me otyeno, itwe pyeri, ikella cem ituno ka an acemo, amato, icennere yin ibino cem, ibino mato?’</verse>
				<verse number="9">En pwoo amiro pien otimo gin ame ocike ni etim?</verse>
				<verse number="10">Wun daŋ amannono, ka doŋ ityeko wunu timo gin ducu ame ocikowu tiyo, myero ikob wunu ni, ‘Wan omiro a mom konyo ginnoro, pien otio ka gin a myero oti keken.’ ”</verse>
				<verse number="11">Ame en awot Jerucalem, opello i waŋ apokki me Camaria kede Galilaya.</verse>
				<verse number="12">Odonyo i paco moro, orwatte kede odobo apar, ame kun gin ocuŋ kan abor.</verse>
				<verse number="13">Gin oredo ni, “Amaa, Yecu, Adwoŋ, timwa kica!”</verse>
				<verse number="14">Ka onenogi, okobbigi ni, “Wotu giwu, nyutte kenwu baŋ olamdog.” Ame pwod otye ka wot, komgi te lony oko.</verse>
				<verse number="15">Ŋat acel i akinagi, ka oneno ni etyeko caŋ oko, odok cen a kun pako Obaŋa kede dwon aloŋo.</verse>
				<verse number="16">Oryebere piny i te tyen Yecu, opwoe. En onwoŋo Acamaria.</verse>
				<verse number="17">Yecu openyo ni, “Nwaŋ mom olonyo jo apar? Kara jo aboŋwen tye kwene?</verse>
				<verse number="18">Mom tye ŋattoro ame odwogo cen ka pako Obaŋa, kono ka arok-ki keken?”</verse>
				<verse number="19">Te kobbe ni, “Ya, iwot giri, iyee meri ocaŋi.”</verse>
				<verse number="20">Oparicayo nwaŋ openye ni, “Loc Obaŋa bino tuno awene?” Okobbigi ni, “Loc Obaŋa mom bino ame oneno i waŋ.</verse>
				<verse number="21">Dok mom obino kobo ni, ‘Neno, tye kan!’ aŋar ni, ‘En i ca!’ Pien, nen, loc Obaŋa doŋ tye i akinawu.”</verse>
				<verse number="22">Eka te kobo baŋ jo a lube ni, “Kare bino romo ame ibino paro wunu me neno nino a Wot Obaŋa moro acel, cite mom ibino neno wunu.</verse>
				<verse number="23">Obino kobbiwu ni, ‘Neno, en i ca!’ onyo ni, ‘Neno, tye kan!’ Kur iwotu iye, daŋ kur ilubgi wunu.</verse>
				<verse number="24">Pien acalo lutkot meny, caro polo tuŋ cel tuno kede naka tuŋ ocele, Wot a dano daŋ bino bedo amannono nino mere.</verse>
				<verse number="25">Ento myero koŋ otek kanyo can apol, kun jo me kare man bino kwere.</verse>
				<verse number="26">Acalo rik otimere i kare a Nua, bino timere amannono i kare a Wot a dano daŋ.</verse>
				<verse number="27">Jo nwaŋ ocamo, omato, awobe kede anyira onyomere, ituno a nino-nono ame Nua odonyo kede i yee, eka abwal pii te poŋ, te tyekogi ducu.</verse>
				<verse number="28">Acalo otimere i kare a Lot daŋ. Jo rik ocemo, omato, ocato wil, opito koti, ogero udi,</verse>
				<verse number="29">cite i nino ame Lot oya oko i Codom, mac kede gweŋ calufa ame mac olio ocwe kun ya i polo, te tyekogi ducu.</verse>
				<verse number="30">Bino bedo amannono daŋ i nino ame Wot a dano bino nen iye.</verse>
				<verse number="31">I nino-nono dano ame tye malo i wi ot kun jami mere tye iyi ot, kur dok oyitto piny ni ebino kwanyogi. I kite acel-lu, dano ame tye i poto kur dok cen.</verse>
				<verse number="32">Koŋ ipo wunu i kom cik a Lot.</verse>
				<verse number="33">Dano ame mito laro kwo mere bino rwenyo kwo mere arwenya; ento ŋat ame rwenyo kwo mere, en bino gwoko.</verse>
				<verse number="34">Atittiwu ni, i dyeworrono jo aryo bino buto i wi tanda acel; obino kwanyo ŋat acel, ŋat acel te doŋ.</verse>
				<verse number="35">Mon aryo bino bedo karacel i rego; obino kwanyo ŋat acel, ŋat acel te doŋ. [</verse>
				<verse number="36">Jo aryo bino bedo i poto; obino kwanyo ŋat acel, ŋat acel te doŋ.]”</verse>
				<verse number="37">Gin openye ni, “Rwot, kara kwene?” En okobbigi ni, “Kan a kom oto tye iye, acut daŋ cokere kuno.”</verse>
			</chapter>
			<chapter number="18">
				<verse number="1">Obolligi carokop ame pwonyogi ni, myero okwa Obaŋa dikdik, kur ool.</verse>
				<verse number="2">Okobo ni, “I boma moro rik tye aŋolkopporo ame mom lworo Obaŋa, kadi woro dano.</verse>
				<verse number="3">Cen tye dako moro a cware oto ame obedo lonyo baŋe dikdik kun kobbe ni, ‘Ŋol kop i kom ŋat a an apidde.’</verse>
				<verse number="4">En obedo ka kwero oko gire pi kare alac; ento icennere en okobo kene kene ni, ‘An ba, kadi bed mom alworo Obaŋa kadi woro dano,</verse>
				<verse number="5">cite dako a cware oto-ni doŋ lola wok; myero koŋ doŋ aŋol kop i kom ŋat a en apidde, me i agikki mere bino mere dikdik kur tima rac.’ ”</verse>
				<verse number="6">Rwot okobo ni, “Winy wunu kop ame aŋolkop a kite mere mom atir okobo.</verse>
				<verse number="7">Obaŋa mom bino Ŋolo kop atir ame bino konyo jo mere ame eyero, ame kok baŋe dyeceŋ kede dyewor? En bino gal aboŋo timo ginnoro i komgi?</verse>
				<verse number="8">Akobbiwu ni, en bino Ŋolo kop atir oyot me konyogi. Ento Wot a dano ka bino dwogo, bino nwoŋo i yee i lobo ateni?”</verse>
				<verse number="9">Dok obolo carokop baŋ jo mogo ame genne kengi ni gin kitegi atir, kun ocao jo ocele.</verse>
				<verse number="10">“Jo aryo rik owoto ka kwac i ot Obaŋa, dano acel Aparicayo, dano ocele ara-ocoro.</verse>
				<verse number="11">Aparicayo ocuŋ kun kwao gire kene ni, ‘Obaŋa, apwoi, kom an mom acalo jo ocele ame oyak, a mom genne, ocod cot, daŋ mom arom kede ara-ocoro-ni.</verse>
				<verse number="12">Akanyo kec nino aryo i cabit acel acel, amio daŋ dul acel me apar i kom jami luŋ ame anwoŋo.’</verse>
				<verse number="13">Cite ara-ocoro ocuŋ i teŋe, mom otiŋo waŋe malo i polo, ento obapo kore kun kwao ni, ‘Obaŋa, tima ber, an abalo gira!’</verse>
				<verse number="14">Akobbiwu ni mano, dano ca odok tuŋe ame okwane ni kite atir kato dano ocele ca oko; pien dano acel acel ame kette kene ni etye malo, obino dwoke piny, ento dano a mwolle kene obino tiŋe malo.”</verse>
				<verse number="15">Jo okelle anaka itino atino-gu, ni en mulgi. Ka jo a lube oneno, te jukogi oko.</verse>
				<verse number="16">Cite Yecu ocwanogi baŋe, te kobo ni, “Wek wunu itino bin baŋa, kur igeŋgi wunu; pien loc Obaŋa tye pi jo acalo gin.</verse>
				<verse number="17">Ateni akobbiwu ni mano, dano a mom jolo Ioc Obaŋa acalo atin, mom bino donyo iye kadi atidi moro.”</verse>
				<verse number="18">Aloccoro openye ni, “Apwony aber, atim ŋo me anwoŋ kwo a perakino nakanaka?”</verse>
				<verse number="19">Yecu te penye ni, “Kara piŋo ilwoŋa ni aber? Dano moro aber mom tye, kono ka Obaŋa keken.</verse>
				<verse number="20">Iŋeo cik, ‘Kur icod cot, Kur inek, Kur ikwal, Kur ikel kop goba i pido, Wor pappi kede totti.’ ”</verse>
				<verse number="21">En te gamo ni, “Kom kop magu ducu amako con cakere i tinona.”</verse>
				<verse number="22">Yecu ka owinyo okobbe ni, “Ginnoro acel pwod orem i baŋi. Wot icat jami luŋ ame itye kede, ite poko oko baŋ ocan, eka ite bedo kede lonyo ame ikano i polo; yin doŋ ibin, iluba.”</verse>
				<verse number="23">Lo-nu ka owinyo kodi kop-pu, okumu meicel, pien onwoŋo rik en alonyo meicel.</verse>
				<verse number="24">Ame Yecu tye ka nene, okobo ni, “Tek meicel olonyo idonyo i loc Obaŋa!</verse>
				<verse number="25">Pien twara donyo inaga i waŋ pico yot, kato alonyo idonyo i loc Obaŋa.”</verse>
				<verse number="26">Jo ame owinyo okobo ni, “Kara ŋa a twero larre?”</verse>
				<verse number="27">En okobo ni, “Gin a mom twerre baŋ dano, ibaŋ Obaŋa twerre.”</verse>
				<verse number="28">Petero okobo ni, “Aco wan oweko pacciwa, olubi.”</verse>
				<verse number="29">Yecu okobbigi ni, “Ateni akobbiwu ni mano, mom tye ŋattoro ame oweko ode, onyo cege, onyo omego mere, onyo jo onywale, onyo itino mere, pi loc Obaŋa,</verse>
				<verse number="30">ame mom bino nwoŋo jami akato mano tyen apol i kare man; kede i kare a bino anyim bino nwoŋo kwo a perakino odoco.”</verse>
				<verse number="31">Otero jo mere apar wie aryo, okobbigi ni, “Nenu, wan doŋ otye okwaro tur me wot i Jerucalem. Kop luŋ ame odwarpiny rik ocoo i kom Wot a dano bino cobere kakare.</verse>
				<verse number="32">Pien obino miye baŋ Orok, obino ŋale, obino miye lewic, obino ŋulo lao i kome;</verse>
				<verse number="33">obino pwode kede del, obino neke, cite i nino me adek en bino cer oko.”</verse>
				<verse number="34">Ento gin mom oniaŋ i kop magi kadi acelloro; kop ame en okobo owumere oko i baŋgi, mom gin omako kop ame okobo.</verse>
				<verse number="35">Ka Yecu doŋ onoko ceggi kede Jeriko, atowanŋoro onwoŋo obedo piny i ŋet yo kun kwao lim.</verse>
				<verse number="36">Ka owinyo lwak tye a kato i laŋete, en openyo ni, “Kara mano ŋo dok i?”</verse>
				<verse number="37">Otitte ni, “Yecu me Najaret en a kato-nono.”</verse>
				<verse number="38">En oredo ni, “Yecu, Akwar Daudi, tima kica, ba!”</verse>
				<verse number="39">Jo ame tye i nyime ojuke ni, “Liŋ lo-ni!” En omedo redo mere amede ni, “Akwar Daudi, tima kica ba!”</verse>
				<verse number="40">Yecu ocuŋ, te ciko ni kel lo-nono baŋe. Ka obino onoke a ceggi, openye ni,</verse>
				<verse number="41">“Kara imito ni atimi nadi?” Okobo ni, “Rwot, amito anen piny.”</verse>
				<verse number="42">Yecu okobbe ni, “Nen giri piny oŋ; iyeeni ocaŋi.”</verse>
				<verse number="43">Cucuttono te cako neno piny oko, olubo Yecu kun mio kwogo baŋ Obaŋa, jo luŋ daŋ ka oneno, opako Obaŋa.</verse>
			</chapter>
			<chapter number="19">
				<verse number="1">Yecu odonyo i Jeriko kun abebea iye.</verse>
				<verse number="2">Rik tye lonnoro kuno nyiŋe Jakayo; en cen ara-ocoro adit, daŋ onwoŋo en alonyo.</verse>
				<verse number="3">Onwoŋo en paro pi neno Yecu, ni en ŋa? Cite mom otwerre, pien lwak pol, dok en dano acek.</verse>
				<verse number="4">Omio en oriŋo i nyim, oyito i wi olam pi nene, pien nwaŋ apello i yo-nono.</verse>
				<verse number="5">Ka Yecu otuno i kabedo-nono, oneno malo, okobbi Jakayo ni, “Jakayo, yitto piny piopio, pien tin myero abed i odi.”</verse>
				<verse number="6">En te yitto piny piopio, ojole kede yomcuny adwoŋ;</verse>
				<verse number="7">omio jo luŋ ame oneno oŋuŋura kun okobo ni, “Odonyo i ot, abedo welo a dano ame abalo.”</verse>
				<verse number="8">Jakayo oya malo, okobo baŋ Rwot ni, “Nen ba, Adwoŋ, nucu limma ducu ame atye kede doŋ amio oko baŋ ocan; dok daŋ ka ce abubuo gi-a ŋattoro, an abino cule tyen aŋwen.”</verse>
				<verse number="9">Yecu okobbe ni, “I ot-ti tin obino iye lar, pien dano-ni daŋ obedo anywalli Iburaim.</verse>
				<verse number="10">Pien Wot a dano obino me yenyo kede me laro gin orwenyo.”</verse>
				<verse number="11">Ka pwod gin otye a winyo kop man, Yecu omedde kede koppere, te kobbigi carokop; pien onwoŋo en doŋ ceggi kede Jerucalem, dok gin otamo ni loc Obaŋa kom doŋ anen oko oyotoyot.</verse>
				<verse number="12">Omio en okobo ni, “Yam tye won kwogo moro ame oya, owoto i lobo abor me wot gamo twer me loc iye, ete dwogo.</verse>
				<verse number="13">En olwoŋo omiro mere apar, te pokkigi ciliŋ tutumia apar, kun kobogi ni, ‘Catu kede wil ituno ka adwogo.’</verse>
				<verse number="14">Cite jo me lobo mere onwoŋo dage; ocwao kwena i yore kun okobo ni, ‘Danonono mom omito ni lowa.’</verse>
				<verse number="15">Ka odwogo a doŋ ogamo loc, te ciko ni lwoŋ omiro a nwaŋ omiogi lim, me eŋe wel agoba ame gin onwoŋo i cato wilgi.</verse>
				<verse number="16">Dano me agege obino i nyime, okobo ni, ‘Adwoŋ, ciliŋ meri tutumia dok omedde iye ciliŋ ocele tutumia apar.’</verse>
				<verse number="17">Ogamo doge ni, ‘Itimo ber, yin amiro aber! Pien yam ibedo agen i jami anok, ibino bedo kede twer i boma apar.’</verse>
				<verse number="18">Dano me aryo te bino, okobo ni, ‘Adwoŋ, ciliŋ meri tutumia dok omedde iye ciliŋ ocele tutumia abic.’</verse>
				<verse number="19">Okobbe ni, ‘Yin ibino bedo kede twer i boma abic.’</verse>
				<verse number="20">Dano ocele daŋ te dok bino, te kobbe ni, ‘Adwoŋ, ciliŋ meri gin ene, ame agwoko aboo kede itambara;</verse>
				<verse number="21">pien onwoŋo alwori, pien yin dano ager, itero gin a mom ikano, ikaa gin a mom icoo.’</verse>
				<verse number="22">En okobbe ni, ‘Abino Ŋolo kop loi kun lubo kop ame oya i dogi giri keni, yin amiro arac. Yam iŋeo ni an a dano ager, atero gin a mom akane, akao gin a mom acoo bo?</verse>
				<verse number="23">Kara no omoni kano limma gira i beŋŋe, wek ka adwogo, agam limma kede agoba mere?’</verse>
				<verse number="24">Okobo baŋ jo ocuŋ i laŋete ni, ‘Gam wunu ciliŋ a tye baŋe oko, imi wunu baŋ won ciliŋ tutumia apar.’</verse>
				<verse number="25">Okobbe ni, ‘Adwoŋ, en doŋ tye i ciliŋ tutumia apar do!</verse>
				<verse number="26">Akobbiwu ni mano. Ŋat acel acel ame mere tye, obino miye, ento ŋat a mere mom, obino gamo oko gin a tye baŋe.</verse>
				<verse number="27">Ento okworra a rik okwera, ni kur alogi-ni, kelgi wunu kan, inekgi wunu oko i nyima.’ ”</verse>
				<verse number="28">Ka Yecu otyeko kobo kop man, omedde kede wottere kun kwaro tur me wot i Jerucalem.</verse>
				<verse number="29">Ame en doŋ ceggi tuno i Betepage kede Betania, i kidi ame olwoŋo kidi me Jeituni, ooro jo aryo i akina jo a lube,</verse>
				<verse number="30">ocikogi ni, “Wot wunu i paco i nyimwu ca. Ka idonyo wunu iye, ibino nwoŋo wunu atin kana ame otweo, ame ŋattoro mom ru oyito i wie; gonyu, ikel wunu kan.</verse>
				<verse number="31">Ka dano moro openyowu ni, ‘Igonye wunu me ŋo?’ wun ibino wunu kobo aman ni, ‘Adwoŋwa en ame amito.’ ”</verse>
				<verse number="32">Jo ame oorogi daŋ owoto, onwoŋo i kite acalo okobbigi kede.</verse>
				<verse number="33">Ame gin agonyo atin kana, wegi mere openyogi ni, “Kara igonyo wunu atin kana me ŋo?”</verse>
				<verse number="34">Gin ogamo ni, “Adwoŋwa en ame amito.”</verse>
				<verse number="35">Ote kelo atin kana baŋ Yecu, ote peto boŋŋigi i wie, ote cibo Yecu i wie.</verse>
				<verse number="36">A doŋ en awot, gin opeto boŋŋigi i dye yo.</verse>
				<verse number="37">Ka en onoko ceggi kede luŋ kidi me Jeituni, lwak jo a lube luŋ ocako lelo, dok opako Obaŋa kede dwon aloŋo pi tic atek adoŋo ducu ame gin oneno,</verse>
				<verse number="38">kun okobo ni, “Opwo wunu abaka ame abino nyiŋ Rwot! Kuc obed i polo, kwogo bed malo i wi polo!”</verse>
				<verse number="39">Oparicayo mogo i akina lwak okobbe ni, “Apwony, juk jo meri a lubi-ni.”</verse>
				<verse number="40">En odok iye ni, “Akobbiwu ni mano, ka kono jo man liŋ i, kiddi magi en ame bino lunyo redo gigi.”</verse>
				<verse number="41">Ka doŋ onoko ceggi, a doŋ oneno boma-nono, okoke,</verse>
				<verse number="42">kun kobo ni, “Ka kono tin-ni iŋeo gin a kelli kuc! Cite onyoni opono oko i waŋi.</verse>
				<verse number="43">Pien kare moro abino i komi, ame okworri bino toro tuti me lobo guri dyere, dok obino ridi tuŋŋi i tuŋŋi.</verse>
				<verse number="44">Obino rwaci piny, yin kede itinoni a tye baŋi; mom obino weko kidi moro acel doŋ iyii ame ododde i wi wadgi, pien rik mom iŋeo kare ame olimi iye.”</verse>
				<verse number="45">Odonyo i ot Obaŋa, ocako ryemo jo a cato wil iye,</verse>
				<verse number="46">kun kobbigi ni, “Nwaŋ ocoo ni, ‘Oda bino bedo ot me ka kwac’; ento wun iloko wunu odoko adu oyak.”</verse>
				<verse number="47">En obedo ka pwony i ot Obaŋa nino luŋ. Olamdog adoŋo kede opwonycik kede jo adoŋo i akina lwak oyenyo yo me neke;</verse>
				<verse number="48">cite gin mom onwoŋo ginnoro a myero otim i kome, pien jo luŋ oketo cunygi i winyo koppere.</verse>
			</chapter>
			<chapter number="20">
				<verse number="1">I nino moro acel ame Yecu tye apwonyo lwak i ot Obaŋa, kede rabo amut aber, olamdog adoŋo kede opwony-cik anaka odoŋe obino baŋe.</verse>
				<verse number="2">Ote penye ni, “Kobbiwa, twerrene omio itimo kit man? Onyo ŋa ame omii twer man?”</verse>
				<verse number="3">En ogamo doggi ni, “An daŋ koŋ abino penyowu kede pennyoro acel, me idokka wunu iye.</verse>
				<verse number="4">Batija a Lakana oya i baŋ Obaŋa, aŋar onyo oya i baŋ dano?”</verse>
				<verse number="5">Gin oporo kop kengi kengi, kun okobo ni, “Ka okobo ni, ‘Oya i baŋ Obaŋa,’ en bino penyowa ni, ‘Kara piŋo mom iye wunu en?’</verse>
				<verse number="6">Cite dok ka okobo ni, ‘Oya i baŋ dano,’ lwak luŋ bino napowa kede gweŋ, pien gin oye atika ni Lakana obedo adwarpiny.”</verse>
				<verse number="7">Omio gin ote dokke iye ni, “Kan ame oya iye wan okwia giwa.”</verse>
				<verse number="8">Yecu daŋ te kobbigi ni, “An daŋ mom abino kobbiwu twerrene omio atimo kite man.”</verse>
				<verse number="9">Eka te cako kobo carokop man baŋ lwak ni mano, “Nwaŋ tye dano moro ame opito poto olokkere te joko baŋ opur, eka te wot oko i lobo ocele, odikere kuno pi kare alac.</verse>
				<verse number="10">Ame kare doŋ oromo, en te cwayo amiro baŋ opur me gin mie dul ginnoro ocek i poto. Cite opur opwode, oryeme, odok i ciŋe nono.</verse>
				<verse number="11">Dok ooro amiro ocele; en daŋ dok opwode, omie lewic, daŋ oryeme, odok i ciŋe nono.</verse>
				<verse number="12">Dok te oro me adekkere; man daŋ owano, ote bole oko,</verse>
				<verse number="13">lcennere won poto olok te kobo ni, ‘Kara man doŋ abino timo ŋo? Abino oro woda ame amaro; aŋar onyo obino wore.’</verse>
				<verse number="14">Ento ka opur onene, ote kobo kengi kengi ni, ‘Kom man en ale-lim; ber oneke wunu oko, me lim eleyo-nono bed megwa.’</verse>
				<verse number="15">Ocore oko teŋe i poto olok, ote neke oko. Kara won poto olok bino timo jonono niŋo?</verse>
				<verse number="16">En bino bino, te neko opur-ru oko, te miyo poto olok baŋ jo apat.” Ka gin owinyo kop man, okobo ni, “Pe amannono!”</verse>
				<verse number="17">Cite en onenogi, okobbigi ni, “Kara te kop ame ocooni tere niŋo, ni mano, ‘Kidi ame ogedo okwero en ame odoko kidi me gwic ot?’</verse>
				<verse number="18">Dano acel acel ame orette i kom kidi man bino ŋidde oko atitino; ka kidi man orette i kom ŋattoro, bino ŋinyo oko.”</verse>
				<verse number="19">Opwony-cik kede olamdog adoŋo otemo make i caanono, cite ote lworo lwak oko; pien gin oniaŋ aber ni en okobo carokop man i komgi.</verse>
				<verse number="20">Gin obedo kiye, eka ote oro orot ame poro ni gin jo a kitegi atir, me mak kop ame ya i doge, wek ote miye i ciŋ aloc kede twerrere.</verse>
				<verse number="21">Gin openye ni, “Apwony, wan oŋeo ni yin ikobo dok ipwonyo kop ame tye atira, mom ipoko akina jo, cite ipwonyo yo Obaŋa i ateni.</verse>
				<verse number="22">Myero ogelli Kaicari ocoro, onyo mom?”</verse>
				<verse number="23">Ento en oŋeo ryekogi oko, te kobbigi ni,</verse>
				<verse number="24">“Koŋ inyutta wunu ciliŋŋoro. Cal kede coc ame ogoro i yie-ni mea ŋa-nono?” Gin ogamo ni, “Mea Kaicari.”</verse>
				<verse number="25">Eka en te kobbigi ni, “Aco do, dwok wunu baŋ Kaicari jami a Kaicari, jami Obaŋa dwoku baŋ Obaŋa.”</verse>
				<verse number="26">Mako kop ame oya i doge te loyogi oko i nyim lwak; gin owuro kite ame en odok kede i kop, ote doŋ liŋ aliŋa.</verse>
				<verse number="27">Ocadukayo mogo obino baŋe; jo-ni gin jo ame kobo ni, jo oto pe cer.</verse>
				<verse number="28">Gin okelo peny baŋe ni, “Apwony, Muca nwaŋ ocoo pirwa ni, ka omin a ŋattoro oto oko ame etye kede cege cite itino mere mom, ominnere myero lak dako mere me nywal ominnere itino.</verse>
				<verse number="29">Aco, nwaŋ tye jo abiro ame gin omego. Dano me agege onyomo dako, te to boŋo atinnoro.</verse>
				<verse number="30">Dano me aryo,</verse>
				<verse number="31">kede me adekkere daŋ olako dan-nu; kite-nono gin abiro luŋ obedo kede dannu, ote to boŋo atinnoro.</verse>
				<verse number="32">Icennere dako daŋ te to oko.</verse>
				<verse number="33">Kara i kare me cer, da-nu bino bedo cik a ŋa? Pien gin abiro luŋ obedo kede.”</verse>
				<verse number="34">Yecu okobbigi ni, “Awobe kede anyira me lobo man gin nyomere,</verse>
				<verse number="35">cite jo ame okwanogi ni gin oromo tuno i lobo ca, kede cer iyi akina jo oto, mom obino nyomere,</verse>
				<verse number="36">pien gin mom dok twero to. Gin rom aroma kede omalaika; daŋ doŋ gin itino Obaŋa, pien gin doŋ jo ocer.</verse>
				<verse number="37">Ento anaka Muca ikome onyuto ni jo oto ocerogi, i dul i kom yat obuŋere ame olyel, kan ame olwoŋo iye Rwot ni, Obaŋa Iburaim, Obaŋa Icaka, Obaŋa a Yakobo.</verse>
				<verse number="38">En mom Obaŋa ajo oto, ento meajo akwo; pien jo luŋ bedo kwo pire.”</verse>
				<verse number="39">Opwonycikkogo ogamo doge ni, “Apwony, ikobo aber.”</verse>
				<verse number="40">Pien gin mom dok otiŋere me penye kopporo.</verse>
				<verse number="41">Cite en openyogi ni, “Kara okobo niŋo ni Kricito en akwar Daudi?</verse>
				<verse number="42">Aco kono Daudi ikome okobo i buk me Jabuli ni mano, ‘Rwot okobbi Rwotta ni, Bed i laŋeta tuŋ cem i kabedo me kwogo,</verse>
				<verse number="43">ituno ka abino miyo okworri doko aten tyeni.’</verse>
				<verse number="44">Kite-nono Daudi lwoŋe ni Rwot; en dok bedo akware niŋo?”</verse>
				<verse number="45">Ka lwak ducu tye a winyo koppere, en okobbi jo mere a lube ni,</verse>
				<verse number="46">“Gwokere wunu i kom opwony-cik ame maro wot a kun orukere kede boŋŋi abeco, ame omito daŋ ni jo motgi i cuk, kede bedo i kome me dito i kacokere, kede i kabedo me kwogo i dog cem.</verse>
				<verse number="47">Gin mao udi a mon a coggi oto, dok okwao Obaŋa nakanaka me gobagoba. Kop ame obino ŋolo i wigi bino bedo pek akato.”</verse>
			</chapter>
			<chapter number="21">
				<verse number="1">Yecu ka otiŋo waŋe malo, oneno olonyo tye abolo motgi i canduk me coko lim.</verse>
				<verse number="2">Te neno daŋ dako moro ame cware oto, ame acan, obolo ka cente aryo keken.</verse>
				<verse number="3">Okobo ni, “Akobbiwu ateni ni mano, dako man a cware oto, ame acan, obolo ame okato jo luŋ.</verse>
				<verse number="4">Pien gin ducu obolo mot ame gin ogito agita i kom limgi adwoŋ, cite en i kom cannere obolo gin luŋ ame tye baŋe, ame konyo kwo mere.”</verse>
				<verse number="5">Jo mogo obedo ka kobo kop i kom ot Obaŋa, ni kiddi abeco, kede mot ame jo omio, omio doŋ nen aber meicel. Yecu okobo ni,</verse>
				<verse number="6">“Jami magi ducu ame ineno wunu-ni, kare bino romo ame mom obino weko kidi moro acel ame ododde i wi wadgi, a mom ocoro piny.”</verse>
				<verse number="7">Gin ote penye ni, “Apwony, kara man bino bedo awene ba? Dok gin aŋo ame bino nyuto ni ginnono doŋ ceggi timere?”</verse>
				<verse number="8">En ogamo ni, “Gwokere wunu ba, ŋattoro kur rwenywu be; pien jo apol bino bino i nyiŋa ame obino kobo ni, ‘An ennono,’ dok ni, ‘Kare doŋ onoko ceggi!’ Kur ilubugi.</verse>
				<verse number="9">Dok ka ibino winyo wunu pi mony kede arubaruba, kur ibed wunu kede lworo, pien mano myero tek timere, ento agikki mom abino piopio.”</verse>
				<verse number="10">Icennere te dok kobbigi ni, “Rok bino romo kede rok, loc bino romo kede loc ocele.</verse>
				<verse number="11">Oyeŋo apopol bino yeŋo piny atek meicel, kec kede two areco bino poto i kabedo apol. Gin a mio lworo mako jo, kede anyuttogo adoŋo, bino nen kun ya i polo.</verse>
				<verse number="12">Cite a mom ru ginnono ducu otimere, koŋ obino makowu, obino wunowu, obino terowu i kacokere, obino tweyowu i buc, obino kelowu i nyim rwode kede i nyim oloc pi nyiŋa.</verse>
				<verse number="13">Man bino bedo kare baŋwu me rabo kop me caden.</verse>
				<verse number="14">Pi mano, mok wunu i tamwu ni, kur iru tamo wunu con kite ame ibino wunu dok kede iye,</verse>
				<verse number="15">pien abino miyowu twer me kop, kede ryeko daŋ, ame ŋattoro i akina okworwu mom bino bedo i twer me cuŋ i nyime onyo pyem kede.</verse>
				<verse number="16">Anaka onywalwu kede omegowu kede oturwu kede owotewu daŋ obino keto erupe i komwu, jo mogo i akinawu daŋ obino nekogi.</verse>
				<verse number="17">Jo luŋ bino dagowu pi nyiŋa.</verse>
				<verse number="18">Ento yer wiwu acelloro mom bino rwenyo.</verse>
				<verse number="19">Ka ikanyakino wunu, ibino wunu nwoŋo kwowu.</verse>
				<verse number="20">“Ento ka ineno wunu mony omano Jerucalem, ŋe wunu ni mano, kare me kete doŋ onoko ceggi.</verse>
				<verse number="21">I karenono, jo a tye i Judaya myero riŋ oko i wi kiddi, jo ame tye paco myero riŋ oko, kede jo ame tye i akina pacci kur dok dony i Jerucalem;</verse>
				<verse number="22">pien kare-nono bino bedo kare me culo kwor, kede me cobo kop ducu ame nwaŋ ocoo.</verse>
				<verse number="23">Mon a yac bino neno can i kare-nono, kede gin ame doto itino! Pien can adwoŋ bino poto i lobo, kede akemo adwoŋ bino poto i kom rok man.</verse>
				<verse number="24">Obino nekogi kede pala, obino terogi me bedo opii i akina rok ducu, Orok bino nyono Jerucalem piny, ituno ka kare Orok ocobere kakare.</verse>
				<verse number="25">“Anyuttogo bino nen i kom cen kede i kom dwe kede i kom acer, rok apol me wi lobo bino kumo kun cunygi tye i oguro, pi mor me nam kede tagere mere.</verse>
				<verse number="26">Jo bino wille pi lworo, ka gin otamo pi gin ame abino i kom lobo; pien teko ame i polo bino yeŋere.</verse>
				<verse number="27">Eka jo bino neno Wot a dano kun bino iyi pol, kun tye kede teko kede kwogo adwoŋ.</verse>
				<verse number="28">Ka gin-ni oero timere, nen wunu malo, tiŋ wiwu malo, pien kare me lakorowu nwoŋo doŋ onoko ceggi.”</verse>
				<verse number="29">Dok okobo carokop baŋgi ni, “Koŋ inen wunu oduro, kede yen ocele luŋ.</verse>
				<verse number="30">Ka doŋ pote olot, ame ineno wunu, iŋeo wunu kenwu ni oro doŋ ceggi.</verse>
				<verse number="31">Amannono wun daŋ, ka ineno ginnono atimere, ber iŋe wunu ni, loc Obaŋa doŋ onoko ceggi.</verse>
				<verse number="32">Ateni akobbiwu ni mano, lwagi jo man mom bino tum, ituno ka koŋ mannono otimere.</verse>
				<verse number="33">Polo kede lobo bino tum oko, ento kop ame an apwonyo mom bino tum.</verse>
				<verse number="34">“Cite ber igwokere wunu kenwu ba, cunywu kur dok anwaŋ pi woro me cem kede mero koŋo, kede pi tamo pi kwo man, me nino-nono kur bin tuwu atua, te rette bala kumma;</verse>
				<verse number="35">pien bino tuno i kom jo ducu ame bedo i wi podo.</verse>
				<verse number="36">Bed ame ineno wunu kare luŋ, kun ikwao wunu Obaŋa atek me inwoŋu teko me bwot i kom ginnono ducu ame bino timere, kede me cuŋ i nyim Wot a dano.”</verse>
				<verse number="37">Nino ducu en obedo ka pwony i ot Obaŋa dyeceŋ, ento dyewor en woto buta i wi kidi ame olwoŋo kidi me Jeituni.</verse>
				<verse number="38">Odiko jo luŋ dilo, bino baŋe i ot Obaŋa ka winyo koppere.</verse>
			</chapter>
			<chapter number="22">
				<verse number="1">Ecuban me Ogati a Tobi Mom iye, ame olwoŋo ni Kato, onwoŋo onoko ceggi.</verse>
				<verse number="2">Olamdog adoŋo kede opwony-cik oyenyo yo a myero gin neke kede, pien onwoŋo gin olworo lwak.</verse>
				<verse number="3">Catan odonyo i cuny Juda ame olwoŋo me Keriot, ame okwane i wei olub Yecu apar wie aryo.</verse>
				<verse number="4">En owoto, oporo kop kede olamdog adoŋo kede odoŋe cirikale, kite a myero emie kede baŋgi.</verse>
				<verse number="5">Cunygi obedo yom, ote ciko miye lim.</verse>
				<verse number="6">En daŋ te ye, te yenyo kare aber me miye baŋgi ame nwoŋo lwak mom iye.</verse>
				<verse number="7">Nino me Ogati a Tobi Mom iye otuno, ame myero oŋol iye atin romo me Kato.</verse>
				<verse number="8">Yecu ooro Petero kede Lakana kun cikogi ni, “Ape wunu, yiku cam me Kato pirwa me ocamu.”</verse>
				<verse number="9">Gin openye ni, “Imito ni owot oyik tuŋ kwene?”</verse>
				<verse number="10">Okobbigi ni, “Nen ba, ka idonyo wunu i Jerucalem, lonnoro bino romere kedwu ame oyeo gulu pii. Lube wunu anaka i ot ame ebino donyo iye.</verse>
				<verse number="11">Kobbi wunu won ot ni, ‘Apwony okobo ni, Ane ot welo kan ame abino camo iye Kato karacel kede jo mera a luba?’</verse>
				<verse number="12">En bino nyuttiwu icika alac i malo ame opeto; yik wunu kuno.”</verse>
				<verse number="13">Gin owoto, ote nwoŋo tye acalo en oporrigi, ote yiko cam me Kato.</verse>
				<verse number="14">Ka caa oromo, Yecu obedo piny i dog cem karacel kede okwena.</verse>
				<verse number="15">Okobbigi ni, “Onwoŋo ceŋ aparo meicel pi camo Kato man kedwu, kum mom ru akanyo can;</verse>
				<verse number="16">pien akobbiwu ni mano, mom dok abino camo, ituno ka bino cobere kakare i loc Obaŋa.”</verse>
				<verse number="17">Ogamo ikopo; ka doŋ opwoo, okobo ni, “Maku man, ipok wunu i akinawu;</verse>
				<verse number="18">pien attitiwu ni mano, cakere amanni, mom dok abino mato pig olok, ituno ka loc Obaŋa bino tuno.”</verse>
				<verse number="19">Omako ogati; ka doŋ opwoo, onyinyilo, omiogi kun kobo ni, “Man en koma ame omio pirwu. Tim wunu man me poyo an,”</verse>
				<verse number="20">Amannono ka gin ocamo otum, otiŋo ikopo kun kobo ni, “Ikopo man en cikere anyen i remona ame oony pirwu.</verse>
				<verse number="21">Cite nen ba, ciŋ dano a keto erupe i koma tye i wi meja kan karacel keda.</verse>
				<verse number="22">Pien Wot a dano awot gire i kite a nwaŋ oyiko; ento dano a keto erupe i kome, kite ame ebino neno can kede!”</verse>
				<verse number="23">Gin ote penyere kengi kengi ni, ŋa i akinagi ame bino timo man.</verse>
				<verse number="24">Pyem dok te erre i akinagi ni mano, ŋa i akinagi myero otam ni dit a loogi?</verse>
				<verse number="25">Yecu okobbigi ni, “Rwode Orok bwoo jo megi kede teko; jo ame tye kede twer i akinagi olwoŋogi ni otim aber.</verse>
				<verse number="26">Cite i baŋwu mom myero bed amannono; ento ŋat ame adit i akinawu myero lokere dok acalo ŋat atidi, kede atelwic myero bed acalo dano ame tio pi jo.</verse>
				<verse number="27">Ŋa ce ame loo kede dit, ŋat ame bedo i dog cem, ya onyo ŋat ame kelo cam? Pe ŋat ame bedo i dog cem? Cite an abedo i akinawu acalo ŋat ame tio pi jo.</verse>
				<verse number="28">“Wun giwu jo ame obedo i laŋeta i kare luŋ ame obedo tema.</verse>
				<verse number="29">Acalo Pappa oyikka loc, an daŋ ayiko pirwu ni,</verse>
				<verse number="30">ibino camo, ibino mato wunu i dog mejana i locca, dok ibino bedo wunu i wi kome me kwogo kun iŋolo wunu kop i kom atekere apar wie aryo a jo Icrael.</verse>
				<verse number="31">“Cimon, Cimon we, Catan otyeko kwayo ni omiwu baŋe me apyeta acalo kal,</verse>
				<verse number="32">cite atyeko kwayo Obaŋa piri atek ni, iyee meri kur dok cen. Yin daŋ, ka doŋ ilokere, myero ijiŋ cuny omegoni.”</verse>
				<verse number="33">En te kobbe ni, “Rwot, doŋ ayikere me wot kedi i buc, anaka kede i to daŋ.”</verse>
				<verse number="34">En odok iye ni, “Petero, akobbi ni mano, twon gweno mom bino koko tin, ituno ka koŋ ikwera tyen adek, ni mom iŋea.”</verse>
				<verse number="35">Openyogi ni, “Ka cwany aorowu boŋo cao me lim, kadi ocoe, kadi war, ginnoro rik tye ame oremowu?” Gin ogamo ni “Mom gire.”</verse>
				<verse number="36">Te cikogi ni, “Ento koni, ŋat ame tye kede cao lim, ber teri; kede me ocoe daŋ amannono. Ŋat a mom tye kede pala bat cat kanyi mere me wil kede.</verse>
				<verse number="37">Pien akobbiwu ni, coc man a nwaŋ ocoo myero cobere kakare i koma, ni, ‘Okwane karacel kede obalo’; pien kop ame ocoo i koma tye a cobere kakare.”</verse>
				<verse number="38">Gin okobbe ni, “Rwot, neno, pala bat aryo en, tye kan-ni.” Ogamo ni, “Mano romo.”</verse>
				<verse number="39">Yecu okato oko, owoto i wi kidi me Jeituni, acalo kite mere tye; jo a lube owapo yore.</verse>
				<verse number="40">Ka otuno i kabedono-no, okobbigi ni, “Kwa wunu Obaŋa, me kur idony wunu i abita.”</verse>
				<verse number="41">Opokere kedgi, owoto teŋe a rom i kan a dano twero yuyo iye gweŋ, orumo piny, te kwayo ni,</verse>
				<verse number="42">“Pappa, ka imito, kwany ikopo man i koma oko; cite kur bed acalo an amito, ento gin ame yin imito myero timere.” [</verse>
				<verse number="43">Amalaika ame oya i polo te nen baŋe, omie teko.</verse>
				<verse number="44">Ame en tye akumo atek meicel, daŋ te medde i kwac atek; omio kwok i kome ocwer adwoŋ, oony piny acalo remo.]</verse>
				<verse number="45">Ka doŋ oya i ka kwac me bino baŋ jo a lube, onwoŋogi doŋ onino oko pi wancunygi.</verse>
				<verse number="46">Openyogi ni, “Inino wunu pino? Ya wunu, ikwau Obaŋa, me kur idony wunu i abita.”</verse>
				<verse number="47">Ame en pwod tye ka kop, lwak jo te pello; ŋat ame olwoŋo ni Juda, ŋat acel i akina jo apar wie aryo ca, en otelo yo. Onoko laŋet Yecu aceggi me emote kun enoto Ieme.</verse>
				<verse number="48">Yecu te penye ni, “Juda, iketo erupe i kom Wot a dano kun inoto leme?”</verse>
				<verse number="49">Jo ame onwoŋo ceggi kede, ka oneno gin ame amito timere, te penyo ni, “Rwot, otongi oko kede pala bat?”</verse>
				<verse number="50">Ŋat acel i akinagi te toŋo opii alamdog adwoŋ, te mworo yite tun cem oko.</verse>
				<verse number="51">Yecu te kobo ni, “Wek oko. Kur dok imedi!” Yecu te mulo yite, caŋo oko.</verse>
				<verse number="52">Icennere Yecu te kobo baŋ olamdog adoŋo, kede odoŋe cirikale me ot Obaŋa, kede odoŋe ame obino i kome ni, “Ibino wunu i koma i pale romo kede abiriŋ, bala ibino wunu i kom ayak?</verse>
				<verse number="53">Nino luŋ rik atye kedwu i ot Obaŋa, mom imaka wunu. Ento amanni en karewu, kede twer me piny acol.”</verse>
				<verse number="54">Gin omake, ote tere oko naka i ot alamdog adwoŋ. Petero olubo yore icecen.</verse>
				<verse number="55">Ka gin okuto mac i dyekal, gin te bedo piny, ŋinne iye karacel; Petero daŋ obedo i akinagi.</verse>
				<verse number="56">Aŋeca moro te nene kun eganakino kan a mac ocaro; te bedo niye atek, te kobo ni, “Jal-li daŋ woki tye karacel kede.”</verse>
				<verse number="57">Ento en okwero oko, kun kobo ni, “Dako, an mom aŋeo gira lonnono.”</verse>
				<verse number="58">Kare te kato kom anok keken, ŋat ocele te dok nene oko, te kobbe ni, “Yin daŋ i ŋat acel i akinagi.” Petero te gamo ni, “Lo-nie, mom an gira.”</verse>
				<verse number="59">A doŋ caa acel okato, dano ocele okobo kun moko atek ni, “Ateni, kom lo-ni woki tye karacel kede; kom en Agalilaya ikome.”</verse>
				<verse number="60">Ento Petero ogamo ni, “Loni we, an mom aŋeo kop ame ikobo.” Cuto ame pwod ekobo kop man, twon gweno te mwoco koko.</verse>
				<verse number="61">Rwot te lokere neno Petero, Petero te cako po i kom kop a ceŋ Rwot okobbe, ni mano, “Ame mom ru twon gweno okok tin, ibino kwera tyen adek.”</verse>
				<verse number="62">Okato oko, okok kun cunye waŋ meicel.</verse>
				<verse number="63">Jo ame omako Yecu oŋale, opwode.</verse>
				<verse number="64">Otweo waŋe kede itambara, ote penye ni, “Yin adwarpiny do, tuci! Kara ŋa ojwati?”</verse>
				<verse number="65">Gin okobo kop ocele apol i kome, kun oyete kede-gu.</verse>
				<verse number="66">Ka piny oru, odoŋe me ot Obaŋa ocokere karacel, olamdog adoŋo karacel kede opwony-cik. Gin otere i nyim okiko megi, ote kobo ni,</verse>
				<verse number="67">“Ka yin i Kricito, tittiwa.” Cite en okobbigi ni, “Ka atittiwu, mom ibino ye wunu;</verse>
				<verse number="68">daŋ ka apenyowu, wun pe ibino wunu dokka iye.</verse>
				<verse number="69">Ento cakere amanni, Wot a dano bino bedo piny i kabedo me kwogo i laŋet Twer Obaŋa tuŋ cem.”</verse>
				<verse number="70">Gin ducu ogamo ni, “Doŋ yin Wot Obaŋa bo?” En ogamo ni, “Wun ikobo wunu ni an a en.”</verse>
				<verse number="71">Gin okobo ni, “Kara dok omito caden me ŋo? Wan doŋ owinyo giwa kede yitwa gin ame en okobo kede doge.”</verse>
			</chapter>
			<chapter number="23">
				<verse number="1">Lwak jo-nu luŋ oya, otere i nyim Pilato.</verse>
				<verse number="2">Gin ocako pide kun okobo ni, “Dano man wan onwoŋo kun arwenyo rok mewa oko. Ogeŋowa ni kur ogelli Kaicari ocoro, daŋ-gu lwoŋere kene ni en e Kricito, abaka.”</verse>
				<verse number="3">Pilato openye ni, “Yin abaka Ojudaya?” En te gamo ni, “Yin ikobo giri.”</verse>
				<verse number="4">Pilato te kobo baŋ olamdog adoŋo kede baŋ lwak ecipan ni, “Mom anwoŋo kopporo arac i kom dano man.”</verse>
				<verse number="5">Ento gin odie tetek kun okobo ni, “Lo-nu popoo lwak, pwonyo naka i Judaya luŋ aluŋa, cakere i Galilaya anaka kom kan twal.”</verse>
				<verse number="6">Ka Pilato owinyo kop man, openyo ka onyo en dano me Galilaya.</verse>
				<verse number="7">Ka doŋ oniaŋ ni en tye i te loc a Kerode, ocwae baŋ Kerode, pien en daŋ onwoŋo tye i Jerucalem i kare-nono.</verse>
				<verse number="8">Kerode ka oneno Yecu, oyomoro yie atek meicel, pien yam con onwoŋo paro pi nene, pien yam owinyo pire, dok onwoŋo egeno ni ebino neno anyuttoro a en bino timo.</verse>
				<verse number="9">Omio en openyo Yecu kede peny apopol, ento en mom odok iye itik.</verse>
				<verse number="10">Olamdog adoŋo kede opwony-cik ocuŋ i laŋete kun opide kede tekogi.</verse>
				<verse number="11">Kerode daŋ ocae kede cirikale mere, oŋale, eka te ruke kede boŋo me kwogo, te dwoke kede baŋ Pilato.</verse>
				<verse number="12">Omio Kerode gin kede Pilato omer i ceŋŋono, pien nwaŋ otye kede amone i akinagi kengi.</verse>
				<verse number="13">Pilato olwoŋo olamdog adoŋo kede oloc kede lwak karacel,</verse>
				<verse number="14">te kobbigi ni, “Ikelo wunu dano man baŋa ni en ŋat a rwenyo lwak. An apenye i nyimwu, nenu ba, mom anwoŋo kopporo arac i kome i kom kop luŋ ame ipide wunu iye.</verse>
				<verse number="15">Kadi Kerode daŋ mom onwoŋo, pien en dok odwoggo en baŋwa. Nen, en mom otimo ginnoro a romo neke.</verse>
				<verse number="16">Pi mano, an abino pwode, ate gonye oko.” [</verse>
				<verse number="17">I kare me ecuban myero ceŋ gonnyigi ŋattoro acel.]</verse>
				<verse number="18">Cite gin luŋ ote wo karacel, oredo ni, “Neke oko! Gonnyiwa Baraba!”</verse>
				<verse number="19">Baraba nwaŋ en dano ame otweo i buc pi tubo lwak i Jerucalem, kede pi nek.</verse>
				<verse number="20">Pilato dok okobo kedgi, kun mito ni egony Yecu,</verse>
				<verse number="21">cite gin owo kun oredo ni, “Gure i kom yataria! Gure i kom yataria!”</verse>
				<verse number="22">En dok openyogi tyen me adek ni, “Piŋo kara? Gin aŋo arac ame otimo? An mom anwoŋo kopporo arac i kome a romo neke. Pi mano, abino pwode, ate gonye oko.”</verse>
				<verse number="23">Ento gin oredo kede dwon aloŋo kun odie ni myero gure i kom yataria, dwongi te loyo;</verse>
				<verse number="24">omio Pilato oŋolo kop ni myero time acalo gin okwao.</verse>
				<verse number="25">Ogonyo dano ame nwaŋ otweo i buc pi tubo lwak kede pi nek; ento ojalo Yecu me time kite a gin omito.</verse>
				<verse number="26">Ame otye ka tere, omako Cimon, dano me Kurene, ame onwoŋo abino kun oya i myere, oyimo yataria i wi gwoke, wek eye, elub i Yecu.</verse>
				<verse number="27">Lwak jo ecipan olu be, kede mon apol, ame okumo kun okoke.</verse>
				<verse number="28">Yecu olokere tuŋ baŋgi, okobo ni, “Anyira me Jerucalem, kur ikoku pira; kok wunu pirwu kenwu kede pi itinowu.</verse>
				<verse number="29">Pien, nen, kare bino tuno ame obino kobo iye ni, ‘Otye kede winyo, mon ame oraŋa, kede ot nyodo a mom onywal, kede tuno ame mom odoto!’</verse>
				<verse number="30">I kare-nono obino ero kobbi kiddi adoŋo ni, ‘Rette wunu i komwa’; kede baŋ kiddi atino ni, ‘Wumwa wunu’.</verse>
				<verse number="31">Pien ka jo timo man ame yat pwod dyaka, bino bedo nino ka yat doŋ otyeko two?”</verse>
				<verse number="32">Jo aryo ocele a nwaŋ gin otim areco daŋ oterogi me nekgi karacel kede.</verse>
				<verse number="33">Ka gin otuno i kabedo ame olwoŋo Cogo Wic, ogure i kom yataria kuno, kede otim areco, ŋat acel tuŋ cem, ŋat acel tuŋ cam.</verse>
				<verse number="34">Yecu okobo ni, “Pappa, timgi ber, pien gin mom oŋeo gin a gin atimmo.” Gin opoko boŋŋi mere oko i akinagi kun obolo iye kwir.</verse>
				<verse number="35">Lwak ocuŋ kun oneno, cite oloc oŋale, kun okobo ni, “Yam laro jo ocele; koŋ larre kene, ka en Kricito Obaŋa ame eyero!”</verse>
				<verse number="36">Cirikale daŋ oŋale; gin obino baŋe, omie koŋo awac,</verse>
				<verse number="37">kun okobo ni, “Ka yin Abaka Ojudaya, larre keni!”</verse>
				<verse number="38">I waraga ame oguro tuŋ wie ocoo ni, “Man en Abaka Ojudaya.”</verse>
				<verse number="39">Ŋat acel i akina otim areco ame ogurogi karacel kede oyete kun kobo ni, “Yin mom i Kricito bo? Larre keni, kede wan daŋe!”</verse>
				<verse number="40">Ento dano ocele ca te juke, kun kobo ni, “Yin mom ilworo Obaŋa, a kun oŋolli kop a rom aroma i mere?</verse>
				<verse number="41">Wan giwa oŋolliwa kop kakare, pien oculliwa a rom i gin a wan otimo; cite dano man mom otimo gin arac kadi acelloro.”</verse>
				<verse number="42">Te kobo ni, “Yecu, po i koma ka ituno i locci.”</verse>
				<verse number="43">Odokke iye ni, “Ateni akobbi ni, tin ibino bedo keda i Paradic.”</verse>
				<verse number="44">Caa onwoŋo doŋ mito romo abicel, piny te doko col i wi lobo luŋ, tuno anaka i caa aboŋwen.</verse>
				<verse number="45">Onwoŋo waŋ ceŋ owumere oko; boŋo icika me ot Obaŋa oyec oko dul aryo.</verse>
				<verse number="46">Yecu oredo i dwon aloŋo, okobo ni, “Pappa, amio cunya i ciŋi.” Ka doŋ okobo kop man, te to oko.</verse>
				<verse number="47">Ka adwoŋ me cirikale oneno gin ame otimere, opako Obaŋa kun kobo ni, “Ateni, ba, dano man kara dano ame kite atir!”</verse>
				<verse number="48">Lwak luŋ ame ocokere ka neno, ka oneno gin ame otimere, odok paco kun obapo korgi.</verse>
				<verse number="49">Owote mere ducu ocuŋ i teŋe, kede mon daŋ a nwaŋ obino kede kun oya i Galilaya, kun oneno anena.</verse>
				<verse number="50">Onwoŋo cen tye lo moro a nyiŋe Yucepu; en daŋ rik dano acel i akina jo a bedo i kancil, en dano aber, ame kite atira.</verse>
				<verse number="51">Nwaŋ mom onotte kedgi i tamgi anaka i timgi. Turgi paco Ojudaya ame olwoŋo Arimataya; daŋ en kuro loc Obaŋa.</verse>
				<verse number="52">En owoto baŋ Pilato, okwao kom Yecu,</verse>
				<verse number="53">ogweto i kom yat, te boyo kede cuka me camanini, te pyele iyi lyel ame oboro abora i lela; kannono onwoŋo pe ru opyelo iye kom ŋattoro oto.</verse>
				<verse number="54">Rik onwoŋo nino me Yikere, cabit daŋ onwoŋo ceggi cakere.</verse>
				<verse number="55">Mon a rik obino kede kun oya i Galilaya owapo yorgi, gin te neno lyellere, kede kite ame opyelo kede kome;</verse>
				<verse number="56">eka gin ote dok paco, oyiko gin a ŋwece kur kede moo wir. I cabit gin ote weo, acalo cik tye.</verse>
			</chapter>
			<chapter number="24">
				<verse number="1">I nino ame lubo cabit Ojudaya gin odilo ka ibayi, obino i wi lyel kun okelo gin a ŋwece kur ame gin oyiko.</verse>
				<verse number="2">Gin ote nwoŋo ni ocoro kidi oko i dog lyel;</verse>
				<verse number="3">cite ka gin odonyo iye, pe onwoŋo kom Rwot Yecu.</verse>
				<verse number="4">Ka pwod tamgi ocuŋ pi kop man, cucuttono gin oneno co aryo ocuŋ i laŋetgi, ame orukere i boŋŋi a mimila.</verse>
				<verse number="5">Lworo omakogi meicel, ote ryebere piny. Co-nu te penyogi ni, “Kara piŋo iyenyo wunu dano akwo iyi akina a jo oto? [En mom tye kan, ocer oko.]</verse>
				<verse number="6">Po wunu i kop a rik en okobbiwu ka pwod tye i Galilaya,</verse>
				<verse number="7">ni mano, Wot a dano myero mie i ciŋ jo ame obalo, daŋ myero gure i kom yataria, i nino me adekkere myero en cer oko.”</verse>
				<verse number="8">Gin ka opoyo koppere,</verse>
				<verse number="9">oya oko i lyel, odok cen, orabo kop-pi ducu baŋ jo apar wie acel ca, kede baŋ jo ocele luŋ.</verse>
				<verse number="10">Jo a rik orabo kop-pi baŋ okwena onwoŋo Maliam me Magdala, kede Yoanna, kede Maliam tota a Yakobo, kede mon ocele ame onwoŋo tye kedgi;</verse>
				<verse number="11">cite kop a gin okobo owinyere bala kop atata i tuŋ baŋ jo-nono, gin mom oye gigi. [</verse>
				<verse number="12">Ento Petero oya, oriŋo i wi lyel; ka oguŋo, oŋio yi lyel, oneno boŋŋi me camanini odoŋ kakare, odok paco kun wuro gin man ame otimere-ni.]</verse>
				<verse number="13">I nino acel-lu, jo mogo aryo i akinagi onwoŋo owot i paco ame olwoŋo ni Emau, ame mito romo mairo abiro ya i Jerucalem;</verse>
				<verse number="14">onwoŋo gin otye ka kop kengi kengi i kom gin a doŋ otimere.</verse>
				<verse number="15">Ame otye ka kop, kun olaro kop karacel, Yecu onokogi a ceggi, owoto kedgi.</verse>
				<verse number="16">Cite waŋgi owumere oko, mom oŋee.</verse>
				<verse number="17">Openyogi ni, “Kara kop ŋo ame ilaro wunu kenwu kenwu wi cuŋocuŋo-ni?” Gin ocuŋ kun waŋgi nen myemye.</verse>
				<verse number="18">Ŋat acel i akinagi, nyiŋe Kelopa, ogamo koppere ni, “Yin i welo keni i Jerucalem, ame mom iŋeo gin otimere iye i kare man-ni?”</verse>
				<verse number="19">En openyogi ni, “Ŋo-no?” Ote gamo ni, “Kop i kom Yecu me Najaret, a ceŋ obedo adwarpiny atek i koppere kede ticcere i nyim Obaŋa kede i nyim jo luŋ.</verse>
				<verse number="20">Olamdog adoŋo kede olocwa oŋolle kop me to, ote gure i kom yataria.</verse>
				<verse number="21">Aco onwoŋo wan yam ogeno ni en ame bino lakoro jo Icrael. Dok medo i kom mano ducu, tin doŋ nino me adekkere, geye a mannono otimere.</verse>
				<verse number="22">Cite monnogo i akinawa ocuŋo wi wa oko, pien gin odilo i wi lyel odiko con,</verse>
				<verse number="23">naka mom onwoŋo kome. Gin odwogo cen kun okobo ni, omalaika onyutte baŋgi acalo lek, kun kobbigi ni, en gire kwo.</verse>
				<verse number="24">Jo ocele onwoŋo tye karacel kedwa, gin daŋ owoto i wi lyel, ote nwoŋo tye kit acalo mon okobo-nono, ento mom onene.”</verse>
				<verse number="25">En te kobbigi ni, “Wun omiŋo, dok owackom i cunywu pi gal ye kop ducu a rik odwarpiny okobo!</verse>
				<verse number="26">Nwaŋ mom myero Kricito koŋ kany can magi, ete donyo i kwogo mere?”</verse>
				<verse number="27">Te doŋ niaŋogi i coc a rik ocoo i kome luŋ, geye i kom Muca naka odwarpiny ducu.</verse>
				<verse number="28">Ka gin onoko ŋet paco a cen gin owot iye-ni, en te nen bala akato akata i wottere i nyim.</verse>
				<verse number="29">Cite gin odie meicel kun okobo ni, “Bed kedwa, pien piny doŋ ceggi i yuto, ceŋ daŋ doŋ ceggi poto.” Omio en odonyo i ot, obedo kedgi.</verse>
				<verse number="30">Ka en tye i dog cem karacel kedgi, omako ogati okwao winyo iye, onyinyilo, omiogi.</verse>
				<verse number="31">Waŋgi te yabere, ote ŋeye oko; dok daŋ te rwenyo oko i waŋgi.</verse>
				<verse number="32">Gin openyere kengi kengi ni, “Cunywa woki mom opupuka ame en akop kedwa i waŋa yo, kun oyabbiwa coc a rik ocoo?”</verse>
				<verse number="33">Gin oya i caa-nono, odok i Jerucalem. Gin onwoŋo jo apar wie acel ca ocokere karacel, kede jo onwoŋo tye baŋgi.</verse>
				<verse number="34">Jonono te tittigi ni, “Rwot ocer ateteni, onyutte baŋ Cimon!”</verse>
				<verse number="35">Gin daŋ ote tito gin otimere i waŋayo, kede kite ame gin oŋee kede i kare ame onyinyilo ogati.</verse>
				<verse number="36">Ka pwod gin otye akobo kop man, Yecu ikome ocuŋ i akinagi, [okobbigi ni, “Kuc obed baŋwu!”]</verse>
				<verse number="37">Komgi oto tido, gin olworo kun otamo ni oneno tipo.</verse>
				<verse number="38">Openyogi ni, “Ŋo omio cunywu opoto? Piŋo ipenyere wunu kenwu kenwu i cunywu?</verse>
				<verse number="39">Koŋ inenu cina i tyena gie, man an ikoma. Mula wunu, inena wunu, pien tipo mom tye kede kom, anaka cogo, i kite acalo ineno wunu an atye kedeni.” [</verse>
				<verse number="40">A doŋ okobo kop man, te nyuttigi ciŋe kede tyene.]</verse>
				<verse number="41">A kun mom ru gin oye pi yomcunygi, kun owuro, okobbigi ni, “Itye wunu kede ginnoro me acama kan?”</verse>
				<verse number="42">Gin omie nucu rec ame obulo,</verse>
				<verse number="43">en ogamo, ocamo i nyimgi.</verse>
				<verse number="44">Icennere te kobbigi ni, “Mano koppa a ceŋ akobbiwu ame pwod atye kedwu, ni mano, kop luŋ ame ocoo i koma i cik a Muca kede i kop odwarpiny, kede ijabuli myero cobere kakare.”</verse>
				<verse number="45">Oyabo tamgi me gin oniaŋ coc a rik ocoo,</verse>
				<verse number="46">kun okobbigi ni, “Rik ocoo ni mano, Kricito myero koŋ kany can, eka i nino me adek myero cer oko iyi akina jo oto,</verse>
				<verse number="47">dok ni, myero rab kop i nyiŋe i kom ŋut kede weko bal baŋ rok ducu, geye i Jerucalem.</verse>
				<verse number="48">Wun giwu ocaden me kop magi.</verse>
				<verse number="49">Nen, abino cwayo gin ame Pappa ocikere me miyowu; bed wunu i Jerucalem ituno ka orukowu kede teko ame oya i malo.”</verse>
				<verse number="50">Icennere te terogi oko ituno naka Betania, otiŋo ciŋe malo, olamo winyo i komgi.</verse>
				<verse number="51">Ka pwod alamo winyo i komgi, opokere oko i baŋgi, otiŋe, otere malo i polo.</verse>
				<verse number="52">Gin owore, eka ote dwogo i Jerucalem kede lelo adwoŋ,</verse>
				<verse number="53">orio i ot Obaŋa dikdik kun opwoo Obaŋa.</verse>
			</chapter>
		</book>
		<book number="43">
			<chapter number="1">
				<verse number="1">I agege onwoŋo tye Kop. Kop onwoŋo tye baŋ Obaŋa. Kop rik en Obaŋa.</verse>
				<verse number="2">I agege en obedo baŋ Obaŋa.</verse>
				<verse number="3">Jami ducu rik ocako bedo tye pire; mom tye ginnoro ame ocako bedo tye aboŋo eno</verse>
				<verse number="4">Kwo rik tye baŋe, kwo rik obedo ceŋ baŋ jo.</verse>
				<verse number="5">Ceŋ tye aryeny i piny acol, piny acol pe owumo.</verse>
				<verse number="6">Rik tye dano ame Obaŋa ooro, nyiŋe Lakana.</verse>
				<verse number="7">En rik obino pi bedo caden, wek etit kop i kom ceŋ, me jo luŋ ye Obaŋa pi koppere.</verse>
				<verse number="8">En rik mom ceŋ ikome, ento obino me bedo caden pi ceŋ.</verse>
				<verse number="9">Ceŋ me ateni ame menyo jo luŋ onwoŋo tye abino i lobo.</verse>
				<verse number="10">En con obedo i lobo, lobo ocako bedo tye pire, ento jo i lobo mom oŋee.</verse>
				<verse number="11">Rik en obino i pa co mere, jo mere mom ogame.</verse>
				<verse number="12">Jo ducu a nwaŋ ogame, kun oye nyiŋe, en omiogi twer me doko otino Obaŋa,</verse>
				<verse number="13">kun mom onywalogi kede remo, kadi i mit me kom, onyo i mit a dano, ento pi twer Obaŋa.</verse>
				<verse number="14">Kop rik olokere odoko dano, obedo i akinawa. Wan oneno kwogo mere, ame rom kede kwogo atin acel kene ame oya i baŋ Obaŋa Papo; kica kede ateni ceŋ opoŋ baŋe.</verse>
				<verse number="15">Lakana otito pire, oredo ni, “Man en dano ame rik akobo kop i kome ni, ‘Tye dano ame alubo ŋea, en dit kata, pien yam en okwoŋo nyima con.’ ”</verse>
				<verse number="16">Wan ducu omeddiwa kica i kom kica, ame oya i lonyo mere apol.</verse>
				<verse number="17">Pien cik nwaŋ omio kun bea baŋ Muca, ento kica kede ateni Yecu Kricito en okelo.</verse>
				<verse number="18">Mom tye ŋattoro a yam koŋ oneno Obaŋa, kono Wod acel keken ame bedo i kor Obaŋa Papo, en ame onyutti jo Obaŋa.</verse>
				<verse number="19">Man en kop me caden ame Lakana otito, ka jo Judaya rik ooro olamdog kede jo Levi ame oya i Jerucalem pi penye ni, “Yin i ŋa?”</verse>
				<verse number="20">En otuco kannaler, mom okwero, otuco ni, “An gira mom a Kricito.”</verse>
				<verse number="21">Dok ote penye ni, “Kara yin i ŋa? Yin Elia bo?” Ogamo ni, “Aa, pe.” “Onyo yin adwarpiny ca bo?” En ogamo ni, “Pe gire.”</verse>
				<verse number="22">Dok onwoo penye ni, “Yin i ŋa? Wek odwok kop baŋ jo ame oorowa. Kara ilwoŋere keni ni yin i ŋa?”</verse>
				<verse number="23">Ogamo ni, “An dwon dano a redo i tim ni, ‘Tir wunu yo a Rwot,’ acalo adwarpiny Icaya rik okobo.”</verse>
				<verse number="24">Jo ame ooro, mogo nwaŋ obedo Oparicayo.</verse>
				<verse number="25">Gin openye ni, “Ibatija jo piŋo, ka yin mom i Kricito, kadi Elia onyo adwarpiny-nyu?”</verse>
				<verse number="26">Lakana ogamo doggi ni, “An abato jo kede pii, ento tye dano moro ame ocuŋ i akinawu, ame pe iŋeo wunu.</verse>
				<verse number="27">En ŋat ame alubo ŋea, an mom aromo gonyo waro mere.”</verse>
				<verse number="28">Mannono ducu otimere i Betania loka kulo Jordan, kan ame onwoŋo Lakana batija jo iye.</verse>
				<verse number="29">Orwo mere Lakana oneno Yecu kun abino baŋe, te kobo ni, “Neno wunu Atin-romo Obaŋa ame kwanyo bal me lobo.</verse>
				<verse number="30">Man dano a rik akobo pire ni, ‘Tye ŋattoro ame alubo ŋea, en dit kata, pien yam en okwoŋo nyima con.’</verse>
				<verse number="31">An daŋ yam pe aŋee; ento gin omio an abino kun abatija jo kede pii, me nyute baŋ jo Icrael.”</verse>
				<verse number="32">Lakana omio kop me caden kun kobo ni, “Rik aneno Cuny Acil acalo amam, olyao piny kun ya i polo, opoto i kome, obedo kede.</verse>
				<verse number="33">An daŋ yam mom aŋee; ento ŋat ame oora me batija jo kede pii okobba ni, ‘Ŋattoro ame ibino neno Cuny Acil ame olyao, opoto i kome, te bedo kede, mano en ŋat ame bino batija jo kede Cuny Acil.’</verse>
				<verse number="34">Daŋ rik aneno dok amio kop me caden kannaler ni, ‘Man en Wot Obaŋa.’ ”</verse>
				<verse number="35">Orwo ocele Lakana dok ocuŋ kede jo aryo ame i akina jo mere a lube.</verse>
				<verse number="36">En oneno Yecu ka woto, te kobo ni, “Neno wunu Atin-romo Obaŋa.”</verse>
				<verse number="37">Olubbe aryo-nu owinyo ka en kobo kop man, ote wapo yo Yecu.</verse>
				<verse number="38">Yecu olokere onenogi owapo yore, te penyogi ni, “Iyenyo wunu ŋo?” Gin ogamo kun openye ni, “Rabbi”, (ame te koppere ni, Apwony) ibedo kwene kara?</verse>
				<verse number="39">Yecu okobbigi ni, “Biye inen wunu.” Gin obino, oneno kan a en bedo iye, ote rio baŋe i ceŋnono, pien onwoŋo caa tomon ceggi romo.</verse>
				<verse number="40">Anderiya omin a Cimon Petero rik en dano acel i akina jo aryo ame gin owinyo gin a Lakana okobo, ote wapo yo Yecu.</verse>
				<verse number="41">En ogeo yenyo ominnere Cimon, okobbe ni, “Wan otyeko nwoŋo Maciya” (ame te koppere ni, Kricito).</verse>
				<verse number="42">Okele baŋ Yecu, Yecu daŋ te nene, te kobbe ni, “Yin i Cimon wot a Lakana; obino lwoŋi ni Kepa” (ame te koppere ni, Petero).</verse>
				<verse number="43">Orwo mere Yecu omito wot i Galilaya. En onwoŋo Pilipo okobbe ni, “Luba.”</verse>
				<verse number="44">Pilipo rik en dano me Betecaida; en paco acel-Iu Anderiya kede Petero daŋ bedo iye.</verse>
				<verse number="45">Pilipo dok te nwoŋo Nacaneri, okobbe ni, “Otyeko nwoŋo dano ame rik Muca ocoo pire i cik, kede odwarpiny daŋ, en Yecu me Najaret, wot a Yucepu.”</verse>
				<verse number="46">Nacaneri openye ni, “Gin aber twero ya i Najaret daŋ?” Pilipo okobbe ni, “Koŋ ibiye inen.”</verse>
				<verse number="47">Ka Yecu oneno Nacaneri kun abino baŋe, okobo kop i kome ni, “Nen dano me Icrael me ateni, ame goba pe i yie.”</verse>
				<verse number="48">Nacaneri openye ni, “Iŋea niŋo?” Yecu okobbe ni, “Ame Pilipo pe ru olwoŋi, kun pwod itye i te oduro, onwoŋo doŋ aneni oko.”</verse>
				<verse number="49">Nacaneri ogamo doge ni, “Rabbi, yin i Wot Obaŋa! Yin Abaka a jo Icrael!”</verse>
				<verse number="50">Yecu odokke iye ni, “Yin iye pi kop ame akobbi ni, ‘Aneni i te oduro?’ Ibino neno gigi mogo adito akato man,”</verse>
				<verse number="51">Dok omedde kobbe ni, “Ateni akobbiwu ni ibino neno wunu polo kun oyabere, kun omalaika Obaŋa yito malo dok oluŋere piny i kom Wot a dano.”</verse>
			</chapter>
			<chapter number="2">
				<verse number="1">I nino me adek nyom rik obedo i Kana me Galilaya; toto a Yecu onwoŋo daŋ tye kuno.</verse>
				<verse number="2">Yecu kede jo mere a lube daŋ onwoŋo olwonogi i nyommaca.</verse>
				<verse number="3">Ka koŋo otum, tota a Yecu okobbe ni, “Koŋogi doŋ mom.”</verse>
				<verse number="4">Yecu ogamo ni, “Imat, kara alaro ŋo wan kedi? Caana mom ru oromo.”</verse>
				<verse number="5">Tottere otitti otic ni, “Tim wunu gin luŋ ame en bino kobbiwu.”</verse>
				<verse number="6">Onwoŋo rik tye kuno abinni pii me gweŋ gin abicel, ame ocibo pi kite me lonyere a jo Judaya; i abino pii acel twero ya iye gulli abic, aŋar abicel.</verse>
				<verse number="7">Yecu okobbigi ni, “Onyu pii i abinni.” Ote onyo poŋ ibic.</verse>
				<verse number="8">Dok okobbigi ni, “Twomu, teru baŋ adwoŋ me nyom;” gin te tero.</verse>
				<verse number="9">Ka adwoŋ me nyom obilo pii ame olokere odoko koŋo, onwoŋo mom ŋeo kan oya iye, ento otic otwomo pii gin onwoŋo ŋeo. Adwoŋ me nyom ocwano anyom,</verse>
				<verse number="10">okobbe ni, “Gin a dano ducu timo, okwoŋo miyo jo kono amit, ka jo omato oromogi, ote kelo en a mom mittere wok; ento yin ikano koŋo aberrere tuno naka koni.”</verse>
				<verse number="11">Man en anyut me agege ame Yecu otio i Kana me Galilaya, kun nyuto kede kwogo mere; jo mere a lube oye en.</verse>
				<verse number="12">Icennere Yecu owoto i Kapernaum, gin kede tottere kede omego mere, naka jo mere a lube, ote ri kuno kare anok.</verse>
				<verse number="13">Ecuban me Kato Ojudaya onwoŋo onoko ceggi, en omio Yecu owoto i Jerucalem,</verse>
				<verse number="14">te nwoŋo jo ame acato twoni kede rommi kede amam i ot Obaŋa, kede jo obedo piny aloko cente.</verse>
				<verse number="15">Yecu okedo tol aka del, te kotogi ducu i ot Obaŋa, karacel kede rommi kede twoni, te ketto lim a jo aloko cente oko, oloko mejagi aryeba.</verse>
				<verse number="16">Okobbi jo a cato amam ni, “Cwa wunu jami magi teŋe; kur iloku ot a Pappa dok ot me cato wil.”</verse>
				<verse number="17">Jo mere a lube opo i kop a rik ocoo ni, “Akemo bino maka pi lit a odi.”</verse>
				<verse number="18">Ojudaya openye ni, “Anyuttene a yin inyuttiwa omio itimo jami magi?”</verse>
				<verse number="19">Yecu ogamo doggi ni, “Ket wunu ot Obaŋa man oko, an abino gero nino adek.”</verse>
				<verse number="20">Ojudaya ogamo doge ni, “Ot Obaŋa-ni ogero mwakki pyeraŋwen wie abicel twal, kom yin ibino gero nino adek keken?”</verse>
				<verse number="21">En onwoŋo okobo pi ot Obaŋa me kome.</verse>
				<verse number="22">Ka doŋ ocere i akina a jo oto, jo mere a lube opo ni kop man yam Yecu okobo; gin te ye coc a yam ocoo, kede kop ame rik Yecu okobo.</verse>
				<verse number="23">Ka onwoŋo en tye i Jerucalem i ecuban me Kato, jo apol oye nyiŋe pi neno anyuttogo ame en bedo timo.</verse>
				<verse number="24">Aco Yecu mom obedo kede gen i komgi,</verse>
				<verse number="25">pien en yam ŋeo jo luŋ, pe mito ni ŋattoro bed rabo kop me kom dano moro baŋe, pien en ikome ŋeo tam a tye i yi dano.</verse>
			</chapter>
			<chapter number="3">
				<verse number="1">Rik tye ŋattoro i akina Oparicayo nyiŋe Nekodem, en dano acel i akina jo adoŋo me Judaya.</verse>
				<verse number="2">En rik obino baŋ Yecu dyewor, okobbe ni, “Rabbi, wan oŋeo ni yin apwony ame iya i baŋ Obaŋa; pien mom tye lo moro ame twero tiyo anyut magi ame yin itio ka ce Obaŋa mom tye kede.”</verse>
				<verse number="3">Yecu okobbe ni, “Ateteni akobbi ni, ka dano pe onywalo tyen me aryo, mom twero neno loc Obaŋa.”</verse>
				<verse number="4">Nikodem openye ni, “Dano twero nywalle niŋo ka doŋ oti oko? Twero dok i yi tottere tyen me aryo, ka dok ote nywale?”</verse>
				<verse number="5">Yecu ogamo doge ni, “Ateteni akobbi ni, ka dano pe onywalo kede pii kede Cuny Acil, mom twero donyo i loc Obaŋa.</verse>
				<verse number="6">Gin ame onywalo kede kom en kom, ame onywalo kede Cuny en cuny.</verse>
				<verse number="7">Kur iwur pien akobbi ni, ‘Myero nywalwu tyen me aryo.’</verse>
				<verse number="8">Yamo kodo kan a en amito, iwinyo ŋurrere, ento mom iŋeo kan ame oya iye, kadi kan ame akodo adok iye; dano acel acel ame onywalo kede Cuny tye amannono.”</verse>
				<verse number="9">Nekodem openye ni, “Man twero timere niŋo?”</verse>
				<verse number="10">Yecu ogamo ni, “Yin apwony me Icrael twal, mom iniaŋ i kop man?</verse>
				<verse number="11">Ateteni akobbi ni, wan okobo i kom gin a wan oŋeo, obedo caden i kom gin a doŋ oneno, ento wun mom ijolo wunu kop ame wan otittiwu.</verse>
				<verse number="12">Ka atittiwu kop me lobo, mom iye wunu, ibino ye wunu niŋo ka atittiwu kop me polo?</verse>
				<verse number="13">Mom tye dano moro ame yam koŋ oyito i polo, kono en ame rik oyitto piny kun oya i polo, en Wot a dano, ame bedo i polo.</verse>
				<verse number="14">Kit acalo Muca nwaŋ otiŋo twol malo i tim, Wot a dano daŋ myero tiŋe malo amannono</verse>
				<verse number="15">me dano acel acel ame ye en nwoŋ kwo a perakino nakanaka.”</verse>
				<verse number="16">Pien Obaŋa rik omaro lobo amannono, omio Wode acel keken, me dano acel acel ame ye en kur rweny odoco, ento bed kede kwo a perakino nakanaka.</verse>
				<verse number="17">Obaŋa nwaŋ mom ooro Wode i lobo me ŋol kop loo lobo, ento me lobo larre pire.</verse>
				<verse number="18">Dano ame ye en mom obino ŋolle kop, ento dano a mom ye en doŋoŋolo kop oloe oko con; pien mom oye nyiŋ Wot Obaŋa acel keken.</verse>
				<verse number="19">Ŋolo kop tye ni aman, ceŋ rik obino i lobo, ento jo omaro piny acol akato ceŋ, pien ticgi reco.</verse>
				<verse number="20">Pien dano acel acel a rio tiyo gin arac dag ceŋ, mom bino i ceŋ, me kur nyut ticcere kannaler.</verse>
				<verse number="21">Ento dano ame tio tic me ateni bino i ceŋ, me ticcere nen kannaler, ni etio i Obaŋa.</verse>
				<verse number="22">Icennere Yecu kede jo mere a lube owoto i lobo Judaya; obedo kedgi kun bato jo.</verse>
				<verse number="23">Lakana daŋ onwoŋo tye a batakino jo i Ainon, ceggi kede Calim, pien pii rik dwoŋ kuno, jo obino, obatijagi iye.</verse>
				<verse number="24">Onwoŋo mom ru otweo Lakana i buc.</verse>
				<verse number="25">Pyem obedo i akina jo a lubo Lakana kede dano moro me Judaya i kom kop me lonyere.</verse>
				<verse number="26">Gin obino baŋ Lakana ote kobbe ni, “Rabbi, lo a nwaŋ itye kede loka Jordan, ame rik ikobo kop me caden i kome ca, nen ba, en tye abatija jo, jo luŋ woto baŋe.”</verse>
				<verse number="27">Lakana ogamo ni, “Dano mom twero nwoŋo ginnoro ka mom omie iya i polo.</verse>
				<verse number="28">Wun ikomwu ibedo wunu cadenna, pien yam atittiwu ni, ‘An mom a Kricito gira, ento oora ageo nyime.’</verse>
				<verse number="29">Lo a cuŋ i ŋet nyako en anyom; dyere anyom ame cuŋ i laŋete kun winye, lelo meicel pi winyo dwon anyom; pi mano an cunya yom gira kakare.</verse>
				<verse number="30">En myero medde, an myero ajwik ajwika.”</verse>
				<verse number="31">Dano ame oya i malo en loo ducu; dano oya i lobo en dano me lobo, kobo kop me lobo; dano ame oya i polo, en loo ducu.</verse>
				<verse number="32">En bedo caden pi gin ame eneno kede pi gin a en owinyo, ento mom tye dano moro ame oye kop a en otito.</verse>
				<verse number="33">Dano ame oye koppere nwoŋo doŋ omoko ni Obaŋa en won ateni.</verse>
				<verse number="34">Dano ame Obaŋa ooro kobo kop Obaŋa, pien Obaŋa mom mio Cuny Acil kun pimo apima.</verse>
				<verse number="35">Papo maro Wod, otyeko miyo jami luŋ aluŋa i ciŋe.</verse>
				<verse number="36">Dano ame ye Wod, tye kede kwo a perakino nakanaka; dano a mom woro Wod, mom bino neno kwo, ento akemo Obaŋa tye i kome.</verse>
			</chapter>
			<chapter number="4">
				<verse number="1">Oparicayo daŋ owinyo ni Yecu tye ka loko jo apol me doko jo a lube, kede batijagi ame kato Lakana oko;</verse>
				<verse number="2">aco kono Yecu ikome mom obatija ŋattoro, jo a lube keken en obatija jo.</verse>
				<verse number="3">Ka Yecu oŋeo ni Oparicayo owinyo, en oweko lobo Judaya, te dok i Galilaya.</verse>
				<verse number="4">Rik myero en ŋolle i lobo me Camaria.</verse>
				<verse number="5">En rik te tuno i paco moro me Camaria ame nyiŋe Cukar, ceggi kede poto a rik Yakobo mii wode Yucepu.</verse>
				<verse number="6">Akoŋ a Yakobo rik tye kuno, Wottere-nu rik oole meicel, omio Yecu obedo piny i ŋet akoŋ; onwoŋo caa doŋ oromo abicel.</verse>
				<verse number="7">Dako moro me Camaria nwaŋ te bino ka twomo pii. Yecu te kwaye ni, “Mia pii moro, amati.”</verse>
				<verse number="8">Pien onwoŋo jo a lube owoto wilo cam i paco-nono.</verse>
				<verse number="9">Dako me Camaria te penye ni, “Yin dano me Judaya ikwao pii amata baŋa piŋo, ame an a dako me Camaria?” Pien Ojudaya mom mer kede jo Camaria.</verse>
				<verse number="10">Yecu ogamo kop a dako ni, “Kono ce iŋeo mot ame Obaŋa mio, kun daŋ iniaŋ i kom dano ame akwayi ni, ‘Mia pii, amat’ ti, kono ikwae, kono en omii pii me kwo.”</verse>
				<verse number="11">Dako ogamo ni, “Adwoŋ, yin mom itye i gitwomo, akoŋ daŋ tut; kara inwoŋo pii me kwo-nono kwene?</verse>
				<verse number="12">Yin idwoŋ ikato kwarowa Yakobo? En rik omiowa akoŋ man, en ikome yam mato pii man, karacel kede itino mere kede dokkere.”</verse>
				<verse number="13">Yecu ogamo doge ni, “Dano ame mato pii man, oryo pwod bino neke,</verse>
				<verse number="14">ento ŋat ame bino mato pii ame an abino miye, oryo mom dok bino neke nino ducu. Pii ame an abino miye bino lokere doko akoŋ ame kukunya i yie, tuno naka i kwo a perakino odoco.”</verse>
				<verse number="15">Dako okwae ni, “Adwoŋ, mia piinono, me oryo kur dok neka, awek bino kan ka twomo pii.”</verse>
				<verse number="16">Yecu okobbe ni, “Wot icwan cwari, ite dwogo kan.”</verse>
				<verse number="17">Dako odok iye ni, “An cwara mom.” Yecu okobbi dako ni, “Yin ikobo kakare ni cwari mom.</verse>
				<verse number="18">Aco kono rik cogi tye abic, man ame itye kede-ni mom cwari, ikobo kakare.”</verse>
				<verse number="19">Dako okobbe ni, “Adwoŋ, aneni yin adwarpiny giri.</verse>
				<verse number="20">Kwariwa nwaŋ woro Obaŋa i wi kidi man, ento wun ikobo wunu ni kabedo a myero wor iye Obaŋa tye i Jerucalem.”</verse>
				<verse number="21">Yecu ogamo dog dako ni, “Dako, ye an; kare bino romo ame mom ibino wunu woro Obaŋa Papo i wi kidi man, kadi i Jerucalem.</verse>
				<verse number="22">Wun iworo wunu gin ame ikwia wunu, wan oworo gin a wan oŋeo, pien larre ocakere i baŋ Ojudaya.</verse>
				<verse number="23">Ento kare bino romo, daŋ doŋ otuno oko, ame ka jo ame woro Obaŋa i ateni, gin bino woro Papo i cuny kede ateni, pien Papo yenyo jo a cal amannono me wore.</verse>
				<verse number="24">Obaŋa en cuny, jo ame wore myero wore i cuny kede ateni.”</verse>
				<verse number="25">Dako okobbe ni, “An aŋeo ni Maciya ceŋŋoro bino (ame olwoŋo ni, Kricito): ka ceŋŋoro en otuno, bino nyuttiwa kop luŋ.”</verse>
				<verse number="26">Yecu odokke iye ni, “An en a kop kedi-nono.”</verse>
				<verse number="27">Cucuttono jo mere a lube te bino. Gin owuro pien onwoŋo en tye a kop gin i dako, ento mom tye ŋattoro openye ni, “Imito ŋo?” onyo ni, “Ikop kede pino?”</verse>
				<verse number="28">Dako oweko gulu pii mere, owoto paco, te kobbi jo ni,</verse>
				<verse number="29">“Biye inen wunu ico moro ame okobba gin a yam atimo ducu. Mom onyo ca en Krici to ennono?”</verse>
				<verse number="30">Jo obelle i paco, obino baŋe.</verse>
				<verse number="31">I akina-nono jo a lube obako doggi baŋe ni, “Rabbi, cem ba.”</verse>
				<verse number="32">En okobbigi ni, “An atye kede cem ame wun ikwia wunu.”</verse>
				<verse number="33">Omio jo a lube openyere kengi kengi ni, “Tye dano moro a ŋit okelle cam ba?”</verse>
				<verse number="34">Yecu okobbigi ni, “Cam mera en me tiyo mit a ŋat oora, kede cobo ticcere.</verse>
				<verse number="35">Wun mom ikobo wunu ni, ‘Odoŋ dwete aŋwen me cako kac?’ Akobbiwu ni, ‘Tiŋ waŋwu malo, nen wunu kit ame potti obok kede ma akaa.</verse>
				<verse number="36">Ŋat a kao nwoŋo ocara, coko nyige pi kwo a perakino nakanaka, me acoc kede akac lel karacel.’</verse>
				<verse number="37">Pien carokop i kan-ni tye kakare, ni, ‘Ŋat a coo pat, ŋat a kao daŋ pat.’</verse>
				<verse number="38">Rik aorowu me kayo gin ame wun mom icanne wunu iye; jo ocele en ocanne iye, wun idonyo wunu i cannegi.”</verse>
				<verse number="39">Jo Camaria apol i paco-nono te ye Yecu pi kop ame dako okobo ni “Okobba gin a yam atimo luŋ.”</verse>
				<verse number="40">Ka jo Camaria obino baŋe, gin okwae ni myero koŋ bed kedgi; orio kuno nino aryo.</verse>
				<verse number="41">Jo ocele apol oye koppere.</verse>
				<verse number="42">Gin okobo baŋ dako ni “Koni doŋ wan mom oye pi koppi: pien wan ikomwa doŋ owinyo kede yitwa, otyeko niaŋ ateni ni, dano-ni en Alar me lobo.”</verse>
				<verse number="43">Ka nino aryo-nu okato, Yecu owoto i Galilaya.</verse>
				<verse number="44">Pien en ikome otuco ni, “Adwarpiny mom oworo i lobo me turgi.”</verse>
				<verse number="45">Ka obino i Galilaya, jo Galilaya ojole, pien gin oneno gin ducu ame en otio i Jerucalem i kare me ecuban, pien gin daŋ rik owoto i ecuban.</verse>
				<verse number="46">En dok te dwogo i Kana me Galilaya, kan ame rik eloko pii odoko koŋo iye. Rik tye aticcoro adit me tun abaka ame onwoŋo wode two i Kapernaum.</verse>
				<verse number="47">Ka en owinyo ni Yecu oya oko i Judaya, obino i Galilaya, owoto okwae ni bin caŋ wode, pien onwoŋo doŋ ceggi to.</verse>
				<verse number="48">Yecu odokke iye ni, “Ka mom ineno wunu anyuttogo kede taŋo, mom ibino ye wunu an kadi atidi moro.”</verse>
				<verse number="49">Atic okobbe ni, “Adwoŋ, tun ame atinna mom ru oto.”</verse>
				<verse number="50">Yecu okobbe ni, “Woti; wodi bino kwo.” Dano-nu oye kop ame Yecu okobbe, te wot oko.</verse>
				<verse number="51">Ame en pwod tye i wottere iyo, orwatte kede omiro mere, ame te kobbe ni, “Atinni kwo.”</verse>
				<verse number="52">En openyogi caa ame two a wode ocako dok iye cen. Gin ogamo ni, “Lyeto oya i kome aworo caa abiro.”</verse>
				<verse number="53">Pappere oniaŋ ni mano en caa a rik Yecu okobbe iye ni, “Wodi bino kwo”; omio en kede ode ducu oye Yecu.</verse>
				<verse number="54">Man doŋ anyut me aryo ame Yecu otimo ka oya i Judaya, obino i Galilaya.</verse>
			</chapter>
			<chapter number="5">
				<verse number="1">Icennere Yecu owoto i Jerucalem i ecuban Ojudaya ame onwoŋo tye i kare-nono.</verse>
				<verse number="2">I laŋet dogcel romi i Jerucalem tye kut ame olwoŋo i dog Eburania ni, Beteceda, ame tye iye gaŋo abic.</verse>
				<verse number="3">Onwoŋo lwak otwo apol buto kuno, otowaŋ, jo oŋwalo kede jo ame two okweo komgi, [ame okuro tagere a pii.</verse>
				<verse number="4">Pien kare i kare amalaika a Rwot bino i kut, rubo pii. Ŋat okwoŋo lutte i pii ame orubo, kit two ame yam tye i kome luŋ caŋ oko.]</verse>
				<verse number="5">Kuno onwoŋo tye iye dano moro acel ame two mere ori kome mwakki pyeradek wie aboro.</verse>
				<verse number="6">Ka Yecu onene kun obuto, dok oŋeo ni en doŋ operakino kuno pi kare alac, openye ni, “Imito yotkom?”</verse>
				<verse number="7">Atwo odok iye ni, “Adwoŋ, mom atye kede ŋattoro a luta i kut ka pii orubere. Ka atye ka komo iye, ŋat ocele kwoŋo ya, pye oko i nyima.”</verse>
				<verse number="8">Yecu ogamo ni, “Ya malo, ikwany gi-butoni, iwoti.”</verse>
				<verse number="9">Cucut dano-nu ocaŋ; okwanyo gi-buto mere te ero wot. Nino-nu onwoŋo ceŋ cabit,</verse>
				<verse number="10">omio Ojudaya okobbi dano ame ocaŋo ni, “Tin ceŋ cabit, cik pe ye ni itiŋ gibutoni.”</verse>
				<verse number="11">En ogamo doggi ni, ŋat ocaŋa okobba ni, “Kwany gi-butoni, iwoti.”</verse>
				<verse number="12">Gin te penye ni, “Mano ŋa okobbi ni, ‘Kwany gi-butoni, iwot’ tono?”</verse>
				<verse number="13">Ento lo ocano-nono onwoŋo mom ŋeo ŋat ocaŋe. Yecu onwoŋo owoto gire oko, pien jo onwoŋo opoŋ kuno.</verse>
				<verse number="14">Icennere Yecu onwoŋe i ot Obaŋa te kobbe ni, “Nen, komi doŋ yot. Kur dok ibal, me gin arac akato mannono mom dok pot i komi.”</verse>
				<verse number="15">Danonu owoto orabo baŋ Ojudaya ni, “Yecu en ocaŋa gira.”</verse>
				<verse number="16">Gin omio Ojudaya olibo Yecu, pien ocaŋo danonono i ceŋ cabit.</verse>
				<verse number="17">Ento Yecu odokkigi iye ni, “Pappa tye atic tuno naka tin, an daŋ atye atic.”</verse>
				<verse number="18">En gin omio Ojudaya omedde yenyo yo me neke, mom pi turo cik me cabit keken, ento pien dok olwoŋo Obaŋa ni pappere, kun kette kene ni erom kede Obaŋa.</verse>
				<verse number="19">Yecu okobbigi ni, “Ateteni akobbiwu ni, Wod mom twero tiyo ginnoro pire kene, ento tio gin ame en oneno i baŋ Obaŋa Papo; pien gin ame en tio, en gin ame Wod daŋ tio.</verse>
				<verse number="20">Papo maro Wod, nyutte gin ducu ame etio; dok bino nyutte tic adito akato magi, me iwur wunu.</verse>
				<verse number="21">Pien acalo Papo cero jo oto, miogi kwo, amannono Wod daŋ mio kwo baŋ jo a yie mito.</verse>
				<verse number="22">Papo mom ŋolo kop i kom dano moro, ento otyeko miyo ŋolo kop luŋ baŋ Wod,</verse>
				<verse number="23">me jo ducu ket kwogo i kom Wod, acalo oketo i kom Papo. Dano a mom keto kwogo i kom Wod, mom keto kwogo i kom Papo ame oore.</verse>
				<verse number="24">Ateteni akobbiwu ni, dano ame winyo koppa, kun ye ŋat ame oora, tye kede kwo a perakino nakanaka; mom obino ŋolle kop, ento doŋ oya i to, otuno i kwo.</verse>
				<verse number="25">“Ateteni akobbiwu ni, kare bino romo, daŋ doŋ otuno oko, ame jo oto bino winyo dwon Wot Obaŋa; jo owinyo bino kwo.</verse>
				<verse number="26">Pien acalo Papo tye kede kwo i yie kene, amannono daŋ oye Wod obed i kwo i yie kene,</verse>
				<verse number="27">dok omie twer me ŋolo kop, pien en Wod a dano.</verse>
				<verse number="28">Kur iwur wunu kop man, pien kare bino tuno ame jo ducu a tye i lyel bino winyo dwone,</verse>
				<verse number="29">gin bino donyo oko. Jo a rik otimo gin abeco gin bino donyo i cer me kwo, jo a rik otimo gin areco gin bino donyo i cer me ŋolo kop.</verse>
				<verse number="30">“An mom atwero timo ginnoro pira kena; aŋolo kop acalo awinyo; kop ame aŋolo tye atira, pien mom amito tiyo gin ame an amito, ento gin ame ŋat oora mito.</verse>
				<verse number="31">Ka arabo kop i koma kena, koppa mom bedo me ateni.</verse>
				<verse number="32">Tye ŋat ocele ame en caden mera; aŋeo ni kop ame en tito i koma kop ateni.</verse>
				<verse number="33">Wun rik ioro wunu kwena baŋ Lakana, en orabbiwu kop ateni me caden.</verse>
				<verse number="34">An mom agamo kop me caden i baŋ dano, atittiwu kop magi me ilarre wunu.</verse>
				<verse number="35">En rik tara ame ocwinyo, alyel, nwaŋ imito wunu lelo pi kare anok i lero mere.</verse>
				<verse number="36">Ento atye kede kop me caden a pire dit kato mea Lakana oko; pien Papo omia tic me acoba, tic ame atye ka tiyogi-nono, gin ikomgi bedo cadenna, ni Papo ame oora.</verse>
				<verse number="37">Doki Papo a nwaŋ oora, en ikome obedo cadenna. Wun rik mom iwinyo wunu dwone, mom ru ineno wunu callere;</verse>
				<verse number="38">pe ru ibedo wunu kede koppere i yiwu, pien mom iye wunu ŋat ame ooro.</verse>
				<verse number="39">Ibedo yenyo wunu coc a yam ocoo, pien itamo wunu ni, i coccono itye wunu kede kwo a perakino nakanaka. Aco kono coccono daŋ cadenna, tito kop i koma;</verse>
				<verse number="40">ento ikwero wunu bino baŋa me inwoŋ wunu kwo.</verse>
				<verse number="41">An mom ayenyo kwogo ibaŋ jo.</verse>
				<verse number="42">Ento aŋeo ni mom itye wunu kede mar Obaŋa i yiwu.</verse>
				<verse number="43">Abino i nyiŋ Pappa, ento wun mom igama wunu. Ento ka ŋattoro obino i nyiŋe kene, wun ibino wunu gamo.</verse>
				<verse number="44">Itwero ye wunu niŋo ka ce ŋat acel acel yenyo kwogo i baŋ awottere, ento mom iyenyo wunu kwogo ame ya i baŋ Obaŋa acel kene?</verse>
				<verse number="45">Kur itam wunu ni abino dotowu baŋ Obaŋa Papo; dano abino dotowu en Muca, ame igeno wunu.</verse>
				<verse number="46">Ka iye wunu Muca, onwoŋo myero iye wunu an daŋ, pien en ocoo kop i koma.</verse>
				<verse number="47">Ento ka mom iye wunu kop ame en ocoo, ibino wunu ye koppa nino?”</verse>
			</chapter>
			<chapter number="6">
				<verse number="1">Icennere Yecu owoto loka nam me Galilaya, en nam me Tiberia.</verse>
				<verse number="2">Lwak adwoŋ olube, pien gin oneno anyuttogo ame en otio i kom otwo.</verse>
				<verse number="3">Yecu oyito i wi kidi, obedo piny kuno karacel kede jo a lube.</verse>
				<verse number="4">Ecuban me Kato Ojudaya onwoŋo doŋ ceggi.</verse>
				<verse number="5">Yecu otiŋo waŋe, oneno lwak apol tye a bino baŋe. Omio openyo Pilipo ni, “Obino wilo kwon kwene me jo man cami?”</verse>
				<verse number="6">En okobbe man pi omo cunye; en onwoŋo ŋeo gin ame emito tiyo.</verse>
				<verse number="7">Pilipo odokke iye ni, “Ogati me ciliŋ mia aryo mom bino romogi, ame rommi dano acel acel gamo anok.”</verse>
				<verse number="8">Dano acel i akina jo a lube, en Anderiya omin a Cimon Petero, okobbe ni,</verse>
				<verse number="9">“Awobi moro tye kan kede ogati abic me cayiri, kede reccogo aryo; ento kara magi konyo ŋo baŋ lwak a rom man-ni?”</verse>
				<verse number="10">Yecu ogamo ni, “Miu jo bed piny.” Lum onwoŋo olot atek i kabedo-nu; co obedo piny welgi mito romo tutumia abic.</verse>
				<verse number="11">Yecu okwanyo ogati, opwoo, opokki jo obedo piny, kede rec daŋ amannono, kit acalo gin mito.</verse>
				<verse number="12">Ka doŋ gin oyeŋ, Yecu okobbi jo a lube ni, “Cok wunu ŋide ame odoŋ, ginnoro kur rweny.”</verse>
				<verse number="13">Gin ocoko ŋide opoŋ adukki apar wie aryo, ame oya i ogati abic me cayiri ame jo ocamo odoŋ.</verse>
				<verse number="14">Ka jo-nu oneno anyut ame en otio, gin te kobo ni, “Ateteni, man en adwarpiny ca ame abino i lobo.”</verse>
				<verse number="15">Ka Yecu oniaŋ ni gin mito bino make me kete bedo abaka tetek, en olwi, owoto i wi kidi en kene.</verse>
				<verse number="16">Ka piny oyuto, jo a lube owoto i nam</verse>
				<verse number="17">Gin odonyo i yee, ote cako ŋolo dye nam me wot Kapernaum. Onwoŋo piny odoko col, Yecu daŋ onwoŋo pe ru obino baŋgi.</verse>
				<verse number="18">Nam otiŋere pi yamo atek ame tye akodo.</verse>
				<verse number="19">Ka onwoŋo pwod gin okwaŋ ame romo mairo adek onyo aŋwen, gin oneno Yecu kun awot i wi nam kede tyene, obino ame ceggi kede yee; lworo omakogi.</verse>
				<verse number="20">En okobbigi ni, “An ennono; kur ilwor wunu.”</verse>
				<verse number="21">Omio gin oye game i yee kede yomcuny. Cucuttono yee otuno i wi tela kan ame gin onwoŋo awot iye.</verse>
				<verse number="22">Orwo mere jo a rik odoŋ Ioka nam tuŋ cel, rik gin ŋeo ni tye yee acel keken kuno. Yecu rik daŋ pe odonyo karacel i jo a lube i yee-naca, ento jo a lube rik owoto gigi kengi.</verse>
				<verse number="23">Kadi bed amannono, yee ocele ame oya i Tiberia rik obino ceggi kede kabedo ame rik ocamo iye ogati ame Rwot opwoo.</verse>
				<verse number="24">Ka lwak oneno ni Yecu mom kuno, anaka jo a lube, gin odonyo i yee, owoto i Kapernaum yenyo Yecu.</verse>
				<verse number="25">Ka gin onwoŋe loka nam tuŋ-ca, openye ni, “Rabbi, kara ibino kan awene?”</verse>
				<verse number="26">Yecu ogamo doggi ni, “Ateteni akobbiwu ni, itye wunu ka yenya, mom ni, pien rik ineno wunu anyut, ento pien rik icamo wunu ogati iyeŋ wunu kede.</verse>
				<verse number="27">Kur iti wunu pi cam a top, ento pi cam a ri tuno i kwo a perakino nakanaka, ame Wot a dano bino miyowu; pien Obaŋa Papo oketo anennere i kome.”</verse>
				<verse number="28">Gin te penye ni, “Myero otim ŋo me oti tic Obaŋa?”</verse>
				<verse number="29">Yecu ogamo ni, “Man en tic Obaŋa: ye wunu dano ame en ooro.”</verse>
				<verse number="30">Gin openye ni, “Anyut aŋo ame yin itio ame myero wan onen, ote ye yin? Tic aŋo kara ame yin itio?</verse>
				<verse number="31">Kwariwa con ocamo manna i tim, acalo ocoo ni, ‘En rik omiogi kwon acama ame oya i polo.’ ”</verse>
				<verse number="32">Yecu ogamo doggi ni, “Ateteni akobbiwu ni, Muca mom rik omiowu kwon oya i polo, ento Pappa en a tye ka miyowu kwon me ateni a ya i polo.</verse>
				<verse number="33">Pien kwon Obaŋa en kwon ame bino piny kun ya i polo, mio kwo baŋ lobo.”</verse>
				<verse number="34">Gin te kwaye ni, “Rwot, miwa kwon man nino luŋ.”</verse>
				<verse number="35">Yecu te kobbigi ni, “An a kwon me kwo; dano ame bino baŋa, kec mom bino neke, dano ame ye an, oryo mom bino cire.</verse>
				<verse number="36">Ento nwaŋ akobbiwu ni, wun kadi bed inena wunu ento mom iye wunu.</verse>
				<verse number="37">Jo ducu ame Pappa omia bino bino baŋa: ŋat ame obino baŋa mom abino ryeme.</verse>
				<verse number="38">Pien doŋ abino piny kun aya i polo, mom pi cobo mitta pira kena, ento pi cobo mit a ŋat ame rik oora.</verse>
				<verse number="39">Man en gin ame ŋat oora mito, ni kur arweny ŋattoro i kom jo luŋ ame en rik omia, ento acergi i ni no me agikki.</verse>
				<verse number="40">Man en gin ame Pappa mito, ni dano acel acel ame neno Wod, dok ye en, myero nwoŋ kwo a perakino nakanaka; an abino cere i nino me agikki.”</verse>
				<verse number="41">Jo Judaya oŋuŋura i kome, pien okobo ni, “An kwon ame bino piny kunya i polo.”</verse>
				<verse number="42">Gin te kobo ni, “Man mom Yecu, wot a Yucepu, ame pappere kede tottere wan oŋeo? Pino en dok kobo ni, ‘An abino piny kun aya i polo?’ ”</verse>
				<verse number="43">Yecu ogamo doggi ni, “Kur iŋuŋura wunu kenwu kenwu.</verse>
				<verse number="44">Dano moro mom twero bino baŋa ka Pappa ame rik oora mom ocwae baŋa; dok abino cere i nino me agikk i.</verse>
				<verse number="45">Ocoo i kop odwarpiny ni, ‘Gin luŋ Obaŋa bino pwonyogi.’ Dano acel acel ame winyo i baŋ Papo, dok mako, bino baŋa.</verse>
				<verse number="46">Mom ni ŋattoro yam oneno Papo, kono ka ŋat ame yam oya i baŋ Obaŋa, en oneno Papo.</verse>
				<verse number="47">Ateteni akobbiwu ni, ŋat ame ye tye kede kwo a perakino nakanaka.</verse>
				<verse number="48">An akwon me kwo.</verse>
				<verse number="49">Kwariwu rik ocamo manna i tim, gin obin oto oko.</verse>
				<verse number="50">Man en kwon ame obino piny kun oya i polo, ame ka dano moro ocamo, mom bino to.</verse>
				<verse number="51">An a kwon me kwo ame obino piny kun oya i polo; ka ŋattoro ocamo kwon man, en bino kwo nakanaka; kwon ame abino miye en koma, ame amio me lo bo nwoŋ kwo.”</verse>
				<verse number="52">Jo Judaya te ero pyem agwa i akinagi kengi kengi kun okobo ni, “Dano man twero miyowa kome me acama niŋo?”</verse>
				<verse number="53">Yecu te kobbigi ni, “Ateteni akobbiwu ni, ka mom icamo wunu kom Wot a dano, imato wunu remo mere, mom itye wunu kede kwo i yiwu.</verse>
				<verse number="54">Ŋat ame camo koma, ame mato remona, tye kede kwo a perakino nakanaka, an abino cere i nino me agikki.</verse>
				<verse number="55">Pien koma en cam me ateni, kede remona en gi-amata me ateni.</verse>
				<verse number="56">Ŋat ame camo koma, ame mato remona, bedo i yia, an daŋ abedo i yie.</verse>
				<verse number="57">Acalo Papo akwo nwaŋ oora, kun an abedo kwo pi Papo, amannono ŋat ame cama bino kwo pira.</verse>
				<verse number="58">Man en kwon ame rik obino piny kun oya i polo, mom kit kwon ame kwariwu con ocamo, ote to oko ca; ŋat ame camo kwon man bino kwo nakanaka.”</verse>
				<verse number="59">En okobo man kun onwoŋo en tye apwony i kacokere i Kapernaum.</verse>
				<verse number="60">Jo a lube apol, ka owinyo, okobo ni, “Man kop ame tek; ŋa a twero winyo en-nie?”</verse>
				<verse number="61">Ento Yecu oŋeo i yie kene ni jo a lube tye aŋuŋura i kom kop man; openyogi ni, “Kop man obalo tamwu oko?</verse>
				<verse number="62">Kara twero bedo nino ka kono ineno wunu Wot a dano kun ayito kan ame yam en bedo iye con?</verse>
				<verse number="63">Gin ame mio kwo en cuny; kom mom konyo; kop ame akobbiwu en cuny kede kwo.</verse>
				<verse number="64">Ento tye jo mogo i akinawu ame mom ye,” Pien cakere i ageyi Yecu rik oŋeo jo ame mom ye-nono, kede ŋat ame bino keto erupe i kome.</verse>
				<verse number="65">En dok okobo ni, “Man en gin omio rik akobbiwu ni, mom tye ŋattoro ame twero bino baŋa, ka ce Papo mom omie twer me bino.”</verse>
				<verse number="66">Cakere i kare-nu jo apol ame lube odok oko cen, mom dok omedde wot kede.</verse>
				<verse number="67">Yecu openyo jo a lube apar wie aryo ni, “Wun daŋ imito wunu ket oko?”</verse>
				<verse number="68">Cimon Petero ogamo doge ni, “Rwot, obino wot baŋ ŋa? Yin itye kede kop me kwo a perakino.</verse>
				<verse number="69">Wan oye, dok otyeko niaŋ ni yin ŋat Acil ame oya i baŋ Obaŋa.”</verse>
				<verse number="70">Yecu okobbigi ni, “Rik mom ayerowu wun jo apar wie aryo? Ento dano acel i akinawu catan.”</verse>
				<verse number="71">En onwoŋo akobo Juda wot a Cimon me Keriot, pien kadi bed rik en dano acel i akina jo apar wie aryo, en bino keto erupe i kome.</verse>
			</chapter>
			<chapter number="7">
				<verse number="1">Icennere Yecu obedo ka wot i akina Galilaya; pe omito wot i Judaya, pien jo Judaya onwoŋo mito neke.</verse>
				<verse number="2">Ecuban Ojudaya me Gero Gonye onwoŋo doŋ ceggi.</verse>
				<verse number="3">Omego mere okobbe ni, “Ya oko i kano iwot i Judaya, me jo a lubi nen tic ame yin itio.</verse>
				<verse number="4">Mom tye dano moro ame tio tic i muŋ, ka en ikome mito nen kannaler. Ka itio ticcogo, nyutte keni baŋ lobo.”</verse>
				<verse number="5">Pien kadi omego mere ikome daŋ mom oye en</verse>
				<verse number="6">Yecu okobbigi ni, “Karena mom ru otuno, karewu tye nino luŋ.</verse>
				<verse number="7">Lobo mom twero dagowu, ento daga, pien an atuco kop i kome, ni tiecere luŋ reco.</verse>
				<verse number="8">Wotu i ecuban; an mom awot i ecuban-nono, pien karena mom ru oromo aber.”</verse>
				<verse number="9">Ka doŋ okobo kop man baŋgi, en odoŋ i Galilaya.</verse>
				<verse number="10">Ka omego mere otyeko wot i ecuban, en daŋ olibere owoto i muŋ, mom kannaler.</verse>
				<verse number="11">Jo Judaya obedo ka yenye i ecuban kun openyo ni, “En tye kwene?”</verse>
				<verse number="12">Lwak rik oŋuŋura meicel pire. Jo mogo kobo ni, “En dano aber”; jo ocele ko bo ni, “Mom gire, tye ka rwenyo lwak.”</verse>
				<verse number="13">Ento pi lworo Ojudaya, mom tye ŋattoro okobo pire kannaler.</verse>
				<verse number="14">Ka doŋ otuno i dye ecuban, Yecu owoto i ot Obaŋa, ocako pwony iye.</verse>
				<verse number="15">Ojudaya owuro kun okobo ni, “Dano man oŋeo nukuta niŋo, kun mom okwano?”</verse>
				<verse number="16">Yecu odokkigi iye ni, “Pwonnya mom mera ikoma, ento mea ŋat ame rik oora.</verse>
				<verse number="17">Ka dano moro mito tiyo gin ame Obaŋa mito, en bino niaŋ ka pwony man oya i baŋe, onyo ka akobo pira kena.</verse>
				<verse number="18">Dano ame kobo pire kene, yenyo kwogo pire kene; ento dano ame yenyo kwogo pi ŋat ame oore, dano-nu en me ateni, gin ame mom atir mom i yie.</verse>
				<verse number="19">Muca nwaŋ mom omiowu cik? Ento mom tye dano moro i akinawu ame gwoko cik-ku. Piŋo imito nuwu neka?”</verse>
				<verse number="20">Lwak ogamo ni, “Yin ajaracen! Ŋa ame mito neki?”</verse>
				<verse number="21">Yecu ogamo doggi ni, “Nwaŋ atio tic acel i cen cabit, wun ducu iwuro wunu.</verse>
				<verse number="22">Muca nwaŋ omiowu cik me lirre (pe ni oya i baŋ Muca, ento oya i baŋ kwariwa), wun daŋ icen cabit iliro wunu dano.</verse>
				<verse number="23">Ka oliro dano i cen cabit, ni cik a Muca kur baile, pino yiwu wan i koma pi cano kom dano i cen cabit?</verse>
				<verse number="24">Kur iŋol wunu kop ineno wunu i waŋ, ento ŋol wunu kop atira.”</verse>
				<verse number="25">Jo mogo me Jerucalem te kobo ni, “Man mom en dano ame amito neko-nie?</verse>
				<verse number="26">Nen, en tye ka kop kannaler, gin daŋ mom okobbe ginnoro. Doŋ oloc niaŋ ateni ni man en Kricito?</verse>
				<verse number="27">Ento wan oŋeo kan a dano man oya iye; ka Kricito bino nen, mom tye dano moro ame bino ŋeyo kan ame oya iye.”</verse>
				<verse number="28">Yecu ka tye apwony i ot Obaŋa, en oredo ni, “Wun iŋea wunu, iŋeo naka kan ame aya iye? An mom abino pira kena; ŋat ame oora en me ateni, ame wun mom iŋeo wunu.</verse>
				<verse number="29">An aŋee, pien aya i baŋe, en oora.”</verse>
				<verse number="30">Gin te mito make, ento mom tye dano moro ame oketo ciŋe i kome, pien kare mere pe ru oromo.</verse>
				<verse number="31">Ento jo apol i akina lwak oye en. Gin okobo ni, “Ka Kricito bino nen, bino tiyo anyut apol ame kato en ame dano man otio-ni?”</verse>
				<verse number="32">Oparicayo owinyo lwak tye aŋunura i kome, omio olamdog adoŋo kede Oparicayo ocwao otic me make.</verse>
				<verse number="33">Yecu okobo ni, “Pwod koŋ abedo kedwu pi kare anok, icennere abino dok baŋ ŋat ame cen oora.</verse>
				<verse number="34">Ibino wunu yenya, ento mom ibino nwoŋa; kan ame an atye iye, wun mom itwero tuno wunu iye.”</verse>
				<verse number="35">Ojudaya te penyere kengi kengi ni, “Dano man kara amito wot kwene, ame wan mom obino nwoŋe-ni? En amito wot baŋ jowa ame oket ata i akina jo Grik kede pwonyo jo Grik?</verse>
				<verse number="36">Kara man te koppere niŋo, ni, ‘Ibino yenya wunu, ento mom ibino nwoŋa wunu,’ dok ni, ‘Kan ame an atye iye, wun mom itwero tuno wunu iye?’ ”</verse>
				<verse number="37">I nino ame ecuban gik iye, en nino adit, Yecu oya malo oredo ni, “Ka oryo neko dano moro, en myero bin mat pii baŋa.</verse>
				<verse number="38">Dano ame ye an, acalo coc a yam ocoo kobo, ‘Kulli me pii me kwo bino mollo ya i yie.’ ”</verse>
				<verse number="39">Rik en okobo man i kom Cuny Acil ame jo a ye en bino nwoŋo; pien onwoŋo rik pe ru omio Cuny Acil, pien onwoŋo pe ru oketo kwogo i kom Yecu.</verse>
				<verse number="40">Ka gin owinyo kop magi, jo mogo i akina lwak te kobo ni, “Ateni, man adwarpiny.”</verse>
				<verse number="41">Jo ocele okobo ni, “Man Kricito.” Jo mogo openyo ni, “Kricito yam ya i Galilaya bo?</verse>
				<verse number="42">Coc a yam ocoo mom tito ni Kricito ya i anywalli a Daudi, dok ya i Beterekem, ame paco a Daudi?”</verse>
				<verse number="43">Omio apokapoka obedo i akina lwak pire.</verse>
				<verse number="44">Jo mogo i akinagi omito make, ento mom tye ŋattoro ame oketo ciŋe i kome.</verse>
				<verse number="45">Otic rik te dwogo baŋ olamdog adoŋo kede Oparicayo, eka gin te penyogi ni, “ŋo omonowu kele?”</verse>
				<verse number="46">Otic ogamo doggi ni, “Mom tye dano moro ame yam okobo kop acalo dano man.”</verse>
				<verse number="47">Oparicayo okobbi otic ni, “Wun daŋ otyeko rwenyowu oko?”</verse>
				<verse number="48">Tye ŋattoro i akina oloc onyo i akina Oparicayo ame oye en?</verse>
				<verse number="49">Ento lwak man a kwia cik-ki oceno oko.</verse>
				<verse number="50">Nekodem, ame con obino baŋe, en dano acel i akinagi, te penyogi ni,</verse>
				<verse number="51">“Cikwa ŋolo kop i kom dano aboŋo winyo koppere, me niaŋ gin ame en otimo?”</verse>
				<verse number="52">Gin te dokke iye ni, “Yin daŋ iya i Galilaya? Koŋ iyeny, ibino neno ni mom tye adwarpinnyoro ame bino ya i Galilaya.” [</verse>
				<verse number="53">Ŋat acel acel odok i ode;</verse>
			</chapter>
			<chapter number="8">
				<verse number="1">Ento Yecu owoto i wi kidi me Jeituni.</verse>
				<verse number="2">Odiko con en dok odwogo i ot Obaŋa; jo luŋ ocokere baŋe, en obedo piny, opwonyogi.</verse>
				<verse number="3">Opwony-cik kede Oparicayo okelo dako moro ame omako pi cot. Gin te cibe i dyere,</verse>
				<verse number="4">ote kobbi Yecu ni, “Apwony, dako man omako pi cot, onwoŋe kom iye.</verse>
				<verse number="5">Aco i cik Muca ociko ni myero onap kodi jo-nono kede gweŋ. Kara yin iŋolo nino?”</verse>
				<verse number="6">Gin okobo man pi bite, me onwoŋ kopporo me bino dote. Ento Yecu okulle, ocoo piny kede ciŋe.</verse>
				<verse number="7">Ka gin omedde penye, en otirre te kobbigi ni, “Ŋattoro i akinawu ame mom i bai en amyero ge nape kede gweŋ.”</verse>
				<verse number="8">En dok okulle, ocoo piny kede ciŋe.</verse>
				<verse number="9">Ka gin owinyo kop man, oket acel acel, cakere i kom jo adoŋo; Yecu oloŋ kene kun dako pwod ocuŋ kan a rik ocibe iye.</verse>
				<verse number="10">Yecu otirre, openyo dako ni, “Dako, ane gin? Mom tye ŋattoro oŋolo kop oloi?”</verse>
				<verse number="11">En ogamo ni, “Ŋattoro mom, adwoŋ.” Yecu okobo ni, “An daŋ mom aŋolo ni kop loi. Wot giri; cakere tin kur dok ibal ba.”]</verse>
				<verse number="12">Yecu dok okobo kedgi kun rabo ni, “An a ceŋ me lobo; dano ame luba mom bino wot i piny acol, ento bino bedo kede ceŋ me kwo.”</verse>
				<verse number="13">Oparicayo okobbe ni, “Yin itito kop me caden i komi piri keni; kop ame itito mom ateni.”</verse>
				<verse number="14">Yecu ogamo kopgi ni, “Kadi bed atito kop i koma kena, koppa en kop me ateni, pien an aŋeo kan ame aya iye, kede kan ame awot iye, ento wun mom iŋeo wunu kan ame aya iye kede kan ame awot iye.</verse>
				<verse number="15">Wun iŋolo wunu kop i kite me dano, an mom aŋolo kop i kom ŋattoro.</verse>
				<verse number="16">Ento kadi bed aŋolo kop, ŋolo kop mera tye atira, pien an mom atye kena. Ento Papo ame oora tye keda.</verse>
				<verse number="17">I cik mewu ocoo ni, ‘Kop a caden aryo bedo me ateni.’</verse>
				<verse number="18">An atito kop me caden i koma kena, dok Pappa ame oora daŋ en cadenna.”</verse>
				<verse number="19">Gin te penye ni, “Ane Pappi?” Yecu te dok iye ni, “Wun mom iŋea wunu, kadi Pappa. Kono iŋea wunu, kono iŋeo wunu Pappa daŋ.”</verse>
				<verse number="20">En okobo kop magi i kare ame tye apwonyo jo i ot Obaŋa i ka kano lim, ento mom tye dano moro ame omake, pien kare mere onwoŋo mom ru oromo.</verse>
				<verse number="21">En dok okobbigi ni, “An awot oko; ibino wunu yenya, ento ibino wunu to i balwu. Kan ame abino wot iye, wun mom itwero wunu tuno iye.”</verse>
				<verse number="22">Ojudaya te kobo ni, “En bino nekere kene, pien okobo ni, ‘Kan ame abino wot iye, wun mom itwero tuno wunu iye?’ ”</verse>
				<verse number="23">En okobbigi ni, “Wun iya wunu i piny; an aya i malo. Wun ibedo wunu jo me lobo man, an mom me lobo man.</verse>
				<verse number="24">Man en gin omio akobbiwu ni, wun ibino to wunu i balwu, pien ka mom iye wunu ni an atye, ibino to wunu i balwu.”</verse>
				<verse number="25">Gin te penye ni, “Kara yin i na?” Yecu te dokkigi ni, “An ŋat ame yam atittiwu cakere i ageyi.</verse>
				<verse number="26">Atye i kop apol me akoba i komwu, kede kop me aŋola apol; ento ŋat ame oora en me ateni, an atitti lobo gin ame doŋ awinyo i baŋe.”</verse>
				<verse number="27">Gin mom oniaŋ ni en tye ka tittigi kop i kom Obaŋa Papo.</verse>
				<verse number="28">Omio Yecu te kobbigi ni, “Ka doŋ itiŋo wunu Wot a dano malo, ibino wunu niaŋ ni an atye, dok ni mom atio ginnoro pira kena, ento akobo gin ame Pappa opwonya iye.</verse>
				<verse number="29">Ŋat ame oora tye keda; mom oweka kena, pien atio gin ame yie mito didik.”</verse>
				<verse number="30">Ka en okobo man, jo apol oye en.</verse>
				<verse number="31">Yecu dok okobo baŋ jo Judaya ame oye en ni, “Ka imoko wunu i koppa, wun jo mera a luba me ateni,</verse>
				<verse number="32">daŋ ibino wunu ŋeyo kop me ateni, kop me ateni bino gonyowu.”</verse>
				<verse number="33">Gin te dokke iye ni, “Wan ikwae Iburaim, pe ru obedo opii a ŋattoro. Man dok ikobo niŋo ni, ‘Obino gonyowu?’ ”</verse>
				<verse number="34">Yecu te dokkigi iye ni, “Ateteni akobbiwu ni, jo ducu ame timo bai, gin opii abal.</verse>
				<verse number="35">Opi i mom perakino i ot nakana ka, ento atin anywalli perakino iye nakanaka.</verse>
				<verse number="36">Amannono ka Wod ogonyowu, obino gonyowu ateni.</verse>
				<verse number="37">Aŋeo ni wun ikwae Iburaim; ento wun imito wunu neka, pien koppa mom onwoŋo kabedo i yiwu.</verse>
				<verse number="38">An akobo gin ame aneno i baŋ Pappa, ento wun itio wunu gin ame iwinyo i baŋ papawu.”</verse>
				<verse number="39">Gin te gamo doge ni, “Iburaim en papawa.” Yecu okobbigi ni, “Kono wun itino Iburaim, kono itimo wunu gin ame yam Iburaim otimo.</verse>
				<verse number="40">Ento koni imito wunu neka, an dano ame atittiwu kop me ateni ame awinyo i baŋ Obaŋa; Iburaim yam mom otio amannono.</verse>
				<verse number="41">Wun itio wunu gin ame papawu timo.” Gin odokke iye ni, “Wan mom otino luk; wan otye i papawa acel, en Obaŋa.”</verse>
				<verse number="42">Yecu ogamo doggi ni, “Kono Obaŋa papawu, kono imara wunu, pien an aya i baŋ Obaŋa, aman doŋ atye kan; mom abino pira kena, en ame oora.</verse>
				<verse number="43">Piŋo mom iniaŋ wunu kop ame an akobo? Pien mom itwero wunu winyo koppa.</verse>
				<verse number="44">Wun iya wunu i baŋ papawu Catan, imito wunu co bo mit a papawu. En anek geye i acakki piny, mom cuŋ i ateni, pien ateni mom i yie. Ka en kobo goba, en kobo acalo kite mere tye, pien en agoba, dok en won goba.</verse>
				<verse number="45">Ento mom iye wunu an, pien an akobo kop me ateni,</verse>
				<verse number="46">ŋa i akinawu ame twero nyu to balloro i koma? Ka atito kop me ateni, ŋo ame omonowu ye an?</verse>
				<verse number="47">Dano oya i baŋ Obaŋa winyo kop Obaŋa; gin omonowu winyo, pien mom iya wunu i baŋ Obaŋa.”</verse>
				<verse number="48">Jo Judaya odokke iye ni, “Wan pe okobo kakare ni yin i dano me Camaria, yin ajaracen?”</verse>
				<verse number="49">Yecu te dokkigi iye ni, “An mom ajaracen; ento aworo Pappa, wun mom iwora wunu.</verse>
				<verse number="50">An mom ayenyo kwogona pira kena; tye ŋat ame yenyo, en bino ŋolo kop.</verse>
				<verse number="51">Ateteni akobbiwu ni, ka ŋattoro gwoko koppa, mom bino ne no to atwal.”</verse>
				<verse number="52">Ojudaya odokke iye ni, “Koni doŋ oniaŋ ni yin ajaracen. Iburaim nwaŋ oto, kede odwarpiny daŋ; ento yin ikobo ni, ‘Ka ŋattoro gwoko koppa, mom bino bilo to atwal.’</verse>
				<verse number="53">Yin i dit ikato kwarowa Iburaim ame rik oto-ni? Odwarpiny daŋ oto do! Kara yin ikette keni ni yin i ŋa?”</verse>
				<verse number="54">Yecu te gamo ni, “Ka aketo kwogo i koma kena, kwogo mera mom konyo; Pappa en ame ke to kwogo i koma, ame wun ikobo wunu ni en Obaŋawu.</verse>
				<verse number="55">Ento wun mom iŋee wunu, an aŋee. Ka kono akobo ni mom aŋee, kono adoko agoba bala wun; ento aŋee, agwoko koppere.</verse>
				<verse number="56">Kwarowu Iburaim rik olelo ni ebino neno nino mera; rik one no, cunye te bedo yom.”</verse>
				<verse number="57">Ojudaya te kobbe ni, “Yin ame mwakani pe ru oromo pyerabic-ci, ineno Iburaim?”</verse>
				<verse number="58">Yecu ogamo doggi ni, “Ateteni akobbiwu ni, ame Iburaim pwod mom, onwoŋo an doŋ atye.”</verse>
				<verse number="59">Omio gin okwanyo gweŋ me nape; ento Yecu opono, odonyo oko i ot Obaŋa.</verse>
			</chapter>
			<chapter number="9">
				<verse number="1">Ka cen en tye ka wot iyo, oneno dano ame onywalo ame waŋe oto.</verse>
				<verse number="2">Jo mere a lube openye ni, “Rabbi, na ame obalo, dano man on yo jo ame onywale bo, omio onywale ame waŋe oto?”</verse>
				<verse number="3">Yecu te gamo ni, “Dano man mom obalo, kadi jo ame onywale daŋ, ento man otimere me tic Obaŋa onyutte i kome.</verse>
				<verse number="4">Myero oti wunu tic a ŋat ame oora kun cen pwod tye; dyewor bino tuno ame ŋattoro mom twero tic.</verse>
				<verse number="5">Ka pwod atye i lobo, an a ceŋ me lobo.”</verse>
				<verse number="6">Ka en okobo amannono, oŋulo lao piny, orubo kede lobo, te juko wan dano-nono kede lobo,</verse>
				<verse number="7">te kobbe ni, “Woti, ilwok i kut me Ciloam” (ame te koppere ni, Ame ooro). En owoto, olwoko, odwogo ame waŋe doŋ neno.</verse>
				<verse number="8">Jo me turgi kede jo a yam ne ne ka en akwayo lim te kobo ni, “Man mom dano ame yam bedo piny kun kwao lim?”</verse>
				<verse number="9">Jo mogo okobo ni, “En ikome”; jo ocele ni, “Pe gire, ento cal kede acala.” En dano-nono te gamo ni, “Kom an gira ennono.”</verse>
				<verse number="10">Gin te penye ni, “Kara waŋi oyabere nino?”</verse>
				<verse number="11">En ogamo ni, “Dano ame olwoŋo ni Yecu orubo lobo, ojuko kede waŋa, te cika ni, ‘Woti, ilwok i Ciloam.’ Rik awoto, alwoko, acako neno piny.”</verse>
				<verse number="12">Gin openye ni, “En tye kwene?” Ogamo ni, “Mom aŋeo.”</verse>
				<verse number="13">Gin otero dano a yam waŋe otonono baŋ Oparicayo.</verse>
				<verse number="14">Nino ame Yecu orubo iye lobo-nono, te yabo kede waŋe, onwoŋo rik ceŋ me cabit.</verse>
				<verse number="15">Oparicayo openyo dano-nono odoco ni, “Kara waŋi oyabere niŋo?” En odokkigi iye ni, “En ojuko waŋa i lobo, alwoko, omia aneno piny.”</verse>
				<verse number="16">Jo mogo i akina Oparicayo te kobo ni, “Dano man mom oya ibaŋ Obaŋa, pien mom gwoko cik me cen cabit.” Ento jo ocele okobo ni, “Dano ame abalo twero tiyo anyut a rom man?” Omio apokapoka obedo tye i akinagi.</verse>
				<verse number="17">Dok openyo dano ame yam waŋe oto ni, “Yin kono itamo kop aŋo i kome, pien oyabo waŋi?” En odok iye ni, “En adwarpiny do.”</verse>
				<verse number="18">Ojudaya mom oye ni en rik obedo atowaŋ, dok ni oyabo waŋe, ituno ka olwoŋo jo ame onywalo dano ame waŋe oyabere-ni.</verse>
				<verse number="19">Gin ote penyogi ni, “Man atinwu ame ikobo wunu ni onywalo a waŋe oto? Do omio en koni doŋ neno piny?”</verse>
				<verse number="20">Jo onywale te dokkigi iye ni, “Wan oŋeo ni man obedo atinwa, dok daŋ yam onywale ame waŋe oto;</verse>
				<verse number="21">ento kite ame en koni neno kede piny, wan mom oŋeo, dok ŋat oyabo waŋe daŋ mom oŋeo. Penye wunu; en doŋ dwoŋ, en bino kop pire kene.”</verse>
				<verse number="22">Jo onywale okobo man pien onwoŋo olworo jo Judaya, pien jo Judaya onwoŋo oporo kop karacel ni, ka ŋattoro otuco ni Yecu en Kricito, obino ryemo oko i kacokere.</verse>
				<verse number="23">En gin omio jo onywale okobo ni, “En doŋ dwoŋ, penye wunu.”</verse>
				<verse number="24">Omio olwoŋo dano a yam waŋe oto tyen me aryo, ote kobbe ni, “Mi kwogo baŋ Obaŋa; wan oŋeo dano man abalo.”</verse>
				<verse number="25">En ogamo ni, “Ka en abalo, an mom aŋeo; gin acel keken ame an aŋeo, rik waŋa oto, koni doŋ aneno piny.”</verse>
				<verse number="26">Openye ni, “En otimi niŋo? Oyabo waŋi i kite aŋo?”</verse>
				<verse number="27">En okobbigi ni, “Doŋ atittiwu con, wun mom iwinyo wunu. Piŋo pwod imito wunu winyo? Wun daŋ imito wunu doko jo mere a lube bo?”</verse>
				<verse number="28">Gin te yete kun okobo ni, “Yin en ibedo dano a lube, ento wan olubo giwa Muca.</verse>
				<verse number="29">Wan oŋeo ni Obaŋa rik okobo gin kede Muca, ento dano man mom oŋeo kan ame oya iye.”</verse>
				<verse number="30">Dano ca te dokkigi iye ni, “Man kop me awura atek! Wun mom iŋeo wunu kan ame en oya iye, kun en oyabo waŋa.</verse>
				<verse number="31">Wan oŋeo ni Obaŋa mom winyo abalo, ento ka dano woro Obaŋa, dok tio gin ame en mito, Obaŋa winye.</verse>
				<verse number="32">A naka rik con mom ru owinyere ni ŋattoro oyabo wan dano ame onywale a waŋe oto.</verse>
				<verse number="33">Kono dano man rik mom oya i baŋ Obaŋa, kono mom twero ti mo ginnoro.”</verse>
				<verse number="34">Gin ogamo doge ni, “Yin a rik kom onywali i bal keken, daŋ ipwonyowa?” Gin te ryeme oko.</verse>
				<verse number="35">Yecu ka owinyo ni oryeme oko, onwoŋe te penye ni, “Yin iye Wot a dano?”</verse>
				<verse number="36">En odok iye ni, “En na, adwoŋ, me aye en?”</verse>
				<verse number="37">Yecu okobbe ni, “Doŋ inene; en en ame tye ka kop kedi-ni.”</verse>
				<verse number="38">En okobo ni, “Rwot, aye”; owore.</verse>
				<verse number="39">Yecu okobo ni, “An abino i lobo man pi ŋolo kop, wek jo a mom neno gin nen, jo ame neno dok jo a wangi oto.”</verse>
				<verse number="40">Jo mogo i akina Oparicayo ame onwoŋo ceggi kede owinyo kop man. Gin te penye ni, “Wan daŋ waŋwa oto?”</verse>
				<verse number="41">Yecu ogamo doggi ni, “Ka kono waŋwu oto, kono mom itye wunu kede bal; ento wun ikobo wunu ni, ‘Wan oneno piny’; pi mannono balwu pwod doŋ bedo gire.</verse>
			</chapter>
			<chapter number="10">
				<verse number="1">“Ateteni akobbiwu ni, ŋat a mom donyo i dog an ok rommi, ento yito i kan ocele, dano-nono akwo, dok ayak;</verse>
				<verse number="2">ento ŋat ame donyo i doggola, en akwat rommi.</verse>
				<verse number="3">Agwok-doggola yabbe, rommi winyo dwone; en lwoŋo rommi mere kede nyiŋgi, terogi oko.</verse>
				<verse number="4">Ka doŋ ocwao mege ducu oko, en woto i nyimgi, rommi lube, pien oŋeo dwone.</verse>
				<verse number="5">Gin mom lubo welo, ento oriŋo oko i baŋe, pien gin mom ŋeo dwon welo.”</verse>
				<verse number="6">Yecu okobo carokop man baŋgi, ento gin pe oniaŋ i te kop ame en otito baŋgi.</verse>
				<verse number="7">Yecu dok okobbigi ni, “Ateteni akobbiwu ni, an a doggola me rommi.</verse>
				<verse number="8">Jo luŋ ame rik okwoŋo nyima gin okwo dok oyak; ento rommi mom owinyogi.</verse>
				<verse number="9">An a doggola; ka ŋattoro odonyo i baŋa en bino bwot; bino donyo, kato oko, te nwoŋo cam.</verse>
				<verse number="10">Akwo pe bino pi ginnoro ocele, kono pi kwalo, kede neko, kede tyeko; an abino wek gin nwoŋ kwo, gin bed kede adwoŋ.</verse>
				<verse number="11">An akwat aber. Akwat aber jalo kwo mere pi rommi.</verse>
				<verse number="12">Ŋat ame tio pi ocara, a mom akwat, kun rommi pe mere ikome, ka oneno apet tye abino, weko rommi te riŋo oko; epet makogi, keketogi.</verse>
				<verse number="13">En riŋo oko, pien en tio pi ocara keken, mom paro pi rommi.</verse>
				<verse number="14">An akwat aber; aŋeo rommi mera, rommina daŋ ŋea.</verse>
				<verse number="15">Acalo Papo ŋea, an daŋ aŋeo Papo; ajalo kwona pi rommi.</verse>
				<verse number="16">Atye kede rommi ocele daŋ, a mom me an ok man, myero daŋ akelgi. Gin bino winyo dwona, obino doko lwak acel kede akwat acel.</verse>
				<verse number="17">Gin omio Pappa mara, pien ajalo kwo mera, wek doki agam.</verse>
				<verse number="18">Ŋat ame mao i baŋa mom tye; ajalo gira kena. Atye kede twer me jalo kwo mera, dok atye kede twer me gamo odoco; anwoŋo cik man baŋ Pappa.”</verse>
				<verse number="19">Apokapoka dok obedo i akina jo Judaya pi kop man.</verse>
				<verse number="20">Polgi okobo ni, “En tye kede cen, ajarapoa; pi ŋo iwinye wunu?”</verse>
				<verse number="21">Jo ocele okobo ni, “Kop man pe mea ŋat a tye kede cen. Cen twero yabo waŋ jo ame wangi oto?”</verse>
				<verse number="22">I kare ca ecuban me poyo kwero ot Obaŋa obedo i Jerucalem;</verse>
				<verse number="23">Onwoŋo kare me iporo, Yecu onwoŋo tye a wot i ot Obaŋa, i te baraja a Culeman.</verse>
				<verse number="24">Ojudaya ocokere, ogure dyere, ote penye ni, “Ibino miyo obedo kala akala pi kare a rom mene? Ka yin i Kricito, tittiwa atira.”</verse>
				<verse number="25">Yecu odokkigi iye ni, “Atye ko tittiwu, wun mom iye wunu. Tic ame atio i nyiŋ Pappa gin caden mera.</verse>
				<verse number="26">Wun ikwero ye wunu pien mom itye wunu i akina rommi mera.</verse>
				<verse number="27">Rommina winyo dwona; an aneogi, gin luba,</verse>
				<verse number="28">amiogi kwo a perakino odoco. Gin mom bino to nakanaka; ŋat ame bino mayogi i ciŋa mom.</verse>
				<verse number="29">Pappa ame omiogi baŋa dwon ame kato luŋ, mom tye ŋattoro a twero mayogi i ciŋ Pappa.</verse>
				<verse number="30">An kede Pappa wan acel.”</verse>
				<verse number="31">Ojudaya dok okwanyo gwene me nape kede.</verse>
				<verse number="32">Yecu okobbigi ni, “Atyeko nyuttiwu tic abeco apol ame oya i baŋ Pappa; imito wunu napa i gweŋ pi ticcene?”</verse>
				<verse number="33">Ojudaya ogamo doge ni, “Mom pi ticcoro ame ber, ento pi yeto Obaŋa, ame kun yin i dano adana, ikette keni ni yin Obaŋa.”</verse>
				<verse number="34">Yecu odokkigi iye ni, “Mom ocoo i cikwu ni, ‘An akobo ni wun obaŋa?’</verse>
				<verse number="35">Ka en lwoŋo jo ame kop Obaŋa obino baŋgi ni gin obaŋa, (coc a yam ocoo mom tur)</verse>
				<verse number="36">wun ikobo wunu baŋ ŋat ame Papo olonyo, oore i lobo ni, ‘Yeto Obaŋa’, pien akobo ni, ‘An a Wot Obaŋa?’</verse>
				<verse number="37">Ka mom atio tic a Pappa, pe myero iye wunu an;</verse>
				<verse number="38">ento ka atio ticcere, kadi bed mom iye wunu an, myero iye wunu tic, wek iŋe dok iniaŋ wunu ni, Papo tye i an, kede an atye i Papo.”</verse>
				<verse number="39">Gin dok te temo make, ento en te lwi oko i ciŋgi.</verse>
				<verse number="40">Dok owoto loka Jordan, i kabedo kan a Lakana koŋ obatija jo iye. En obedo kuno,</verse>
				<verse number="41">jo apol obino baŋe. Gin te kobbe ni, “Lakana rik mom otio anyuttoro, ento gin ducu ame Lakana otito i kom dano man obedo me ateni.”</verse>
				<verse number="42">Jo apol oye en i kuno.</verse>
			</chapter>
			<chapter number="11">
				<verse number="1">Rik tye dano moro ame kome lit, nyiŋe Lajaro me Betania, i paco a Maliam gin kede aminnere Marita.</verse>
				<verse number="2">Maliam ame nwaŋ koŋ owiro Rwot kede moo a ŋwece kur, dok te we yo tyene kede yer wie, en ame ominnere Lajaro rik kome lit-ti.</verse>
				<verse number="3">Amego mere ooro kwena baŋ Yecu ni, “Rwot, dano ame imaro-ni kome lit.”</verse>
				<verse number="4">Ento Yecu ka owinyo, okobo ni, “Two man mom obino me neke, ento pi kela kwogo baŋ Obaŋa, me mi kwogo pire baŋ Wot Obaŋa.”</verse>
				<verse number="5">Yecu onwoŋo rik maro Marita gin kede aminnere, kede Lajaro.</verse>
				<verse number="6">Ka en owinyo ni kome lit, en ori dok i kabedo ame rik etye iye kuno nino aryo.</verse>
				<verse number="7">Icennere okobbi jo mere a lube ni, “Odoku doki i Judaya.”</verse>
				<verse number="8">Jo mere a lube te gamo doge ni, “Rabbi, jo Judaya rik omito napi kede gweŋ, kom yin dok idok kuno?”</verse>
				<verse number="9">Yecu ogamo ni, “Caa me dyeceŋ mom apar wie aryo? Ŋat ame wo to dyeceŋ ginnoro gire mom twomo, pien neno ceŋ me lobo.</verse>
				<verse number="10">Ento ka dano moro woto dyewor, twomere, pien ceŋ mom tye i yie.”</verse>
				<verse number="11">En okobo kit man, icennere dok okobbigi ni, “Awo ta Lajaro doŋonino oko, awot coye i wan nino.”</verse>
				<verse number="12">Jo a lube okobbe ni, “Rwot, ka en doŋ onino oko, bino can.”</verse>
				<verse number="13">Yecu onwoŋo okobo pi to mere, ento gin otamo ni okobo pi weo me nino.</verse>
				<verse number="14">Yecu otittigi atira ni, “Lajaro doŋoto oko.</verse>
				<verse number="15">Cunya yom pirwu pien onwoŋo mom atye kuno, me iye wunu. Doŋ owotu baŋe.”</verse>
				<verse number="16">Tomaci, ame olwoŋo ni Rut, okobo baŋ owottere mere a lubo Yecu ni, “Wan daŋ owotu, me owot oto wunu karacel kede.”</verse>
				<verse number="17">Ka Yecu otuno, onwoŋo Lajaro doŋori i lyel nino aŋwen.</verse>
				<verse number="18">Betania ceggi kede Jerucalem, mito romo mairo aryo.</verse>
				<verse number="19">Jo Judaya onwoŋo obino kweyo cuny Marita kede Maliam pi omingi.</verse>
				<verse number="20">Ka Marita owinyo ni Yecu tye abino, en owoto, orwatte kede, ento Maliam Onwoŋo odoŋ, obedo i ot.</verse>
				<verse number="21">Marita okobbi Yecu ni, “Rwot, kono rik itye kan, kono ominna mom oto.</verse>
				<verse number="22">Dok amanni gin Iuŋ ame yin ibino kwayo i baŋ Obaŋa, Obaŋa bino miyi.”</verse>
				<verse number="23">Yecu te kobbe ni, “Ominni bino cer.”</verse>
				<verse number="24">Marita ogamo doge ni, “Aŋeo ni en bino cer i cer me agikki piny.”</verse>
				<verse number="25">Yecu okobbe ni, “An cer kede kwo; dano ame ye an kadi oto, bino kwo.</verse>
				<verse number="26">Jo luŋ akwo ame oye an, gin mom bino bilo to atwal. Yin iye man?”</verse>
				<verse number="27">Marita odokke iye ni, “Ee ta, Rwot, aye ni yin i Kricito, Wot Obaŋa, ame bino i lobo.”</verse>
				<verse number="28">Marita ka okobo man, owoto olwoŋo aminnere Maliam, okobbe momot ni, “Apwony tye kan, alwoŋi.”</verse>
				<verse number="29">Ka en owinyo, ova malo oyot, owoto baŋe.</verse>
				<verse number="30">Yecu onwoŋo mom otuno paco kannono, ento onwoŋo pwod tye kan ame Marita orwatte kede iye ca.</verse>
				<verse number="31">Ojudaya ame akweyo cunye i ot, ka oneno Maliam oya malo oyotoyot, okato oko, gin olube, kun gin otamo ni en awot koko i wi lyel kuca.</verse>
				<verse number="32">Ka Maliam otuno kan a Yecu tye iye, oryebere i ŋet tyene, okobbe ni, “Rwot, kono rik itye kan, kono ominna mom oto.”</verse>
				<verse number="33">Ka Yecu onene kun akoko, kede jo Judaya ame obino kede daŋ akoko, cunye opoto, yie daŋ te wan atek.</verse>
				<verse number="34">Te penyo ni, “Ikete wunu kwene?” Gin te dokke iye ni, “Rwot, biye inen.”</verse>
				<verse number="35">Pig waŋ Yecu te ony irat.</verse>
				<verse number="36">Omio jo Judaya te kobo ni, “Nen, en kara yam mare ba!”</verse>
				<verse number="37">Jo mogo i akinagi te kobo ni, “En ame rik oyabo waŋ atowaŋ mom twero geŋo to i kom dano man?”</verse>
				<verse number="38">Yi Yecu dok owaŋ atek, ojwat, obino i lyel; lyellono rik gorogoro kidi, kun ocego doge i k idi.</verse>
				<verse number="39">Yecu te kobo ni, “Cor wunu kidi oko,” Marita amin a dano ame oto te dokke ni, “Rwot, koni doŋ ŋwe, pien doŋ ori nino aŋwen.”</verse>
				<verse number="40">Yecu odokke iye ni, “Rik mom akobbi ni ka iye, ibino neno kwogo Obaŋa?”</verse>
				<verse number="41">Omio ote coro kidi oko. Yecu te tiŋo waŋe malo, te kobo ni, “Pappa, apwoi pien doŋ iwinya.</verse>
				<verse number="42">An aŋeo con ni yin iwinya i kare ducu, ento akobo man pi lwak jo ame ocuŋ i laŋeta-ni, me gin ye ni yin rik iora.”</verse>
				<verse number="43">Ka en okobo man, oredo i dwon aloŋo ni, “Lajaro, donyo oko!”</verse>
				<verse number="44">Ŋat a rik oto-ni, te kato oko kun ciŋe kede tyene orio kede boŋo, waŋe oboo i tambara. Yecu okobbigi ni, “Gonye wunu me woti.”</verse>
				<verse number="45">Jo apol i akina Ojudaya ame obino karacel kede Maliam, ka oneno gin ame Yecu otio, gin oye en.</verse>
				<verse number="46">Ento jo ocele i akinagi owoto baŋ Oparicayo, te kobbigi gin ame en otio.</verse>
				<verse number="47">Omio olamdog adoŋo kede Oparicayo te lwoŋo okiko, ote kobo ni, “Kara obino wunu timo ŋo? Pien dano man tye a tiyo anyut apol.</verse>
				<verse number="48">Ka owe ke wunu kede kodi kite-nu, jo luŋ bino ye en, jo me Roma bino tuno, te ke to kabedowa-ni oko, kede rokwa daŋ.”</verse>
				<verse number="49">Ento dano acel i akinagi, Kayapa, en alamdog adwoŋ i mwaka nono, te kobbigi ni, “Wun mom iŋeo wunu ginnoro kadi acel,</verse>
				<verse number="50">dok pe iparo wunu ni kono obedo ber baŋwu, dano acel i to pi lwak, me kur tyek rokwa ducu.”</verse>
				<verse number="51">En mom okobo man pire kene, ento pi bedo alamdog adwoŋ i mwaka-nono, rik otuco bala adwarpiny ni, Yecu bino to pi rokkono;</verse>
				<verse number="52">mom pi rokkono keken, ento me cok otino Obaŋa ame olal ata bed acel.</verse>
				<verse number="53">Cakere i nino-nu, gin te poro kop me neke.</verse>
				<verse number="54">Pi mannono, te miyo Yecu mom dok woto kannaler i akina Ojudaya, ento te ya oko i kuno, te wot i lobo ame ceggi kede tim, i paco a nyiŋe Epraim; obedo kuno kede jo mere a lube.</verse>
				<verse number="55">Ecuban me kato a jo Judaya onwoŋo doŋ tye ceggi, jo apol oya i pacci, owoto i Jerucalem ame kare me Kato pe ru oromo, me gin olonyere kengi.</verse>
				<verse number="56">Rik gin oyenyo Yecu, kun gin ocuŋ i ot Obaŋa, okobo kengi kengi ni, “Wun itamo wunu nino? Ni en mom abino i ecuban?”</verse>
				<verse number="57">Olamdog adoŋo kede Oparicayo onwoŋo gin ociko ni, ka dano moro ŋeo kan a en tye iye, myero tittigi, me gin omake.</verse>
			</chapter>
			<chapter number="12">
				<verse number="1">Ka rik odoŋ nino abicel me tuno i ecuban me Kato, Yecu otuno i Betania, kan a Lajaro bedo iye, ame en ŋat a rik Yecu ocero iyi akina jo oto.</verse>
				<verse number="2">Gin te tedde cam me otyeno kuno; Marita obedo ka poko cam, Lajaro onwoŋo en dano acel i akina jo ame obedo i dog cam.</verse>
				<verse number="3">Maliam okwanyo moo a ŋwece kur ame wellere bup, moo nard agili ame romo ratili acel, owiro kede tyen Yecu, oweo tyen Yecu kede yer wie; ŋwec moo oku to, oromo ot ducu.</verse>
				<verse number="4">Ento Juda me Keriot, ŋat acel i akina jo a lube, en ame abino keto erupe i kome, open ye ni,</verse>
				<verse number="5">“Ŋo omono cato moo man i wei me ciliŋ mia adek, me mi baŋ ocan?”</verse>
				<verse number="6">En okobo man, mom ni onwoŋo en paro pi ocan, ento pien rik en akwo; en rik gwoko cao lim, kwanyo gin ame obolo iye.</verse>
				<verse number="7">Yecu te kobo ni, “Weke wunu, me kan naka i nino me yika.</verse>
				<verse number="8">Ocan itye wunu kedgi nino luŋ, ento an mom abino bedo kedwu ni no ducu.”</verse>
				<verse number="9">Ka lwak Ojudaya apol oniaŋ ni en tye kuno, gin te bino, mom pi neno Yecu keken, ento pi ne no Lajaro daŋ, ame Yecu rik ocero iyi akina jo oto.</verse>
				<verse number="10">Pi mannono, olamdog adoŋo te poro kop me neko Lajaro daŋ,</verse>
				<verse number="11">pien Ojudaya apol oya oko i baŋgi pire, kun oye Yecu.</verse>
				<verse number="12">Orwo mere lwak jo apol ame rik obino iyi ecuban te winyo ni Yecu tye abino i Jerucalem.</verse>
				<verse number="13">Gin te jako jaŋ otit, ote wot me jole kun owo ni, “Ojana, pak wunu Rwot! Gum myero bed i kom ŋat ame abino i nyiŋ Rwot, ame en Abaka me Icrael!”</verse>
				<verse number="14">Yecu onwoŋo atin kana, te bedo i wie, acalo rik ocoo ni,</verse>
				<verse number="15">“Kur ilwor, yin Cion; nen, abaka meri abino baŋi, obedo i wi atin kana!”</verse>
				<verse number="16">Jo mere a lube mom koŋ oniaŋ i man; ento ka doŋ oketo kwogo i kom Yecu, gin te po ni rik ocoo kop magi i kome, dok ni otimo pire.</verse>
				<verse number="17">Lwak ame rik tye baŋe ka en lwoŋo Lajaro i lyel pi cere iyi akina jo oto, gin otito pire.</verse>
				<verse number="18">En gin omio lwak owoto ka jole, pien gin onwoŋo owinyo ni en otio anyut man.</verse>
				<verse number="19">Oparicayo te kobo kengi kengi ni, “Mom doŋ ineno wunu ni mom ikonyo wunu ginnoro. Nen, lobo ducu doŋ owirre me lube.”</verse>
				<verse number="20">Jo ame rik owoto ka woro Obaŋa i ecuban, mogo i akinagi onwoŋo jo Grik.</verse>
				<verse number="21">Jo-nu owoto baŋ Pilipo me Betecaida, ame tye i Galilaya, ote kobbe ni, “Adwoŋ, wan omito neno Yecu.”</verse>
				<verse number="22">Pilipo owoto, otito baŋ Anderiya, Anderiya owoto karacel gin i Pilipo, oterri Yecu kop-pu.</verse>
				<verse number="23">Yecu te gamo doggi ni, “Caa doŋ oromo me keto kwogo i kom Wot a dano.</verse>
				<verse number="24">Ateteni akobbiwu ni, nyig kal ka mom opoto i lobo oto, bedo kene, ento ka oco nyige bedo apol.</verse>
				<verse number="25">Ŋat a maro kwo mere bino rwenyo kwo mere arwenya; ŋat ame dag kwo mere i lobo man, bino gwoko tuno naka i kwo a perakino odoco.</verse>
				<verse number="26">Ka ŋattoro tio pira myero luba; kan ame an abedo iye, atic mera daŋ bino bedo kuno. Ka dano moro tio pira, Papo bino nyuto woro i kome.</verse>
				<verse number="27">“Aman cunya oballe, kara abino kobo ŋo? Akobo ni, ‘Pappa, lara i caa man?’ Ento pi kop-pi omio atuno i caa-ni.</verse>
				<verse number="28">Pappa, ket kwogo i nyiŋi.” Dwon te ya i polo ni, “Doŋ aketo kwogo iye, abino keto odoco.”</verse>
				<verse number="29">Lwak ame ocuŋ i laŋete owinyo; ote ko bo ni, “Polo omor.” Jo ocele ni, “Amalaika okobo kede.”</verse>
				<verse number="30">Yecu ogamo ni, “Dwon man mom obino pira, ento pirwu.</verse>
				<verse number="31">Amanni otye a ŋolo kop i kom lobo man; aman aloc me lo bo man obino bole oko.</verse>
				<verse number="32">An ka obino tina malo ya i lobo, abino waya jo luŋ baŋa.”</verse>
				<verse number="33">En okobo man pi nyuto kit to ame en bino to kede.</verse>
				<verse number="34">Lwak te gamo doge ni, “Wan owinyo i cik ni Kricito perakino nakanaka. Kara yin dok ikop niŋo, ni Wot a dano myero tiŋe malo? Kara Wot a dano-nu en ŋa-nono?”</verse>
				<verse number="35">Yecu te kobo ni, “Pwod itye wunu kede cen pi kare anok. Wot wunu ame pwod itye wunu kede cen, me colpiny kur ŋukwu. Ŋat ame woto i colpiny mom ŋeo kan ewot iye.</verse>
				<verse number="36">Ka pwod itye wunu kede cen, ye wunu cen, me idok wunu itino me cen.” Yecu ka okobo kop man, opokere kedgi, te ponnigi oko.</verse>
				<verse number="37">Kadi Yecu otio anyuttogo apol a rom mano i nyimgi, gin mom oye en,</verse>
				<verse number="38">me kop adwarpiny Icaya cobere kakare, ni, “Rwot, ŋa oye kop ame wan otito? Dok na ame bad Rwot onyutte baŋe?”</verse>
				<verse number="39">Man en omio mom gin otwero ye, pien Icaya dok okobo ni,</verse>
				<verse number="40">“En oneko wangi, omio cunygi odoko nwaŋ, me kur onen kede wangi, kadi niaŋ i cunygi, kadi dwogo, me acaŋgi.”</verse>
				<verse number="41">Gin omio Icaya okobo kop man, pien rik oneno kwogo mere, okobo pire.</verse>
				<verse number="42">Kadi bed kite-nono, jo apol, a naka mogo i akina oloc, oye en, ento pi lworo Oparicayo omio mom gin otuce, me kur ryemgi oko i kacokere;</verse>
				<verse number="43">pien gin maro kwogo ame dano miogi akato kwogo ame Obaŋa mio.</verse>
				<verse number="44">Yecu oredo ni, “Ŋat oye an, mom oye an, ento oye ŋat oora.</verse>
				<verse number="45">Ŋat a nena, nwoŋo aneno ŋat oora.</verse>
				<verse number="46">An a ceŋ ame bino i lobo, me jo ducu ame ye an kur bed i piny acol.</verse>
				<verse number="47">Ka dano moro winyo kop-pa kun mom gwoko, an pe anolle kop; pien rik mom abino ka ŋolo kop i kom lobo, ento abino pi laro lobo.</verse>
				<verse number="48">Ŋat ame kwera, ame mom winyo koppa, tye ŋat ame ŋolle kop; kop a doŋ akobo bino ŋolle kop i nino me agikki.</verse>
				<verse number="49">Pien mom akobo pira kena; Papo ame oora en ikome omia cik, gin ame myero akobbi, kede gin ame myero alokki.</verse>
				<verse number="50">Aŋeo ni cik mere en kwo a perakino odoco. Gin ame akobo, aloko acalo Papo okobba.”</verse>
			</chapter>
			<chapter number="13">
				<verse number="1">Ame pe ru ecuban me Kato otuno, Yecu onwoŋo ŋeo ru caa mere doŋ oromo me weko lobo man pi dok baŋ Papo. En rik omaro jo mere ame tye i lobo man, omarogi tuno i agikki.</verse>
				<verse number="2">Kare ame gin pwod tye i dog cem me otyeno, ame Catan doŋ onwoŋo oketo tam i cuny Juda wot a Cimon me Keriot me keto erupe i kom Yecu.</verse>
				<verse number="3">Yecu onwoŋo ŋeo ni Papo otyeko miyo jami luŋ i ciŋe, dok ni eya i baŋ Obaŋa, edok daŋ baŋ Obaŋa.</verse>
				<verse number="4">En oya i dog cam, te gonyo bongi mere, keto teŋe, eka te tweyo taulo i pyere.</verse>
				<verse number="5">Onyo pi iyi wal, te cako lwoko tyen jo mere a lube, kun weo kede taulo ame en otweo i pyere.</verse>
				<verse number="6">Ka en otuno baŋ Cimon Petero, Petero te penye ni, “Rwot, yin twal ilwoko tyena?”</verse>
				<verse number="7">Yecu ogamo doge ni, “Yin mom iŋeo gin ame atiyo amanni, ento ibino niaŋ iye icennere.”</verse>
				<verse number="8">Petero te kobbe ni, “Kom atwal, yin mom ibino lwoko tyena.” Yecu te dokke ni, “Ka mom alwoki, nwoŋo ribere mom i akinawa.”</verse>
				<verse number="9">Cimon Petero okobbe ni, “Rwot, mom tyena keken ento ciŋa a naka wia daŋ.”</verse>
				<verse number="10">Yecu okobbe ni, “Dano ame otyeko lwok, pe myero dok lwok kome, kono tyene keken, pien nwoŋo kome ducu cil. Wun doŋ icil wunu, ento mom wun ducu.”</verse>
				<verse number="11">En rik onwoŋo ŋeo ŋat a mito keto erupe i kome; en gin omio en okobo ni, “Wun ducu mom icil wunu.”</verse>
				<verse number="12">Ame en doŋ otyeko lwoko tyengi, okwanyo boŋŋi mege, te dok kede i kabedo mere, te penyogi ni, “Iniaŋ wunu gin ame atimo i komwu?</verse>
				<verse number="13">Wun ilwona wunu ni apwony, dok ni Rwot; mannono ber kono, pien atye amannono.</verse>
				<verse number="14">Doŋ ka an a Rwot kede apwonywu, alwoko tyenwu, wunu daŋ myero ilwok wunu tyenwu kenwu kenwu;</verse>
				<verse number="15">pien anyuttiwu anen me aluba, me wun daŋ itim wunu bala kite ame an atimo kede i komwu.</verse>
				<verse number="16">Ateteni akobbiwu ni, opii mom bedo adwoŋ ikato adwoŋŋere, dano ame ooro mom bedo adwoŋ ikato ŋat aore.</verse>
				<verse number="17">Ka iŋeo wunu man, ce itio wunu, itye wunu kede winyo.</verse>
				<verse number="18">Man mom akobo i komwu wun ducu; aŋeo jo ame doŋ ayero; ento me coc a yam ocoo cobere kakare, ni, ‘Ŋat ame ocamo kwon k aracel keda doŋ otiŋere i koma,’</verse>
				<verse number="19">A man atittiwu kop-pi kun pe ru otimere, me ka bino timere, iye wunu ni an a en.</verse>
				<verse number="20">Ateteni akobbiwu ni, ŋat ame jolo dano ame an aoro, nwoŋo ojola; aco ŋat ojola, nwoŋo ojolo ŋat oora.”</verse>
				<verse number="21">Ka Yecu doŋ okobo kop man, cunye opoto, otuco kannaler ni, “Ateteni akobbiwu ni, ŋat acel i akinawu bino keto erupe i koma.”</verse>
				<verse number="22">Jo a lube onenena kengi kengi, pien mom oniaŋ ŋat ame en akop i kome.</verse>
				<verse number="23">Ŋat acel i akina jo mere a lube, ŋat ame Yecu rik maro, onwoŋo obuto ceggi kede kor Yecu.</verse>
				<verse number="24">Cimon Petero ogwete, te kobbe ni, “Tucciwa ŋat ame en akop i kome.”</verse>
				<verse number="25">En ojeŋere i kor Yecu, te penye ni, “Rwot, kara mano ŋa-nono?”</verse>
				<verse number="26">Yecu ogamo ni, “En ŋat ame abino gweyo dek ate miyo baŋe.” Ka ogweo dek, omio baŋ Juda wot a Cimon me Keriot.</verse>
				<verse number="27">Ame en doŋ ogamo, Catan odonyo i yie. Yecu te kobbe ni, “Gin ame itimo, ru time.”</verse>
				<verse number="28">Mom tye ŋattoro i dog cem ame oniaŋ gin omio en okobbe kop man.</verse>
				<verse number="29">Jo mogo otamo ni, pien Juda onwoŋo gwoko lim megi, omio Yecu okobbe ni, “Wil jami ame omito pi ecuban”; onyo ni myero mi ginnoro baŋ ocan.</verse>
				<verse number="30">Ka doŋ ocamo dek ame ogweye, odonyo oko; piny doŋ onwoŋo col.</verse>
				<verse number="31">Kare ame en doŋ okato oko, Yecu te kobo ni, “Aman doŋ oketo kwogo i kom Wot a dano, dok oketo kwogo i kom Obaŋa daŋ pire.</verse>
				<verse number="32">Ka oketo kwogo i kom Obaŋa pire, Obaŋa daŋ bino keto kwogo i kome i nyime en Obaŋa, bino keto kwogo i kome oyotoyot.</verse>
				<verse number="33">Itino, pwod atye kedwu pi kare anok. Ibino wunu yenya, ento acalo rik atito baŋ Ojudaya, amannono daŋ atittiwu ni, kan ame abino wot iye, wun mom itwero wunu tuno iye.</verse>
				<verse number="34">Amiowu cik anyen ni, marre wunu kenwu kenwu; imarre wunu kenwu kenwu acalo an amarowu.</verse>
				<verse number="35">Mannono bino miyo jo ducu ŋeo ni wun ibedo wunu jo a luba, ka ce mer tye i akinawu.”</verse>
				<verse number="36">Cimon Petero openye ni, “Rwot ibino wot kwene?” Yecu te gamo ni, “Kan ame an abino wot iye, mom itwero luba amanni, ento ibino luba icennere.”</verse>
				<verse number="37">Petero dok openye ni, “Rwot, ŋo amona lubi amanni? Abino jalo kwona piri.”</verse>
				<verse number="38">Yecu ogamo ni, “Ibino jalo kwoni pira? Ateteni akobbi ni, twon gweno mom bino kok, tuno ka koŋ ikwera tyen adek.”</verse>
			</chapter>
			<chapter number="14">
				<verse number="1">“Cunywu kur poti; ye wunu Obaŋa, ye wunu an daŋ.</verse>
				<verse number="2">I ot a Pappa tye iye kabedo apol; kono mom amannono, kono atittiwu, pien abino wot me yikkiwu kabedo.</verse>
				<verse number="3">Ka awoto, ayikkiwu kabedo, dok abino dwogo, aomowu baŋa, me kan ame an abedo iye, wun daŋ ibed wunu iye.</verse>
				<verse number="4">Wun iŋeo wunu yo me kan ame an abino wot iye.”</verse>
				<verse number="5">Tomaci te kobbe ni, “Rwot, wan mom oŋeo kan ame ibino wot iye; kara otwero ŋeyo yo nino?”</verse>
				<verse number="6">Yecu te gamo ni, “An ayo, kede ateni kede kwo; mom tye ŋattoro ame bino baŋ Papo, kono ka i koma keken.</verse>
				<verse number="7">Kono rik iŋea wunu, kono iŋeo wunu Pappa daŋ; ya amanni iŋee wunu dok daŋ doŋ inene wunu.”</verse>
				<verse number="8">Pilipo te gamo doge ni, “Rwot, nyuttiwa Papo, bino romowa.”</verse>
				<verse number="9">Yecu te dokke iye ni, “Doŋ ari kedwu kare alac rom man, mom ru iŋea, Pilipo? Ŋat ame onena doŋ oneno Obaŋa Papo; kara ŋo omio yin dok ikobo ni, ‘Nyuttiwa Papo?’</verse>
				<verse number="10">Yin mom iye ni, an atye i Papo, kede Papo i an? Kop ame akobo baŋwu, mom akobo pira kena; ento Pa po ame bedo i yia tio ticcere.</verse>
				<verse number="11">Wun ye wunu ni an atye i Papo, kede Papo i an; ka mom amannono, ye wunu an pi tic keken.</verse>
				<verse number="12">“Ateteni akobbiwu ni, ŋat ame ye an, en daŋ bino tiyo tic ame an atio; dok bino tiyo tic ame dito kato man, pien an awot baŋ Papo.</verse>
				<verse number="13">Gin ducu ame ibino wunu kwayo i nyina, abino tiyo, me iket wunu kwogo i kom Papo pi Wod;</verse>
				<verse number="14">ka ibino wunu kwayo ginnoro i nyina, abino tiyo.</verse>
				<verse number="15">“Ka imara wunu, ibino wunu gwoko cikka.</verse>
				<verse number="16">An abino kwayo Papo, en bino miyowu Akony ocele ame bino bedo kedwu nakana ka,</verse>
				<verse number="17">en Cuny me ateni ame lobo mom twero gamo, pien lobo mom nene, dok mom ŋee-gu. Wun iŋee wunu pien en bedo kedwu, dok daŋ bino bedo i yiwu.</verse>
				<verse number="18">“Mom abino wekowu calo otino kic; abino dwogo baŋwu.</verse>
				<verse number="19">Odoŋ kare anok, lobo mom dok bino nena, ento wun ibino wunu nena; pien an akwo, wun daŋ ibino wunu kwo.</verse>
				<verse number="20">I ninonono ibino wunu ŋeyo ni an atye i Papo, kede wun i an, kede an i yiwu.</verse>
				<verse number="21">Dano ame tye kede cikka, ame gwoko, en dano ame mara; dano ame mara, Pappa bino marre, an daŋ abino mare, abino nyutte kena baŋe.”</verse>
				<verse number="22">Juda ame mom me Keriot te penye ni, “Rwot, kara man bino bedo nino, ni ibino nyutte keni baŋwa, ento mom baŋ lobo?”</verse>
				<verse number="23">Yecu odokke iye ni, “Ka ŋattoro mara, en bino gwoko koppa, Pappa bino marre, wan obino tuno baŋe, obino yiko kabedowa baŋe.</verse>
				<verse number="24">Ŋat a mom mara, mom gwoko koppa; kop ame iwinyo wunu mom mega, ento me Obaŋa Papo ame rik oora.</verse>
				<verse number="25">“Kop man atittiwu ame pwod atye baŋwu.</verse>
				<verse number="26">Ento Akony, ame en Cuny Acil, ame Papo bino oro i nyina, en bino pwonyowu i kop luŋ, en bino poyo wiwu i kop ducu ame rik akobbiwu.</verse>
				<verse number="27">Awekkiwu kuc, amio kucca baŋwu, amiowu mom bala en a lobo mio. Cunywu kur poti, pe ilwor wunu.</verse>
				<verse number="28">Doŋ iwinyo akobbiwu ni, ‘An abino wot oko, dok abino dwogo baŋwu.’ Kono imara wunu, kono ilelo wunu pien awot baŋ Papo, pien Papo dwon kata.</verse>
				<verse number="29">Amanni akobbiwu man ame mom ru otimere, me ka bino timere, iye wunu.</verse>
				<verse number="30">Mom dok abino rado kop apol kedwu, pien aloc me lobo man tye abino. En mom kede twer i koma;</verse>
				<verse number="31">ento man atimo acalo Papo ocika, me lobo ni an amaro Papo. Ya me owotu giwa.</verse>
			</chapter>
			<chapter number="15">
				<verse number="1">“An olok me ateni, Pappa en apur.</verse>
				<verse number="2">Jaŋe acel acel i koma a mom nyak, en lwero oko; ento jaŋe ducu ame nyak en lonyo, me med nyak apol.</verse>
				<verse number="3">Wun doŋ olonyowu oko pi kop ame akobo baŋwu.</verse>
				<verse number="4">Bed wunu i an, an daŋ i wun. Acalo bala jaŋ olok mom twero nyak pire kene, ka mom omoko i kom olok, amannono, wun daŋ mom itwero wunu ka mom ibedo wunu i an.</verse>
				<verse number="5">An olok, wun ibedo wunu jana. Ŋat ame bedo i an, kede an i en, en nyako nyige apol, pien mom itwero wunu tiyo ginnoro aboŋo an.</verse>
				<verse number="6">Ka dano moro mom bedo i an, obole oko bala jaŋ yat, two oko; ocokogi, obologi i mac, gin waŋ oko.</verse>
				<verse number="7">Ka ibedo wunu i an, ame kun koppa bedo i wun, kwa wunu gin ducu ame imito wunu, obino timo pirwu.</verse>
				<verse number="8">Man bino kela kwogo i kom Pappa, ka inyako wunu nyigwu apol; kite-nono, ibino doko wunu jo a luba.</verse>
				<verse number="9">Acalo Papo rik omara, an daŋ amarowu amannono; bed wunu i mar mera.</verse>
				<verse number="10">Ka igwoko wunu cikka, ibino wunu bedo i mar mera, i kite acalo rik an agwoko cik a Pappa, abedo i mar mere.</verse>
				<verse number="11">Kop man atittiwu wek yomcunya bed i yiwu, me ipoŋ wunu kede yomcuny.</verse>
				<verse number="12">“Man en cik mera, ni imarre wunu kenwu acalo rik an amarowu.</verse>
				<verse number="13">Mom tye ŋattoro ame tye kede mar adwoŋ ame kato man, dano ijalo kwo mere pi awottere.</verse>
				<verse number="14">Wun owotena ka ce itio wunu gin ame an acikowu.</verse>
				<verse number="15">Mom dok abino lwoŋowu ni wun opii, pien opii mom ŋeo gin ame adwoijnere tio; ento an alwoŋowu ni wun owotena, pien doŋ atyeko nyuttiwu gin ducu ame rik awinyo i baŋ Pappa.</verse>
				<verse number="16">Mom wun en iyera wunu, ento an en ayerowu, dok aketowu me iwot, inyak wunu nyigwu, dok me nyigwu perakino, wek gin ducu ame ibino wunu kwayo i baŋ Papo i nyina, en miwu.</verse>
				<verse number="17">Gin ame acikowu iye en ene ni, marre wunu kenwu kenwu.</verse>
				<verse number="18">“Ka lobo odagowu, myero iŋe wunu ni rik okwoŋo daga, a kun pe ru odagowu.</verse>
				<verse number="19">Kono ibedo wunu jo me lobo, kono lobo omaro wun jo mere; ento wun mom ibedo wunu jo me lobo, ento ayerowu i lobo, mannono omio lobo odagowu.</verse>
				<verse number="20">Po wunu kop a rik akobbiwu, ni, ‘Opii mom bedo dwoŋ ame kato adwoŋŋere.’ Ka rik oliba, wun daŋ obino libowu; ka rik ogwoko koppa, wun daŋ obino gwoko megwu.</verse>
				<verse number="21">Magi-nono ducu obino timo i komwu pi nyina, pien gin mom ŋeo ŋat ame rik oora.</verse>
				<verse number="22">Kono ce rik mom abino akobo baŋgi, kono gin mom i balloro; ento amanni kopporo ame gin bino pido pi balgi mom tye.</verse>
				<verse number="23">Ŋat ame odaga, nwoŋo odago Pappa daŋ.</verse>
				<verse number="24">Kono rik mom atio ticcoro ame dano moro ocele mom otio i akinagi, kono gin mom i balloro; ento amanni gin doŋ onena, dok odaga, karacel i Pappa.</verse>
				<verse number="25">Man otimere me kop a con ocoo i cik megi cobere kakare ni, ‘Gin odaga nono.’</verse>
				<verse number="26">Ento ka Akony bino tuno, ame abino oro baŋwu iiya i baŋ Papo, en Cuny me ateni ame ya i baŋ Papo, en bino bedo cadenna.</verse>
				<verse number="27">Wun daŋ ibedo wunu cadenna, pien</verse>
			</chapter>
			<chapter number="16">
				<verse number="1">“Atyeko kobbiwu kop man me kur ipot wunu.</verse>
				<verse number="2">Gin bino ryemowu oko i kacokere; kare bino tuno, jo ame nekowu bino tamo ni gin otye otic pi Obaŋa.</verse>
				<verse number="3">Gin bino timo man i komwu pien gin mom oŋeo Papo, kadi an.</verse>
				<verse number="4">Ento akobbiwu kop magi, me wek ka kare magi bino tuno, ipo wunu ni rik atittiwu pirgi. “Rik mom akobbiwu kop magi i acakki, pien onwoŋo pwod atye baŋwu.</verse>
				<verse number="5">Ento amanni adok doŋ baŋ ŋat a rik oora. Mom tye ŋattoro i akinawu ame openya ni, ‘Kara iwot kwene?’</verse>
				<verse number="6">Cunywu opoŋ kede kumo pien akobbiwu kop magi.</verse>
				<verse number="7">Ento atye ka tittiwu kop me ateni, ni, bino bedo ber baŋwu ka an awoto; pien ka mom awoto, Akony mom bino tuno baŋwu, ento ka awoto, abino ore baŋwu.</verse>
				<verse number="8">Ka en otuno, bino nyutti lobo ni niaŋgi i kom bai, kite atir kede ŋolo kop mom tye kakare:</verse>
				<verse number="9">niaŋgi mom tye kakare i kom bai, pien gin mom oye an;</verse>
				<verse number="10">i kom kite atir, pien an adok oko baŋ Papo, mom dok ibino wunu nena;</verse>
				<verse number="11">i kom ŋolo kop, pien aloc me lobo man doŋ otyeko ŋolle kop oko.</verse>
				<verse number="12">“Pwod atye kede kop apol me akoba baŋwu, cite amanni mom itwero wunu kanyo;</verse>
				<verse number="13">ento Cuny me ateni ka bino tuno, bino telowu i ateni luŋ; pien mom bino kop pire kene, ento gin ducu ame en bino winyo, bino kobo baŋwu, bino tittiwu gin ame bino timere i nyim.</verse>
				<verse number="14">En bino keto kwogo i koma, pien bino kwanyo gin i tuŋ baŋa, te nyuttiwu.</verse>
				<verse number="15">Gin ducu ame Papo tye kede, ducu mega; en omio akobbiwu ni, en bino kwanyo gin i tuŋ baŋa, te nyuttiwu.</verse>
				<verse number="16">“Kare odoŋ anok, mon dok ibino nena wunu; dok kare odoŋ anok ibino wunu nena.”</verse>
				<verse number="17">Jo mogo i akina jo mere a lube te kop kengi kengi ni, “Man ŋo ame en akobbiwa, ni, ‘Kare odoŋ anok, mom ibino wunu nena, dok kare odoŋ anok ibino wunu nena’; dok ni, ‘Pien adok baŋ Papo?’ ”</verse>
				<verse number="18">Gin te kobo ni, “Kara man te koppere kono ŋo, ni, ‘Kare odoŋ anok?’ Wan giwa mom oniaŋ i gin ame en tye a ko bo.”</verse>
				<verse number="19">Yecu oŋeo ni gin amito penye, omio en te kobbigi ni, “Itye wunu ka penyere kenwu pi kop ame woki akobbiwu ni, ‘Kare odoŋ anok, mom dok ibino nena wunu; dok kare odoŋ anok, ibino wunu nena?’</verse>
				<verse number="20">Ateteni akobbiwu ni, ibino wunu koko, ibino wunu kumo, ento lobo bino lelo; cunywu bino wan, ento wancunywu bino lokere doko me lelo.</verse>
				<verse number="21">Ka dako tye a rem, kumo pien kare mere doŋ oromo; ento ka doŋ onywal oko, mom dok po i can, pien nwoŋo cunye yom pi nywalo dano i lobo.</verse>
				<verse number="22">Amanni cunywu waŋ, ento abino nenowu doki, ibino wunu lelo kede yomcuny, mom tye ŋattoro ame bino kwanyo yomcuny wu i baŋwu.</verse>
				<verse number="23">I nino-nono mom ibino wunu penya pi kopporo. Ateteni akobbiwu ni, ka ce ibino wunu kwayo ginnoro ibaŋ Papo i nyina, en bino miyowu.</verse>
				<verse number="24">Tuno amanni yam mom ru ikwao wunu ginnoro i nyina; kwa wunu, ibino wunu nwoŋo, me ipoŋ wunu i yomcuny.</verse>
				<verse number="25">“Kop man akobbiwu i carokop; kare bino tuno, mom dok abino kop kedwu i carokop, ento abino tittiwu kop i kom Papo kannaler.</verse>
				<verse number="26">I nino-nono ibino wunu kwayo Papo i nyina; mom akobbiwu ni an abino kwayo Papo pirwu;</verse>
				<verse number="27">pien Papo ikome marowu, pien wun imara wunu dok daŋ iye wunu ni an aya i baŋ Papo.</verse>
				<verse number="28">An aya i baŋa Papo, abino i lobo; dok aweko lobo, adok baŋ Papo.”</verse>
				<verse number="29">Jo me re a lube te kop ni, “Nen, aman doŋ ikobo kannaler, mom i carokop.</verse>
				<verse number="30">Aman wan doŋ oŋeo ni yin iŋeo jami ducu, mit me penyi doŋ mom; pi man wan oye ni yin iya i baŋ Obaŋa.”</verse>
				<verse number="31">Yecu te gamo doggi ni, “Aman doŋ iye wunu?</verse>
				<verse number="32">Kare bino tuno, doŋ otuno oko, ame ibino wunu ket, ŋat acel acel i paco mere, ibino weka wunu kena. Ento mom atye kena, pien Pappa tye keda.</verse>
				<verse number="33">Akobo man baŋwu me ibed wunu kede kuc i an, i lobo wun itye wunu kede can; ento di wunu cunywu, an doŋ aloo lobo.”</verse>
			</chapter>
			<chapter number="17">
				<verse number="1">Ka Yecu doŋ okobo kop man, onao waŋe malo i polo, okobo ni, “Pappa, kare doŋ oromo, ket kwogo i kom Wodi, me Wodi daŋ ket kwogo i komi,</verse>
				<verse number="2">acalo rik imie twer me loyo jo luŋ, me en mi kwo a perakino baŋ jo a rik imio baŋe.</verse>
				<verse number="3">Man en kwo ame perakino: ŋeyi yin Obaŋa acel me ateni, kede ŋeyo Yecu Kricito ame rik yin ioro.</verse>
				<verse number="4">Atyeko keto kwogo i komi i wi lobo, daŋ doŋ acobo tic a rik imia ni ati.</verse>
				<verse number="5">Amanni, Pappa, mia abed kede kwogo baŋi, kit a rik abedo kede baŋi ame mom ru iketo lobo.</verse>
				<verse number="6">“Atyeko doŋ nyuto nyiŋi baŋ jo a rik ikwanyo i lobo, imia. Gin rik joni, yini ite miyogi baŋa, gin daŋ ogwoko kop mer i.</verse>
				<verse number="7">Aman gin doŋ ŋeo ni jami luŋ a yin imia oya i baŋi;</verse>
				<verse number="8">pien kop a rik imia, atyeko miyo baŋgi, gin daŋ doŋ ogamo, otyeko ŋeyo atika ni an aya i baŋi, doŋ oye ni yin en iora.</verse>
				<verse number="9">Akwao pirgi, mom akwao pi lobo, kono pi jo a rik imia keken, pien gin jo meri.</verse>
				<verse number="10">Jamina luŋ megi, kede megi daŋ luŋ mega, an anwoŋo kwogo pirgi.</verse>
				<verse number="11">An mom dok abedo i lobo, ento gin adoŋ i lobo, an adwogo baŋi. Papo Acil, gwokgi pi nyiŋi a rik imia, migi obed acel, acalo wan otye acel.</verse>
				<verse number="12">Ame rik an pwod atye kedgi karacel, agwokogi pi nyiŋi a rik imia. Akurogi, moro mom tye ame orwenyo i akinagi, kono ka dano ame rik myero rweny, me coc a yam ocoo cobere kakare.</verse>
				<verse number="13">Ento koni doŋ adwogo baŋi. Kop man luŋ an akobo kun pwod atye i lobo, me gin bed i yomcuny aya i baŋa.</verse>
				<verse number="14">Doŋ atyeko miyogi kop meri. Lobo odagogi, pien gin mom obedo jo me lobo, acalo an daŋ mom me lobo.</verse>
				<verse number="15">Mom akwayo ni kono ikwanyogi oko i lobo, ento akwayo ni igwokgi i baŋ Arac.</verse>
				<verse number="16">Atika, gin mom me lobo, acalo an mom me lobo.</verse>
				<verse number="17">Lonygi kede ateni, me gin bed acil. Koppi en kop ateni.</verse>
				<verse number="18">Acalo yin rik iora i lobo, an daŋ aorogi i lobo.</verse>
				<verse number="19">Pirgi omio an alonyere kena, me gin daŋ lonygi kede ateni, me gin bed acil.</verse>
				<verse number="20">“Mom akwao pi jo-ni keken, ento daŋ pi jo ame bino ye an pi kop ame jo-ni bino tito.</verse>
				<verse number="21">Migi ducu obed acel, acalo yin. Apap, ibedo i an kede an daŋ abedo i yin. Migi daŋ obed i wan, me lobo ye ni yin en iora.</verse>
				<verse number="22">Kwogo a rik imia daŋ doŋ amio baŋgi oko. Migi obed acel, acalo wan daŋ acel,</verse>
				<verse number="23">kun an abedo i gin, yin ibedo i an, me gin daŋ obed acel aboŋo pokere, me lobo ne ni yin en iora, dok daŋ imarogi acalo imara.</verse>
				<verse number="24">“Apap, amito ni jo-ni ame gin mot ame imia, bed baŋa, kan ame atye iye, me gin nen kwogona ame imia, pien yin imara cakere a mom ru icibo acakki te lobo.</verse>
				<verse number="25">Pa po a kite atir, lobo pe ru oŋei, ento an anei, jo man doŋ oŋeo ni yin en iora.</verse>
				<verse number="26">Amio nyiŋi oŋeye baŋgi, dok abino miyo ŋeye odoco, me mar a rik imara kede bed i yigi, an daŋ abed i yigi.”</verse>
			</chapter>
			<chapter number="18">
				<verse number="1">Ka Yecu doŋ okobo kop man, owoto karacel kede jo mere a lube, oŋolo luŋ me Kidron, kan ame tye iye poto; odonyo iye karacel kede jo mere a lube.</verse>
				<verse number="2">Juda ame rik oketo erupe i kome daŋ onwoŋo ŋeo kabedonono, pien Yecu kede jo mere a lube rik maro cokere kuno.</verse>
				<verse number="3">Juda ogamo lwak cirikale kede oticcogo i baŋ olamdog adoŋo kede Oparicayo, te wot kuno kede tara kede mac ame ocwinyo i rao kede jami me romo.</verse>
				<verse number="4">Yecu gire onwoŋo ŋeo gin ducu ame abino timere i kome; Yecu owoto baŋgi, te penyogi ni, “Kara iyenyo wunu na?”</verse>
				<verse number="5">Gin te dokke iye ni, “Yecu me Najaret.” Yecu te kobbigi ni, “An atye do,” Juda ame nwaŋ oketo erupe i kome onwoŋo ocuŋ karacel kedgi.</verse>
				<verse number="6">Ame Yecu doŋ okobbigi ni, “An atye do,” gin ojer i negi ote ony piny.</verse>
				<verse number="7">Dok te penyogi ni, “Iyenyo wunu kara ŋa?” Gin odokke iye ni, “Yecu me Najaret.”</verse>
				<verse number="8">Yecu dok te gamo ni, “Doŋ atyeko kobbiwu ni an atye do; ka iyenya wunu, wek wunu jo man woti.”</verse>
				<verse number="9">Man otimere me kop ame rik en okobo cobere kakare ni, “I akina jo a rik yin imia, moro mom tye ame orwenyo.”</verse>
				<verse number="10">Cimon Petero onwoŋo tye kede pala bat; owoto, te toŋo amiro alamdog adwoŋ, oljuno yite tuŋ cem oko. Nyiŋ amiro-nono, Maliko.</verse>
				<verse number="11">Yecu te kobbi Petero ni, “Rwak palani i akuro mere; ikopo ame Pappa omia, kur amat bo?”</verse>
				<verse number="12">Lwak cirikale kede adwoŋgi kede otic a jo Judaya omake, te tweye.</verse>
				<verse number="13">Ote kwoŋo tere baŋ Anna, papa a cik a Kayapa, ame onwoŋo obedo alamdog adwoŋ imwaka-no-no.</verse>
				<verse number="14">Kayapa en a rik omio tam baŋ jo Judaya ni ber dano acel to pi lwak.</verse>
				<verse number="15">Cimon Petero olubo Yecu, karacel kede jo mere a lube. Ŋat acel a lube ame onwoŋo ŋeo alamdog adwoŋ, en odonyo i dyekal alamdog adwoŋ karacel kede Yecu,</verse>
				<verse number="16">ento Petero ocuŋ teŋe i dog paco. Ŋat a lubo Yecu ame alamdog adwoŋ onwoŋo ŋeo, owoto okobo gin kede aŋeca ame gwoko dog paco, okelo Petero i dyekal.</verse>
				<verse number="17">Aŋeca ame gwoko dog paco te penyo Petero ni, “Yin daŋ mom onyo itye i akina jo a lubo dano man?” En ogamo ni, “Amaa, an mom atye iye gira.”</verse>
				<verse number="18">Omiro kede otic onwoŋo omoko mac milo, pien piny onwoŋo ŋic, gin ocuŋ kun ooyo mac. Petero rik daŋ tye karacel kedgi, ocuŋ aoyo mac.</verse>
				<verse number="19">Alamdog adwoŋ openyo Yecu pi jo mere a lube, kede i kop ame en pwonyo.</verse>
				<verse number="20">Yecu odokke iye ni, “Rik akobo kannaler baŋ lobo; ni no luŋ abedo pwony i kacokere kede i ot Obaŋa, kan ame jo Judaya ducu cokere iye; mom tye ginnoro ame akobo i muŋ.</verse>
				<verse number="21">Pino ipenya? Peny jo ame rik owinyo kop ame akobbigi; gin ŋeo gin ame akobo.”</verse>
				<verse number="22">Ka en doŋ okobo kop man, dano acel adit i akina otic ame onwoŋo ocuŋ i laŋete te ba po leme, kun kobbe ni, “Mannono kite ame yin igamo kede dog alamdog adwoŋ?”</verse>
				<verse number="23">Yecu ogamo doge ni, “Ka akobo arac, nyut kopporo me caden me kop arac; ento ka akobo aber, ibapa piŋo?”</verse>
				<verse number="24">Icennere Anna ocwae, ame doŋ otwee, baŋ Kayapa, alamdog adwoŋ.</verse>
				<verse number="25">Cimon Petero onwoŋo ocuŋ aoyo mac. Gin te penye ni, “Yin daŋ mom dano acel i akina jo lubo Yecu?” En te kwero oko, kun kobo ni, “Amaa, an mom atye iye gira.”</verse>
				<verse number="26">Dano acel i akina omiro olamdog adwoŋ, wat a dano ame Petero rik bin toŋ yite ca, openye ni, “Wok i mom aneni i poto wun i Yecu?”</verse>
				<verse number="27">Petero gire te dok kwero oko; oyotoyot twon gweno te mwoco koko oko.</verse>
				<verse number="28">Icennere gin te kwanyo Yecu iyi ot a Kayapa, ote tere i Praitorion. Onwoŋo piny ceggi ru. Gin ikomgi mom odonyo i Praitorion, pien gin onwoŋo mito bedo acil, me wek ocam ecuban me Kato.</verse>
				<verse number="29">Pi man omio Pilato owoto baŋgi, te penyogi ni, “Ipidi wunu dano man pi kop aŋo?”</verse>
				<verse number="30">Gin te dokke iye ni, “Dano man kono mom atim tim arac, kono mom okele baŋi.”</verse>
				<verse number="31">Pilato okobbigi ni, “Wun ikomwu tere, ŋolle wunu kop kun ilubo wunu cik megwu.” Ojudaya odokke iye ni, “Wan mom oyewa neko dano moro.”</verse>
				<verse number="32">Man otimere me kop a Yecu okobo ocobere kakare, kun nyuto kite me to ame en bino to kede.</verse>
				<verse number="33">Pilato dok te donyo i Praitorion, olwoŋo Yecu, openye ni, “Yin abaka Ojudaya?”</verse>
				<verse number="34">Yecu ogamo doge ni, “Yin ikobo man piri keni onyo ca jo ocele en otitti pira?”</verse>
				<verse number="35">Pilato te gamo ni, “An daŋ Ajudaya bo? Rok meri kede olamdog adoŋo gin omii baŋa: kara yin itimo no?”</verse>
				<verse number="36">Yecu odok iye ni, “Locca mom me lobo man. Kono ce locca me lobo man, kono jona oromo pira, me kur mia i ciŋ Ojudaya; ento locca mom me lobo man.”</verse>
				<verse number="37">Pilato openye ni, “Doŋ yin abaka?” Yecu ogamo ni, “Yin ikobo giri ni an abaka. Onywala pi man dok daŋ abino i lobo pi man, me abed caden me kop ateni. Jo luŋ ame tye i ateni winyo dwona.”</verse>
				<verse number="38">Pilato openye ni, “Ateni kodi ŋo-nono kara?” Ka okobo man, en dok owoto baŋ Ojudaya, okobbigi ni, “Mom anwoŋo kopporo i kome.</verse>
				<verse number="39">Ento wun itye wunu kede kitewu ni myero gonnyiwu dano moro acel i kare me Kato. Imito agonnyiwu abaka Ojudaya?”</verse>
				<verse number="40">Gin te wo ni, “Aa, mom lo-ni, ento Barabba.” Aco kono Barabba rik ayak.</verse>
			</chapter>
			<chapter number="19">
				<verse number="1">Pilato otero Yecu, opwode kede del.</verse>
				<verse number="2">Cirikale okado tok kwogo abaka me okuto, ote rwako i wie, dok ote ruke kede boŋo amaramar.</verse>
				<verse number="3">Gin obino baŋe kun okobo ni, “Amoti, abaka Ojudaya!” Gin obape kede ciŋgi.</verse>
				<verse number="4">Pilato dok owoto baŋgi, okobbigi ni, “Nen, abino ke le oko baŋwu, me iŋe wunu ni an mom anwoŋo kopporo i kome.”</verse>
				<verse number="5">Yecu odonyo baŋgi kun oruko tok kwogo me okuto kede boŋo amaramar. Pilato te k obbigi ni, “Nenu dano man.”</verse>
				<verse number="6">Ka olamdog adoŋo kede otic onene, gin owo ni, “Gure i kom yat! Gure i kom yat!” Pilato te kobbigi ni, “Wun tere, iwot igure wunu i kom yat, pien an gira mom anwoŋo kopporo i kome.”</verse>
				<verse number="7">Ojudaya te gamo ni, “Wan otye kede cik; pi cikkono, en myero to, pien okette kene ni en ebedo Wot Obaŋa.”</verse>
				<verse number="8">Ka Pilato owinyo kop man, lworo omedde i kome,</verse>
				<verse number="9">te dok oko i Praitorion, openyo Yecu ni, “Kara yin iya i kwene?” Ento Yecu gire mom te gamo doge.</verse>
				<verse number="10">Omio Pilato te kobbe ni, “Ikwero gamo doga oko? Mom iŋeo ni an atye kede twer me gonyi, kede twer me guri i kom yataria?”</verse>
				<verse number="11">Yecu odokke iye ni, “Kono rik mom omii twer ame oya i malo, kono mom ibedo kede twerroro i koma; pi mano, ŋat ame omia baŋi tye kede bai adwoŋ akato.”</verse>
				<verse number="12">Tekere i kare-nono, Pilato ocako yenyo yo me gonye oko, ento Ojudaya owo ni, “Ka igonyo dano man, yin mom idyere a Kaicari. Dano ducu ame kette kene ni ebedo abaka nwoŋo opyem kede Kaicari.”</verse>
				<verse number="13">Pilato ka owinyo kop man, okelo Yecu oko te bedo i wi kom me ŋolo kop i kabedo ame ocano iye gweŋ adikadika; i leb jo Eburania olwoŋo ni, Gabbata.</verse>
				<verse number="14">Ninonaca onwoŋo nino me Yikere i camo ecuban me Kato; caa onwoŋo ceggi romo abicel. En okobo baŋ Ojudaya ni, “Nenu, abaka mewu ene!”</verse>
				<verse number="15">Jo te wo ni, “Neke oko! Neke oko! Gure i kom yataria!” Pilato openyogi ni, “Agur abakawu i kom yataria?” Olamdog adoŋo odok iye ni, “Wan giwa omom i abaka, kono Kaicari keken.”</verse>
				<verse number="16">Pilato te miyo Yecu baŋgi me agura i kom yataria.</verse>
				<verse number="17">Gin te tero Yecu, kun oryoŋo yataria mere kene, owoto i kabedo ame olwoŋo ni, Cogo Wic, ame i leb jo Eburania olwoŋo ni, Golgota.</verse>
				<verse number="18">Gin ogure i kom yat kuno, karacel kede jo ocele aryo, i nete tuŋŋi i tuŋŋi, kun Yecu tye i dyere.</verse>
				<verse number="19">Pilato ocoo kop oketo i wi yataria; ocoo ni, “Yecu me Najaret, abaka Ojudaya.”</verse>
				<verse number="20">Ojudaya apol okwano kop man, pien kan ame oguro Yecu iye rik ceggi kede boma adwoŋ, dok daŋ rik ocoo i leb jo Eburania, i leb jo Roma kede i leb jo Grik.</verse>
				<verse number="21">Olamdog adoŋo Ojudaya te kobbi Pilato ni, “Kur ico ni, ‘Abaka Ojudaya’, ento ni, ‘Dano man okobo ni, An Abaka Ojudaya.’ ”</verse>
				<verse number="22">Pilato te dok iye ni, “Gin ame acoo, doŋ acoo.”</verse>
				<verse number="23">A doŋ cirikale oguro Yecu i kom yataria, gin okwanyo boŋŋi mere, ote poko yie aŋwen, naka kanyi mere daŋ, cirikale acel acel i mere. Ento kanyi mere onwoŋo mom okwoo akwoa; ocweo ka ilul, cakere i malo.</verse>
				<verse number="24">Gin okobo kengi kengi ni, “Kur oyec wunu ayeca, ento obol wunu kwir, me onen ŋat ame bino tero.” Man otimere me coc a yam ocoo cobere kakare ni, “Gin opoko rukka i akinagi, obolo kwir i kom boŋina.”</verse>
				<verse number="25">Cirikale otimo man, ento tota a Yecu kede amin tottere, Maliam cik a Kelopa, kede Maliam me Magdala, onwoŋo rik ocuŋ i te yataria mere.</verse>
				<verse number="26">Yecu ka oneno tottere kede ŋat ame lube ame en maro kun ocuŋ ceggi i laŋete, okobbi tottere ni, “Imat, nen wodi!”</verse>
				<verse number="27">Te dok kobbi ŋat ame lubenono ni, “Nen totti!” Cakere i caa-nono ŋat ame lubo Yecu-nono te tero tota a Yecu i paco mere.</verse>
				<verse number="28">Icennere, ka oŋeo ni ducu doŋ otum, Yecu okobo ni, “Oryo ocira,” me coc a yam ocoo cobere kakare.</verse>
				<verse number="29">Kuno onwoŋo ocibo iye gulu koŋo awac; gin te rwako abwaŋarot ame opoŋ iye kono awac i wi tir, ote keto i doge.</verse>
				<verse number="30">Ka Yecu omato kono awaccono, okobbo ni, “Doŋ otum”; akula wie, omio cunye.</verse>
				<verse number="31">Nino-nono onwoŋo obedo rik nino me Yikere, omio Ojudaya okwao Pilato ni myero tur tyengi oko, me ote tero komgi oko; me wek komgi kur ri i wi yataria i ceŋ me cabit, pien cabittono onwoŋo nino adwoŋ.</verse>
				<verse number="32">Cirikale obino, te cako turo tyen dano me agege, kede dano ocele a rik oguro karacel i Yecu.</verse>
				<verse number="33">Ka gin otuno i kom Yecu, gin oneno ni en doŋ otyeko to oko, naka mom doŋ ote turo tyene.</verse>
				<verse number="34">Ento dano acel i akina cirikale te cobo laŋet Yecu kede toŋ; oyotoyot remo kede pi i te mollo i yie.</verse>
				<verse number="35">Dano ame oneno otuco kannaler, kop a en otuco obedo kop ateni; en ŋeo ni etito kop me ateni, me wun daŋ iye wunu.</verse>
				<verse number="36">Pien kop magi otimere me coc a yam ocoo cobere kakare ni, “Cogo mere moro mom obino turo.”</verse>
				<verse number="37">Dok dul coc ocele okobo ni, “Gin bino neno ŋat ame gin ocobo.”</verse>
				<verse number="38">Icennere Yucepu me Arimataya, ame rik en ŋat a lubo Yecu, ento i muŋ, pi lworo Ojudaya, en okwao Pilato ni myero eter kom Yecu; Pilato oye. En obino otero kome.</verse>
				<verse number="39">Nekodem, ame nwaŋ koŋ obino baŋe dyewor, daŋ obino kun okelo murra ame orubo kede tebakori, ame pekkere mito romo ratili mia.</verse>
				<verse number="40">Gin otero kom Yecu, ote boyo kede boŋo me camanini, karacel kede gin a ŋwece kur, i kite ame yik Ojudaya tye kede.</verse>
				<verse number="41">Kabedo kan ame rik ogure iye onwoŋo tye iye poto, potonu rik tye iye lyel anyen, ame yam mom ru oyiko iye ŋattoro.</verse>
				<verse number="42">Gin te yiko Yecu kuno, pien pi nino me Yikere, lyellono onwoŋo ceggi.</verse>
			</chapter>
			<chapter number="20">
				<verse number="1">I nino ame lubo cabit Ojudaya, Maliam me Magdala odilo i wi lyel odiko con ame piny pwod icocol, te neno ni okwanyo kidi oko i dog lyel.</verse>
				<verse number="2">En or iŋo, owoto baŋ Cimon Petero kede dano ocele ame lubo Yecu, ŋat ame onwoŋo Yecu maro, okobbigi ni, “Okwanyo Rwot oko iyi lyel, mom oŋeo kan ame okete iye.”</verse>
				<verse number="3">Petero kede ŋat a lube ocele-naca te mako yo, wot i lyel.</verse>
				<verse number="4">Gin aryo ducu orwomo ŋwec karacel, dano a lubo Yecu ocele ca te lanyo Petero oko i ŋwec, en te geyo tuno i lyel.</verse>
				<verse number="5">En oguŋo te ŋiyo yie, oneno boŋŋi me camanini ame onwoŋo oboe kede odoŋ kakare, ento en mom odonyo i yie.</verse>
				<verse number="6">Cimon Petero daŋ te bino kun lube, en te donyo i lyel. En oneno boŋŋi me camanini ame onwoŋo oboe kede odoŋ kakare,</verse>
				<verse number="7">kede itambara ame rik tye i wie; mom tye karacel kede boŋŋi camanini, ento odolle tye kene teŋe.</verse>
				<verse number="8">Icennere ŋat a lubo Yecu ocele ca, ame onwoŋo ogeo tuno i lyel, daŋ te donyo i yie, oneno, te ye.</verse>
				<verse number="9">Pien rik onwoŋo gin mom ru oniaŋ i coc a yam ocoo ni, myeroen oceroko i akinajo oto.</verse>
				<verse number="10">Jo a lubo Yecu-nono te dok paco.</verse>
				<verse number="11">Ento Maliam ocuŋ i laŋet lyel kun akoko; ame en tye akoko, oguŋo, te ŋiyo yi lyel.</verse>
				<verse number="12">En te neno omalaika aryo ame rukgi tar, kun obedo kan ame rik opyelo iye kom Yecu; acel obedo tuŋ wie, acel obedo tuŋ tyene.</verse>
				<verse number="13">Gin te penye ni, “Dako, kara ikoko no?” En te kobbigi ni, “Okwanyo Rwot mera oko, mom aŋeo kan ame okete iye.”</verse>
				<verse number="14">A doŋ okobo kop man, olokere, te neno Yecu ocuŋ i yo ŋee, ento en mom oŋeo ni Yecu ennono.</verse>
				<verse number="15">Yecu te penye ni, “Dako, kara ikoko ŋo? Daŋ iyenyo ŋa?” Maliam otamo ni apur poto ŋit ennono, omio okobbe ni, “Adwoŋ, ka yin en ame itere, titta kan ame ikete iye, me akwany oko.”</verse>
				<verse number="16">Yecu te lwone ni, “Maliam.” En olokere, te kop kede i leb Eburania ni, “Rabbi!” Te koppere ni, Apwony.</verse>
				<verse number="17">Yecu te kobbe ni, “Kur imaka, pien pe ru ayito baŋ Papo. Wot baŋ omegona, itittigi ni, ‘An ayito baŋ Pappa ame en daŋ Papawu, baŋ Obaŋana, daŋ Obaŋawu.’ ”</verse>
				<verse number="18">Maliam me Magdala owoto, okobo baŋ jo a lubo Yecu ni, “An be aneno Rwot,” oporrigi ni en okobo kop man baŋe.</verse>
				<verse number="19">Otyeno me nino-nono, nino ame lubo cabit Ojudaya, jo a lubo Yecu onwoŋo tye i ot, kun ocego doggola oko pi lworo Ojudaya. Yecu otuc, te cuŋ i ak inagi, te kobbigi ni, “Kuc obed baŋwu.”</verse>
				<verse number="20">A doŋ en okobo man, onyuttigi ciŋe kede laŋete. Jo a lube ka oneno Rwot, cunygi obedo yom.</verse>
				<verse number="21">Yecu dok te kobbigi ni, “Kuc obed baŋwu. Acalo Papo rik oora, an daŋ aorowu.”</verse>
				<verse number="22">A doŋ en okobo man, owe i komgi, okobbigi ni, “Gam wunu Cuny Acil.</verse>
				<verse number="23">Ka iweko wunu bal a ŋattoro, nwoŋo doŋ oweko oko; ka mom iweko wunu bal a ŋattoro, nwoŋo daŋ mom oweko.”</verse>
				<verse number="24">Tomaci ame olwoŋo ni, Rut, ame en ŋat acel i akina jo apar wie aryo, onwoŋo mom tye baŋgi i kare ame Yecu bino.</verse>
				<verse number="25">Jo a lubo Yecu ocele mere otitte ni, “Wan be, oneno Rwot.” Ento en odokkigi iye ni, “Ka mom aneno waŋ poo me cumali i ciŋe, aketo ciŋa i waŋ poo cumali, acwao ciŋa i laŋete, kom mom abino ye.”</verse>
				<verse number="26">Ame nino aboro doŋ otyeko kato, jo mere a lube dok onwoŋo obedo i ot, Tomaci onwoŋo doŋ tye baŋgi. Doggola onwoŋo ocegere oko, ento Yecu obino, te cuŋ i akinagi, okobbigi ni, “Kuc obed baŋwu.”</verse>
				<verse number="27">Icennere okobbi Tomaci ni, “Ket ciŋi kakan, nen ciŋa: rye ciŋi, cwa i laŋeta; iwek bedo a mom iye, ento ame ye.”</verse>
				<verse number="28">Tomaci ogamo doge ni, “Kom yin i Rwotta kede Obaŋana!”</verse>
				<verse number="29">Yecu openye ni, “Pien inena, omi i iye? Tye kede winyo jo a mom onena, ame gin ye.”</verse>
				<verse number="30">Yecu otio anyut apol i nyim jo a lube, ame mom ocoogi i buk man.</verse>
				<verse number="31">Ocoo ka magi me wek iye wunu ni Yecu en Kricito, Wot Obaŋa, dok daŋ me wek iye wunu, ibed wunu i kwo pi nyiŋe.</verse>
			</chapter>
			<chapter number="21">
				<verse number="1">Icennere Yecu dok onyutte baŋ jo mere a lube i dog nam me Tiberia; onyutte ni amane.</verse>
				<verse number="2">Cimon gin kede Tomaci ame olwoŋo Rut, Nacaneri me Kana me Galilaya, awobe a Jebedayo, kede jo aryo ocele i akina jo a lubo Yecu onwoŋo gin tye karacel.</verse>
				<verse number="3">Cimon Petero okobbigi ni, “Amito wot mako rec.” Gin te gamo doge ni, “Wan daŋ obino wot kedi.” Gin owoto, ote donyo i yee, mom ote ma ko ginnoro i dyewor-ru.</verse>
				<verse number="4">Ame piny pwod oru arua, Yecu ocuŋ i wi tela, ento jo mere a lube mom oŋeo ni en Yecu.</verse>
				<verse number="5">Yecu te penyogi ni, “Itino, inwoŋo wunu dekkoro ya?” Gin te dok iye ni, “Amaa.”</verse>
				<verse number="6">En te kobbigi ni, “Rye wunu bwo i tuŋ cem me yee, ibino nwoŋo wunu.” Gin te ryeyo, ento tiŋo bwo te loyogi oko pi pol a rec.</verse>
				<verse number="7">Dano mano ame lubo Yecu, ame onwoŋo en maro te kobbi Petero ni, “Rwot ennono.” Cimon Petero ka owinyo ni mannono Rwot, oruko boŋo mere, pien onwoŋo en ogonyo oko, te kworre i nam.</verse>
				<verse number="8">Ento jo a lubo Yecu ocele mere te bino kede yee, kun owao obwo ame rec opoŋ iye, pien onwoŋo gin mom bor i wi tela, mito romo tyen mia acel keken.</verse>
				<verse number="9">A doŋ gin oyito i wi tela, gin oneno mac milo kuno, ame opyelo rec i wie, kede ogati.</verse>
				<verse number="10">Yecu te kobbigi ni, “Kel wunu reccogo ame imako wunu amanni.”</verse>
				<verse number="11">Cimon Petero oyito i yee, owao bwo, okelo i wi tela, ame opoŋ iye rec adoŋo, mia acel kede pyerabic wie adek. Kadi bed gin pol ata, ento bwo mom oyec.</verse>
				<verse number="12">Yecu okobbigi ni, “Biye wunu ka cam, ba,” Mom tye ŋattoro i akina jo a lube ame odio cunye me penye ni, “Yin i ŋa?” Pien gin oŋeo ni en Rwot.</verse>
				<verse number="13">Yecu obino te kwanyo ogati, opokkigi, kede rec daŋ amannono.</verse>
				<verse number="14">Man doŋ tyen me adek ame Yecu onyutte kede bajj jo mere a lube, ame doŋ ocer i akina jo oto.</verse>
				<verse number="15">A doŋ gin ocamo otum, Yecu openyo Cimon Petero ni, “Cimon wot a Lakana, yin imara ame kato jo magi?” En ogamo ni, “Ee ta, Rwot, yin iŋeo an amari.” Ocike ni, “Kwa itino rommina.”</verse>
				<verse number="16">Openye tyen me aryo ni, “Cimon wot a Lakana, yin imara?” En te dok gamo ni, “Ee ta, Rwot, yin iŋeo an amari.” Ocike ni, “Kwa rommina.”</verse>
				<verse number="17">Dok openye tyen me adek ni, “Cimon wot a Lakana, yin imara?” Cimon okumo pien openye tyen adek ni, “Yin imara?” Okobbe ni, “Rwot, yin iŋeo jami luŋ; yin iŋeo an amari.” Yecu ocike ni, “Kwa rommina.</verse>
				<verse number="18">Ateteni akobbi ni, ka rik yin pwod awobi, itweo boŋi meri keni, owoto kan a yin imito, ento ka doŋ iti, ibino ryeyo badi ŋat ocele en ame bino tweyi bonŋini, bino teri kan ame mom imito.”</verse>
				<verse number="19">Okobo man pi nyuto kite me to ame en ebino keto kede kwogo i kom Obaŋa. A doŋ okobo man, te kobo ni, “Luba.”</verse>
				<verse number="20">Petero olokere, oneno ŋat a lubo Yecu ame Yecu rik maro kun tye awapo yorgi, en ŋat ame rik jenere i kor Yecu i dog cem me otyeno, ame okobo ni, “Rwot, na ame bino keto irupe i komi?”</verse>
				<verse number="21">Ka Petero onene, openyo Yecu ni, “Rwot, kara dano-nu kono?”</verse>
				<verse number="22">Yecu okobbe ni, “Ka amito ni en perakino ituno ka abino dwogo, kara ilaro ŋo iye? Yin luba.”</verse>
				<verse number="23">Kop man olal i akina omego, ni dano a lubo Yecu-nono mom bino to: ento Yecu rik mom oko bo ni en mom bino to ento ni, “Ka amito ni en perakino ituno ka abino dwogo, kara ilaro ŋo iye?”</verse>
				<verse number="24">Man en ŋat ame lubo Yecu ame obedo caden i kom kop magi, dok daŋ ocoogi; wan oŋeo ni kop a en otuco obedo kop me ateni.</verse>
				<verse number="25">Dok daŋ tye jami ocele apol a rik Yecu otio; ka kono rik ocoo ducu acel acel, atamo ni lobo luŋ do obedo diŋ pi buke ame ocoo.</verse>
			</chapter>
		</book>
		<book number="44">
			<chapter number="1">
				<verse number="1">I buk me agege, Teopilo, onwoŋo acoo kop ducu ame Yecu ogeo tiyo kede pwonyo,</verse>
				<verse number="2">tuno kede i nino ame otere kede i polo, a doŋ otyeko miyo cik pi Cuny acil baŋ okwena ame eyero.</verse>
				<verse number="3">A doŋ otyeko kanyo cannere adwoŋ, en onyutte kene baŋgi kun moko i yo apal ni ekwo. Obedo ka nen baŋgi pi kare me nino pyeraŋwen, kun kobo pi loc Obaŋa.</verse>
				<verse number="4">I kare a en tye kedgi, ocikogi ni kur oya i Jerucalem, ento ni myero koŋ okur gin ame Papo ociko, ame okobo ni, “Rik iwinyo wunu i baŋa,</verse>
				<verse number="5">pien Lakana yam batakino jo kede pii, ento a mom ru nino okato apol wun obino batijawu kede Cuny Acil.”</verse>
				<verse number="6">Ka rik okwena tye ocokere karacel, gin openye ni, “Rwot, i kare man en ame ibino dwoggo iye loc baŋ jo Icrael?”</verse>
				<verse number="7">En te gamo ni, “Mano gire mom megwu me ŋeyo kare kede nino ame Papo omoko pi twerrere.</verse>
				<verse number="8">Ento obino miyowu teko ka Cuny Acil obino i komwu; daŋ ibino wunu bedo cadenna i Jerucalem, kede i Judaya ducu, kede i Camaria, anaka i agikki lobo,”</verse>
				<verse number="9">Ka en otyeko kobo kop man, ote tiŋe oko malo a kun gin aneno, pol te game i waŋgi oko.</verse>
				<verse number="10">Ame gin ociko waŋgi i polo kun en ayi to, nen, oyotoyot co aryo ame oruko boŋŋi atar te cuŋ i laŋetgi;</verse>
				<verse number="11">te penyogi ni, “Wun jo Galilaya, piŋo icuŋ kun ineno wunu polo? Yecu man ame otiŋo malo i polo iyi akinawu-ni bino dok dwogo amannano, i kite acalo inene wunu ayito i polo.”</verse>
				<verse number="12">Icennere gin te dwogo oko i Jerucalem kun oya i wi kidi ame olwoŋo Jeituni, ame ceggi kede Jerucalem, borrere romo wot ame oye ni wot kede i ceŋ cabit.</verse>
				<verse number="13">A doŋ gin otuno i Jerucalem, oyito malo i icika a malo kan ame gin bedo iye; Petero, kede Lakana, kede Yakobo, kede Anderiya, Pilipo gin kede Tomaci, Bartolomayo gin kede Matayo, Yakobo wot a Alipayo, kede Cimon me eryoŋet a jo a pyem i abumente, kede Juda wot a Yakobo.</verse>
				<verse number="14">Jo-ni ducu ojalle kede cuny acel i kwayo Obaŋa, karacel kede mon, kede Maliam tota a Yecu, kede omego mere.</verse>
				<verse number="15">I kare-nono Petero oya ocuŋ i akina omego a rik ocokere karacel, ame welgi romo mia acel kede pyeraryo, te kobo ni,</verse>
				<verse number="16">“Omegona, coc a yam ocoo myero rik cobere kakare, ame Cuny Acil nwaŋ okobo i dog Daudi i kom Juda ame bin odoko atel jo ame omako Yecu.</verse>
				<verse number="17">Rik en dano acel ame onwoŋo tye i akinawa, daŋ nwaŋ opokke dullere i tic man.”</verse>
				<verse number="18">(Dano man rik owilo poto kede lim ame onwoŋo pi ballere; en orette aryeba cuny, yie te yec i dyere, amontennere ducu te wukere oko piny.</verse>
				<verse number="19">Kop man pire oŋeye baŋ jo ducu ame bedo i Jerucalem, omio olwoŋo poto-nono ni, Akeldama, ame te koppere ni, Poto me remo.)</verse>
				<verse number="20">“Pien yam ocoo i buk me Jabuli ni, ‘Paco mere dok wi obur, ŋattoro kur bed iye’; ‘Dano ocele luny ticcere.’</verse>
				<verse number="21">Pi mano dano moro acel myero bed caden me cer a Yecu karacel kedwa. Dano-nono myero bed i akina jo ame obedo kedwa i kare ducu ame Rwot Yecu obedo wowota i akinawa,</verse>
				<verse number="22">cakere i kare ame Lakana batija jo, tuno anaka i nino ame otere kede i polo kun okwanye i baŋwa.”</verse>
				<verse number="23">Ka doŋ gin te tuco nyiŋ jo aryo; Yucepu ame olwoŋo Barcaba, ame nyiŋe ocele Yucito, gin kede Matia.</verse>
				<verse number="24">Icennere ote kwayo Obaŋa kun okobo ni, “Ama Rwot, yin ame iŋeo cuny jo ducu, i kom jo magi aryo nyuttiwa ŋat a yin iyero</verse>
				<verse number="25">me luny tic kede kwena man ame Juda oweko, owoto i kabedo otike.”</verse>
				<verse number="26">Gin te bolo kwir i komgi, kwir te poto i kom Matia, ote kwane karacel kede okwena apar wie acel.</verse>
			</chapter>
			<chapter number="2">
				<verse number="1">Ka nino me Pentekote doŋ otuno, onwoŋo gin luŋ rik ocokere karacel i kabedo acel.</verse>
				<verse number="2">Cucuttono ginnoro owinyere ame ya i polo kun mor bino bala yamo akodo kede teko, te poŋ yi ot ducu, kan ame onwoŋo gin rik obedo iye.</verse>
				<verse number="3">Cite gin a cal leb mac ame okaro apol onen baŋgi, te tyer, poto i kom dano acel acel i akinagi.</verse>
				<verse number="4">Cuny Acil rik te poŋ yigi luŋ, gin te cako dumo leb ocele apapat, acalo Cuny Acil omiogi teko me kobo.</verse>
				<verse number="5">I Jerucalem rik onwoŋo bedo iye Ojudaya, jo a woro Obaŋa ame oya i rok luŋ a tye i te polo.</verse>
				<verse number="6">Kare ame ŋur man owinyere, lwak apol ocokere karacel, wigi koŋ te cuŋ oko, pien dano acel acel i akinagi owinyogi akobo leb me turgi.</verse>
				<verse number="7">Omio gin te wuro atek meicel kun okobo ni, “Jonu ducu a kop-pu mom gin Ogalilaya?</verse>
				<verse number="8">Kara piŋo wan ducu, ŋat acel acel tye awinyo kop i leb ame onywale iye?</verse>
				<verse number="9">Wan jo Parti, jo Medi, jo Elam, kede wan jo ame obedo i Mecopotamia kede i Judaya kede Kapadokia, Ponto kede Acia.</verse>
				<verse number="10">Purugia kede Pampulia, Miciri kede dul lobo me Libia ame otemere kede Kurene, kede wan wele ame oya i Roma, Ojudaya kede jo olokere i dini Ojudaya,</verse>
				<verse number="11">jo Kurete kede jo Arab, wan doŋ owinyogi orabo kop i lebwa ikome pi tic adoŋo ame Obaŋa otio.”</verse>
				<verse number="12">Gin ducu owuro, tamgi te tum oko, ote penyere kengi kengi ni, “Kara man te koppere ŋo?”</verse>
				<verse number="13">Ento mogo te cayo acaa kun okobo ni, “Jo-nu omer amera i koŋo alim.”</verse>
				<verse number="14">Cite Petero ocuŋ karacel kede jo apar wie acel, te olakino kun kobbigi ni, “Wun jo me Judaya, kede wun jo ducu a bedo i Jerucalem, cik yitwu i koppa, atye i kop ame amito iŋe wunu.</verse>
				<verse number="15">Jo-ni ba, mom omer kit ame itamo wunu kede, pien caa me iceŋ pwod adek keken;</verse>
				<verse number="16">ento man en gin a rik adwarpiny Joel okobo pire ni,</verse>
				<verse number="17">‘Man gin ame bino timere i kare me agikki, Obaŋa ame okobo, abino onyo Cunya i kom jo luŋ, Otinowu awobe kede anyira bino doko odwarpiny, awobewu adoŋo bino neno anyut, jowu oteggo bino leko lek.</verse>
				<verse number="18">I kare-nono abino onyo Cunya i kom omiro mera a co kede a mon, gin te doko odwarpiny.</verse>
				<verse number="19">Daŋ abino nyuto taŋo malo i polo, kede miyo anyuttogo piny i wi lobo, remo kede mac kede ikuna a duny bala yito.</verse>
				<verse number="20">A mom ru nino a Rwot obino, nino adwoŋ a nen kannaler, ceŋ bino cido acol icuc, dwe bino lokere doko remo.</verse>
				<verse number="21">Dok daŋ jo luŋ ame bino lwoŋo nyiŋ Rwot obino larogi.’</verse>
				<verse number="22">“Wun jo Icrael winy wunu koppa: Yecu me Najaret onwoŋo en dano ame Obaŋa onyuto baŋwu kun moke kede tic atek adoŋo kede taŋo kede anyuttogo ame Obaŋa otio i akinawu kede ciŋe, acalo iŋeo wunu.</verse>
				<verse number="23">Yecu-ni rik jo obin omie baŋwu, kun lubo yik a rik Obaŋa oyiko dok oŋeo con, wun ite gure wunu i kom yataria kun ineke wunu kede ciŋ jo a kwia cik Obaŋa.</verse>
				<verse number="24">Cite Obaŋa doŋ ocere oko, kun ogonye oko i rem me to, pien onwoŋo to mom twero make bedo abuccere.</verse>
				<verse number="25">Pien Daudi rik okobo kop i kome ni, ‘Kare luŋ yam abedo neno Rwot i nyima, pien en tye i laŋeta tun cem me kur atagere;</verse>
				<verse number="26">Ennono omio cunya yom, leba daŋ te lelo; anaka koma daŋ bino bedo kede gen.</verse>
				<verse number="27">Pien mom ibino weko tipona ata i Kadec, kadi miyo kom Dano meri Acil top.</verse>
				<verse number="28">Imia aŋeo yo me kwo; i nyimi abino lelo meicel.’</verse>
				<verse number="29">“Doŋ ba, wun omegona, atwero kobbiwu kannaler ni kwarowa Daudi rik oto, ote daŋ yiko, wi lyellere tye baŋwa anaka onyoni.</verse>
				<verse number="30">Pien onwoŋo rik en adwarpiny; kun en oŋeo ni, Obaŋa yam okwonŋe kwoŋ ni ebino to akware moro i wi kom me loccere,</verse>
				<verse number="31">omio ogeo neno cer a Kricito con, okobo kop i kome ni, mom oweke ata i Kadec, anaka kome daŋ pe otop.</verse>
				<verse number="32">Yecu-nono Obaŋa otyeko cero oko wan-ni luŋ ocaden me koppono.</verse>
				<verse number="33">Ka doŋ otyeko tuŋe malo i kabedo me kwogo i laŋet Obaŋa tuŋ cem, daŋ te gamo Cuny Acil a yam Obaŋa Papo ociko pire, en doŋ te onyo gin ame wun ikomwu ineno wunu dok iwinyo wunu.</verse>
				<verse number="34">Pien Oaudi gire mom oyito i wi polo; ento en ikome okobo ni, ‘Rwot okobbi Rwotta ni, Bed i laŋeta tuŋ cem i kabedo me kwogo,</verse>
				<verse number="35">ituno ka abino miyo okwori doko aten tyeni.’</verse>
				<verse number="36">Doŋ ba, doggola me Icrael myero ŋe ni, Yecu-nono ame iguro wunu i kom yataria, Obaŋa doŋ oloke odoko Rwot kede Kricito.”</verse>
				<verse number="37">A doŋ gin owinyo mannono, cunygi te ŋeŋema, ote kobbi Petero kede okwena ocele ni, “Omegowa, kara otim ŋo?”</verse>
				<verse number="38">Petero te gamo doggi ni, “Iŋut wunu, eka dano acel acel i akinawu te batakino i nyiŋ Yecu Kricito me wek balwu, ote miyowu mot man me Cuny Acil.</verse>
				<verse number="39">Pien rik ociko pirwu, kede pi itinowu kede pi jo ducu ame tye kananbor ame Obaŋa bino lwoŋogi baŋe.”</verse>
				<verse number="40">Otito i yore ocele apol, kun cuko cunygi kobo ni, “Larre wunu i lwagi jo ogom me kare man.”</verse>
				<verse number="41">Jo oye koppere ote batijagi; i nino-nono jo te medde tutumia adek.</verse>
				<verse number="42">Gin te bedo keto cunygi i pwony okwena, kede i notte karacel, i nyilo ogati, kede i kwayo Obaŋa.</verse>
				<verse number="43">Jo ducu obedo kede lworo, okwena otio taŋo kede anyuttogo apol.</verse>
				<verse number="44">Jo luŋ ame oye Yecu ocokere karacel, onoto jamigi karacel.</verse>
				<verse number="45">Ote cato limgi kede jami ame owoŋo tye baŋgi, gin ote poko kun dano acel acel gamo acalo mittere tye.</verse>
				<verse number="46">Nino luŋ gin bedo karacel kede cuny acel i ot Obaŋa, onyinyilo ogati i paccigi, daŋ ocamo cemgi kede lelo a cunygi ler,</verse>
				<verse number="47">kun opako Obaŋa, jo luŋ pwoogi. Didik Rwot obedo medo baŋgi jo ame olarre.</verse>
			</chapter>
			<chapter number="3">
				<verse number="1">Petero kede Lakana rik otye owot i ot Obaŋa i caa me kwac, en caa aboŋwen.</verse>
				<verse number="2">Ote cop i kom jo a tiŋo dano moro ame aŋwalo geye i yi tottere. Jo-nono rik ocibe didik i doggola me ot Obaŋa ame olwoŋo ni, Aber, me en kwa lim baŋ jo a donyo i ot Obaŋa.</verse>
				<verse number="3">En oneno Petero gin kede Lakana kun ocako donyo i ot Obaŋa, te kwayogi ni mie lim.</verse>
				<verse number="4">Petero gin i Lakana te ŋiye, Petero te kobbe ni, “Nenwa.”</verse>
				<verse number="5">En te moko tammere ducu i komgi, kun geno nwoŋo ginnoro i baŋgi.</verse>
				<verse number="6">Cite Petero te kobbe ni, “An a mom i ryal kadi jabu, ento amiyi gin ame atye kede. Pi teko me nyiŋ Yecu Kricito me Najaret, ya iwoti.”</verse>
				<verse number="7">Petero te mako ciŋe tuŋ cem, yiye malo. Cucuttono tyene kede ogwic tyene te doko atek oko;</verse>
				<verse number="8">Oya malo iwic te cuŋ acuŋa, odonyo karacel kedgi i ot Obaŋa, kun woto pyepyea, pako Obaŋa.</verse>
				<verse number="9">Jo luŋ onene kun doŋ awot apako Obaŋa,</verse>
				<verse number="10">gin oniaŋ i kome ni en dano a yam bedo kun kwao lim i doggola Aber me ot Obaŋa; gin owuro atek meicel gin ame onwoŋo otimere i kome.</verse>
				<verse number="11">Ame en pwod ocerre i yo Petero gin kede Lakana, jo ducu orwomo ŋwec karacel baŋgi i te baraja ame olwoŋo ni, mea Culeman, kun owuro meicel.</verse>
				<verse number="12">Ka Petero oneno, orabbi lwak ni, “Wun jo Icrael, piŋo iwuro wunu kop man, onyo piŋo wanwu omoko i komwa, bala wan pi tekowa, onyo ni pien wan olworo Obaŋa, en omio dano-nu owoto?</verse>
				<verse number="13">Obaŋa Iburaim kede Icaka kede Yakobo, Obaŋa a kwariwa, rik oketo kwogo i kom amiro mere Yecu ame wun rik iketo wunu erupe i kome, daŋ ikwere wunu i nyim Pilato, ame onwoŋo omoko ni myero gonye oko.</verse>
				<verse number="14">Wun ikwero wunu ŋat Acil kede Akite-atir, cite ite kwayo wunu ni tim ber gonnyiwu anek,</verse>
				<verse number="15">ite neko wunu ŋat a terowa i kwo. Ento Obaŋa te cere oko i akina a jo oto; wan ocaden me cerrere.</verse>
				<verse number="16">Nyiŋe, kede pi ye nyiŋe, en omio teko baŋ dano man ame ineno wunu, daŋ iŋee wunu; iyee ame obino pi Yecu en omio kom dano man odoko ayot odoco i nyimwu ducu.</verse>
				<verse number="17">“Kakare omegona, aŋeo ni rik itimo wunu man pi kwiya piny, kede olocwu daŋ amannono.</verse>
				<verse number="18">Ento i yore-nono Obaŋa doŋocobo kakare gin a rik en otito con i dog odwarpiny ducu, ni Kricito mere myero kany can adwoŋ.</verse>
				<verse number="19">Ŋut wunu doŋ, ite dwogo wunu baŋ Obaŋa, me we balwu oko.</verse>
				<verse number="20">Kare me weo myero bin kun ya i nyim Rwot, dok myero en cwa Yecu, ame en Kricito a rik oyero pirwu con.</verse>
				<verse number="21">Polo myero koŋ game ituno ka kare oromo me dwoggo jami ducu kakare, ame rik Obaŋa otito pire i dog odwarpinnyere acil, ame obedo kare acon.</verse>
				<verse number="22">Muca rik okobo ni, ‘Rwot Obaŋa bino miyowu adwarpinnyoro ame bino ya i akina omegowu, kite a en rik omia kede baŋwu. Wun ibino winye wunu i ginnoro luŋ a en bino kobbiwu.</verse>
				<verse number="23">Ento dano acel acel ame mom bino winyo kop adwarpiny-nyu, obino neko oko i akina jo.’</verse>
				<verse number="24">Kede odwarpiny ducu daŋ, geye i kom Camwiri kede jo olubo ŋec ducu ame okobo kopporo, gin orabo pi kare man.</verse>
				<verse number="25">Wun ikwae odwarpiny, daŋ ileo wunu cikere a rik Obaŋa ociko baŋ kwariwa, kun okobbi Iburaim ni, ‘Atekere luŋ me wi podo bino nwoŋo winyo pi ikwaeni.’</verse>
				<verse number="26">Kare ame Obaŋa doŋ omiowa amiro mere, ogeo ore baŋwu, me miwu winyo, me loko dano acel acel ya oko i kom ballere.”</verse>
			</chapter>
			<chapter number="4">
				<verse number="1">Ame Petero kede Lakana pwod tye akop i lwak, olamdog kede adwoŋ cirikale me ot Obaŋa, karacel kede Ocadukayo, te bino baŋgi,</verse>
				<verse number="2">a doŋ oŋo meicel pien gin otye opwonyo lwak dok orabo kop ni Yecu ocer, ame nyuto ni jo oto daŋ bino cer.</verse>
				<verse number="3">Gin te makogi ketogi i ot kol ituno odiko, pien onwoŋo piny oyuto oko.</verse>
				<verse number="4">Ento jo apol ame owinyo koppono, polgi oye Yecu, te miyo wel co romo tutumia abic.</verse>
				<verse number="5">Orwo mere olocgi, odoŋe kede opwony-cik te cokere i Jerucalem,</verse>
				<verse number="6">karacel kede Anna, ame alamdog adwoŋ, kede Kayapa, kede Lakana, kede Alegejanda, kede jo ducu a gin wati olamdog adoŋo.</verse>
				<verse number="7">A doŋocibogi i dyere, gin te penyogi ni, “Wun kara itimo wunu man kede kodi teko aŋo onyo kede nyiŋŋene?”</verse>
				<verse number="8">Eka Cuny acil te poŋ i yi Petero, te kobbigi ni, “Oloc a lwak kede odoŋe,</verse>
				<verse number="9">ka tin ipenyowa wunu pi gin aber ame otimere i kom aŋwalo kede kite ame en ocaŋ kede,</verse>
				<verse number="10">myero wun ducu, kede jo Icrael luŋ, iŋe wunu ni, pi nyiŋ Yecu Kricito me Najaret ame rik iguro wunu i kom yataria, eka Obaŋa rik te cere oko iyi akina a jo oto, pi nyiŋe en omio ico man ocuŋ inyimwu a doŋkome yot.</verse>
				<verse number="11">Man en kidi ame wun ogedo ikwero wunu, en ame odoko kidi me gwic ot.</verse>
				<verse number="12">Larre mom doŋtye baŋ dano moro ocele; pien mom dok tye nyiŋŋoro ocele i te polo ame Obaŋa omio jo, a myero wan olarre pire.”</verse>
				<verse number="13">Ka gin oneno tekcuny Petero gin kede Lakana, dok daŋ oniaŋ ni gin jo moro keken a mom opwonyo, gin owuro meicel, ote daŋ poyo ni jo-nono yam bedo karacel i Yecu.</verse>
				<verse number="14">Ento ka gin oneno dano ame ocaŋo ocuŋ karacel kedgi, mom doŋote bedo kede kop a myero opyem iye.</verse>
				<verse number="15">Gin koŋ te cikogi donyo oko i okiko, eka gin te bedo yiko kop kengi kengi.</verse>
				<verse number="16">Gin te penyere ni, “Otim wunu ŋo i kom jo-ni? Pien jo i Jerucalem ducu doŋ ŋeo ni gin onyuto anyut a pire orwo, ame wan mom dok otwero kwero.</verse>
				<verse number="17">Doŋ me geŋo kop man medde lal i akina a jo, myero obur wunugi me kur dok okobbi ŋattoro kop i kom nyiŋ man.”</verse>
				<verse number="18">Amannono gin doŋ te lwoŋogi, ote cikogi atek ni kur gin okob kopporo, kadi pwonyo jo i nyiŋ Yecu.</verse>
				<verse number="19">Ento Petero gin kede Lakana te dokkigi iye ni, “Ka ber i nyim Obaŋa me winyowu akato Obaŋa, wun myero iŋol wunu;</verse>
				<verse number="20">pien wan mom otwero weko kobo gin a doŋ oneno kede a doŋowinyo.”</verse>
				<verse number="21">Dok ote burogi kede teko, ote gonyogi oko, kun mom onwoŋo yo me keto can i komgi pi lwak; pien lwak ducu onwoŋo apako Obaŋa pi gin ame otiye.</verse>
				<verse number="22">Dano a rik ocaŋo kede kodi anyut man, mwaka me dittere onwoŋo kato pyeraŋwen oko.</verse>
				<verse number="23">A doŋ otyeko gonyogi, gin te wot baŋ owotegi, ote porrigi gin ame olamdog adoŋo kede odoŋe okobbigi.</verse>
				<verse number="24">Ka gin owinyo, gin otiŋo dwongi karacel baŋ Obaŋa kun okobo ni, “Ama Adwoŋ Rwot, yin a nwaŋ itio polo kede lobo kede nam kede jami ducu a tye iye.</verse>
				<verse number="25">Yin ame rik ikobo i Cuny Acil i dog kwarowa Daudi, amiro meri ni, ‘Piŋo Orok rik owo kede akemo? Piŋo rok otamo kop a tere pe?</verse>
				<verse number="26">Rwode me lobo doŋ oterre oko, oloc ocokere karacel, i kom Rwot kede i kom Kricito mere.’</verse>
				<verse number="27">Iyi ateni, Kerode gin kede Pontio Pilato, karacel kede Orok kede jo me Icrael ducu, ocokere karacel i boma man i kom amiro meri acil, Yecu, a rik ioro me bedo abaka,</verse>
				<verse number="28">me wek gin otim gin ducu ame pi twer me ciŋi kede yikki rik imoko ni myero timere.</verse>
				<verse number="29">Doŋ amanni Rwot, koŋ inen kit a gin burowa kede, mi omiro meri tekcuny me kobo kop meri aboŋo lworo,</verse>
				<verse number="30">kun yin iryeo ciŋi icaŋo jo, imio anyuttogo kede taŋo timere i nyiŋ amironi acil, Yecu.”</verse>
				<verse number="31">Ka gin doŋ otyeko kwayo Obaŋa oko, kabedo ame gin ocokere iye te yeŋere, Cuny Acil te poŋ i yigi luŋ, gin te kobo kop Obaŋa i tekcuny.</verse>
				<verse number="32">Lwak jo a rik oye Rwot rik obedo i tam acel kede cuny acel; mom tye ŋattoro ame kobo ni jami mere moro obedo mere kene, ento gin onoto jami ducu karacel.</verse>
				<verse number="33">Okwena omedde miyo cadengi i kom cer a Rwot Yecu i teko adwoŋ, dok winyo Obaŋa rik tye i komgi luŋ.</verse>
				<verse number="34">Iyi akinagi luŋ, mom tye ŋattoro ame gin a en mito oremo, pien jo ducu ame rik tye i potti, onyo udi, gin rik ocato oko ote kelo limmere,</verse>
				<verse number="35">keto i tyen okwena; eka ote pokki dano acel acel a rome.</verse>
				<verse number="36">Doŋ rik tye Alevi moro ame onywalo i Kupuro, ame okwena rik ocako nyiŋe Baranaba, te koppere ni, Acuk cuny jo.</verse>
				<verse number="37">En daŋ rik tye kede poto, ocato oko, te kela limmere keto i tyen okwena.</verse>
			</chapter>
			<chapter number="5">
				<verse number="1">Cite lo moro a nyine Anania gin kede cege Capira rik ocato dul lobo moro,</verse>
				<verse number="2">eka ote kano dul limmogo oko, ame dako mere daŋ ŋeo, en te lunyo kela ka nucu moro keken keto i tyen okwena.</verse>
				<verse number="3">Cite Petero te penye ni, “Anania, kara piŋo imio Catan oloo cunyi oko, omio ibwolo Cuny Acil, ite kano piri keni limmogo ame owilo i poto?</verse>
				<verse number="4">Ame rik pwod mom ru icato, onwoŋo mom megi? Kadi ame doŋ icato, limmere rik gire mom tye i twerri? Kara piŋo cunyi dok omoko kodi kop-pi? Ibwolo giri Obaŋa, ento mom jo.”</verse>
				<verse number="5">Ka Anania owinyo kop man, orette piny, te to oko. Lworo adwoŋ omako jo luŋ ame owinyo.</verse>
				<verse number="6">Awobe te ya, boye, tere, yike oko.</verse>
				<verse number="7">Ame pwod okato caa bala adek, dako mere daŋ te bino, kun mom oŋeo gin ame otimere.</verse>
				<verse number="8">Petero te penye ni, “Koŋ ikobba ka rik icato wunu poto i wel-lie?” Dako te gamo ni, “Ee ta, wellere ennono.”</verse>
				<verse number="9">Petero te kobbe ni, “Piŋo inoto dogwu i temo Cuny a Rwot? Nen, tyen jo oyiko cwari pwod enno i doggola, gin daŋ obino teri oko.”</verse>
				<verse number="10">Cucuttono en te rette piny i tyen Petero, to oko. Ka awo be ca odwogo, onwoŋe oto oko, otere, ote yike i laŋet cware.</verse>
				<verse number="11">Lworo adwoŋ omako lwak jo luŋ oye Kricito, kede jo ducu ame owinyo kop man.</verse>
				<verse number="12">Okwena obedo timo anyut kede taŋo apol i akina lwak. Gin ducu rik ocokere didik i te baraja a Culeman.</verse>
				<verse number="13">Jo ocele mere-ni, moro mom odio cunye me notte kedgi, ento lwak oketo kwogo adwoŋ i komgi.</verse>
				<verse number="14">Jo ame oye Rwot omedde baŋgi, lwak co kede mon apol.</verse>
				<verse number="15">Omio jo okelo otwo anaka i waŋa yo, opyelogi i tanda kede gi-butogi, me ka Petero abeo akato, kadi tipo mere myero tun i kom jo mogo i akinagi.</verse>
				<verse number="16">Jo ame oya i pacci ame omano Jerucalem daŋ te cokere apol, kun okelo otwo kede jo a cen arac lologi, gin luŋ rik obin ocaŋogi.</verse>
				<verse number="17">Cite nyeko te mako alamdog adwoŋ atek, karacel kede jo luŋ a rik tye baŋe, ame onwoŋo eryoŋet Ocadukayo.</verse>
				<verse number="18">Gin te ya mako okwena, ote ketogi i ot kol a lwak.</verse>
				<verse number="19">Ento dyewor amalaika a Rwot oyabo doggola me buc oko, te cwayogi oko kun kobo ni,</verse>
				<verse number="20">“Wot icuŋ wunu i ot Obaŋa, ite kobbi wunu lwak kop ducu me Kwo man.”</verse>
				<verse number="21">A doŋgin owinyo kop man ote donyo i ot Obaŋa ka ibayi, ote ero pwony. Ka alamdog adwoŋ obino, karacel i jo a rik tye baŋe, olwoŋo okiko, kede odoŋe a jo Icrael ducu, gin te oro jo i ot kol me wot omogi.</verse>
				<verse number="22">Ento ka otic obino, mom ownonogi i buc; gin te dok dwoko kop ni,</verse>
				<verse number="23">“Wan onwoŋo ocego ot kol aber meicel, okur daŋ onwoŋo ocuŋ i doggola, ento ka oyabo, mom giwa onwoŋo dano moro i yie.”</verse>
				<verse number="24">Kare ame gin owinyo kop man, adwoŋ cirikale me ot Obaŋa kede olamdog adoŋo wigi te cuŋ oko i kom okwena, kun openyere ni, “Kara Ŋo a dok otimere ba?”</verse>
				<verse number="25">Cite dano moro te bino kobbigi ni, “lo a rik iketo wunu i buc ca, otye i ot Obaŋa ocuŋ iye opwonyo jo.”</verse>
				<verse number="26">Eka adwoŋ me cirikale kede otic te wot omogi, ento mom tetek, pien onwoŋo olworo lwak, me kur napgi kede gweŋe.</verse>
				<verse number="27">Okelogi ote cibogi i nyim okiko, alamdog adwoŋ te penyogi ni,</verse>
				<verse number="28">“Wan rik ocikowu atek meicel ni kur dok ipwony wunu jo i nyiŋ Yecu, ento aman koŋ inen, pwonywu doŋolal i Jerucalem luŋ, dok imito dwoggo wunu bal me to a lon-naca i wiwa!”</verse>
				<verse number="29">Petero kede okwena te gamo ni, “Wan myero owiny Obaŋa akato jo.</verse>
				<verse number="30">Obaŋa a kwariwa ocero Yecu a nwaŋ ineko wunu kun iŋabe wunu i kom yat.</verse>
				<verse number="31">Dano man Obaŋa otiŋe malo, okete i kabedo me kwogo i laŋete tuŋ cem me en bed Atel kede Alar, wek mi jo Icrael kare me ŋut kede weko balgi.</verse>
				<verse number="32">Wan ocaden me kop man, karacel kede Cuny Acil ame Obaŋa doŋomio baŋ jo a winye.”</verse>
				<verse number="33">Ka gin owinyo man, yigi owaŋ meicel, ote mito ni onekgi oko.</verse>
				<verse number="34">Cite Aparicayo moro a nyiŋe Gamaliel, ame rik onwoŋo apwony me cik ame lwak luŋ keto kwogo i kome, oya malo i okiko, te ciko ni myero koŋ cwa jo-nu oko pi kare anonokkoro.</verse>
				<verse number="35">En te kobbi lwak ni, “Wun jo Icrael, gwokere wunu i kom gin ame ibino timo wunu i kom jo-ni.</verse>
				<verse number="36">Pien kare moro a doŋokato, Teyuda nwaŋ opello te miye kene ni en edano adwoŋ, jo ame welgi romo bala mia aŋwen twal oonyakino i yore. Ento ka oneke, jo ducu a nwaŋ lube-ni te ket ata, rwenyo atwal.</verse>
				<verse number="37">Icennere doki, Juda me Galilaya te pello i mege i kare me coyo nyiŋ jo, lwak dok ojoye i yore; en daŋ obin oto, jo luŋ a nwaŋ lube daŋ obin oket ata.</verse>
				<verse number="38">Doŋ i kop me tin, an akobbiwu ni, kwany wunu ciŋwu oko i kom jo-nu, wekugi obedi; pien ka kono yikgi-ni onyo ticgi-ni ocakere i baŋ dano, bino gik oko.</verse>
				<verse number="39">Ento ka ce oya i baŋ Obaŋa mom ibino loyo wunugi; kare ocele itwero nwoŋo ni itye wunu ka romo kede Obaŋa.”</verse>
				<verse number="40">Gin te ye koppere, eka ote cwano okwena pwodogi apwoda, ote gonyogi kun koŋ ocikogi atek ni kur okob kopporo i nyiŋ Yecu.</verse>
				<verse number="41">Gin te ya oko i nyim okiko ame cunygi yom gigi, pien Obaŋa oye ni gin oromo miyogi lewic pi nyin Yecu.</verse>
				<verse number="42">Doŋ i nino luŋ mom okeŋ pwony kede rabo amut aber i ot Obaŋa kede i paccigi ni Yecu en Kricito.</verse>
			</chapter>
			<chapter number="6">
				<verse number="1">I kare-nono ame wel a jo a lubo Yecu tye amedde, Ojudaya a kobo leb Grik te ero ŋuŋura i kom Ojudaya a kobo leb Eburania, ni mano didik ka apoko jami, mongi a coggi oto mom omaro paro pirgi wok.</verse>
				<verse number="2">Okwena apar wie aryo te lwoŋo lwak luŋ a lubo Yecu, ote kobbigi ni, “Mom ber wan iweko rabo kop Obaŋa, ote lunyo ka pokki jo jami.</verse>
				<verse number="3">Doŋ ba omegowa, yer wunu i akinawu jo abiro ame lwak pwoo, jo a yigi Opoŋ i Cuny Acil kede ryeko, me wan oketgi i kom tic man.</verse>
				<verse number="4">Ento wan obino keto cunywa i kwayo Obaŋa kede i rabo kop.”</verse>
				<verse number="5">Kop a gin okobo-nono oyomoro yi lwak luŋ; eka gin te yero Citefano, dano ame iyee mere dwon dok Cuny Acil opoŋ i yie, gin kede Pilipo, Porokoro, Nikanori, Timon, Parmena kede Nikolao dano me Antiokia ame olokere i dini Ojudaya.</verse>
				<verse number="6">Gin te keto jo-nu i nyim okwena, eka okwena te kwayo Obaŋa pirgi kede keto ciŋgi i wigi.</verse>
				<verse number="7">Kop Obaŋa rik te nya; wel jo a lubo Yecu daŋ te medde meicel i Jerucalem, olamdog apol daŋ rik te mako kop me iyee.</verse>
				<verse number="8">Citefano ame rik winyo kede teko Obaŋa open i yie, obedo tiyo taŋo kede anyuttogo adoŋo i akina lwak.</verse>
				<verse number="9">Ento jo mogo ame gin jo me kacokere ame ocwano ni, “Opii ame Ogonyo”, karacel kede jo Kurene, jo Alegejanderia, kede jo ame oya i Kilikia kede Acia, gin oya te ero pyem i Citefano.</verse>
				<verse number="10">Ento loyo ryeko kede Cuny ame Citefano kobo kede, oloogi oko.</verse>
				<verse number="11">Gin te cupo jo mogo i muŋ me kob ni, “Wan otyeko winyo en akobo kop me ayet i kom Muca kede Obaŋa.”</verse>
				<verse number="12">Gin te tutugo lwak, karacel kede odoŋe kede opwony-cik, gin te bino mako Citefano tero i nyim okiko.</verse>
				<verse number="13">Gin te kela ocaden me goba ame kobo ni, “Dano man mom weko kobo kop arac i kom kabedo acil-li, kede i kom cik a Muca.</verse>
				<verse number="14">Pien wan otyeko winyo kun en kobo ni, Yecu me Najaret-taca bino keto kabedo man oko, kede dok loko kitetwa a rik Muca omiowa.”</verse>
				<verse number="15">Jo luŋ ame onwoŋo obedo i okiko te ciko waŋgi i kome; ote neno waŋe cal i wan amalaika.</verse>
			</chapter>
			<chapter number="7">
				<verse number="1">Alamdog adwoŋ te penyo Citefano ni, “Kop tye amannono ateni?”</verse>
				<verse number="2">En te kobbigi ni, “Omegona kede odoŋena, winy wunu koppa! Obaŋa won kwogo rik bin onen baŋ kwarowa Iburaim ame onwoŋo en tye i Mecopotamia, ame en mom ru odak i Karan,</verse>
				<verse number="3">rik te kobbe ni, ‘Ya oko i lobowu kede i baŋ watini, iwot i lobo ame an abino nyutti.’</verse>
				<verse number="4">En daŋ rik te ya oko i lobo a jo Kaldaya, eka te dak i Karan. Ka pappere doŋ oto, Obaŋa dok te kobe oko i kuno, kele naka i lobo ame aman ibedo wunu iye-ni.</verse>
				<verse number="5">Obaŋa rik mom obin omie dulloro iye me bed mege ikome, kadi moro aduno a romo keto tyene keken, ento obin ociko acika ni ebino miyo baŋe me bed mege, kede ikwae ame bino lube, kadi bed atinnere moro nwaŋ mom.</verse>
				<verse number="6">Cite Obaŋa okobo kop man ni, ikwae bino bedo wele i lobo a jo ocele; jo-nono bino lokogi odoko opii dok bino timogi cucu pi mwakki mia aŋwen.</verse>
				<verse number="7">‘Cite an ikoma abino ŋolo kop i kom rok a gin otiyigi-nono, icennere gin bino ya oko i kuno, obino wora i kabedo man,’ mano Obaŋa en okobo.</verse>
				<verse number="8">En rik te miyo baŋ Iburaim cikere me lirre. Pi mannono, kare ame Iburaim onywalo Icaka, olire i nino me aboro; Icaka te nywalo Yakobo, Yakobo te nywalo kwariwa acon apar wie aryo.</verse>
				<verse number="9">“Kwariwa acon-naca nyeko rik te makogi i kom Yucepu, rik gin te cate oko i Miciri; ento Obaŋa obedo kede.</verse>
				<verse number="10">Obaŋa rik te lare i cannoro luŋ ame ocore eka te miye winyo kede ryeko ame Parao abaka me Miciri nwaŋ te pwoyo, te miye loyo lobo Miciri kede ode luŋ.</verse>
				<verse number="11">Ka kec opoto i Miciri luŋ kede i Kanaan, can rik te rido jo atek, nwoŋo cam te loyo kwariwa oko.</verse>
				<verse number="12">Cite ka Yakobo owinyo ni cam tye i Miciri, obin ooro kwariwa kuno tyen me agege.</verse>
				<verse number="13">I wotgi me aryo Yucepu rik te nyutte kene baŋ omego mere, wati a Yucepu daŋ te ŋeye oko baŋ Parao.</verse>
				<verse number="14">Eka Yucepu te oro jo wot lwoŋo pappere Yakobo gin i wati mere ducu baŋe, jo pyerabiro wie abic.</verse>
				<verse number="15">Kite-nono Yakobo owoto i Miciri, eka te to oko, karacel kede kwariwa daŋ.</verse>
				<verse number="16">Ote dwoko komgi i Cekem, yikogi i lyel a rik Iburaim owilo kede wel ryal i baŋ awobe a Kamor i Cekem kuno.</verse>
				<verse number="17">“Ka kare doŋ onoko ceggi me cobo cikere ame Obaŋa rik ociko baŋ Iburaim, jo rik onya omedde atek i Miciri,</verse>
				<verse number="18">ituno ka abaka ocele a kwia Yucepu ocako loc i Miciri.</verse>
				<verse number="19">En rik te ŋolo ryeko i kom rokwa, te timogi alit meicel kun miogi obolo otinogi oko, wek kur bed kwo.</verse>
				<verse number="20">I karenaca en a rik ote nywalo iye Muca. En rik atin aber meicel i nyim Obaŋa; rik koŋ ote pite i ot a pappere dwete adek.</verse>
				<verse number="21">Kare ame doŋ obole oko, nyaka a Parao te kwanye, pite acalo wode ikome.</verse>
				<verse number="22">Rik ote pwonyo Muca i ryeko a jo Miciri luŋ, en nwaŋ te bedo atek i koppere kede i ticcere.</verse>
				<verse number="23">“Kare ame mwaka me dittere oromo pyeraŋwen, en te tamo i cunye ni koŋ elim omego mere, jo Icrael.</verse>
				<verse number="24">Kare ame en oneno awuno danogi moro, en okonyo ŋat ame awuno, te neko dano me Miciri oko.</verse>
				<verse number="25">En otamo ni omego mere bino niaŋ ni Obaŋa bino tic kede me larogi, ento kara gin gigi mom oniaŋ.</verse>
				<verse number="26">Odiko ocele en te dok cop i kom jo Icrael aryo ame aromo, en te temo dwekogi kun kobbigi ni, ‘Jo-ni we, wun omego, kara pi ŋo iwunne wunu kenwu kenwu?’</verse>
				<verse number="27">Ento dano ame onwoŋo awuno wadgi ca te core teŋe kun kobo ni, ‘Ŋa kara oketi me oyowa kede ŋolliwa kop?</verse>
				<verse number="28">Imito neka bala Amiciri ame aworo ineko ca?’</verse>
				<verse number="29">Kodi kop-pi omio Muca obin oriŋo oko, te bedo welo i lobo me Midian, kan a en te nywalo iye awobe aryo.</verse>
				<verse number="30">“Kare ame dok mwaka pyeraŋwen okato, amalaika onen baŋe i tim me kidi Cinai, onen i leb mac ame alyel i yat obuŋere.</verse>
				<verse number="31">Muca ka oneno, owuro meicel gin ame eneno; te noko ceggi wek enen odoco. Dwon Rwot te pello ni,</verse>
				<verse number="32">‘An Obaŋa a kwarini, Obaŋa Iburaim, Obaŋa Icaka kede Obaŋa Yakobo.’ Kom Muca omyel, mom dok te diyo cunye me neno.</verse>
				<verse number="33">Rwot te kobbe ni, ‘Wot amuk oko i tyeni, pien kabedo ame icuŋ iye-nono, en lobo acil.</verse>
				<verse number="34">Ateni, doŋ aneno kite ame owuno kede jona ame tye i Miciri, awinyo daŋ ŋuŋuragi, en doŋ abino piny pi larogi. Bin amanni me aori i Miciri.’</verse>
				<verse number="35">“Muca-nono a rik gin okwero kun okobo ni, ‘Ŋa kara oketi me loyowa kede ŋolliwa kop?’ en ame Obaŋa oore me bedo aloc kede alar, kun Obaŋa otio kede amalaika ame rik onen baŋe i yat obuŋere.</verse>
				<verse number="36">En a rik obino okwanyogi kun timo taŋo kede anyuttogo i lobo me Miciri, kede i nam Arema, kede i tim pi runi pyeraŋwen.</verse>
				<verse number="37">Muca nono en a rik obin okobbi jo Icrael ni, ‘Obaŋa bino miyowu adwarpinyoro ame bino ya i akina omegowu, kite a rik en omia kede baŋwu.’</verse>
				<verse number="38">En acellono a daŋ rik obedo i akina a lwak i dye tim, karacel amalaika a rik okobo kede i wi kidi me Cinai, kede kwariwa; Obaŋa te miye koppogo me kwo, me amia baŋwa.</verse>
				<verse number="39">Kwariwa te kwero winye oko, ocore teŋe, eka ote loko cunygi me dok cen i Miciri,</verse>
				<verse number="40">kun okobbi Aron ni, ‘Timmiwa obaŋa mogo ame bino telowa, pien Muca ame rik okwanyowa i lobo me Miciri, mom dok oŋeo gin ame otimere i kome.’</verse>
				<verse number="41">I kare-naca gin te tiyo atin twon ote kela gitum me yalo cal-Iu, kun yigi yom gigi i kom gin ame ciŋgi otio.</verse>
				<verse number="42">Cite Obaŋa olokere, te jalogi i woro mony me polo, acalo rik ocoo i buk odwarpiny ni, ‘Yam ikella wunu leyi aneka kede gin ame oŋolo mwaka pyeraŋwen i tim, wun doggola me Icrael?</verse>
				<verse number="43">Rik gire itino wunu kema a Molok, kede acer Obaŋawu Repan, cal ame itio wunu me aworawu; cite an abino kobowu i ŋe Babulon twal.’</verse>
				<verse number="44">“Kwariwa rik obedo kede kema me caden i tim, acalo Obaŋa rik ociko kun kobbi Muca ni, ti a rom i cal a rik eneno con.</verse>
				<verse number="45">Kwariwa ame olubogi ka omiogi, gin okelo karacel kede Yocwa, i kare ame gin ogamo lobo a rok apapat ame Obaŋa oryemo i nyim kwariwa, ori ituno i kare a Daudi.</verse>
				<verse number="46">Obaŋa omio Daudi winyo, omio Daudi te kwayo ni myero enwoŋ kabedo pi Obaŋa a Yakobo.</verse>
				<verse number="47">Ento Culeman en ame obin ogerri Obaŋa ot.</verse>
				<verse number="48">Kadi amanno, En Amalo Meicel mom gire bedo i ottoro ame jo ogero kede ciŋ, acalo rik adwarpiny okobo ni,</verse>
				<verse number="49">‘Polo en kom me locca, lobo en aten tyena. Kara kit ottene ame ibino gerra wunu? Man kop a Rwot. Onyo ka weo mera tye kwene?</verse>
				<verse number="50">Mom ciŋa en otio jami magi ducu?’</verse>
				<verse number="51">“Wun jo a ŋutwu okaŋ, ame cunywu kede yitwu mom oliro, nino luŋ ibedo geŋo wunu Cuny Acil; wun daŋ itimo wunu bala kwariwu rik otimo.</verse>
				<verse number="52">Kara adwarpinnyene a mom kwariwu owuno? Gin daŋ oneko anaka jo a rik orabo kop con pi bino a ŋat Atir, ame wun onyoni idoko wunu jo oketo erupe i kome kede jo oneke,</verse>
				<verse number="53">wun ame rik Obaŋa omio omalaika okelliwu cikere, cite mom ite gwoko wunu.”</verse>
				<verse number="54">Ka gin owinyo koppono, yigt owaŋ meicel, ote kayo lakgi i kome.</verse>
				<verse number="55">Cite Citefano ame onwoŋo opoŋ i Cuny Acil, oŋao waŋe i polo, te neno kwogo Obaŋa, kun Yecu ocuŋ i laŋet Obaŋa tuŋ cem.</verse>
				<verse number="56">Te kobo ni, “Koninen wunu ba, aneno polo oyabere, aco Wot a dano tye ocuŋ i kabedo me kwogo i laŋet Obaŋa tuŋ cem.”</verse>
				<verse number="57">Gin ducu ote wo kede dwon aloŋo kun oculo yitgi oko, ote mwomere i kome karacel,</verse>
				<verse number="58">cwaye teŋe i boma, nanapo en i gweŋe; ocaden oketo boŋŋigi i tyen awobi a nyiŋe Caulo.</verse>
				<verse number="59">Ento i kare ame gin tye ananapo Citefano, en okwao ni, “Rwot Yecu, gam cunya.”</verse>
				<verse number="60">Eka te rumo piny kun redo i dwon aloŋo ni, “Rwot, kur ikwan bal man i komgi.” Ka doŋ okobo man te to nino gire oko.</verse>
			</chapter>
			<chapter number="8">
				<verse number="1">Caulo daŋ onwoŋo opwoo to mere-nono. I nino-nono ote cako wuno lwak jo oye Kricito ame tye i Jerucalem atek meicel; gin te ket ducu i lobo me Judaya kede Camaria, kono ka okwena keken en ate doŋ i Jerucalem.</verse>
				<verse number="2">Jo a woro Obaŋa oyiko kom Citefano, ote daŋ koke meicel.</verse>
				<verse number="3">Cite Caulo onwoŋo mito tyeko lwak jo oye Kricito luŋ, kun donyo i ot acel acel, wao iye co kede mon, ketogi i buc.</verse>
				<verse number="4">Jo ame onwoŋo oket obedo wowota kun orabo amut aber.</verse>
				<verse number="5">Pilipo rik oluŋere i paco moro me Camaria, te rabo pi Kricito baŋ jo kuno.</verse>
				<verse number="6">Lwak oketo cunygi atek i kom gin a Pilipo okobo; kare ame gin owinyo koppere dok daŋ oneno anyuttogo a en otio.</verse>
				<verse number="7">Pien jo apol a rik tye kede cen areco, cen oya oko i komgi kun oredo i dwon aloŋo; kede jo apol a rik two too me akwea kom kede aŋwal, daŋ ocaŋogi.</verse>
				<verse number="8">Yomcuny i paco-nono rik doŋ te bedo adwoŋ okato kare oko.</verse>
				<verse number="9">Ento i paco-nono rik tye iye lomoro a nyiŋe Cimon ame timo gigi mogo me jojok, ame rik en omio jo me Camaria luŋ wure; en rik kobo ni en e dano adwoŋ.</verse>
				<verse number="10">Jo luŋ rik winye, jo ati no kede adoŋo daŋ, kun okobo ni, “Dano man obedo teko Obaŋa ame olwoŋo ni, Teko Adwoŋ.”</verse>
				<verse number="11">Gin oketo cunygi i winyo koppere, pien pi kare alac en obedo miyogi wuro ticcere me jojokkono.</verse>
				<verse number="12">Ento Pilipo orabo pi amut aber me loc Obaŋa kede nyiŋ Kricito, gin oye, ote batijagi oko, co kede mon.</verse>
				<verse number="13">En Cimon ikome daŋ oye, ote batija en, mom doŋ te weko yo Pilipo; ka en obedo neno anyut apol kede taŋo adoŋo ame obedo timo, owuro.</verse>
				<verse number="14">Okwena ame bedo i Jerucalem rik te winyo ni jo me Camaria daŋ doŋ ojolo kop Obaŋa; gin rik te oro baŋgi Petero kede Lakana.</verse>
				<verse number="15">Gin owoto, ote wot kwayo Obaŋa pirgi, me gin daŋ onwoŋ Cuny Acil;</verse>
				<verse number="16">pien rik mom ru opoto i kom ŋattoro i akinagi, ento obatijagi ka i nyiŋ Rwot Yecu keken.</verse>
				<verse number="17">Petero kede Lakana rik te ke to ciŋgi i wigi, gin te nwoŋo Cuny Acil.</verse>
				<verse number="18">Kare ame Cimon oneno ni jo onwoŋo Cuny Acil pi ciŋ ame okwena oketo i wigi, en okelli okwena lim,</verse>
				<verse number="19">kun kobo ni, “An daŋ mia wunu kodi twer-ri, me wek ka an daŋ abino keto ciŋa i kom dano moro, dano-nono daŋ nwoŋ Cuny Acil.”</verse>
				<verse number="20">Cite Petero te kobbe ni, “Myero yin karacel i ciliŋ meri irweny wunu oko, pien itamo ni itwero nwoŋo mot Obaŋa kede lim!</verse>
				<verse number="21">Yin mom itye kede dulloro ame opokki i kop man, pien cunyi mom atira i nyim Obaŋa.</verse>
				<verse number="22">Myero iŋut i kom timmi arac-ci, ite kwayo Rwot, me atot ya timmi kica i tam ame tye i cunyi-nono.</verse>
				<verse number="23">Pien aneni itye kede epio akec, aŋuc me bal otwei oko.”</verse>
				<verse number="24">Cimon te gamo ni, “Wun kwaya wunu Rwot, me ginnoro arac i kom kop ikobo wunu kur tun i koma,”</verse>
				<verse number="25">A doŋgin otyeko tuco kop me caden oko kede rabo kop a Rwot, rik ote dwogo gigi oko i Jerucalem, kun orabo amut aber i pacci apol me Camaria.</verse>
				<verse number="26">Amalaika a Rwot rik te kobbi Pilipo ni, “Ya iwot tutuŋ anyarolum i yo a dok tuŋ piny tuno naka i Gaja kun oya i Jerucalem.” (Mannono obedo yo a woto i tim)</verse>
				<verse number="27">Pilipo daŋ rik te ya wot. Oyot en te neno dano moro me Eciopia ame oroo oko, atic a Kandake adittere, ame onwoŋo abaka a dako me Eciopia; en rik ŋat ame onwoŋo kano lim abaka luŋ. En rik onwoŋo owoto i Jerucalem pi woro Obaŋa.</verse>
				<verse number="28">En onwoŋo doŋ adok kun obedo i wi gadigadi mere, akwano buk adwarpiny Icaya.</verse>
				<verse number="29">Cuny Obaŋa rik te kobbi Pilipo ni, “Wot iŋuk gadigadi ca, inywak kede yo.”</verse>
				<verse number="30">Pilipo te riŋo baŋe, te winyo en akwano buk adwarpiny Icaya, te penye ni, “Yin iniaŋ gin ame ikwano-nono?”</verse>
				<verse number="31">En ogamo ni, “Atwero niaŋ niŋo aboŋo ŋattoro a gonnya tere?” En te cwano Pilipo ni yit bed karacel kede.</verse>
				<verse number="32">Dul a rik en akwano i coc a yam ocoo onwoŋo ene, ni, “Acalo romo ame atero me aneka, dok acalo atin romo a liŋ i nyim onyar yerrere, kittono en mom oŋamo gire doge.</verse>
				<verse number="33">Ka oturo dittere oko, okwero ŋolle kop atir. Ŋa kara a twero tito pi ikwae? Pien okwanyo kwo mere oko i wi lobo.”</verse>
				<verse number="34">Lon ame oroo-nu te penyo Pilipo ni, “Akwai, titta ba, kara adwarpiny okobo kop man i kom ŋa? I kome en kene, onyo i kom dano moro ocele?”</verse>
				<verse number="35">Pilipo te ero kop, ogeo i kom dul me coc a yam ocoo-naca, te tuno kede naka ititte amut aber i kom Yecu.</verse>
				<verse number="36">Ame gin rik pwod otye omedde i wotgi, gin te cop i pii moro, eka lon oroo ca te kobbi Pilipo ni, “Nen, kara pii do eŋeo! Ŋo a dok mona batija?” [</verse>
				<verse number="37">Pilipo te kobbe ni, “Ka ce iye kede cunyi ducu, twerre gire.” En te gamo ni, “Aye Yecu Kricito en Wot Obaŋa.”]</verse>
				<verse number="38">En te ciko ni gadigadi koŋ cuŋ, gin aryo ducu te yitto piny i pii, Pilipo gin kede lon ame oroo ca, ote batija en oko.</verse>
				<verse number="39">Ame gin doŋ oya oko i pii, Cuny a Rwot te tero Pilipo oko, lon ame oroo ca mom dok te medo nene; en gire te medde i wottere kun alelo meicel.</verse>
				<verse number="40">Cite rik ote bino neno Pilipo i Ajota. En obe bea i pacci ducu kun rabo amut aber, naka ka en obino i Kaicaria.</verse>
			</chapter>
			<chapter number="9">
				<verse number="1">Caulo kun pwod olido kop me buro kede neko jo a lubo Rwot, en owoto baŋ alamdog adwoŋ.</verse>
				<verse number="2">En te kwayo waraga pi kacokere luŋ ame tye i Damaciko, ame mie twer me kelo dano moro keken me Yo man, ame ebino nwoŋo, co onyo mon; myero etwegi, ekelgi i Jerucalem.</verse>
				<verse number="3">I kare ame en tye i wottere-nono, kun doŋ eceggi tuno i Damaciko, oyotoyot acara moro te ya i polo, omenye kun otwode dyere.</verse>
				<verse number="4">En te rette piny, eka te winyo dwon ŋattoro ame penye ni, “Caulo, Caulo, pi ŋo kara itye ka wuna?”</verse>
				<verse number="5">En ogamo ni, “Kara yin iŋa, Rwot?” Te dokke ni, “An a Yecu en ame yin giri itye ka wuno-nono.</verse>
				<verse number="6">Ya malo me idony i boma, obino kobbi gin a myero itim.”</verse>
				<verse number="7">Jo a rik onwoŋo owoto kede ocuŋ kun oliŋ iti. Gin owinyo dwon, cite mom oneno ŋattoro.</verse>
				<verse number="8">Caulo oya malo, waŋe te yabere, ento mom te neno piny. Ka doŋ ote mako ciŋe, peye tere i Damaciko.</verse>
				<verse number="9">Eka te tyeko nino adek kun mom neno piny, mom cemo, kadi mato pii.</verse>
				<verse number="10">Dano moro a lubo Yecu rik onwoŋo tye i Damaciko, nyiŋe Anania. Rwot rik te kop kede i ginanyuta ni, “Anania.” En te ye ni, “An ene, Rwot.”</verse>
				<verse number="11">Rwot te kobbe ni, “Ya iwot i yo ame olwoŋo ni Ocuŋ Atira, ite penyo pi dano moro me Taruco ame nyiŋe Caulo ka tye i ot a Juda, pien, nen ba, en tye akwayo Obaŋa.</verse>
				<verse number="12">Dok en doŋ otyeko neno i ginanyuta, dano moro a nyiŋe Anania kun tye adonyo baŋe, pi keto ciŋe i kome me enen piny.”</verse>
				<verse number="13">Anania te gamo ni, “Rwot, awinyo doŋ i baŋ jo apol kit ame dano-nono owuno kede joni a tye i Jerucalem.</verse>
				<verse number="14">Anaka kan daŋ olamdog adoŋo doŋ otyeko miye twer me tweyo jo luŋ ame lwoŋo nyiŋi.”</verse>
				<verse number="15">Cite Rwot te kobbe ni, “Yin woti, pien lonnono en gi-ticca ame ayero me tero nyiŋa baŋ Orok, kede baŋ rwode kede ikwae Icrael.</verse>
				<verse number="16">Pien an ikoma abino nyutte kit can ducu a myero ekany pira.”</verse>
				<verse number="17">Anania te wot donyo i ot, te keto ciŋe i kome kun kobo ni, “Ominna Caulo, Rwot Yecu ame onwoŋo onen baŋi i yo a rik ibino kede ca, doŋ oora baŋi me waŋi dok nen piny, kede Cuny Acil daŋ poŋ iyii.”</verse>
				<verse number="18">Cucuttono ginnoro acalli pok rec te poto i waŋe, eka waŋe te dok cako neno piny. En oya te batijia,</verse>
				<verse number="19">daŋ te cem, te doŋ nwoŋo teko. En rik koŋ te bedo kede jo a lubo Yecu ame onwoŋo tye i Damaciko pi kare moro,</verse>
				<verse number="20">daŋ te ero rabo kop i kom Yecu oko oyotoyot i kacokere luŋ kun kobo ni, “En Wot Obaŋa.”</verse>
				<verse number="21">Jo ducu ame owinyo koppere te wuro meicel, kun okobo ni, “Man mom en lon a rik mito tyeko jo ame olwoŋo i nyiŋ man i Jerucalem? En obino kan daŋ pi kop acellono, me etwe jo-nono, etergi baŋ olamdog adoŋo.”</verse>
				<verse number="22">Ento Caulo gire te medde ameda i teko, Ojudaya a rik bedo i Damaciko wigi te cuŋ oko, ka en onyuto atir ni Yecu gire en Kricito.</verse>
				<verse number="23">Ame kare doŋ okato alalac, Ojudaya rik te yiko kop me neko Caulo,</verse>
				<verse number="24">cite en te ŋeyo yikgi oko. Gin rik ote bedo kuro dogcel dyeceŋ kede iwor benebene me oneke;</verse>
				<verse number="25">ento jo a lubo Yecu rik te tere oko dyewor, ore cwaye oko i kan a twolo i apama cel, kun omie elyerre i dwoŋo naka piny.</verse>
				<verse number="26">Ame en doŋ otuno i Jerucalem, te poro notte kede olub Yecu, cite gin luŋ rik ote lwore oko, mom oye ni en daŋ alub Yecu.</verse>
				<verse number="27">Cite Baranaba ojole, okele baŋ okwena, te tittigi kite a Caulo oneno kede Rwot i waŋayo, kede kite ame okobo kede, naka kite ame en orabo kede kop i nyin Yecu i Damaciko i tekcuny.</verse>
				<verse number="28">Caulo te bedo wowota i akinagi i Jerucalem, kun rabo kop i nyiŋ Rwot kede tekcuny.</verse>
				<verse number="29">En okobo i jo a kobo leb Grik kun pyem kedgi, cite gin oyenyo yo me neke.</verse>
				<verse number="30">Ka omego oŋeo, gin te tero Caulo oko i Kaicaria, ote cwaye Taruco.</verse>
				<verse number="31">Amannono lwak jo oye Kricito te bedo i kuc i lobo Judaya luŋ kede i Galilaya kede i Camaria, te medde doŋo; ote daŋ nya kun owopo yo me woro Obaŋa, dok Cuny Acil kweo cunygi.</verse>
				<verse number="32">I kare ame Petero owowota i dul lobo luŋ, en te tuno baŋ jo Obaŋa ame onwoŋo bedo i Ludda.</verse>
				<verse number="33">En rik te nwoŋo lo moro ame nyiŋe Ainea kuno, ame otyeko mwakki aboro kun buto abuta, pien rik onwoŋo kome okwe oko.</verse>
				<verse number="34">Petero te kobbe ni, “Ainea, Yecu Kricito ocaŋi oko. Ya malo, ipet ka butoni.” En daŋ te ruyo ya oko.</verse>
				<verse number="35">Jo a rik bedo i Ludda kede Caron onene, eka gin te lokere baŋ Rwot.</verse>
				<verse number="36">I Yopa rik onwoŋo tye iye dako moro a lubo Yecu nyiŋe Tabica, ame te koppere ni, Dorika. En rik onwoŋo tio tic abeco apol, dok konyo ocan i yo apapat.</verse>
				<verse number="37">I kare-naca too rik obin omake, eka te to oko. Rik ote lwoko kome, pyele i ot a malo.</verse>
				<verse number="38">Pien Ludda onwoŋo ceggi kede Yopa, jo a lubo Yecu rik te winyo ni Petero tye kuno, omio gin te oro jo aryo baŋe, kun okwae ni, “Tun baŋwa oyotoyot, kur igal.”</verse>
				<verse number="39">Petero te ya wot kedgi, A doŋ en otuno, otere i ot a malo. Mon luŋ ame coggi oto onwoŋo ocuŋ i laŋete, okoko kun onyuto boŋi kede rukkogo ame rik Dorika okwoo a nwaŋ pwod tye baŋgi.</verse>
				<verse number="40">Petero te cwayogi ducu oko, eka te rumo piny kwayo Obaŋa; te lokere tuŋ kom oto kun kobo ni, “Tabica, ya malo,” En te yabo waŋe; ka oneno Petero, oya obedo abeda.</verse>
				<verse number="41">Petero te mako ciŋe, yiye malo, te lwoŋo jo Obaŋa kede mon a coggi oto, omie baŋgi kun doŋ kwo.</verse>
				<verse number="42">Koppere rik te ŋeye i Yoppa ducu, te miyo jo apol ye Rwot.</verse>
				<verse number="43">Petero te bedo i Yoppa nino apol tuŋ anyoŋ-lao a nyiŋe Cimon.</verse>
			</chapter>
			<chapter number="10">
				<verse number="1">Rik tye lo moro i Kaicaria nyiŋe Komelio, en rik adwoŋ cirikale me eryoŋet ame olwoŋo ni, me Itali.</verse>
				<verse number="2">En rik dano awor, a daŋ lworo Obaŋa karacel kede ode ducu; rik poko jami mere apol me konyo Ojudaya, daŋ kwao Obaŋa kare luŋ.</verse>
				<verse number="3">I nino moro acel i caa aboŋwen me dyeceŋ, en te neno amalaika a Rwot kannaler i ginanyuta kun donyo baŋe te kobbe ni, “Komelio.”</verse>
				<verse number="4">En daŋ waŋe te cuŋ i kome kun lworo amake, ete kobo ni, “Kara ninono ba, Rwot?” En te kobbe ni, “Kwaeci kede kony ame ibedo miyo otuno malo baŋ Rwot, omio en opo piri.</verse>
				<verse number="5">Amanni cwa jo i Yoppa me wot kel lo moro a nyiŋe Cimon, ame olwoŋo daŋ ni Petero.</verse>
				<verse number="6">En bedo tuŋ anyoŋlao moro ame ode tye i dog nam, nyiŋe Cimon.”</verse>
				<verse number="7">A doŋ amalaika ame okobo kede kop man otyeko wot oko, en te cwano jo aryo i akina omiro ame bedo tuŋe, kede cirikale acel a woro Obaŋa ame en dano acel i akina cirikale ame bedo tuŋe didik.</verse>
				<verse number="8">En te tittigi gin ame otimere luŋ, te cwayogi i Yopa.</verse>
				<verse number="9">Orwo mere ame gin pwod otye i wotgi, a doŋonoko ceggi i ŋet bomanono, Petero oyito i wi ot malo me wot kwayo Obaŋa i akina caa abicel.</verse>
				<verse number="10">Kec rik te neke, eka te mito cam; ento ame pwod otye ka yiko, tammere oyutte,</verse>
				<verse number="11">te neno polo oyabere, ginnoro te ya iye acalli cuka alac kun alologa abino piny i lobo, ame acwayo kede twoke aŋwen.</verse>
				<verse number="12">Kwon leyi luŋ a tyengi aŋwen onwoŋo tye iye, kede twolegu, kede winy a twarre malo.</verse>
				<verse number="13">Dwonnoro te bino baŋe kun kobbe ni, “Petero, ya malo, inek, icam oko.”</verse>
				<verse number="14">Ento Petero te gamo ni, “Mom amannono Rwot, pien an gira pe ru acamo ginnoro ame obedo me kwer onyo a mom olony.”</verse>
				<verse number="15">Dwonnono dok te bino baŋe tyen me aryo ni, “Gin ame Obaŋa olonyo, kur yin dok ilwoŋ ni gin me kwer.”</verse>
				<verse number="16">Ginnono obedo timere kittono tyen adek, eka ote ru tiŋo dwoko oko i polo.</verse>
				<verse number="17">Ame tam a Petero pwod ocuŋ ata iyenyo kop me ginanyuta a doŋ eneno, jo ame Komelio ooro onwoŋo tye ocuŋ i doggola, ame gin doŋonwoŋo otyeko penyo ot a Cimon oko.</verse>
				<verse number="18">Gin te lwoŋo kun openyo ka ce Cimon ame olwoŋo daŋ ni Petero tye welo me kannono.</verse>
				<verse number="19">Ame Petero rik pwod onwoŋo aparo pi ginanyuta, Cuny Obaŋa rik te kobbe ni, “Neno, jo adek tye ayenyi.</verse>
				<verse number="20">Aco, ya iluŋere iwot kedgi kun mom itamere ata ma, pien an en aorogi.”</verse>
				<verse number="21">Petero te luŋere piny baŋ jo-naca, te kobbigi ni, “An a dano ame imoyo wunu; ibino wunu pi kop aŋo?”</verse>
				<verse number="22">Gin te kobbe ni, “Wan oya i baŋ Komelio, ame obedo adwoŋ cirikale, dano a kite atir a lworo Obaŋa, anaka rok me Ojudaya luŋ daŋ pwoe. Amalaika acil doŋ okwenyoro en ni lwoŋi, me iwot i ode, me en winy kop a ya i baŋi.”</verse>
				<verse number="23">En te lwoŋogi i ot baŋe, gin te doko wele mere. Odiko en te ya wot kedgi, karacel kede omego mogo ame oya i Yoppa daŋ onywako kedgi yo.</verse>
				<verse number="24">Orwo mere gin te donyo i Kaicaria. Onwoŋo Komelio akurogi, kun doŋ otyeko lwoŋo wati mere kede dyere mere a ceggi kede.</verse>
				<verse number="25">Kare ame Petero tye a donyo, Komelio odare, te ryebere piny i ŋet tyene, wore.</verse>
				<verse number="26">Ento Petero te yiye oko malo kun kobo ni, “Ya malo, an daŋ a dano wadwu.”</verse>
				<verse number="27">Petero te bedo leyo kop kede kun donyo i ot, te nwoŋo jo apol ocokere karacel.</verse>
				<verse number="28">En te kobbigi ni, “Wun luŋ iŋeo wunu ni, cik mom ye ni Ajudaya moro myero notte arokkoro, akadi tuno baŋe; ento an Obaŋa doŋ otyeko nyutta ni kur acwan dano moro ni me kwer onyo ni mom olony.</verse>
				<verse number="29">En omio ka olwoŋa, an abino aboŋo pyem. Doŋ apenyi ni, yin ilwoŋa pino?”</verse>
				<verse number="30">Komelio te kobo ni, “I nino adek a doŋ okato, i kodi caa-ni i kome, onwoŋo rik atye akwayo Obaŋa i oda i kwac me caa aboŋwen; cite oyotoyot, dano moro te cuŋ i nyima ame rukkere tye alyel alyela.</verse>
				<verse number="31">Te kobba ni, ‘Komelio, kwacci doŋ owinyere kede kony ame i bedo miyo ocan Obaŋa doŋopo pire.</verse>
				<verse number="32">Amanni doŋcwajo i Yoppa, me wot cwan Cimon ame olwoŋo daŋ ni Petero; en bedo i ot a Cimon anyoŋ-lao ame ode tye i dog nam.’</verse>
				<verse number="33">Eka ate daŋ cwayo kwena baŋi cuto, yin daŋ itimo ber, ibino. Aman wan luŋ en otye kan i nyim Obaŋa me winyo gin ame Rwot ociki iye.”</verse>
				<verse number="34">Cite Petero te ero kop kun kobo ni, “Doŋ aniaŋ ateteni ni Obaŋa kara mom poko akina a jo.</verse>
				<verse number="35">Kara bo i rok luŋ, ka dano moro lwore, kun timo gin a tye atira, en gire jolo.</verse>
				<verse number="36">Wun iŋeo wunu kop a rik en ocwao baŋ jo Icrael, kun rabbigi amut aber me kuc ame bino pi Yecu Kricito, ame en Rwot a jo luŋ.</verse>
				<verse number="37">Dok daŋ iŋeo wunu gin ame otimere i Judaya luŋ, ame ogeye i Galilaya, i ŋe batija ame Lakana rik orabo pire.</verse>
				<verse number="38">Iŋeo wunu daŋ kite ame rik Obaŋa oonyo kede Cuny Acil i kom Yecu me Najaret, te miye teko. En daŋ obin omamano piny kun timo gin aber, dok caŋo jo luŋ ame tek a Catan obwoogi, pien Obaŋa rik tye kede.</verse>
				<verse number="39">Wan ocaden me gin ducu ame rik en obedo tiyo i lobo Judaya kede i Jerucalem. Rik obin oneke kun oŋabe i kom yataria.</verse>
				<verse number="40">Cite Obaŋa te cere oko i nino me adekkere, daŋ te miye nen kannaler;</verse>
				<verse number="41">mom baŋ lwak luŋ, ento baŋwa wan jo a rik Obaŋa oyerowa con me bedo caden, wan jo ame rik ocamo dok daŋ omato karacel kede, ame en doŋ ocer oko iyi akina a jo oto.</verse>
				<verse number="42">Rik en te cikowa ni orab baŋ lwak dok obed cadennere me nyutti jo ni en ebedo ŋat ame Obaŋa oyero me ŋolo kop a jo akwo kede jo oto.</verse>
				<verse number="43">Mannono daŋ en dano a rik odwarpiny luŋ omio caden i kome kun okobo ni, dano acel acel ame ye en obino weko ballere oko pi nyiŋe.”</verse>
				<verse number="44">Ame Petero pwod tye a kobo kop man. Cuny Acil te poto i kom jo luŋ ame awinyo koppere.</verse>
				<verse number="45">Te miyo Ojudaya ame oye Rwot ame rik obino i Petero owuro, pien Obaŋa oonyo mot me Cuny Acil naka i kom Orok.</verse>
				<verse number="46">Pien gin owinyogi kun odumo leb apapat, opako kede Obaŋa. Petero te kobo ni,</verse>
				<verse number="47">“Ŋattoro tye ame twero cerre oko i pii, me kur batija jo man ame gin daŋ doŋ onwoŋo Cuny Acil bala wan-ni?”</verse>
				<verse number="48">Petero te ciko ni myero batijagi i nyiŋ Yecu Kricito. Gin dok te kwayo Petero ni myero koŋ medde bedo baŋgi pi nino moro.</verse>
			</chapter>
			<chapter number="11">
				<verse number="1">Okwena kede omego a rik bedo i Judaya nwaŋ daŋ ote winyo ni, Orok daŋ doŋ ojolo kop Obaŋa.</verse>
				<verse number="2">Ka doŋ Petero owoto i Jerucalem, eryoŋet a cuŋ pi lirre te pyem kede,</verse>
				<verse number="3">kun okobo ni, “Kara piŋo yin iwoto baŋ jo a mom oliro, ite cem-gu kedgi?”</verse>
				<verse number="4">Eka Petero te korrigi i yore ginnoro ducu ame otimere, ni,</verse>
				<verse number="5">“An onwoŋo rik a tye akwayo Obaŋa i boma me Yoppa, tamma te yutte oko, ate neno ginanyuta me ginnoro ame aya i polo acalli cuka alac kun alologa abino piny, ame acwayo kede twoke aŋwen, te tuno naka baŋa.</verse>
				<verse number="6">Ate ŋiyo me anen yie, ate neno leyi a tyengi aŋwen, kede leyi me tim, kede twole-gu, kede winy a twarre malo.</verse>
				<verse number="7">Cite ate winyo dwonnoro ame kobba ni, ‘Ya malo Petero, inek, icam oko.’</verse>
				<verse number="8">Ento an gira ate gamo ni, ‘Mom amannono Rwot, pien an gira pe ru acamo ginnoro ame obedo me kwer onyo a mom olony.’</verse>
				<verse number="9">Rwot te dokka iye tyen me aryo kun oya i polo ni, ‘Gin ame Obaŋa doŋ olonyo, kur yin dok ilwoŋ ni gin me kwer.’</verse>
				<verse number="10">Ginnono te bedo timere kittono tyen adek, eka ote wayogi ducu dwoko i polo.</verse>
				<verse number="11">Cucuttono jo adek te tuno baŋwa i ot a nwaŋ wan otye iye, kun oorogi baŋa, oya i Kaicaria.</verse>
				<verse number="12">Cuny Acil te kobo ni awot kedgi, kun mom dok atamere atama. Cite omego abicel-li te wot keda, ote daŋ wot donyo i ot a lonnaca.</verse>
				<verse number="13">En te kobbiwa kite a rik en eneno kede amalaika ame ocuŋ i ode kun kobbe ni, ‘Cwa jo i Yoppa me kel Cimon ame daŋ olwoŋo ni Petero.</verse>
				<verse number="14">En bino kobbi kop ame bino lari, yin anaka kede odi luŋ.’</verse>
				<verse number="15">Ame rik pwod acako kop acaka, Cuny Acil rik te bino poto oko i komgi, kite ame rik opoto kede i komwa i ageyi.</verse>
				<verse number="16">Cite wia te poyo kop a Rwot a rik okobo ni, ‘Lakana rik batija jo kede pii, ento wun obino batijawu kede Cuny Acil.’</verse>
				<verse number="17">Kara ka Obaŋa omiogi daŋ kit mot acel ame rik koŋ omiowa i kare a wan doŋoye Rwotwa Yecu Kricito, kara an rik adoko ŋa ame atwero geŋo Obaŋa?”</verse>
				<verse number="18">Kare ame gin doŋowinyo kop-pi, gin te liŋ doŋ aliŋa. Ote doŋ lunyo pako ka Obaŋa kun okobo ni, “Obaŋa kara doŋoyeyi Orok ŋut ame twero miyogi daŋ odonyo i kwo.”</verse>
				<verse number="19">Jo a rik oket pi awunawuna ame rik bin erre i kom Citefano rik obin owoto te tuno anaka i Poinike kede Kupuro kede i Antiokia, kun orabo kop Obaŋa baŋ Ojudaya keken.</verse>
				<verse number="20">Ento mogo i akinagi rik jo Kupuro kede jo Kurene; gin daŋ ka rik otuno i Antiokia, okobo baŋ jo me Grik, kun orabbigi amut aber i kom Rwot Yecu.</verse>
				<verse number="21">Teko a Rwot obedo tic kedgi, lwak jo ecipan rik te lokere baŋ Rwot obedo tic kedgi, lwak jo ecipan rik te lokere baŋ Rwot ote doko jo oye en.</verse>
				<verse number="22">Amut me koppono te rwo winyere baŋ lwak jo oye Kricito ame tye i Jerucalem, eka gin te cwayo Baranaba i Antiokia.</verse>
				<verse number="23">Ka en otuno, oneno tic me kica Obaŋa, olelo, te cuko cunygi luŋ ni, “Miu cunywu doŋ mok atek i kom Rwot.”</verse>
				<verse number="24">Rik en dano aber ame Cuny Acil kede iyee Opoŋ i yie. Lwak jo apol nwaŋ te medde bino baŋ Rwot.</verse>
				<verse number="25">Baranaba te wot Taruco yenyo Caulo.</verse>
				<verse number="26">Ka en onwoŋe, okele i Antiokia. Gin rik te bedo kunu mwaka acel alutu, kun obedo i lwak jo oye Kricito dok daŋ opwonyo lwak jo ecipan. Antiokia en kan ame ogeo lwoŋo iye jo a lubo Yecu ni, Okricitayo.</verse>
				<verse number="27">I kare-nono odwarpinnyogo oya i Jerucalem, obino i Antiokia.</verse>
				<verse number="28">Moro acel i akinagi a nyiŋe Agabo rik te ya malo, Cuny Acil te miye tuco ni, waŋŋoro kec adwoŋ bino poto i wi podo luŋ; man otimere i kare a Kulaudio.</verse>
				<verse number="29">Man omio olub Yecu te moko ni myero cwal kony baŋ omego mogo a bedo i Judaya, kun ŋat acel acel kwanyo mege i kom limmere acalo etwero.</verse>
				<verse number="30">Gin daŋ ote timo amannono, ote cwayo Baranaba kede Caulo tero baŋ odoŋe.</verse>
			</chapter>
			<chapter number="12">
				<verse number="1">I kare-nono abaka Kerode te ero timo jo mogo ame oye Kricito cucu.</verse>
				<verse number="2">Oneko Yakobo omin a Lakana i pala bat.</verse>
				<verse number="3">Ka en oneno ni kodi timmono oyomoro yi Ojudaya, en te medde kede, te mako Petero daŋ oko. Man onwoŋo rik kare me Ogati a Tobi Mom iye.</verse>
				<verse number="4">Ka doŋomako Petero, okete buc, kun omie baŋ dul cirikale aŋwen, ame tye iye jo aŋwen aŋwen, me gwoke. Kerode onwoŋo mito ni bin kele baŋ lwak ka kare me Kato doŋ otum.</verse>
				<verse number="5">Eka rik doŋ ote keto Petero i buc, ento lwak jo oye Kricito rik te keto cunygi atek kwayo Obaŋa pire.</verse>
				<verse number="6">I dyewor me nino ame Kerode mito kela Petero i nyim lwak, en rik onwoŋo obuto i akina cirikale aryo, a kun otwee kede jegere aryo, okur ame ocuŋ i doggola onwoŋo tye agwoko dog ot buc.</verse>
				<verse number="7">Oyotoyot amalaika a Rwot te nen, acara moro te menyo icika. Amalaika-nono te bapo laŋet Petero, te coye kun kobbe ni, “Ya malo oyot.” Jegere te poto oko i ciŋe.</verse>
				<verse number="8">Amalaika dok te kobbe ni, “Tweye, rwak daŋ amukki oko,” Petero daŋ te timo amannono, amalaika dok te kobbe ni, “Aco bol boŋoni i komi, iluba.”</verse>
				<verse number="9">Petero te donyo oko, lube. En onwoŋo mom gire aŋeyo ni gin ame amalaika atimonaca tye ateni, ento en onwoŋo atamo ni eneno ginanyuta moro.</verse>
				<verse number="10">Gin te kato okur me agege kede me aryo mere, eka ote tuno i doggola nyonyo ame pello i dye boma. Mannono te yabere gire kene, gin ote kato, lubo yo acel keken. Amalaika te doŋ weke oko.</verse>
				<verse number="11">Ka Petero doŋ oniaŋ pire kene, okobo ni, “Aman doŋ aniaŋ ateni ni Rwot kara ocwao amalaika mere, olara oko i ciŋ Kerode, kede i kom ginnoro ducu ame yam Ojudaya tye akuro.”</verse>
				<verse number="12">Ame en doŋ oniaŋ kop man oko, te wot i ot a Maliam tota a Lakana ame nyiŋe ocele Marako, kannono en onwoŋo jo apol ocokere iye, okwayo Obaŋa.</verse>
				<verse number="13">Kare ame en ogoo doggola atidi me dogcel, aŋeca moro a nyiŋe Roda te bino me winyo.</verse>
				<verse number="14">En te niaŋ ni dwon Petero ennono, yomcuny te mone yabo dogcel oko, te dok lunyo riŋo dok i ot, te kobbigi ni, “Petero be tye ocuŋ i dogcel.”</verse>
				<verse number="15">Gin te kobbi nyannono ni, “Yin ipo do, agin.” Ento en te cerre gire atekateka ni en gire ennono. Gin doŋ te kobo ni, “Aŋar ca ŋit amalaika mere eno be!”</verse>
				<verse number="16">Ento Petero te bedo medde goyo doggola. Ka doŋgin oyabo doggola, ote neno ni en gire ennono, gin te wuro miecel.</verse>
				<verse number="17">Petero te diyogi kede ciŋe ni koŋ oliŋ, en te tittegi kite ame Rwot okwanye kede i buc. Te kobbigi ni, “Tit wunu kop man baŋ Yakobo kede omego.” En te ya wot oko i kabedo ocele.</verse>
				<verse number="18">Ame doŋ piny oru, arubaruba rik te bedo adwoŋ i akina ocirikale pi gin ame otimere i kom Petero.</verse>
				<verse number="19">Ka Kerode oyenye mom te nwoŋe, openyo okur, te ciko ni myero wot nekgi oko. En Kerode te ya oko i Judaya, te wot bedo i Kaicaria.</verse>
				<verse number="20">Akemo onwoŋo rik omako Kerode i kom jo me Turo kede Cidon. Gin ducu rik ote cokere bino baŋe i tam acel. A doŋ gin obibito Bulacito agwok ot buto abaka, ote doŋ penyo pi kuc, pien lobogi rik onwoŋo kwo i cam a ya i lobo abaka.</verse>
				<verse number="21">Eka i nino moro acel ame rik onwoŋo omoko oko. Kerode te rukere i ruk me loccere, te bedo i wi kom me dittere, te kop baŋgi.</verse>
				<verse number="22">Lwak te wo ni, “Man gire dwon obaŋa, mom mea dano!”</verse>
				<verse number="23">Eka cucuttono, amalaika a Rwot te goye, kudi te came, te to oko; pien en mom omio Obaŋa kwogo.</verse>
				<verse number="24">Cite kop Obaŋa te nya medde ameda.</verse>
				<verse number="25">Baranaba gin kede Caulo te dwogo kun oya i Jerucalem, ame daŋ doŋ ocobo ticgi a rik ocwaogi iye oko. Lakana ame nyiŋe ocele Marako daŋ obino kedgi.</verse>
			</chapter>
			<chapter number="13">
				<verse number="1">I kom lwak jo oye Kricito me Antiokia rik tye iye odwarpiny kede opwony: Baranaba kede Cimoen ame olwoŋo Niga, Lukio me Kurene, Manaen ame rik odono i ot acel gin kede Kerode aloc, kede Caulo.</verse>
				<verse number="2">Ame onwoŋo rik gin tye aworo Obaŋa kede kanyo kec, Cuny Acil rik te kobo ni, “Pokka wunu Baranaba gin kede Caulo pi tic a ceŋ doŋ alwoŋogi iye.”</verse>
				<verse number="3">Icennere a doŋ okanyo kec kede kwayo Obaŋa, gin te keto ciŋ i wigi, eka ote cikogi wot.</verse>
				<verse number="4">Amannono Cuny Acil te cwayogi, gin ote wot i Celeukia, eka i kannoro gin te kwaŋo nam ote dokoro i Kupuro.</verse>
				<verse number="5">Ka gin obino i Calamic, gin orabo kop Obaŋa i kacokere luŋ, kun Lakana tye kedgi acalo akonygi.</verse>
				<verse number="6">Eka gin te wowota iyi cula-nu luŋ, ote tuno naka i Papo; kuno gin te cop i kom emuroko moro ame adwarpiny agoba, en rik Ajudaya ame nyiŋe Bar-Yecu.</verse>
				<verse number="7">En rik obedo baŋ Cerugio Paulo, aloccoro ame wie tio. Aloc rik te lwoŋo Baranaba gin kede Caulo, pien onwoŋo mito winyo kop Obaŋa.</verse>
				<verse number="8">Ento Elima ame emuroko ca (pien mano en te kop me nyiŋe) opyem kedgi, kun mito dwanyo wi aloc oko i kom iyee.</verse>
				<verse number="9">Cuny Acil rik te poŋ i yi Caulo ame olwoŋo daŋ ni Paulo, eka te nene atek,</verse>
				<verse number="10">te kobbe ni, “Yin wot a Catan, ame yii Opoŋ i goba kede kite areco luŋ, yin akwor a kwone tim luŋ atira. Yin mom ibino weko dwanyo yo a Rwot ame atir?</verse>
				<verse number="11">Winy ba, amanni ciŋ Rwot doŋ tye oko i komi, ibino bedo atowaŋ kun mom ineno ceŋ pi kare moro alalac.” Cucuttono waŋe te titiba, piny te dokke acol oko, owoto ame acacato piny kun temo yenyo jo moro a myero pee kede ciŋ.</verse>
				<verse number="12">Ka aloc oneno gin otimere, oye Yecu. En te wuro meicel pwony i kom Rwot.</verse>
				<verse number="13">Paulo gin kede owote mere rik ote kwaŋ kun oya i Papo, ote tuno i Perga a tye i Pampulia. Lakana owekogi te dok gire i Jerucalem.</verse>
				<verse number="14">Cite gin te kato kun oya i Perga, ote tuno naka i Antiokia me Picidia. Gin rik te donyo i kacokere i cen cabit.</verse>
				<verse number="15">Ame doŋ otyeko kwano kop i cik a Muca kede bu ke odwarpiny, odoŋe me kacokere te cwayo kwena baŋgi kun kobo ni, “Omegowa, ka itye wunu i kopporo me cuko cuny lwak, kob wunu.”</verse>
				<verse number="16">Paulo te ya malo, te diyogi i ciŋe kun kobo ni, “Wun jo Icrael, naka wun jo ame lworo Obaŋa, winy wunu.</verse>
				<verse number="17">Obaŋa a jo man Icrael rik oyero kwariwa, te miyogi bedo jo moro adoŋo meicel i kare a gin obedo i lobo Miciri. En te bino kwanyogi oko kede teko me ciŋe ame oryeo malo.</verse>
				<verse number="18">En rik te diyo cunye i gwokogi i tim pi mwakki pyeraŋwen.</verse>
				<verse number="19">Kare ame en doŋ otyeko rok apapat abiro i lobo me Kanaan, en rik te miyo lobo-naca baŋ jo Icrael me leyo doko megi pi mwakki mia aŋwen kede pyerabic.</verse>
				<verse number="20">Icennere te miyogi oŋolkop ituno kede i kare adwarpiny Camwiri.</verse>
				<verse number="21">Gin dok te kwayo pi abaka; Obaŋa te miyogi Caulo wot a Kic, dano me atekere a Benjamin, ame te loyogi pi mwakki pyeraŋwen.</verse>
				<verse number="22">Ame Obaŋa okwanye oko, rik dok te miyogi Daudi me bedo abakagi. En dano ame Obaŋa rik omio caden i kome kun kobo ni, ‘Doŋ anwoŋo ni Daudi wot a Yecu en dano ame cunya maro, en bino cobo ginnoro luŋ ame an amito.’</verse>
				<verse number="23">I kom ikwae a Daudi-nono, Obaŋa doŋ okelli jo Icrael Alar, ame en Yecu, acalo rik en gire ociko.</verse>
				<verse number="24">Ame en mom ru obino, Lakana onwoŋo koŋ orabo kop baŋ jo Icrael luŋ ni gin oŋut me batijagi.</verse>
				<verse number="25">A doŋ Lakana ceggi cobo ticcere, okobo ni, ‘Kara wun itamo wunu ni an ŋa? An gira mom a dano-nono. Pe gire, ento ŋattoro tye ame abino i ŋea ame an mom aromo gonyo amuk i tyene.’</verse>
				<verse number="26">“Omegona, ikwae Iburaim kede wun jo ocele ame ilworo wunu Obaŋa, kop man me larre ocwalliwa wunu.</verse>
				<verse number="27">Pien jo a bedo i Jerucalem kede odoŋegi, rik mom oŋee, dok daŋ mom oniaŋ kop odwarpiny ame rik obedo kwannigi cabit i cabit. Gin gigi te miyo kop odwarpiny cobere kakare pi ŋolo kop loye.</verse>
				<verse number="28">Kadi bed gin rik mom onwoŋo kopporo i kome a romo miyo oŋolle to, gin okwao Pilato ni myero mi nek oko.</verse>
				<verse number="29">A doŋ gin ocobo ginnoro ducu a rik ocoo i kome, gin te kwanye oko i kom yataria, pyele i lyel.</verse>
				<verse number="30">Ento Obaŋa gire obin ocere oko iyi akina a jo oto.</verse>
				<verse number="31">En rik te bedo nen pi nino apol baŋ jo a nwaŋ obino kede i Galilaya kun owoto i Jerucalem; amanni jo-nono doŋ cadennere baŋ jo.</verse>
				<verse number="32">Wan doŋ okelliwu amut aber ni mano, gin ame rik Obaŋa ociko baŋ kwariwa,</verse>
				<verse number="33">en doŋ ocobo oko kakare baŋwa wan ikwaegi, i cero Yecu, acalo rik ocoo i abuli me aryo ni, ‘Yin i Woda; tin doŋ anywali.’</verse>
				<verse number="34">En rik ocere iyi akina a jo oto, mom dok bino top gire, daŋ rik en okobo kit man: ‘Abino miyowu gin acil, ame genne, a rik aciko pi Daudi.’</verse>
				<verse number="35">En omio rik okobo i jabuli moro ocele ni, ‘Mom ibino weko kom Dano meri Acil top.’</verse>
				<verse number="36">Pien ka Daudi doŋotyeko lubo tam Obaŋa i kare mere, rik en obin oto oko, ote yike karacel kede kwari mere, en daŋ te top oko.</verse>
				<verse number="37">Cite ŋat ame Obaŋa ocero rik mom obin otop.</verse>
				<verse number="38">Pi mannono omegona, myero iŋe wunu ni otye ka rabbiwu kop i kom weko bal pi dano man.</verse>
				<verse number="39">Pire, jo luŋ ame oye doŋ okwanogi ni kitegi atira, kun okwanyo i komgi bal ducu ame mom otwero kwanyo i komgi pi cik a Muca.</verse>
				<verse number="40">Gwokere wunu doŋ ba, me kop a nwaŋ odwarpiny okobo kur tun i komwu, ni,</verse>
				<verse number="41">‘Nenu ba, wun jo ame ocae! Wur wunu, ite rwenyo wunu odoco; pien atye ka tiyo ticcoro i karewu, tic ame mom ibino wunu ye, kadi ŋattoro tittiwu pire.’ ”</verse>
				<verse number="42">Kare ame gin doŋ okato oko, lwak te kwayo ni kop man myero dok tittigi i cabit a bino ca.</verse>
				<verse number="43">A doŋ cokere oket oko, Ojudaya apol kede jo olokere i dini Ojudaya ame woro Obaŋa rik te lubo Paulo gin kede Baranaba; gin rik te bedo kop kedgi kun oeukuro cunygi me medde bedo i kica Obaŋa.</verse>
				<verse number="44">Eka i ceŋ me aryo mere, jo me boma luŋ obuco cokere karacel pi winyo kop Obaŋa.</verse>
				<verse number="45">Cite Ojudaya ka oneno lwak apol, nyeko te makogi atek, ote pyem i Paulo kun oyete ayeta.</verse>
				<verse number="46">Paulo kede Baranaba te kop i tekcuny ni, “Onwoŋo myero yam koŋ oge rabbiwu kop Obaŋa. Ento kit ame wun giwu ibolo wunu oko teŋe, kun mom itamo wunu ni iromo wunu nwoŋo kwo a perakino nakanaka, wan doŋ olokere giwa baŋ Orok.</verse>
				<verse number="47">Pien Rwot ocikowa ni: ‘An doŋ aketi me bedo cen baŋ Orok, me imi yo me larre otun i agikki wi podo luŋ.’ ”</verse>
				<verse number="48">Ka Orok owinyo, oyomoro yigi atek, ote keto kwogo i kop Obaŋa. Jo luŋ a nwaŋ oyero pi kwo a perakino nakana ka te doko jo oye Yecu.</verse>
				<verse number="49">Kop a Rwot rik te lal i lobo-nono luŋ.</verse>
				<verse number="50">Ojudaya rik te cupo monnogo a ŋeye, a woro Obaŋa, kede odoŋe me boma-nono; gin rik te tugo jo me wuno Paulo gin kede Baranaba, eka ote ryemogi oko i bomagi.</verse>
				<verse number="51">Paulo-gi te teŋo apua me tyengi i komgi, ote wot gigi i Ikonio.</verse>
				<verse number="52">Olub Yecu rik te lelo, Cuny Acil te poŋ i yigi.</verse>
			</chapter>
			<chapter number="14">
				<verse number="1">I boma me Ikonio daŋ dok te timere i kite acellono. Paulo kede Baranaba owoto i kacokere Ojudaya, ote kop iye i yore ame te miyo lwak jo ecipan, Ojudaya kede jo Grik, te ye Yecu.</verse>
				<verse number="2">Cite Ojudaya a mom oye rik te tugo Orok kun oketo tam areco i cunygi i kom omego.</verse>
				<verse number="3">Rik gin te ri kuno pi kare alac, kun orabo kop i kom Rwot i tekcuny, Rwot daŋ te bedo caden me kop i kom kica mere, kun miogi teko me tiyo anyuttogo kede taŋo.</verse>
				<verse number="4">Jo me bomanono te pokere oko; mogo odok baŋ Ojudaya, eka mogo te dok baŋ okwena.</verse>
				<verse number="5">Orok kede Ojudaya karacel kede olocgi rik te mito timogi arac kun omito napogi i gweŋ,</verse>
				<verse number="6">ento okwena ka oŋeo, te riŋo gigi oko i Licitra kede Derube, ame gin boma me Likaonia, kede i lobo omano kannono.</verse>
				<verse number="7">Gin daŋ te rabo amut aber kuno.</verse>
				<verse number="8">I Licitra rik onwoŋo tye iye lo moro ame bedo abeda, kun mom twero wot i tyene; en onwoŋo oŋwalo con i yi tottere, daŋ onwoŋo mom ru owoto kadi acelloro.</verse>
				<verse number="9">En onwoŋo rik tye awinyo kop ame Paulo tye arabo. Paulo te nene atek ateka; ka oneno ni en tye kede iyee me caŋ,</verse>
				<verse number="10">okobbe i dwon aloŋo ni, “Ya icuŋ atira kede tyeni.” En oputte malo iwic, te cako wot oko.</verse>
				<verse number="11">Lwak ka oneno gin ame Paulo otio, gin owo i dwon aloŋo kun okobo i leb jo Likaonia ni, “Obaŋa mogo doŋ ociro piny baŋwa, kun ocalli jo!”</verse>
				<verse number="12">Baranaba gin te lwoŋo ni, Jeuc, eka Paulo gin te lwoŋo ni, Kermec, pien Paulo en a rik onwoŋo obedo kop.</verse>
				<verse number="13">Alamdog a Jeuc, ame ot jokkere onwoŋo tye i nyim boma-nono, te kelo twoni i dogcel ame odolo tigo ature i ŋutgi, kun en karacel kede lwak onwoŋo amito ŋologi me yalo Caulo-gi.</verse>
				<verse number="14">Cite ka okwena Baranaba kede Paulo owinyo pire, gin oyeyeco boŋŋigi, ote mwomere i dye lwak kun okobo ni,</verse>
				<verse number="15">“Jo-ni, kara Ŋo omio itimo wunu kittono? Wan, daŋ obedo dano adana, ame rom aroma kedwu. Wan orabbiwu amut aber me iya wunu oko i gigi mogo a tere mom, ilokere wunu baŋ Obaŋa akwo a rik otio polo kede lobo kede nam kede jami luŋ a tye iye.</verse>
				<verse number="16">Rik i kare acon en oweko rok luŋ owoto gigi i yogi ata;</verse>
				<verse number="17">kadi amanno, en rik mom oweko dano aboŋo cadennoro a nyute baŋwu. Pien en rik obedo tiyo gin aber, omiowu kot ame oya i polo, kede kare me ceko cam, daŋ omio iyen wunu i cem kede yiwu daŋ opoŋo kede lelo.”</verse>
				<verse number="18">Kadi gin okobo kop man, mom obedo yottigi me geŋo lwak ŋolo twoni me yalogi.</verse>
				<verse number="19">Ento Ojudaya mogo te bino ame oya i Antiokia kede i Ikonio; gin ocupo lwak te napo Paulo kede gweŋ, ote waye tere i ne boma kun otamo ni en doŋ oto oko.</verse>
				<verse number="20">Ento jo a lubo Yecu te cokere guro Paulo dyere, en te ya malo, te dok gire i boma. Orwo mere Paulo te wot gin i Baranaba i Derube.</verse>
				<verse number="21">Eka gin te rabo amut aber i boma-nono, te miyo jo apol lokere doko jo a lubo Yecu; gin gigi doŋ te dok oko i Licitra, lkonio kede Antiokia.</verse>
				<verse number="22">Gin odio cuny jo a lubo Yecu, kun ocukoro cunygi me medde bedo iyi iyee man, kun okobbigi ni, “Myero ocor wunu can apol pi donyo i loc Obaŋa.”</verse>
				<verse number="23">Ame gin doŋ otyeko yero odoŋe pi lwak jo oye Yecu i kabedo acel acel, gin te miyo jo-nono i ciŋ Rwot Yecu ame gin geno, kun koŋ ogeo kwayo Obaŋa kede kanyo kec.</verse>
				<verse number="24">Gin obeo i Picidia, ote bino i Pampulia.</verse>
				<verse number="25">A doŋ gin otyeko rabo kop i Perga, owoto i Attalia.</verse>
				<verse number="26">Gin te kwaŋo nam i kannono, ote tuno i Antiokia, kan ame rik okwayigi iye winyo Obaŋa pi tic ame rik gin doŋ otyeko cobo.</verse>
				<verse number="27">Kare ame gin doŋ otuno, gin te coko lwak jo oye Kricito karacel, ote tittigi ginnoro luŋ ame Obaŋa otio karacel kedgi, dok ni en doŋ oyabbi Orok doggola me iyee.</verse>
				<verse number="28">Gin rik te bedo i jo a lubo Yecu pi kare alalac.</verse>
			</chapter>
			<chapter number="15">
				<verse number="1">Jo mogo rik te wot i Antiokia kun oya i Judaya, ote cako pwonyo omego ni, “Ka mom olirowu pi cobo cik a Muca, mom itwero wunu larre.”</verse>
				<verse number="2">Pwony man rik te miyo tam pokere oko, Paulo kede, Baranaba te pyem i jo-nono atek, omio ote yiko ni Paulo kede Baranaba karacel kede jo mogo i akinagi myero wot i Jerucalem baŋ okwena kede odoŋe, me niaŋ kop i kom pyem man.</verse>
				<verse number="3">Lwak jo oye Kricito rik te lwokogi i wotgi-nono, gin rik ote beo i Poinike kede i Camaria kun otitti jo kit ame Orok olokere kede me lubo Yecu; omio omego luŋ olelo meicel.</verse>
				<verse number="4">Ame gin doŋ otuno i Jerucalem lwak jo oye Kricito, kede okwena, kede odoŋe te jologi aber, gin daŋ ote tittigi gin ducu ame Obaŋa omiogi otio.</verse>
				<verse number="5">Cite jo mogo oye Yecu, ame onwoŋo me dul Oparicayo, te ya malo, kobo ni, “Orok gire myero lir, dok daŋ cikgi me gwoko cik a Muca.”</verse>
				<verse number="6">Okwena kede odoŋe te cokere karacel me laro kop man.</verse>
				<verse number="7">A doŋ gin olaro pi kare alac, Petero te ya malo, te kobbigi ni, “Omegona, wun iŋeo wunu ni i kare acon Obaŋa rik obin oyera i akinawu, me ami Orok winy amut aber, ote ye.</verse>
				<verse number="8">Dok daŋ Obaŋa ame ŋeo cuny jo obedo cadengi kun miogi Cuny Acil a rom i en a rik omiowa.</verse>
				<verse number="9">En gire mom oketo apokapoka moro i akinawa kede gin, ento olonyo cunygi daŋ pi iyee.</verse>
				<verse number="10">Kara piŋo wun itemo wunu Obaŋa kun iyimo wunu lodi apek i ŋut jo a lubo Yecu, ame kadi kwariwa onyo wan mom oromo yeyo?</verse>
				<verse number="11">Wan giwa doŋ kwariwa onyo wan mom oromo yeyo? Wan giwa doŋ oye ni wan karacel kede gin, wan ducu obino larre pi kica a Rwot Yecu.”</verse>
				<verse number="12">Jo luŋ i cokere te koŋ liŋ mot; ote winyo kop a Baranaba kede Paulo kun oporo pi anyuttogo kede taŋo ame Obaŋa omiogi teko me tiyo i akina Orok.</verse>
				<verse number="13">Ame gin doŋ otyeko kop, Yakobo te gamo ni, “Omegona, koŋ iwinya wunu.</verse>
				<verse number="14">Cimeon doŋ otyeko tittiwa kite ame Obaŋa ogeo limo kede Orok kun kwanyo lwak jo iyi akinagi me bed jo mere.</verse>
				<verse number="15">Man gire orwatte arwata kede kop odwarpiny a rik ocoo ni,</verse>
				<verse number="16">‘Icennere ka man otum abino dwogo, abino dok gero kabedo a Daudi a rik orette oko; abino dok gero i wi oburrere, abino dok tiŋo malo,</verse>
				<verse number="17">me jo odoŋ mo Rwot, kede rok ducu ame odoko jo mere,</verse>
				<verse number="18">Man kop a Rwot, ame omio kop magi oŋeye geye i kare acon.’</verse>
				<verse number="19">En omio an aŋolo ni pe myero wan ocanu Orok ame lokere baŋ Obaŋa,</verse>
				<verse number="20">ento myero wan ocoyigi waraga, otittigi kur ocam ginnoro me kwer ame otyeko yalli cal jogi, owek daŋ timmogo me coco, kede camo ginnoro ame odeo adea, dok daŋ kur ocam remo.</verse>
				<verse number="21">Pien cakere i kare acon Muca daŋ rik tye kede jo a rabo pire i boma luŋ; bukkere pwod okwano cabit i cabit i kacokere.”</verse>
				<verse number="22">Eka okwena kede odoŋe, karacel kede lwak jo oye Kricito luŋ, rik te moko ni myero yer jo mogo iyi akinagi, cwagi Antiokia karacel i Paulo kede Baranaba. Gin te yero Juda ame olwoŋo ni Barcaba gin kede Cira, ame onwoŋo gin rik jo adoŋo i akina omego,</verse>
				<verse number="23">ote miyo jo-nono waraga ame ocoo aman: “Baŋ omegowa ame obedo Orok a tye i Antiokia, Curia kede Kilikia, Wan okwena kede odoŋe ame wan omegowu, omotowu.</verse>
				<verse number="24">Doŋ otyeko winyo ni tye jo mogo ame oya i baŋwa kan, ame tye ka poto cunywu i koppogo a rubo tamwu, aco kun wan mom ocikogi kadi acelloro.</verse>
				<verse number="25">Mano omio wan omoko i cuny acel me yero jo cwayo baŋwu kun obino karacel i dyerewa Baranaba kede Paulo,</verse>
				<verse number="26">ame gin jo a doŋ otyeko jalo kwogi pi nyiŋ Rwotwa Yecu Kricito.</verse>
				<verse number="27">En omio daŋ ocwao Juda gin i Cira; gin ikomgi bino porriwu kite kop acellono i dog.</verse>
				<verse number="28">Pien Cuny Acil kede wan doŋ omoko ni myero mom yim yeccoro apek i komwu, kono ka kop magi a pirgi tek:</verse>
				<verse number="29">kwer wunu ginnoro ducu ame oyalli cal jogi, kede remo, kede gin ame odeo adea, wek wunu daŋ timmogo me coco. Maginono en ame ka igwokere wunu iye, nwoŋo itimo wunu ber. Doŋ ibedu giwu.”</verse>
				<verse number="30">Kare ame doŋ ocikogi oko, gin te wot i Antiokia, ote coko lwak karacel, ote miyogi waraga.</verse>
				<verse number="31">Ka gin okwano, gin olelo pi cuko cunygi.</verse>
				<verse number="32">Eka Juda kede Cira, ame onwoŋo rik gin odwarpiny, te daŋ cuko cuny omego kede kop apol, ame meddigi teko.</verse>
				<verse number="33">Gin rik te koŋ bedo kuno pi kare anonokkoro, eka omego te cikogi kede kuc i dokgi baŋ jo a nwaŋ ocwaogi. [</verse>
				<verse number="34">Ento Cira te tamo ni kono gire en edoŋ kuno.]</verse>
				<verse number="35">Paulo kede Baranaba te doŋ i Antiokia. Gin te bedo pwony kede rabo kop a Rwot kuno karacel kede jo ocele apol.</verse>
				<verse number="36">Ame kare doŋ okato alalac, Paulo te kobbi Baranaba ni, “Odok koŋ cen i boma ducu ame rik wan orabo iye kop a Rwot, me owot olim omegowa, onen kit ame gin tye kede.”</verse>
				<verse number="37">Baranaba rik te tamo ni kono otero Lakana ame olwoŋo daŋ ni Marako owoto kedgi.</verse>
				<verse number="38">Ento Paulo te tamo ni mom ber me tero dano a yam koŋ olwi owekogi oko i Pampulia, kun mom owoto kedgi i tic.</verse>
				<verse number="39">Kop-pi te miyogi pyem atek ateka, te miyo ŋat acel acel pokere oko awottere. Baranaba te tero Marako, kwaŋ wot kede naka i Kupuru;</verse>
				<verse number="40">Paulo te yero mere Cira, te wot kede, kun omego koŋ okwayigi winyo a Rwot.</verse>
				<verse number="41">En te beo i Curia kede i Kilikia kun omio teko baŋ lwak oye Kricito luŋ.</verse>
			</chapter>
			<chapter number="16">
				<verse number="1">Paulo te wot tuno i Derube kede i Licitra. Kuno onwoŋo tye iye alub Yecu moro a nyiŋe Temoteo, wot a dako moro ame Ajudaya oye Rwot, ento pappere rik gire dano me Grik.</verse>
				<verse number="2">Omego me Licitra kede Ikonio rik pwoo lonnono.</verse>
				<verse number="3">Paulo rik te mito ni en wot kede; eka te tere wot lire, pien Ojudaya a rik tye i kabedo-nono, rik gin luŋ ŋeo ni pappere obedo dano me Grik.</verse>
				<verse number="4">Kare ame gin tye abe bea i boma apapat, gin omio baŋ jo cik me agwoka ame rik okwena kede odoŋe oyiko i Jerucalem.</verse>
				<verse number="5">Mano omio lwak jo oye Kricito me kabedo apapat medde atek i iyeegi, kun daŋ wel jo medde didik.</verse>
				<verse number="6">Gin rik te bel i lobo me Purugia kede Galatia, pien Cuny Acil onwoŋo ogenogi oko ni kur orab kop Obaŋa i Acia.</verse>
				<verse number="7">A doŋ gin otuno i waŋ apokki me Mucia, ote tamo ni kono owoto i Bitunia, cite Cuny a Yecu mom te yegi beo.</verse>
				<verse number="8">Gin doŋ te beo i dye Mucia, wot piny i Teroa.</verse>
				<verse number="9">Ginanyuta te nen baŋ Paulo dyewor, kun lonnoro me Makedonia abako doge, alwoŋe ni, “Kwaŋ nam idokoro i Makedonia, ikonywa.”</verse>
				<verse number="10">Ka en doŋ oneno gin ame onyutte, wan doŋ ote yenyo yo oyotoyot me wot i Makedonia, pien onwoŋo doŋ oniaŋ aber ni Obaŋa doŋ olwoŋowa me wot rabo amut aber baŋgi.</verse>
				<verse number="11">En omio wan ote kwaŋ oko kun oya i Teroa, ote kwaŋ atira naka i Camoturake, orwo mere ote tuno Neapoli.</verse>
				<verse number="12">Oya i kuno ote wot i Pilipi, ame en boma me agege me lobo Makedonia, dok daŋ en kan ame jo Roma bedo iye kun olubo cik me Roma. Obedo i boma-nono pi kare alalac.</verse>
				<verse number="13">I cen me cabit ote donyo oko i dogcel wot i dog kulo, kan ame onwoŋo otamo ni tye iye kabedo me kwayo Obaŋa. Eka ote bedo piny kuno, ote kop i monnogo ame onwoŋo ocokere karacel.</verse>
				<verse number="14">Dako ame olwoŋo ni Ludia, ame onwoŋo oya i paco me Tuatira, en ame obedo winyo kopwa. Dako-nono onwoŋo acat boŋŋi obedo amaramar, daŋ rik en awor Obaŋa. Rwot oyabo cunye, en te bedo keto cunye i kom gin a Paulo akobo.</verse>
				<verse number="15">Ka en otyeko batija karacel kede jo i ode, obako doge baŋwa kun kobo ni, “Ka ityeko moko wunu ni an aye Rwot ateteni, biye ibed wunu i oda,” En odiowa atek, te miyowa wot kede.</verse>
				<verse number="16">Ame gin rik otye owot i ka kwayo Obaŋa, gin te rwatte kede nyannoro ame onwoŋo opii, ame jokkere rik tucce kop. Nyannono onwoŋo kelli odoŋe mere lim abup pi tyettere.</verse>
				<verse number="17">En olubowa wan i Paulo kun redo ni, “Jo man obedo omiro Obaŋa Amalo Meicel. Gin arabbiwu yo me larre.”</verse>
				<verse number="18">Nyan-nu obedo timere amanno pi nino apol, omio Paulo oŋo, te lokere kobbijok ni, “Aciki i nyiŋ Yecu Kricito, ya oko i kome.” Daŋ te ya oko i caanono cuto.</verse>
				<verse number="19">Odoŋe mere ka oneno ni gengi me nwoŋo Iim otum oko, gin te mako Paulo kede Cira, ote wayogi terogi i cuk baŋ oloc.</verse>
				<verse number="20">A doŋ gin okelogi i nyim oŋolkop, ote piddigi ni, “Jo-ni tye ka rurubo boma wa-ni; aco kono gin Ojudaya.</verse>
				<verse number="21">Gin okelo kitgi mogo ame cik mom ye ni wan omak onyo oti kede, pien wan giwa ojo Roma.”</verse>
				<verse number="22">Lwak te twarre malo, oŋolkop te yeyeco boŋŋigi oko, ote ciko ni myero pwod jo-nono kede abiro.</verse>
				<verse number="23">A doŋ otyeko pwodo dudgi atek, ote ketogi i buc, ote daŋ ciko agwok obuc ni gwokgi aber.</verse>
				<verse number="24">Agwok obuc te cwalogi i ot buc tyelo, te goyo kol i tyengi oko.</verse>
				<verse number="25">I dye idiŋ Paulo kede Cira onwoŋo tye akwayo Obaŋa kun daŋ owero wer me pako Obaŋa, ame obuc daŋ awinyo.</verse>
				<verse number="26">Twon oyeŋo moro te yeyeŋo piny atek meicel cucuttono, te ot buc daŋ oyenere; doggola luŋ me ot buc te yabere oko, nyony otweo obuc daŋ te gony oko.</verse>
				<verse number="27">Ka agwok obuc oco, oneno doggola me buc luŋ tye twolo; en te woto pala battere me nekere kene, pien onwoŋo otamo ni obuc doŋ olwi oko.</verse>
				<verse number="28">Ento Paulo te redo kede dwon aloŋo ni, “Kur iwanne keni, pien wan luŋ otye giwa kan.”</verse>
				<verse number="29">Agwok obuc te lwoŋo mac, omwomere i ot, te wot ryebere piny i nyim Paulo gin i Cira kun kome tye amyel amyela pi lworo.</verse>
				<verse number="30">En te kelogi oko, penyogi ni, “Odoŋena, kara atim ŋo me alarre?”</verse>
				<verse number="31">Paulogi te kobbe ni, “Ye Rwot Yecu, ibino larre, yin karacel kede jo i odi luŋ.”</verse>
				<verse number="32">Eka ote rabbe kop i kom Rwot, en kede jo ame bedo i ode luŋ.</verse>
				<verse number="33">En rik te tero jo-nono i caa-naca cuto i dyeworraca, te wot mado waŋ kan owawano i komgi. Eka en karacel kede jo me ode ducu ote batija oko cuto.</verse>
				<verse number="34">Icennere en te terogi i ode, te miyogi cem, kun olelo gin kede jo i ode luŋ, pien en doŋoye Obaŋa.</verse>
				<verse number="35">A doŋ piny oru, oŋolkop te cwayo cirikale kun okobo ni, “Gony doŋjo-nono oko.”</verse>
				<verse number="36">Agwok obuc te tero koppono baŋ Paulo kun kobo ni, “Oŋolkop ocwao kop ni gonywu oko. Doŋ pi manno, donnyo wunu oko me iwot giwu i kuc.”</verse>
				<verse number="37">Cite Paulo te kobbigi ni, “Wan opwodowa i nyim lwak kannaler aboŋo ŋolliwa kop a kungu wan Oroma! Gin ocwaowa-gu i buc. Aman doŋgin omito cwayowa oko i muŋ? Mom gire Myero gin ikomgi obin ogonywa.”</verse>
				<verse number="38">Cirikale te dwoko koppono baŋ oŋolkop. Gin ka owinyo ni jo-nono kara onwoŋo obedo jo Roma, lworo omakogi atek.</verse>
				<verse number="39">Gin te bino bako doggi baŋgi; i kare ame doŋogonyogi odonyo oko, ote kwayogi me ya oko i bomanono.</verse>
				<verse number="40">Gin doŋ te ya wot tuŋ a Ludia; gin ka otyeko neno omego, kun ocuko daŋ cunygi, ote wot gigi oko.</verse>
			</chapter>
			<chapter number="17">
				<verse number="1">Gin obeo Ampipoli kede Apolonia, ote tuno naka i Tecalonika, en kan ame onwoŋo kacokere Ojudaya tye iye.</verse>
				<verse number="2">Acalo kit a Paulo me kare luŋ, en owoto te donyo i kacokere, te laro kedgi kop oya i coc a yam ocoo pi cabit adek,</verse>
				<verse number="3">kun en gonyo tere me nyuto ni Kricito myero to te cer oko i akina a jo oto, dok te kobo ni, “Yecu ame an arabbiwu kop i kome-nono, en Kricito.”</verse>
				<verse number="4">Jo mogo i akinagi te ye koppere, ote ribere i kom Paulo kede Cira, kede jo apol daŋ i akina jo Grik a woro Obaŋa, anaka mon adoŋo apopol.</verse>
				<verse number="5">Ento nyeko te mako Ojudaya, gin te tero jo mogo areco ame tio i cuk, eka jo-nono te kelo woo adwoŋ i boma. Gin te guro ot a Yacon kun oyenyo Paulo kede Cira me otergi i nyim lwak.</verse>
				<verse number="6">A doŋoyenyogi kwe, ote wayo Yacon kede omego mogo terogi i nyim wegi twer me paco-nono, kun oredo ni, “Jo ame aman doŋtye aloko wi podo luŋ oluktuke, otuno doŋanaka kan daŋ, Yacon te gamogi i ode.</verse>
				<verse number="7">Ginjo-nono otyeobalo cik a Kaicari oko, kun okobo ni tye dok abaka moro ocele ame olwoŋo ni Yecu.”</verse>
				<verse number="8">Kopgi-nono te tugo lwak kede wegi twer me paco-nono i kare ame gin doŋowinyo.</verse>
				<verse number="9">Wegi twer te miyo Yacon kede jo ocele jeŋo lim, ote gonyogi.</verse>
				<verse number="10">Oyotoyot omego te cwayo Paulo kede Cira dyewor i Berea. Gin ka otuno kuno, ote wot i kacokere Ojudaya.</verse>
				<verse number="11">Ojudaya-naca rik tamgi beco kato me Tecalonika, pien gin rik obin ogamo kop Obaŋa i cunygi luŋ; nino i nino gin rik te bedo moyo i coc a yam ocoo ka ce kop ame okobo tye kakare.</verse>
				<verse number="12">Jo apol i akinagi te lokere doko jo oye Yecu, karacel kede monnogo apopol a ŋeye, anaka co daŋ ame gin jo Grik.</verse>
				<verse number="13">Ka Ojudaya me Tecalonika oniaŋ ni Paulo tye a rabo kop Obaŋa i Berea daŋ, gin daŋ te wot kuno, ote bedo tutugo kede rurubo lwak.</verse>
				<verse number="14">Oyotoyot omego te cwayo Paulo oko i dog nam, ento Cira kede Temoteo te doŋ kuno.</verse>
				<verse number="15">Jo ame olwoko Paulo otuno kede naka i Atene; Paulo te cikogi baŋ Cira kede Temoteo ni myero gin bino baŋe oyot acalo twerre, jo-nono te dok gigi.</verse>
				<verse number="16">Ame Paulo pwod tye akurogi i Atene, cunye owaŋ atek ka oneno boma-nono ducu opoŋ i cal jogi.</verse>
				<verse number="17">Omio en te bedo laro kop i kacokere kede Ojudaya kede jo a woro Obaŋa, dok daŋ piny a ru rik te bedo laro kop i cuk kedejo a tye kuno.</verse>
				<verse number="18">Jo mogo a gin oryeko me eryoŋet a jo Epikuria kede jo Citoiki daŋ okobo kede, eka jo mogo te kobo ni, “Lon akobo kop miŋomiŋoni ka ŋit akobo ŋo?” Jo ocele akobo ni, “En nen bala arabkop i kom Yecu kede i kom cerrere.”</verse>
				<verse number="19">Jo-nono te make, tere i wi kidi me Areopago kun openye ni, “Itwero niaŋowa i kom pwony anyen ame ikelo-nie?</verse>
				<verse number="20">Pien ikelliwa gigi mogo apat apata ame owinyo; wan doŋ omito ŋeyo ginnono.”</verse>
				<verse number="21">Pien jo me Atene luŋ aluŋa, kede wele ame bedo iye, otyeko karegi i kobo onyo i winyo gigi mogo anyen keken.</verse>
				<verse number="22">Paulo te cuŋ i dye kidi me Areopago, te kobo ni, “Wun jo Atene, an doŋaneno ni, wun iketo wunu cunywu i woro obaŋa apapat i yore luŋ aluŋa.</verse>
				<verse number="23">Pien ka abedo be bea kun aneno gin ame iworo wunu, anwoŋo keno me lam ame ocoo kome ni, ‘Me Obaŋa a mom oŋeo.’ Doŋ gin ame iworo wunu a mom iŋeo wunu-nono, en ame an arabo pire baŋwu.</verse>
				<verse number="24">Obaŋa ame oketo wi podo luŋ kede jami a tye iye ducu, en ame obedo Rwot a bwoo polo kede lobo, en mom bedo i ot ame jo ogero i ciŋgi.</verse>
				<verse number="25">Daŋ jo gire mom twero tiye kede ciŋgi, bala en mito ginnoro; pien en ikome ame mio baŋ jo luŋ kwo kede weo kede jami Iuŋ.</verse>
				<verse number="26">En daŋ oketo jo luŋ a rokgi papat ame tye i wi podo kun gin ducu oya i kom dano acel. En onwoŋo omoko karegi oko coŋ kede waŋ kio me kabedogi,</verse>
				<verse number="27">me gin omo Obaŋa, kun ogenoni atot ya obino boboŋo ote nwoŋe. Aco kono Obaŋa gire mom tye bor i ŋattoro.</verse>
				<verse number="28">Pien ‘Wan okwo i en, olelea i en, obedo tye daŋ i en’; Dok tye acalo oco werwu mogo okobo, ‘Pien wan daŋ wan ikwae mere.’</verse>
				<verse number="29">Doŋ ka wan obedo ikwae Obaŋa, pe myero opar ni kite Obaŋa calli jabu, onyo ryal, onyo gweŋ, ame gin jami ame opao pi diro kede tam a dano.</verse>
				<verse number="30">I kare ame jo pwod kwia piny Obaŋa obedo bala mom oneno, ento amanni en doŋciko jo luŋ me ŋut.</verse>
				<verse number="31">Pien en doŋotyeko moko oko nino ame en bino ŋolli lobo kop atira, a kun dano ame en oyero en a bino ŋolo. En daŋ doŋomoko kop man oko baŋ jo luŋ i cero Yecu i akina a jo oto.”</verse>
				<verse number="32">Ka gin owinyo pi cer a jo oto, jo mogo onyero anyera, cite jo ocele okobo ni, “Dok obino medo winyo kop man baŋi i nino ocele.”</verse>
				<verse number="33">Paulo gire doŋte ya wot oko i akinagi.</verse>
				<verse number="34">Ento jo mogo onotte kede ote lokere doko jo oye Yecu; i kin jo-nono onwoŋo tye iye Dionecio ame en dano a bedo i okiko me Areopago, kede dako moro ame nyiŋe Damari, karacel i jo ocele mere daŋ.</verse>
			</chapter>
			<chapter number="18">
				<verse number="1">Icennere Paulo te ya oko i Atene wot i Korinti.</verse>
				<verse number="2">En te nwoŋo Ajudaya moro kuno a nyiŋe Akwila, ame onwoŋo dano me Ponto. Dano-nono onwoŋo rik pwod obino abina kun oya i Itali gin i dako mere Puricikula, pien onwoŋo Kulaudio ociko ni Ojudaya luŋ myero ya oko i Roma. Paulo owoto baŋgi,</verse>
				<verse number="3">te bedo baŋgi, pien dirogi me tic rik kwone acel; gin ducu rik okwo kema.</verse>
				<verse number="4">Paulo rik te bedo laro kop i kacokere cabit i cabit, kun temo wa yo tam Ojudaya kede mea jo Grik.</verse>
				<verse number="5">Kare ame Cira kede Temoteo doŋ otuno kun oya i Makedonia, Paulo te miyo kare mere luŋ i rabo kop Obaŋa, kun mio caden baŋ Ojudaya ni, Yecu gire en Kricito.</verse>
				<verse number="6">Ka gin opyem kede kun oyete daŋ, en otennigi rukkere kun kobbigi ni, “Remowu bed i wiwu! An balloro gira mom baŋa. Cakere tin an gira doŋ abino wot baŋ Orok.”</verse>
				<verse number="7">En te ya i kannaca oko, te wot i paco a lo moro a nyiŋe Titio Yucito; en rik onwoŋo dano a woro Obaŋa, ode ceŋ ceggi kede kacokere.</verse>
				<verse number="8">Kricipo, adwoŋ me kacokere, te lokere doko ŋat oye Rwot, karacel i jo me ode luŋ; jo Korinti apol daŋ ka owinyo, oye Yecu ote batijagi.</verse>
				<verse number="9">I dyeworrono, Rwot te kobbi Paulo i ginanyuta ni, “Kur ilwor; yin kobbi, kur iliŋ;</verse>
				<verse number="10">pien an atye kedi. Dano moro mom gire bino timi i ginnoro arac, pien jo mera pol i boma man.”</verse>
				<verse number="11">En te bedo kuno mwaka acel kede dwete abicel kun pwonyo kop Obaŋa i akinagi.</verse>
				<verse number="12">I kare ame Galio loo Akaya, Ojudaya luŋ obin oputte i kom Paulo i cuny acel, ote tere i ka ŋolo kop,</verse>
				<verse number="13">kun okobo ni, “Dano-ni tye abito jo me woro Obaŋa i yore ame cik mom mito.”</verse>
				<verse number="14">A doŋ Paulo cok yabo doge me kop, Galio te kobbi Ojudaya ni, “Wun Ojudaya, kono woki obedo kopporo me tim arac onyo me turo cik i yo arac, kono adio cunya me winyo kopwu, mano ŋeye kene.</verse>
				<verse number="15">Aco ka kop i kom nyiŋ kop kede nyiŋ jo kede kop i kom eikwu-ni, wun nenu giwu keŋwu; an adag gira bedo aŋolkop me kodi koppono.”</verse>
				<verse number="16">En te ryemogi oko ika ŋolo kop.</verse>
				<verse number="17">Gin ote mako Cocitene, adwoŋ me kacokere, ote pwode inyim kom me ŋolo kop; ento Galio gire mom oparo kadi acelloro.</verse>
				<verse number="18">Paulo te bedo kuno pi kare alalac, eka te ciko omego, te kwaŋo nam me dokoro i Curia, kun Puricikula gin i Akwila woto karacel kede. En onwoŋo omio omworo yer wie oko i Kenkeria, pien onwoŋo rik en okwoŋo kwoŋ.</verse>
				<verse number="19">A doŋ gin otuno i Epeco, Paulo te wekogi kuno, en te wot gire laro kop Ojudaya i kacokere.</verse>
				<verse number="20">Ka gin okwae ni koŋ dikere baŋgi pi kare alalaccoro, en mom oye.</verse>
				<verse number="21">Ame en doŋ ocikogi, okobo ni, “Abino dwogo baŋwu ka Obaŋa oye.” Eka en te kwaŋo nam kun ya i Epeco.</verse>
				<verse number="22">Ka gin otuno i wi tela me Kaicaria, gin te wot moto lwak jo oye Kricito, eka ote wot i Antiokia.</verse>
				<verse number="23">A doŋ otyeko kare moro kuno, en te ya oko, te bebea i kabedo acel acel i lobo me Galatia kede Purugia, kun mio teko baŋ jo luŋ a lubo Yecu.</verse>
				<verse number="24">Dano moro ame nyiŋe Apolo, Ajudaya me Alegejanderia; rik onwoŋo obino i Epeco. En rik dano opwonyere a ŋeo kop meicel, ame tek i coc a yam ocoo.</verse>
				<verse number="25">Lonnono rik onwoŋo opwonyo i yo a Rwot; en okobo dok opwonyo kop i kom Yecu i yore i yore kun kop okur i cunye, kadi kono onwoŋo en ŋeo ka batija a Lakana keken.</verse>
				<verse number="26">En ocako kop i tekcuny i kacokere. Puricikula kede Akwila ka owinyo koppere, otere, ote wot medo nyutte yo Obaŋa i yore i yore.</verse>
				<verse number="27">En rik te mito ni edokoro nam me wot Akaya, omego daŋ te cwako tammere, gin te coyo waraga baŋ jo a lubo Yecu ni myero jole. Ka doŋ otuno, pi kica Obaŋa omio en okonyo jo oye Rwot atek,</verse>
				<verse number="28">pien cen oloyo Ojudaya kannaler i nyim lwak kede teko me koppere, kun juro coc a yam ocoo pi nyuto ni, Yecu gire en Kricito.</verse>
			</chapter>
			<chapter number="19">
				<verse number="1">Ame Apolo tye i Korinti, Paulo nwaŋ obeo i lobo i tuŋ malo, te tuno anaka i Epeco. En rik te nwoŋo jo mogo a lubo Yecu kuno</verse>
				<verse number="2">te kobbigi ni, “Rik ibin inwoŋo wunu Cuny Acil i kare ilokere idoko wunu jo oye Yecu?” Gin te gamo ni, “Amaa, kom kadi winyo daŋ mom ru owinyo giwa ni Cuny Acil tye.”</verse>
				<verse number="3">Dok te penyogi ni, “Kara rik obatijawu i kodi batija mene?” Gin te gamo ni, “Batija a Lakana.”</verse>
				<verse number="4">Paulo te kobbigi ni, “Lakana rik batija jo ka gin oŋut, kun kobbigi ni myero gin oye dano ame abino lubo ŋec, mannono en Yecu.”</verse>
				<verse number="5">Ka gin owinyo amannono, rik ote batijagi oko i nyin Rwot Yecu.</verse>
				<verse number="6">Paulo te keto ciŋe i komgi, gin te nwoŋo Cuny Acil, ote cako dumo lebbogo apapat kede rabo kop acalo odwarpiny.</verse>
				<verse number="7">Jo-nono luŋ rik oromo apar wie aryo.</verse>
				<verse number="8">Paulo te wot donyo i kacokere, en rik te bedo rabo kop i tekcuny pi dwete adek, kun laro kedgi kop, dok temo waya tamgi i kom loc Obaŋa.</verse>
				<verse number="9">Cite jo mogo cunygi obedo nwaŋ, mom oye Yecu, kun okobo kop areco i kom Yo-nono i nyim lwak ocokere, omio en te ya oko i baŋgi kun tero jo oye Yecu daŋ; eka en rik te bedo laro kop nino i nino i ot pwony a Turano.</verse>
				<verse number="10">Mano otimere pi runi aryo twal, omio jo a bedo i Acia luŋ, Ojudaya anaka jo Grik daŋ, te winyo kop a Rwot.</verse>
				<verse number="11">Obaŋa onwoŋo tye ka miyo Paulo tiyo ticcogo atek adoŋo me awura apat i en a yam timere.</verse>
				<verse number="12">Jo rik tero otwogi-gu atambara onyo boŋŋi me tic ame ogudo ka i kom Paulo, too daŋ te caŋ gire oko, ceŋ areco daŋ ya oko i komgi.</verse>
				<verse number="13">Rik onwoŋo tye Ojudaya mogo ame oryem cen, a wowota awowot; gin daŋ obin otemo tic kede nyiŋ Yecu i kom jo a tye i cen areco, kun okobo ni, “Akwoŋŋiwu i nyiŋ Yecu ame Paulo rabo pire.”</verse>
				<verse number="14">Itino abiro ame gin rik otino Ajudaya moro ame alamdog adwoŋ ame nyiŋe Cikewa, rik daŋ otimo amannono.</verse>
				<verse number="15">Cen arac rik te penyogi ni, “Yecu an aŋeo, anaka Paulo daŋ aŋeo; kara wun kono iŋagi wunu?”</verse>
				<verse number="16">Eka won cen araccaca te mukere i komgi, te loyogi luŋ i teko; omiogi ote riŋo oko i ot-tu ame gin ducu otye onoro dok kun daŋ owawanogi.</verse>
				<verse number="17">Kop man rik te ŋeye baŋ Ojudaya kede jo Grik luŋame bedo i Epeco. Gin luŋ ote bedo alwor meicel, omio jo te medde keto kwogo adwoŋ i nyin Yecu.</verse>
				<verse number="18">Jo apol i akina jo oye Rwot te bino ye kede tuco kannaler gigi mogo a yam gin obedo timo.</verse>
				<verse number="19">Dok jo apopol daŋ a yam bedo tiyo ticcogo me jojok, te coko bukegi wano oko i nyim lwak luŋ. Rik ote myeko wel jami ame owaŋo, ote nwoŋo oromo ciliŋ tutumia abic twal.</verse>
				<verse number="20">Kop a Rwot rik te bedo nya, medde i teko i yore acalo mannono.</verse>
				<verse number="21">Ka mano luŋdoŋ otum, Paulo otamo i cunye ni kono ebeo i Makedonia kede Akaya, ete wot i Jerucalem, kun kobo ni, “Ka doŋabedo kuno, myero doŋanen Roma daŋ.”</verse>
				<verse number="22">Omio en te oro jo aryo i akina jo a konye, Temoteo kede Eracito, kun en koŋ dikere anok i Acia.</verse>
				<verse number="23">I kare-nono arubaruba rik obedo adwoŋ i kom kop me Yo man.</verse>
				<verse number="24">Rik tye lo moro ame atet ryal, nyine Demeterio, en rik onwoŋo teto ot jok Atemi atitino moro, teto i ryal kun kelli odiro i tic magoba adwoŋ.</verse>
				<verse number="25">En rik te coko odiro-nono karacel kede jo ocele ame ticgi acel i megi-nono, eka te kobbigi ni, “Jo-nie, wun iŋeo wunu ni ticwa-ni en a kelliwa lonyo.</verse>
				<verse number="26">Aco wun doŋityeko neno, dok daŋ iwinyo wunu ni, Paulo moro-ni aman doŋobito jo dok oloko lwak apipim, mom ka i Epeco kan keken, ento buco doŋromo yi Acia luŋ, kun en kobo ni, obaŋa moro ducu ame jo tio kede ciŋgi mom gire obaŋa kadi acelloro.</verse>
				<verse number="27">Dok mom ticwa keken en a tye arac, ento anaka ot Atemi ikome ame jok adit-ti daŋ bino doko gin a konynere mom, ame man bino kwanyo kwogo me dit a dako man ame jo me Acia kede wi podo luŋworo.”</verse>
				<verse number="28">Jo-nu ka owinyo kop man, akemo te makogi atek meicel, ote bedo rereda ni, “Atemi a jo Epeco en ame dwoŋ gire!”</verse>
				<verse number="29">Arubaruba rik te bedo i bomanono adwoŋ meicel; jo rik te mako Gayo kede Aricitako, ame gin onwoŋo jo me Makedonia a nwaŋ woto karacel i Paulo, eka gin ducu te mwomere i cuny acel i ka tuko.</verse>
				<verse number="30">Paulo te mito ni en daŋ edony i akina lwak, ento olub Yecu te geŋe oko.</verse>
				<verse number="31">Jo mogo a doŋo me Acia ame rik owote mere daŋ ocwaye kwena ni myero kur emiye me donyo i ka tuko.</verse>
				<verse number="32">Mannono omio redo a jo opokere oko papat, jo ocele aredo pi gin-ni, jo ocele pi ginnoro ocele; pien tam a jo i cokere onwoŋo doŋ orubere oko, omio pol a jo mom omedo i niaŋ gin omiogi ocokere.</verse>
				<verse number="33">Jo mogo i akina lwak otamo ni gin ocokere pi Alegejanda, pien Ojudaya ocwae i nyimgi. Alegejanda te diyogi kede ciŋe, kun onwoŋo en amito pido i nyim lwak.</verse>
				<verse number="34">Cite ka gin oniaŋ ni en kara onwoŋo obedo Ajudaya, gin luŋ ote wo i dwon acel pi kare a romo caa aryo, kun okobo ni, “Atemi a jo Epeco en ame dwoŋ gire!”</verse>
				<verse number="35">A doŋ aran me boma-nu ojuko lwak oliŋ oko, Alegejanda te kobo ni, “Wun jo me Epeco, kara ŋa a dok kwia ni boma me Epeco en ame gwoko ot jok Atemi adwoŋŋere, kede calloro a rik opoto i polo?</verse>
				<verse number="36">Kop-pi ducu mom tye ŋattoro a romo kwero; doŋ myero ibed wunu mot, kur itim wunu ginnoro ducu i myelkom.</verse>
				<verse number="37">Pien ikelo wunu jo-ni kan a kun gin gigi mom oyak ot jok, dok daŋ mom oyeto gigi obaŋawa.</verse>
				<verse number="38">Doŋ ba, ka Demeterio kede odiro tic ame tye kedgi tye kede kopporo i kom dano moro, okiko tye, oloc daŋ tye; myero gin opid kopgi apida kengi kengi.</verse>
				<verse number="39">Ento ka iyenyo wunu ginnoro ocele obino tyeko i cokere a lubo cik.</verse>
				<verse number="40">Pien bino bedo rac baŋwa, ka opiddiwa pi kop me tubere i gin otimere tin, pien te koppere mom nen, mio nyuto gin okelo aruruba man loowa oko.”</verse>
				<verse number="41">A doŋ en okobo man, te keto cokere oko.</verse>
			</chapter>
			<chapter number="20">
				<verse number="1">Ka tugere ca doŋ okwe, Paulo ocwao kwena baŋ jo a lubo Yecu, Ocuko cunygi, te cikogi, te wot gire oko i Makedonia.</verse>
				<verse number="2">En te be bea i lobo me kuno, kun kobo kop apol me cukoro cuny jo, eka te kato i lobo a jo Grik.</verse>
				<verse number="3">En rik te tyeko dwete adek kuno; i kare ame en rik doŋ cok kwaŋ me wot Curia, Ojudaya daŋ te cako yikere pire i muŋ, omio en te moko tammere me dok gire cen kun ebeo i Makedonia.</verse>
				<verse number="4">Jo olwoke rik obedo Copater, dano me Berea, wot a Puro, kede Aricitako, kede Cekundo, ame gin jo me Tecalonika, Gayo me Derube, kede Temoteo, kede Tukiko gin i Tropimo ame gin jo me Acia.</verse>
				<verse number="5">Jo-nono otelliwa yo, eka ote kurowa i Teroa.</verse>
				<verse number="6">Wan okwaŋo nam kun oya i Pilipi a doŋ kare me Ogati a Tobi Mom iye doŋ otum oko, owoto nino abic ote tuno baŋgi i Teroa, ote ri kuno nino abiro.</verse>
				<verse number="7">Ka rik wan ocokere karacel me nyinyilo ogati i nino ame lubo cabit Ojudaya, Paulo okobo kedgi, kun oyikere ni ebino wot oko i orwo mere, te gal i rabo koppere i tuno anaka i dye idiŋ.</verse>
				<verse number="8">Onwoŋo tara apol tye alyel i icika amalo kan a wan ocokere iye.</verse>
				<verse number="9">Atin awobi moro a nyiŋe Yutiko rik tye obedo i waŋ dirica. Ame Paulo onwoŋo pwod obedo medde kede rabo kop nakanaka, nino te cako ciro awobinu atek. Kare ame nino doŋ onure meicel, awobi te mwomo oko i icika a malo me adekkere, te napere oko piny, ote coko a doŋ oto oko.</verse>
				<verse number="10">Paulo te yitto piny, poto i kome, te kwake kun kobo ni, “Weku woo bedi. En gire pwod kwo.”</verse>
				<verse number="11">Eka Paulo te yito dok malo, te nyilo ogati; ocamo cem, te dok ceko kedgi kop pi kare alac ituno ka piny oru, te doŋ wot oko.</verse>
				<verse number="12">Gin doŋ ote kelo awobi caoko i ot kun doŋ kwo, omio cunygi doŋ te kwe aber meicel.</verse>
				<verse number="13">Cite wan ogeo wot i mel, ote kwaŋ wot i Aco, kun onwoŋo oyiko ni obino gamo Paulo i mel kuno, pien en onwoŋo oyiko amannono, kun en ikome omito ni ebe i wi tela.</verse>
				<verse number="14">Ka en onwoŋowa i Aco, ogame i mel, ote bino i Mitulene.</verse>
				<verse number="15">Ote kwaŋ iya i kuno, orwo mere ote tuno kan ame otemere kede Kio. I nino me aryo mere wan ote tuno i Camo, eka orwo mere ote tuno doŋ i Mileto.</verse>
				<verse number="16">Pien Paulo onwoŋo otamo ni myero ekat Epeco akata, me mom doŋ etyek kare i Acia; pien onwoŋo en arurua ni, ka twerre, nwoŋe doŋ etye i Jerucalem i nino me Pentekote.</verse>
				<verse number="17">Ame Paulo pwod tye i Mileto, en ocwalo kwena i Epeco pi lwoŋo odoŋe a lwak jo oye Kricito.</verse>
				<verse number="18">Ka doŋ gin otuno baŋe, en te kobbigi ni, “Wun ikomwu iŋeo kite ame abedo kede i akinawu i kare luŋ, cakere i nino ame ageo nyono kede Acia,</verse>
				<verse number="19">kun atiyi Rwot i mwolo luŋ kede pig waŋ kede aoma yic ame opoto i koma pi kit ame Ojudaya obedo liba kede.</verse>
				<verse number="20">Daŋ iŋeo wunu kite ame an rik mom alworo tito baŋwu kede pwonyowu ginnoro ducu ame twero konyowu, ame man rik atimo i dye lwak kede i ot i ot.</verse>
				<verse number="21">Rik atito atira baŋ Ojudaya kede jo Grik ni myero gin oŋut i tun baŋ Obaŋa dok daŋ oye Rwotwa Yecu.</verse>
				<verse number="22">Cite aman, nen, an doŋ Cuny Acil tye adiya awot i Jerucalem; mom aŋeo gin a bino timere i koma kuno,</verse>
				<verse number="23">kono ka gin ame Cuny Acil titta i boma acel acel, keken, ni, twec kede aroma en ame tye akura akura.</verse>
				<verse number="24">Ento an mom gira akwano kwo mera ni obedo ginnoro me wel i tuŋ baŋa, tekki acobo ŋwecca kede tic ame agamo i baŋ Rwotwa Yecu, me bedo caden me amut aber me kica Obaŋa.</verse>
				<verse number="25">“Onyoni kono doŋaniaŋ ni mom tye ŋattoro i akinawu ame rik abebea baŋwu kun arabbiwu kop me loc Obaŋa, ame dok bino neno waŋa.</verse>
				<verse number="26">En omio tin atittiwu atira ni, an gira balla moro mom i remowu luŋ,</verse>
				<verse number="27">pien nwaŋ mom alworo rabbiwu tam luŋ ame Obaŋa oyiko.</verse>
				<verse number="28">Gwokere wunu kenwu kenwu, karacel kede lwak romi luŋame Cuny Acil omiowu tic me gwoko, me ibed wunu okwa lwak jo oye Obaŋa a rik en oloko odoko mere i remo mere ikome.</verse>
				<verse number="29">An aniaŋ ni, ka doŋaya oko, epettogo ager bino donyo i akinawu, gin mom bino timo romi kica.</verse>
				<verse number="30">Anaka i akinawu daŋ, bino ya iye jo mogo ame bino kobo koppogo ame odwadwanyo oko, me owa olub Yecu odwok i ŋegi.</verse>
				<verse number="31">Pi mannono kiu wunu piny, kun ipo wunu ni, an rik mom aweko pwonyo ŋat acel acel kun pig waŋ cwer pi mwakki adek.</verse>
				<verse number="32">Amanni doŋ an awekowu i ciŋ Obaŋa kede i koppere me kica ame twero miyowu idoŋo wunu, dok inwoŋo wunu kabedowu i akina jo luŋ ame olonyo doŋ obedo acil.</verse>
				<verse number="33">An gira rik mom onwoŋo aparo ryal kadi jabu onyo ruk a ŋattoro.</verse>
				<verse number="34">Wun ikomwu iŋeo wunu ni tic me cina-ni ame okella jami luŋ a mitte baŋa kede baŋ jo luŋa rik bedo keda.</verse>
				<verse number="35">Kare luŋrik abedo nyuttiwu ni myero iti wunu tic atek amannono me ikony wunu jo a mom i teko, kun ipo wunu i kom kop a rik Rwotwa Yecu okobo ni, ‘Winyo tye i miyo akato gamo agama.’ ”</verse>
				<verse number="36">A doŋ Paulo otyeko kobo kop man, orumo coŋe piny, te kwayo Obaŋa karacel i jo-nono luŋ.</verse>
				<verse number="37">Gin luŋote koko meicel, kun okwako ŋut Paulo, onoto leme daŋ.</verse>
				<verse number="38">Gin a doŋowaŋo yigi wok, en kop ame en okobo ni mano jo-nono mom dok bino medo neno waŋe. Gin doŋote lwoke tere naka i mel.</verse>
			</chapter>
			<chapter number="21">
				<verse number="1">Ame wan doŋotyeko pokere kedgi, ote kwaŋ kun omako yo atira anaka atot i Koc. Odiko ocele ote tuno i Rodo, ka oya i kuno otuno i Patara.</verse>
				<verse number="2">Ote nwoŋo mel ame awot i Poinike, eka ote donyo iye, ote kwaŋ.</verse>
				<verse number="3">Okwaŋ kun oneno Kupuro, ote weko oko tuŋ cam, ote kwaŋ wot i Curia; ote koŋ yito i wi tela i Turo, pien onwoŋo omito loko jami me mel kuno.</verse>
				<verse number="4">Wan omoo olub Yecu ote bedo baŋgi kuno pi nino abiro. Cuny Acil obedo miyogi kobbi Paulo ni kono kur omedde i wottere i Jerucalem.</verse>
				<verse number="5">Ento ka kare me wot oromo, wan omedde giwa i wotwa. Gin luŋolwokowa okato kedwa i ŋet boma-nono, anaka mongi kede otinogi. Ote rumo coŋwa piny i dog nam, ote kwayo Obaŋa.</verse>
				<verse number="6">Eka ote doŋcikere. Wan ote donyo i mel kun gin odok paco.</verse>
				<verse number="7">Oya i Turo ote medde i wotwa naka i Putolemai, eka ote motte kede omego, ote bedo baŋgi nino acel.</verse>
				<verse number="8">Orwo mere ote wot oko, tuno naka i Kaicaria, eka ote donyo i ot a Pilipo arab amut aber ame en rik onwoŋo dano acel i kom jo abiro ca, ote bedo baŋe.</verse>
				<verse number="9">En rik tye kede anyira aŋwen ame mom ru onyomo, gin rik orabo kop bala odwarpiny.</verse>
				<verse number="10">I bedowa kuno ame otero kare alalac, adwarpinnyoro a nyine Agabo obino baŋwa kun onwoŋo oya i Judaya.</verse>
				<verse number="11">A doŋen otuno baŋwa, okwanyo del me pyer Paulo, te tweyo i ciŋe kede tyene kene kene, te kobo ni, “Cuny Acil okobo ni mano, ‘Ojudaya ame bedo i Jerucalem bino tweyo won del-li amannono, eka ote miye baŋ Orok.’ ”</verse>
				<verse number="12">Tekki wan owinyo man, wan kede jo a rik tye kuno, ote kwayo Paulo ni kur doŋwot i Jerucalem.</verse>
				<verse number="13">Paulo te gamo dogwa ni, “Do kara ame itimo wununono, imito balo wunu cunya i kokowu? Pien an gira doŋ ayikere, mom pi buc keken, ento anaka me to i Jerucalem pi nyiŋ Rwot Yecu.”</verse>
				<verse number="14">Wan ka oneno ni okwero winyo ajukawa, ote weke giwa kun okobo ni, “Gin a Rwot mito myero tiye gire.”</verse>
				<verse number="15">A doŋ kare mano otum, wan oyikere, ote wot malo i Jerucalem.</verse>
				<verse number="16">Kede olub Yecu mogo ame oya i Kaicaria daŋ onywako yo kedwa, ote terowa i ot a Munacon, dano me Kupuro, ame onwoŋo lubo Yecu cakere con, en dano a rik oyiko ni wan myero obed wele mere.</verse>
				<verse number="17">A doŋ wan otuno i Jerucalem omego te jolowa kede lelo adwoŋ.</verse>
				<verse number="18">Orwo mere Paulo te wot karacel kedwa tuŋ a Yakobo; onwoŋo odoŋe luŋ daŋ tye kuno.</verse>
				<verse number="19">Ame wan doŋ otyeko motogi oko, Paulo te porrigi kop ducu i yore i yore i gin luŋ ame Obaŋa otimo i akina Orok pi ticcere.</verse>
				<verse number="20">Gin ka owinyo, ote pako Obaŋa, kun okobo ni, “Ineno ba, ominwa, jo tutumia i tutumia i akina Ojudaya doŋ otyeko ye Yecu. Gin luŋ otye akemo pi cik,</verse>
				<verse number="21">cite gin luŋ doŋ otyeko winyo kop i komi oko, ni yin ipwonyo Ojudaya luŋ a bedo i akina Orok ni wek kop a Muca oko, kun ikobbigi ni, kur doŋ olir otinogi onyo olub kittoro me kwaro.</verse>
				<verse number="22">Kara Ŋo a myero doŋotim? Pien gin awinyo oko ni yin ibino.</verse>
				<verse number="23">Pi mannono myero iti gin a wan okobbi. Wan otye kan i jo aŋwen ame gin otyeko kwoŋŋere i kwoŋ.</verse>
				<verse number="24">Yin ter jo-nono iwot ilonyere karacel kedgi, dok icul gin ame mitte pi lyelo wigi. Mannono bino miyo jo luŋ ŋeo ni gin ame okobo i komi kara kop lebere, ento kun yin ikomi imako cik ilubo giri.</verse>
				<verse number="25">Aco kop i kom Orok a doŋ oye Yecu, wan rik doŋ ocoyigi waraga kun otittigi gin a wan oŋolo, ni mano gin myero okwer gin ame oyalli cal jogi, kede remo, kede ginnoro ame odeo adea, kede tim me coco.”</verse>
				<verse number="26">Orwo mere Paulo te tero co-naca, te wot lonyere karacel kedgi, eka te wot i ot Obaŋa me wot tito nino ame obino cobo iye lonyeregi kede miyo gin ame oŋolo pi dano acel acel.</verse>
				<verse number="27">A doŋnino abiro ca ceggi tum, Ojudaya ame oya i Acia, a rik onwoŋo onene i ot Obaŋa, te cupo lwak, eka ote mako Paulo oko,</verse>
				<verse number="28">kun owo okobo ni, “Wun jo Icrael, konywa wunu! Man en lo ame tye apwonyo jo luŋ i kabedo ducu kop arac i kom rokwa, kede i kom cik a Muca, kede i kom kabedo man. Medo dok i mannono daŋ, en okelo jo Grik i ot Obaŋa, opyedo doŋ kabedo a yam cil-li oko,”</verse>
				<verse number="29">Pien onwo Ŋo gin oneno Turopimo, dano me Epeco, kun tye kede i boma-nono, ote tamo ni Paulo doŋ otyeko tere oko i ot Obaŋa.</verse>
				<verse number="30">Man omio jo i boma luŋ te belle, lwak te rwato ŋwec karacel; ote mako Paulo, waye tere oko i ot Obaŋa, ote cego doggola luŋ cucuttono.</verse>
				<verse number="31">Ka onwoŋo doŋ gin amito neke oko, kop te ru winyere oko baŋ adwoŋ a loo cirikale me Roma, ni, arubaruba tye i Jerucalem luŋ.</verse>
				<verse number="32">Oyotoyot, en te ru tero cirikale kede odoŋegi, ote ŋwec anaka baŋ lwak. Gin ka oneno adwonŋu kede cirikale, ote weko pwodo Paulo oko</verse>
				<verse number="33">Alo cirikale luŋ te wot baŋ Paulo, te make, eka te ciko ni myero twe i jegere aryo. Eka en doŋ te penyo ni, “Ŋa-nono? Ŋo ce a en otimo?”</verse>
				<verse number="34">Jo mogo i akina lwak te redo kun kopgi mom rwatte, mogo akobo man, mogo akobo en ocele. Ka niaŋ kop me ateni me woogi-nono oloc, en te ciko ni myero ter Paulo i laigi.</verse>
				<verse number="35">Ame gin doŋ otuno i acoge, ocirikale te tiŋo Paulo atiŋa pi gero a lwak;</verse>
				<verse number="36">pien lwak adwoŋŋere olubogi kun owo ni, “Neke wunu oko!”</verse>
				<verse number="37">A doŋ gin ceggi kelo Paulo i lai, en te kwayo alo cirikale luŋ ni, “Itwero ye an koŋ akobbi kopporo?” Alo cirikale te kobbe ni “Iŋeo leb Grik kara?</verse>
				<verse number="38">Mom yin a Miciri moro a rik bin cup lwak i kare okato, te tero jo Pala Bat tutumia aŋwen i tim?”</verse>
				<verse number="39">Paulo te gamo ni, “An gira Ajudaya, aya i Taruco ame tye i Kilikia, ame en boma a mom okwia. Akwayi, ye me koŋ akobbi lwak.”</verse>
				<verse number="40">A doŋ oye, Paulo te cuŋ i wi acoge, te diyo lwak kede ciŋe. Ka doŋ gin oliŋ iti, en te kop kedgi i leb Eburania ni mano,</verse>
			</chapter>
			<chapter number="22">
				<verse number="1">“Omegona kede jo a pappa, winy wunu pidona ame aketo i nyimwu.”</verse>
				<verse number="2">Ka gin owinyo ni Paulo tye akop i leb Eburania, gin te medde liŋ. En te kobo ni,</verse>
				<verse number="3">“An Ajudaya; onywala i Taruco ame tye i Kilikia, ento adoŋo i boma man i ka tyen Gamaliel. Apwonyere i yore luŋ i kom cik ame oya i baŋ kwariwa, dok abedo kede akemo pi Obaŋa bala wun luŋ tin.</verse>
				<verse number="4">Rik awuno jo me Yo man atek, anaka nekogi, kede tweyogi i buc, co kede mongu.</verse>
				<verse number="5">Alamdog adwoŋ kede jo luŋ ame bedo i okiko gin cadenna. Pien rik abin agamo waraga i baŋgi ame ocoo baŋ omegowa Ojudaya ame tye i Damaciko, ate daŋ wot kuno pi mako jo a tye iye, me akelgi i Jerucalem a doŋ atweogi oko, wek ket can i komgi.</verse>
				<verse number="6">“Ka rik awoto, a doŋ a ceggi tuno i Damaciko, oyotoyot i cuny dyeceŋ acara moro adwoŋ te ya i polo, te menya twoda dyere.</verse>
				<verse number="7">Eka ate rette piny, ate winyo dwon ŋattoro ame penya ni, ‘Caulo, Caulo, piŋo kara itye ka wuna?’</verse>
				<verse number="8">An ate gamo ni, ‘Kara yin iŋa, Rwot?’ En te gamo ni, ‘An a Yecu me Najaret, en ame yin giri itye ka wunonono.’</verse>
				<verse number="9">Jo a rik onwoŋo tye karacel keda oneno ka acara keken, ento mom owinyo dwon ŋat a kop keda.</verse>
				<verse number="10">An ate kobo ni, ‘Kara man myero doŋ atim ŋo, Rwot?’ Rwot te kobba ni, ‘Ya malo me idony i Damaciko; obino kobbi gin luŋ ame oyiko ni myero iti i kuno.’ ”</verse>
				<verse number="11">Ame onwoŋo doŋ mom atwero neno piny pi ryeny me acara ca, jo a rik otye kedgi te peya apea i ciŋa, eka ote tuno i Damaciko.</verse>
				<verse number="12">“Eka ŋattoro a nyiŋe Anania, dano ame onwoŋo woro Obaŋa kun lubo cik, a nwaŋ Ojudaya ame bedo kuno luŋ pwoc,</verse>
				<verse number="13">obino baŋa te cuŋ i laŋeta, te kobba ni, ‘Ominna Caulo, nen doŋ piny.’ I caa-naca ikome, atiŋo waŋa malo, ate daŋ nene oko.</verse>
				<verse number="14">En doŋ te kobba ni, ‘Obaŋa a kwariwa doŋ oyeri ni iŋe gin ame emito, inen ŋat a Kite Atir, dok iwiny kop aya i doge,</verse>
				<verse number="15">pien yin ibino bedo cadennere baŋ jo luŋ i kom jami ducu ame ineno kede ame iwinyo.</verse>
				<verse number="16">Kara aman pwod dok ikuro ŋo ce? Ya malo ilwoŋ nyiŋe, me ibatija oko, balli kwany oko.</verse>
				<verse number="17">“A doŋ atyeko dwogo i Jerucalem, kun atye akwayo Obaŋa i ot Obaŋa, tamma rik te koŋ dok yutte oko,</verse>
				<verse number="18">ate nene kun akobba ni, ‘Ru ya oko i Jerucalem oyotoyot, pien gin mom obino ye kop ame ibino tito i koma,’</verse>
				<verse number="19">An ate kobo ni, ‘Rwot, gin oŋeo aber ni an abedo tweyo kede pwodo jo ame oye yin i kacokere acel acel.</verse>
				<verse number="20">Dok i kare arik oonyo remo a cadenni Citefano, an onwoŋo daŋ acuŋ kuno, kun agwoko boŋŋi ajo aneke, dok daŋ apwoo timgi.’</verse>
				<verse number="21">En te kobba ni, ‘Ape, woti; pien abino cwayi kan abor, ibedo akwena baŋ Orok.’ ”</verse>
				<verse number="22">Gin owinye naka en otyeko koppere-nono, eka ote redo kede dwon aloŋo ni, “Neke wunu oko! Kwany dano-nono oko i lobo, kodi dano-nono mom romo bedo kwo.”</verse>
				<verse number="23">Ame gin otye owo, kun obobolo boŋŋigi, okiro-gu apua malo,</verse>
				<verse number="24">alo ocirikale luŋ te ciko ni tere i lai, kun daŋ ciko ni myero penye kun apwode i del, pi yenyo te kop omio jo awo i kome amannono.</verse>
				<verse number="25">A doŋ otwee oko kede del, Paulo te kobbi alo cirikale ame onwoŋo ocuŋ kakannono ni, “Dano ame obedo dano me Roma cik ye ni myero pwod i del, ame mom ru daŋ oŋolle kop?”</verse>
				<verse number="26">Ka adwoŋ ocirikale owinyo, te wot baŋ alo cirikale luŋ, te kobbe ni, “Kara ŋo ame aman imito timo? Dano-nono be Aroma ba.”</verse>
				<verse number="27">Alo cirikale luŋ te bino baŋe, te penye ni, “Titta, yin Aroma?” Paulo te dok iye ni, “Ee ta.”</verse>
				<verse number="28">Alo cirikale luŋ te gamo ni, “An rik aculo lwak lim abup me doko Aroma.” Paulo te gamo ni, “Aco an onywala iye anywala.”</verse>
				<verse number="29">Jo a rik oyikere me penye kun opwode apwoda te ket gigi oko oyotoyot; anaka en alo cirikale luŋ daŋ te bedo i lworo kare ame doŋ en oŋeo ni Paulo kara Aroma, pien onwoŋo doŋ etweo oko i del.</verse>
				<verse number="30">Orwo mere, ka onwoŋo en mito niaŋ atir gin omio Ojudaya rik apiddi Paulo, en ociko olamdog adoŋo kede jo me okiko luŋ ni myero ocokere. En te gonyo Paulo oko, kela cibo i nyimgi.</verse>
			</chapter>
			<chapter number="23">
				<verse number="1">Paulo te ciko waŋe atek i komjo i okiko, te kobo ni, “Omegona, an i kwona luŋ abedo ame yia ler i nyim Obaŋa tuno kede naka tin.”</verse>
				<verse number="2">Ento Anania ame onwoŋo alamdog adwoŋ, te ciko jo ocuŋ i laŋete ni doŋ doge.</verse>
				<verse number="3">Paulo te kobbe ni, “Obaŋa bino doŋi yin daŋ, yin apama ame opuo i lobo atar! Yin ibedo ka ŋolla kop i te cik, a kun yin ikomi ituro cik pi ciko ni doŋ doga?”</verse>
				<verse number="4">Jo onwoŋo ocuŋ i laŋete te kobo ni, “Loni, yin iyeto alamdog adwoŋ Obaŋa?”</verse>
				<verse number="5">Paulo te kobo ni, “Onwoŋo mom aŋeo ni en alamdog adwoŋ, amaa omega, pien rik ocoo ni, ‘Kur ikob kopporo arac i kom ŋat a loo jowu.’ ”</verse>
				<verse number="6">Paulo ka oniaŋ ni jo-nono onwoŋo dul acel iye Ocadukayo, kede en ocele Oparicayo, oredo i okiko ni, “Omegona, an gira Aparicayo, onywalla daŋ Oparicayo. An gira aŋolla kop pien atye i gen i cer a jo oto.”</verse>
				<verse number="7">A doŋ Paulo okobo kop man, pyem te erre i akina Oparicayo kede Ocadukayo, cokere te pokere oko aryo.</verse>
				<verse number="8">Pien Ocadukayo kobo ni, cerroro gire mom tye, dok daŋ okobo ni, kadi omalaika, kadi tipo mom gire tye, ento Oparicayo ye ni ginnogo luŋ tye.</verse>
				<verse number="9">Woo dok te bedo iye adwoŋ meicel, te miyo opwony-cikkogo me eryoŋet Oparicayo te ya malo i pyem kun okobo ni, “Wan giwa mom onwoŋo ginnoro arac a dano-ni otimo. Kara ka tipo onyo amalaika okobo kede, raccere tye kwene?”</verse>
				<verse number="10">Ka pyem odoko agwa, alo cirikale luŋ te bedo i lworo ni gin bino yeyeco Paulo atitino, omio en te ciko ocirikale me luŋere piny baŋgi, wek oma Paulo oko iyi akinagi tetek, okele i lai.</verse>
				<verse number="11">Orwo mere i dyewor, Rwot te bino cuŋ i laŋete, te kobbe ni, “Di cunyi, pien acalo rik ibedo cadenna i Jerucalem, myero daŋ ibed cadenna i Roma.”</verse>
				<verse number="12">A doŋ piny oru oko, Ojudaya te yiko kop karacel. Gin te kwoŋere me mom cem kadi mato pii, ŋuno waŋ ame koŋ oneko Paulo.</verse>
				<verse number="13">Jo a rik oyiko kop kittono, onwoŋo kato pyeraŋwen oko.</verse>
				<verse number="14">Gin te wot baŋ olamdog adoŋo kede odoŋe, ote kobbigi ni, “Wan otyeko kwoŋo kwoŋ atek meicel, ni mom obino gudo cem ituno waŋ a koŋ oneko Paulo.</verse>
				<verse number="15">Pi mannono, wun karacel kede jo me okiko, myero icwa wunu kop baŋ alo ocirikale luŋ amanni, me kele baŋwu, acalo bala pwod ibino wunu medde yenyo wunu koppere odoco. Wan oyikere oko me neke a mom ru en otuno a ceggi.”</verse>
				<verse number="16">Ento okeo a Paulo rik onwoŋo owinyo yikgi-nono oko; en te wot donyo i lai, te kobbi Paulo oko.</verse>
				<verse number="17">Paulo te lwoŋo dano acel i akina odoŋ cirikale, te kobbe ni, “Ter atin awobi-ni baŋ adwoŋ a loowu, pien en tye kede kopporo ame en amito kobbe.”</verse>
				<verse number="18">Dano-nu te tere baŋ alo ocirikale luŋ, te kobo ni, “Paulo ame abuc ocwana baŋe, te kwaya ni akel atin awobi-ni baŋi, ni en tye kede kopporo ame amito kobbi.”</verse>
				<verse number="19">Alo cirikale te mako ciŋe tere teŋe, te penye i muŋ ni, “Kara kop aŋo ame imito kobba?”</verse>
				<verse number="20">En te kobo ni, “Ojudaya doŋ omoko kop me kwayi ni diki ter Paulo piny baŋgi i okiko, acalo bala gin pwod obino medde iyenyo koppere odoco.</verse>
				<verse number="21">Ento yin kur iyegi, pien tye jogi pyeraŋwen ame doŋ okwonere oko ni mom obino cem kadi mato pii, ituno waŋ a koŋ oneko Paulo, jo-nono tye a kiye. Aman gin doŋ oyikere oko, okuro ka kop a ya i baŋi.”</verse>
				<verse number="22">Alo ocirikale te miyo awobi-nu wot kun ocike ni, “Kur dok okobbi ŋattoro kop ame ititta-ni ba.”</verse>
				<verse number="23">En te lwoŋo odoŋ me cirikale aryo, te kobbigi ni, “Yik wunu cirikale mia aryo, karacel kede wegi aguragura pyerabiro, kede wegi toŋi mia aryo, me wot Kaicaria caa adek me iwor.</verse>
				<verse number="24">Yik wunu daŋ leyi me ayita a Paulo, me gin otere oreme baŋ aloc Felikici.”</verse>
				<verse number="25">En te coyo waraga kit man,</verse>
				<verse number="26">“Baŋ adwoŋ Won Kwogo aloc Felikici. An Kulaudio Lucia, amoti.</verse>
				<verse number="27">Dano man onwoŋo Ojudaya omake, daŋ omito neke oko, cite an amwomere baŋgi kede ocirikale, ate maye oko i baŋgi, pien onwoŋo atyeko niaŋ ni en obedo Aroma.</verse>
				<verse number="28">Ka amito ŋeyo gin omio gin opide, atere piny i okikogi.</verse>
				<verse number="29">Anwoŋo ni mom romo neke kadi tweye i buc.</verse>
				<verse number="30">Ento ka awinyo ni gin opiro kop me neko ico man oko, en omio aru cwaye oko baŋi, kun aciko daŋ jo a mito pide ni kel kop i kome i nyimi.”</verse>
				<verse number="31">Ocirikale te tero Paulo acalo ocikogi, ote kele dyewor tuno i Antipatri.</verse>
				<verse number="32">Odiko ka piny oru, gin gigi ote dok paco i lai, ote weko wegi aguragura medde wot kede.</verse>
				<verse number="33">Ka gin otuno i Kaicaria, ote miyo waraga baŋ aloc, daŋ ote nyuto Paulo baŋe.</verse>
				<verse number="34">Ka en otyeko kwano waraga, te penyo lobo a Paulo oya iye. Ka doŋ en oniaŋ ni oya i Kilikia,</verse>
				<verse number="35">te kobbe ni, “Abino winyo koppi ka jo a pidi doŋ otuno.” En te ciko ni myero gwoke i ot adwoŋ ame Kerode bedo iye.</verse>
			</chapter>
			<chapter number="24">
				<verse number="1">Ka rik nino doŋ okato kany, Anania, alamdog adwoŋ, te bino kede odoŋe mogo, kede pilida moro a nyiŋe Terutulo. Gin te nyutti aloc kop a gin opiddi Paulo iye.</verse>
				<verse number="2">A doŋ olwoŋo Paulo, Terutulo te geyo pido kun kobo ni, “Won Kwogo, adwoŋ Felikici, wan giwa obedo i kuc adwoŋ meicel piri, daŋ pi ryekoni, omio koppogo a yam reco doŋ oyiko oko pi rok man.</verse>
				<verse number="3">Man wan ojolo giwa i yore luŋ i kabedo luŋ i twon pwoccoro adwoŋ.</verse>
				<verse number="4">Ento, mom myero dok amedde olo komi akato. Akwayi ka akwaa keken pi kicani, imiwa kare anonokkoro, iwiny kopwa-nie.</verse>
				<verse number="5">Pien wan doŋ oneno ni lo-ni, raccere doŋ rom i edeke. En obedo tubo Ojudaya a tye i kabedo luŋ i wi podo; dok-gu en obedo atel wiccoro me eryoŋet a jo Najaret.</verse>
				<verse number="6">Otemo pyedo anaka ot Obaŋa, ote make oko, [kun onwoŋo wan omito ŋolle kop a lubo ci kwa.</verse>
				<verse number="7">Ento Lucia ame adwoŋ a loo cirikale luŋ, te bino maye oko i ciŋwa tetek.</verse>
				<verse number="8">En te ciko ni jo a pide myero bin i nyimi.] Yin daŋ ka ibino pepenyo en kop man, ibino niaŋ i ginnoro ducu ame wan opide iye.”</verse>
				<verse number="9">Ojudaya daŋ te notte i pido-nono kun omoko ni koppono tye amannono.</verse>
				<verse number="10">Aloc te cimo Paulo ni myero kobi, en te gamo ni, “An aŋeo ni, yin doŋ ibedo aŋolkop a rok man pi runi apol, en omio apido pidona kede yomcuny.</verse>
				<verse number="11">Yin ka iyenyo piri keni, ibino niaŋ ni mom ru okato nino a romo apar wie aryo geye ame akwanyo yo awoto malo i Jerucalem me wot woro Obaŋa.</verse>
				<verse number="12">Jo-ni mom onwoŋa apyem i ŋattoro, onyo atye atubo lwak, kadi i ot Obaŋa, kadi i kacokere luŋ, kadi onyo i dye boma.</verse>
				<verse number="13">Dok daŋ mom gire otwero moko kop ame gin opida iye amanni.</verse>
				<verse number="14">An aye kop man i nyimgi ni, an aworo Obaŋa a kwariwa kun alubo kite me Yo man, ame gin ocwano ni eryoŋet, kun aye kop luŋ ame rwatte kede cik a Muca, kede ame odwarpiny ocoo.</verse>
				<verse number="15">Daŋ atyei gen i kom Obaŋa, ame en kit gen acel a jo-ni ikomgi daŋ tye kede, ni mano, jo a kitegi atir kede jo a kitegi mom atir bino cer oko.</verse>
				<verse number="16">Omio an nino luŋ aketo tek me bedo a yia ler baŋ Obaŋa kede baŋ jo.</verse>
				<verse number="17">Ame doŋ runi okato apopol kun ape, abino baŋ rokka pi kelo kony ame omiogi, kede me miyo mot me yalo Obaŋa.</verse>
				<verse number="18">Kare ame onwoŋo rik atye atimo man, gin ote nwoŋa i ot Obaŋa a doŋ alonyere gira oko, kun onwoŋo mom tye gire lwakkoro kadi woo moro kuno. Ento onwoŋo ka tye Ojudaya mogo ame oya i Acia;</verse>
				<verse number="19">gin onwoŋo myero rik opida i nyimi kan con, kono ka ce onwoŋo gin rik otye i kopporo i koma.</verse>
				<verse number="20">Onyo koŋ imi jo-ni a tye kan amanni kob ginnoro ame gin rik onwoŋa abalo, i kare ame acuŋ i nyim okiko.</verse>
				<verse number="21">Kono ka kop acel-li keken ame aredo kun acuŋ i akinagi, ni, ‘An gira aŋolla kop tin pi kop me cer a jo oto.’ ”</verse>
				<verse number="22">Cite Felikici, pien onwoŋo ŋeo kop me Yo-naca odoco, koŋ te galogi kun kobo ni, “Ka Lucia alo cirikale luŋ obino kan, an abino ŋolo kopwu.”</verse>
				<verse number="23">En te ciko adwoŋ me ocirikale ni gwok Paulo, ento myero mie kare, kur geŋ awottere moro miye kony.</verse>
				<verse number="24">Ka kare okato anonokkoro, Felikici te bino gin i cege Durucila, nya jo Judaya. Olwoŋo Paulo, te winyo ka en kobo kop i kom ye Yecu Kricito.</verse>
				<verse number="25">Ame onwoŋo en tye apyem i kom kite atira, gwokere ken, kede i kom ŋolo kop ame bino bedo tye i nyim, lworo rik te mako Felikici oko, te gamo ni, “Aman koŋ iwot giri; ka anwoŋo kare ate dok bino cwani.”</verse>
				<verse number="26">Medo i mannono, en onwoŋo ageno ni Paulo twero miye limmoro. Mano omio en obedo lwoŋe teretere kun kobo kede.</verse>
				<verse number="27">Ame mwaka aryo doŋ okato, Porkio Fesito te lunyo kaka Felikici. Felikici rik te weko Paulo i buc, pien onwoŋo mito ni Ojudaya pwoe.</verse>
			</chapter>
			<chapter number="25">
				<verse number="1">Ka Fesito doŋ obino ocako tic i lobo mere, ori nino adek te ya i Kaicaria wot oko i Jerucalem.</verse>
				<verse number="2">Eka olamdog adoŋo kede Ojudaya adoŋo mege te kobbe kop ame gin opiddi Paulo iye kun daŋ odie,</verse>
				<verse number="3">ni myero timgi ber mi kel Paulo i Jerucalem; kun onwoŋo gin oyiko kop me neke oko i waŋa yo.</verse>
				<verse number="4">Fesito te gamo ni, “Paulo ogwoko i Kaicaria, an ikoma daŋ amito wot kuno aceggi-ni.</verse>
				<verse number="5">Doŋ myero imi otelwu luŋere kuno karacel keda; me wek gin wot pide ka ce tye kopporo arac i kome en dano-nono.”</verse>
				<verse number="6">Ame doŋ obedo kedgi nino a mom kato aboro onyo apar, en te wot gire oko i Kaicaria. Orwo mere en te bedo i kom me ŋolo kop, te ciko ni kel Paulo.</verse>
				<verse number="7">Ka Paulo obino, Ojudaya ame oya i Jerucalem te cuŋ gure dyere, ote pide kop apol apek daŋ, ame gin ikomgi mom oromomoko i yore moro.</verse>
				<verse number="8">Paulo te pido kun kobo ni, “An gira mom abalo kopporo kadi acelloro i cik Ojudaya, onyo i ot Obaŋa, kadi baŋ Kaicari.”</verse>
				<verse number="9">Cite Fesito rik onwoŋo daŋ mito ni Ojudaya pwoc, omio en te gamo kop a Paulo ni, “Imito ni myero wot pidi kop magi i nyima i Jerucalem?”</verse>
				<verse number="10">Paulo te dok iye ni, “An doŋ acuŋ i nyim kom me ŋolo kop a Kaicari, en kan a myero ŋolla iye kop. An gira mom atimmi Ojudaya ginnoro arac, yin daŋ giri iŋeo mano aber meicel.</verse>
				<verse number="11">Ka ce atye atimo onyo ca abalo ginnoro arac a romo miyo oneka, an gira mom akwero to; aco ka pidogi ame okelo i koma yore mom, ŋattoro a romo miya baŋgi daŋ mom tye. An ajure koppa baŋ Kaicari.”</verse>
				<verse number="12">Ka Fesito koŋ okobo i jo me okiko mere, te dokke iye ni, “Yin doŋ ijuro baŋ Kaicari, ibino wot baŋ Kaicari.”</verse>
				<verse number="13">A doŋ kare okato anonokkoro, abaka Aguripa gin i Berenike te tuno i Kaicaria pi jolo Fesito.</verse>
				<verse number="14">Ame gin pwod otye obedo kuno pi kare moro alalac, Fesito te keto kop a Paulo i nyim abaka, kun kobo ni, “Lo moro a rik Felikici bin oweko i buc tye kan.</verse>
				<verse number="15">Ame onwoŋo an atye i Jerucalem, olamdog adoŋo kede odoŋe okobba kop ame gin omito pide iye, kun okwaa ni an aŋol kop loc.</verse>
				<verse number="16">An ate dokkigi iye ni, mom kite a jo Roma me miyo dano moro baŋ jo apide a kun mom ru en orwatte kedgi waŋ i waŋ, ote miye kare me pido i kom gin ame opide iye.</verse>
				<verse number="17">Doŋ ka rik gin obino karacel kan, an mom agal; orwo mere ate bedo oko i wi kom me ŋolo kop, eka ate ciko ni myero kel lonnono iye.</verse>
				<verse number="18">Jo a rik dote ka ocuŋ, mom dok ote kelo adottoro arac kit onwoŋo atamo;</verse>
				<verse number="19">ento ote kelo ka koppogo me pyem a mako ka dinigi kede kop i kom lo moro ame nyiŋe Yecu, a rik doŋ otyeko to oko, ento Paulo pwod kobo ni tye gire kwo.</verse>
				<verse number="20">Yenyo te kopgi-nono oloa, omio apenye ka en mito ni wot pide kop magi i Jerucalem kuno.</verse>
				<verse number="21">Ento ka en Paulo doŋ ojuro ni koŋ gwoke pi kuro ŋol a Won Kwogo Adwoŋ, an aciko ni gwoke ituno ka abino cwaye baŋ Kaicari.”</verse>
				<verse number="22">Aguripa te kobbi Fesito ni, “Amito koŋ winyo kop a lormono.” En te kobbe ni, “Ibino winyo diki.”</verse>
				<verse number="23">Orwo mere Aguripa te bino gin i Beranike i kwogo adwoŋ, ote donyo i ot kan ame owinyo iye pido, karacel kede odoŋe a loo crikale, kede jo adoŋo me boma-nono. Fesito te ciko ni myero kel Paulo, eka daŋ ote kelo.</verse>
				<verse number="24">Fesito te kobo ni, “Abaka Aguripa, kede wun luŋ a tye baŋwa koni, ineno wunu dano man ame lwak Ojudaya luŋ rik obako doggi baŋa pire i Jerucalem, kede kan daŋ, a kun oredo ni, kodi lo-ni mom doŋ porre bedo kwo.</verse>
				<verse number="25">Cite an mom anwoŋo ni otimo ginnoro a romo miyo oneke; doŋ acalo bala en ojuro Won Kwogo Adwoŋ, an doŋ amoko me cwaye.</verse>
				<verse number="26">Doŋ ba, an mom atye i ginnoro a myero aco i kome baŋ adwoŋ ca. En omio akele i nyimwu, akato mere i nyimi yin abaka Aguripa, me wek ka ŋit opepenyo en, anwoŋ ginnogo a myero aco.</verse>
				<verse number="27">Pien i tuŋ baŋa cwayo abuc aboŋo tito kop a tye i kome, aneno ni konnyere mom.”</verse>
			</chapter>
			<chapter number="26">
				<verse number="1">Aguripa te kobbi Paulo ni, “Doŋ oye ni ikob koppi piri keni.” Paulo te ryeyo bade te pido ni,</verse>
				<verse number="2">“An kena kena aparo ni atye kede winyo me pido pidona tin i nyimi yin abaka Aguripa, pido ame gudo kop luŋ a yam Ojudaya opida pire,</verse>
				<verse number="3">akato mere, pien yin iŋeo kite Ojudaya luŋ karacel kede koppogo me pyem. En omio akwayi me diyo cunyi, winyo koppa.</verse>
				<verse number="4">“Kite me kwona, cakere i tinona gin Ojudaya luŋ ŋeo, pien abedo iyi akina rokka kede i Jerucalem cakere i ageyi.</verse>
				<verse number="5">Gin doŋ oŋeo pi kare alac, ka ce gin ye, gin twero tuco ni rik an abedo Aparicayo, kun alubo eryoŋet me diniwa ame cikkere tek meicel.</verse>
				<verse number="6">Aman acuŋ kan apida pi gen atye kede ni Obaŋa bino cobo gin a rik ociko baŋ kwariwa.</verse>
				<verse number="7">Gennono, atekerewa apar wie aryo luŋ geno ni obino nwoŋo, kun oketo cunygi i woro Obaŋa dyeceŋ kede dyewor. Pi gennono gire, en omio Ojudaya tye apida, ama abaka!</verse>
				<verse number="8">Piŋo wun Ojudaya mogo itamo wunu ni mannono kop a mom oromo ye, ni Obaŋa cero jo oto?</verse>
				<verse number="9">“An ikoma daŋ onwoŋo yam atamo ni myero atim gigi mogo apopol ame lweny i nyiŋ Yecu me Najaret.</verse>
				<verse number="10">Daŋ ate timo amannono i Jerucalem; anwo Ŋo twer i baŋ olamdog adoŋo ate ke to jo Obaŋa apol i buc. Ka rik oŋolligi to, an daŋ abolo kwirra me nekogi.</verse>
				<verse number="11">Tyen apol ata atimogi cucu i kacokere luŋ, kun adiyogi me yeto nyin Yecu. Rik aŋo i komgi atek meicel, omio awapogi tuno naka i boma Orok pi wunogi.</verse>
				<verse number="12">“Pi ticcono onwoŋo rik atye awot Damaciko kun onwoŋo anwoŋo twer kede or i baŋ olamdog adoŋo.</verse>
				<verse number="13">I cuny dyeceŋ, abaka, ame onwoŋo atye i waŋa yo, ate neno acara moro ame oya i polo, ame ryennyere kato cen oko, te menya twoda dyere, kede jo a rik tye awot keda.</verse>
				<verse number="14">Ame doŋ wan luŋ oony piny oko, ate winyo dwon ŋattoro a penya i leb Eburania ni, Taulo, Caulo, piŋo kara itye ka wuna? Bedo tek yin igweyo leb ecipet.</verse>
				<verse number="15">An ate gamo ni, ‘Kara yin iŋa, Rwot!’ Rwot te gamo ni, ‘An a Yecu, en ame yin giri itye ka wuno-nono.</verse>
				<verse number="16">Aco ya doŋ malo, icuŋ i tyeni, An doŋ anen baŋi me keti bedo aticca kede cadenna i kom gin ame ineno i koma, kede i kom en ame ibino neno ka dok anyutte baŋi.</verse>
				<verse number="17">Abino lari i baŋ jo meri Icrael kede i baŋ Orok ame abino cwayi baŋgi.</verse>
				<verse number="18">Yin ibino yabo waŋgi, me imigi oya oko i colpiny odwog i lero, dok oya oko i te twer a Catan odwog baŋ Obaŋa, me wek pi ye Yecu, Obaŋa wek balgi oko, onwoŋ daŋ kabedo i akina jo ame olonyo obedo acil.’</verse>
				<verse number="19">“Pi mannono, abaka Aguripa, an rik mom akwero lubo gin onyutta iya i polo,</verse>
				<verse number="20">ento ageo rabo kop baŋ jo i Damaciko, kede doki i Jerucalem, anaka atot i lobo Judaya luŋ, kede baŋ Orok daŋ. Arabbigi ni mano, myero gin oŋut, olokere baŋ Obaŋa, eka ote tiyo tic ame jo oŋut porre tiyo.</verse>
				<verse number="21">Man en kop omio Ojudaya omaka i ot Obaŋa, ote temo neka.</verse>
				<verse number="22">Cite Obaŋa obedo konya tuno naka i nino a tin-ni, omio acuŋ kan kun amio caden baŋ jo adoŋo kede atino, kun mom akobo gira kopporo, kono ka en a rik odwarpiny kede Muca okobo ni bino timere;</verse>
				<verse number="23">en ene ni, Kricito myero to, dok daŋ ni, en koŋ bino geyo cer iyi akina a jo oto, eka te rabo kop me lero baŋ Ojudaya kede baŋ Orok.”</verse>
				<verse number="24">A doŋ Paulo onwoŋo tye apido amannono, Fesito te redo i dwon aloŋo ni, “Lo-ni Paulo yin apoa. Pwonyereni atek ateka omio aloki oko idoko apoa.”</verse>
				<verse number="25">Paulo te gamo doge ni, “Adwoŋ won kwogo Fesito, an gira mom apo. An akobo kop me ateni dok daŋ me ryeko a tere tye.</verse>
				<verse number="26">Abaka gire ŋeo kop magi; i nyime an atwero kop i tekcuny, pien aŋeo aber ni en mom kwia kopporo i kom kop magi, pien gin-ni luŋmom tye moro iye ame otimere i muŋ.</verse>
				<verse number="27">Abaka Aguripa, yin iye odwarpiny? An aŋeo ni iyegi.”</verse>
				<verse number="28">Aguripa te kobbi Paulo ni, “Itamo ni itwero loka adoko Akricitayo pi kare anonokkoro-ni?”</verse>
				<verse number="29">Paulo te gamo ni, “Kadi pi kare anonokkoro onyo abor, akwao Obaŋa ni kono mom yin keken ibedo calo an, ento anaka jo luŋ ame tye awinya tin, cite mom i jegere-ni.”</verse>
				<verse number="30">Abaka te ya oko malo gin i aloc kede Berenike, kede jo a rik obedo kedgi.</verse>
				<verse number="31">Ame gin doŋ owoto oko ote kop kengi kengi ni, “Lonnono gire mom otimo ginnoro a mio oromo neke kadi tweye.”</verse>
				<verse number="32">Aguripa te kobbi Fesito ni, “Lo-ni gire onwoŋo otwero gonyo oko, kono rik en mom ojuro baŋ Kaicari.”</verse>
			</chapter>
			<chapter number="27">
				<verse number="1">Ka doŋ omoko ni wan okwaŋ nam owot naka i Itali, ote miyo Paulo kede obuc ocele baŋ adwoŋ cirikale me eryoŋet Augucito, ame nyiŋe Julio.</verse>
				<verse number="2">Ote donyo i melloro me Aduramatio, ame onwoŋo mito wot i waŋ kwaŋ ame tye loka i dog nam me Acia, ote cako wotwa i nam. Aricitako, dano me Makedonia a rik oya i Tecalonika, onwoŋo daŋ tye kedwa.</verse>
				<verse number="3">Odiko ocele ote tuno Cidon; Julio te timo Paulo ber, miye kare wot baŋ owote mere me gwoke.</verse>
				<verse number="4">Ka oya i kuno ote beo cocok i cula nam me Kupuro pi geŋo yamo, pien yamo onwoŋo obino i tuŋ nyimwa.</verse>
				<verse number="5">Eka ote kwaŋ ŋolo nam i ŋet Kilikia kede Pampulia, ote tuno i Mura ame tye i Lukia.</verse>
				<verse number="6">Adwoŋ cirikale te nwoŋo melloro me Alegejandaria kuno, ame akwaŋ awot Itali, te ketowa iye.</verse>
				<verse number="7">Ote bedo kwaŋ momot a romo nino apopol, eka ote tuno daŋ me tek i Kinido. A doŋ yamo ogeŋowa mom otwero wot anyim, ote lunyo kwaŋ bea cocok i cula nam me Kurete i ŋet Calmone.</verse>
				<verse number="8">Kannono daŋ okato i tek, ote tuno i kabedo ame olwoŋo ni, Waŋ Edokit Abeco, ame boma me Lacea ceggi kede.</verse>
				<verse number="9">Kare alac onwoŋo doŋ okato, wot daŋ doŋ odoko me can, pien nino me kanyo kec onwoŋo doŋokato oko, omio Paulo okwenyorogi,</verse>
				<verse number="10">kun kobo ni, “An doŋ atyeko neno ni, wot man bino kelo aroma kede rwenyo jami apol, pe terwa keken kede mel, cite anaka kwowa daŋ.”</verse>
				<verse number="11">Ento adwoŋ cirikale rik te winyo kop aryem mel kede won mel, akaka winyo mea Paulo.</verse>
				<verse number="12">Pien wan kwannono onwoŋo mom ber me bedo i kare me koyo, omio jo apol otamo ni myero ya oko iye, dony i nam, me ka twerre gin otun i Poiniki obed kuno; ame en waŋ kwaŋ me Kurete ame nen i tun anyarodi i tuŋ kide kede i tuŋ anyarolum i tuŋ kide.</verse>
				<verse number="13">Ka yamo me tuŋ anyarolum ocako kodo momot, gin te tamo ni doŋ onwoŋo gin ame onwoŋo omito, ote puto nyonyo a tweo mel, ote kwaŋ beo a ceggi i ŋet Kurete.</verse>
				<verse number="14">Ame kare pwod okato anonokkoro keken, yamo ager ame olwoŋo ni Yurakwilo te kuto atek kun ya i wi tela.</verse>
				<verse number="15">A doŋyamo otyeko mako mel a mom doŋtwero tiko yamo, wan ote weko kolo gire.</verse>
				<verse number="16">A kun oriŋo i geŋŋi me cula atidi ame olwoŋo ni Kauda, ote canne atek me mako yee.</verse>
				<verse number="17">Ka doŋotyeko waya yee oko malo, ote lido mel kun ucwao tol i tere; dok owao boŋo i malo dwoggo piny, pien gin onwoŋo olworo ni kur opot i coto emwonya ame olwoŋo ni Curtic, yamo te kologi amannono.</verse>
				<verse number="18">Orwo mere, a nam apuyowa atek meicel, gin te cako bolo ter i mel oko.</verse>
				<verse number="19">I cen me adekkere gin ikomgi ote bolo jami tic me mel i ciŋgi.</verse>
				<verse number="20">A doŋceŋ kede acer otero nino apol kun mom nen, dok daŋ yamo kot adwoŋ obedo kodo diyowa, icennere genwa luŋ me bwot te tum oko.</verse>
				<verse number="21">A doŋ gin ori kare alac aboŋo cam, Paulo te ya malo i akinagi, te kobo ni, “Owotena, kono ce onwoŋo iwinya wunu, eka mom ote ya oko i Kurete, kono mom onwoŋo wunu aroma kede rwenyo jami.</verse>
				<verse number="22">Aman akobbiwu ni, diu cunywu; pien kwo a ŋattoro i akinawu mom bino rwenyo, kono ka mel keken.</verse>
				<verse number="23">Pien i dyewor a tin-ni, amalaika Obaŋa ame an aworo daŋ ocuŋ i laŋeta,</verse>
				<verse number="24">te kobba ni, ‘Kur ilwor, Paulo. Yin myero icuŋ i nyim Kaicari; dok, nen, Obaŋa doŋ otimo ber, omii jo luŋ ame tye a kwaŋ kedi-ni.’</verse>
				<verse number="25">Pi mannono, diu cunywu, owotena, pien an aye Obaŋa, abino bedo gire kit ame en okobba-nono.</verse>
				<verse number="26">Cite myero koŋ dok opot i kom icula moro.”</verse>
				<verse number="27">Ka doŋ oromo nino apar wie aŋwen kun pwod owiwira i nam me Adria, i dye idiŋ, okwaŋ mel te tamo ni doŋ oceggi tuno i lobo moro.</verse>
				<verse number="28">Gin te pimo, ote nwoŋo oromo futi mia acel i pyeraryo. Ote dok wot anok, ote dok pimo, ote nwoŋo futi pyeraboŋwen.</verse>
				<verse number="29">Gin te lworo ni ŋit obino coro lela, omio ote bolo nyonyo aŋwen i tuŋ ŋec me juko mel, ote kwayo Obaŋa ni myero mi piny ru.</verse>
				<verse number="30">Okwaŋ mel te mito lwi oko iyi mel, omio gin ocwao yee piny i nam, eka ote poporo ni omito bolo nyonnyogo i tuŋ nyime.</verse>
				<verse number="31">Paulo te kobbi adwoŋ me cirikale, kede baŋ cirikale ni, “Jo-ni ka mom obedo i mel, mom itwero wunu bwot.”</verse>
				<verse number="32">Eka cirikale te ŋolo tol i yee oko, te weko poto teŋe.</verse>
				<verse number="33">A doŋ piny amito ru, Paulo te cuko cunygi gin luŋ, ni koŋ ocam cemmoro, kun okobo ni, “Tin doŋ odoko nino apar wie aŋwen ame ibedo wunu nino ducu a cunywu ogem agema aboŋo cam, a mom ibilo wunu ginnoro.</verse>
				<verse number="34">Omio abako doga baŋwu, cam wunu cemmoro koŋ; bino konyowu me-bwot, pien yer wi ŋattoro i akinawu mom bino rwenyo.”</verse>
				<verse number="35">A doŋ otyeko kobo kit-ti, omako ogati; ka doŋ opwoo Obaŋa i nyimgi luŋ, onyinyilo, te cako camo.</verse>
				<verse number="36">Gin luŋ cunygi te dwogo, ote daŋ camo cemmogo.</verse>
				<verse number="37">(Wan luŋ a rik otye i mellono, rik oromo jo mia aryo kede pyerabiro wie abicel.)</verse>
				<verse number="38">Ka gin otyeko cem a doŋ oyeŋ, gin obolo ŋano i nam me mel dok ayot.</verse>
				<verse number="39">Odiko ame piny doŋ oru, gin mom oŋeo lobo ame otye iye, ento oneno gul nam kan ame doge obedo kwoyokwoyo, gin te tamo ni ocwa mel iye ka ce twerre.</verse>
				<verse number="40">Gin te gonyo nyony, weko i dye nam, a kun daŋ olalago tol ame onwoŋo otweo kede pol a wiro mel, ote waya boŋo me nyime malo me yamo kolgi, ote kemo gul nam kan ame obedo kwoyokwoyo.</verse>
				<verse number="41">Cite ka gin ocop i kan ame pii i nam rwatte iye, gin te coro mel i kwoyo; tuŋ nyime te moko oko a mom dok twero yeŋere, ojwinnere te tur oko pi teko me pii a bedo tagere.</verse>
				<verse number="42">Ocirikale te tamo ni myero onek obuc oko, me kur okwaŋ, ote lwi gigi oko.</verse>
				<verse number="43">Ento adwoŋ cirikale omito ni elar Paulo, omio en te geŋo tamgi-naca oko; eka te ciko jo a ŋeo kwaŋ i korgi ni gin koŋ oge poto i nam, ote kwaŋ wot i wi tela.</verse>
				<verse number="44">Jo odoŋ, mogo mak bao, mogo mak gigi mogo a tye i kom mel. Mannono omio gin luŋ ote tuno i wi tela oreme.</verse>
			</chapter>
			<chapter number="28">
				<verse number="1">Ka doŋ wan otyeko bwot, ote niaŋ ni cula-nono kara nyiŋe Melita.</verse>
				<verse number="2">Wegi lobo-naca te timowa kica i yore moro a mom nen atata. Gin omoko mac ote jolowa iye, wan luŋ, pien kot onwoŋo doŋ oero cwe oko, onwoŋo piny ŋic.</verse>
				<verse number="3">Paulo onwoŋo rik daŋ ocoko yen wic acel te onyo i mac; pi lyeto me mac, ororo te donnyo iye, te riria i ciŋ Paulo.</verse>
				<verse number="4">Wegi lobo oneno ginnono tye alologa i ciŋe, ote kop kengi kengi ni, “Lonnono be anek jo. Kadi bed en obwot i nam, aŋolkop atira mom oye en ibedo kwo.”</verse>
				<verse number="5">Cite Paulo te teŋo ororo-nono i mac, ginnoro otime daŋ mom.</verse>
				<verse number="6">Gin obedo kuro kun otamo ni bino kwot, onyo ŋit bino rette piny te to oko oyotoyot; ka gin doŋ obedo kuro pi kare alalac, ginnoro arac mom otimere i kome, gin dok te loko tamgi oko, ote kobo ni, lonnono gire obaŋa moro.</verse>
				<verse number="7">Kan a ceggi i bedoka-nono, rik obedo lobo a lo moro a nyiŋe Pubulio, ame en rik rwot me cula-nono. Lonnono rik obin ojolowa, te gwokowa daŋ aber pi nino adek.</verse>
				<verse number="8">Pappere en Pubulio onwoŋo rik tye two too me lyeto kede cado remo, kun obuto kede piny. Paulo te wot lime; okwao Obaŋa eka te keto ciŋe i kome, te caŋe.</verse>
				<verse number="9">A doŋ man otimere, jo ocele i cula-nono a rik two te bino, ote daŋ caŋogi.</verse>
				<verse number="10">Gin te miyowa mot apol; i kare a wan odonyo i mel, gin oketo iye ginnoro luŋ a wan omito.</verse>
				<verse number="11">Ka dwete adek doŋ okato, ote ya i kuno i melloro me Alegejanderia ame onwoŋo otyeko kare me koyo i cula-nono anennere onwoŋo, “Omego a Rude.”</verse>
				<verse number="12">Ote tuno i Cirakuc, ote tyeko nino adek kuno.</verse>
				<verse number="13">Oya i kannono, otuno i Regio; ka nino acel okato, yamo me tutuŋ anyarolum te cako kodo, i nino me aryo mere ote tuno Puteoli.</verse>
				<verse number="14">Kuno onwoŋo iye omego, gin daŋ te cwanowa ni obed kedgi nino abiro. Ote tuno i Roma amannono.</verse>
				<verse number="15">Omego me kuno onwoŋo owinyo pirwa, ote bino me jolowa tuno naka i Cuk me Appio kede i paco ame olwoŋo ni, Udi Cem Adek. Ka Paulo onenogi, opwoo Obaŋa, cunye odwogo.</verse>
				<verse number="16">A doŋwan otuno i Roma, oye ni Paulo bed kene, karacel kede cirikale ame gwoke.</verse>
				<verse number="17">Ka nino adek okato, en olwoŋo Ojudaya adoŋo me kuno karacel; a doŋ gin ocokere, en te kobbigi ni, “Omegona, kadi bed mom atimo ginnoro arac baŋ jowa onyo i kom kite a kwariwa, cite gin otwea i buc i Jerucalem, ote miya iciŋ jo Roma.</verse>
				<verse number="18">Ka gin opepenyo an, ote mito gonya oko, pien mom onwoŋo tye kopporo a romo miyo oneka.</verse>
				<verse number="19">Cite ka Ojudaya opyem, mannono odia me juro baŋ Kaicari, kadi bed mom atye kopporo me piddi rokka.</verse>
				<verse number="20">Man en omio akwao ni anenwu, akob kedwu, pien pi gen ame Icrael tye kede, en omio otwea i jegere-ni.”</verse>
				<verse number="21">Gin te kobbe ni, “Wan giwa mom olimo waraga moro ame oya i Jerucalem ame kobo kop i komi, akadi ominwa moro daŋ mom gire obino otittiwa onyo okobbiwa kopporo arac i komi.</verse>
				<verse number="22">Ento wan omito winyo i baŋi gin ame itamo, pien kop a dok i kom eryoŋet man, wan oŋeo ni okobo kop arac i kome i kabedo luŋ.”</verse>
				<verse number="23">Ka doŋgin otyeko moko nino moro kede, jo apol te mol baŋe acalo wele mege. En te yekkigi kop i kom loc Obaŋa, geye odiko tuno naka otyeno. Otemo niaŋogi kop i kom Yecu kun juro cik a Muca kede coc odwarpiny.</verse>
				<verse number="24">Jo mogo te ye kop a en okobo, cite mogo te kwero oko.</verse>
				<verse number="25">Ka rik tamgi doŋmom rwatte, ote ke keta oko, a doŋ Paulo otyeko kobbigi kop acel-li, ni, “Cuny Acil yam okobo aber baŋ kwariwu i dog adwarpiny Icaya ni,</verse>
				<verse number="26">‘Wot baŋ jo man, ikobbigi ni, Me winyo, ibino winyo wunu, ento mom ibino niaŋ wunu tere, me neno, ibino neno wunu, cite mom ibino ŋeyo wunu,</verse>
				<verse number="27">Pien rok-k i cunygi odoko nwaŋ, yitgi odiŋ oko, mom owinyo aber, waŋgi daŋ omio gigi oko; me kur onen kede waŋgi, kadi winyo kede yitgi, kadi niaŋ i cunygi, kadi dwogo baŋa me acaŋgi.’</verse>
				<verse number="28">Koŋ dok iŋe wunu ni, teko me larre ame Obaŋa mio doŋ ocwao oko baŋ Orok; gin bino winyo.” [</verse>
				<verse number="29">Ka en doŋokobo kop man, Ojudaya te keketa oko, kun opyem atek kengi kengi.]</verse>
				<verse number="30">En rik te bedo kuno runi aryo ikiŋ, i ottoro a en opaŋo, kun jolo jo ducu a bino baŋe.</verse>
				<verse number="31">En orabbigi kop i kom loc Obaŋa, dok opwonyogi kop i kom Rwot Yecu Kricito kannaler, aboŋo ginnoro a geŋe.</verse>
			</chapter>
		</book>
		<book number="45">
			<chapter number="1">
				<verse number="1">Waraga man oya i baŋ Paulo, amiro a Kricito Yecu ame olwoŋo me bedo akwena, ote pokoro pi tic me rabo amut aber ame oya i baŋ Obaŋa.</verse>
				<verse number="2">Amut man aber Obaŋa nwaŋ ociko pire con i dog odwarpinnyere i coc acil a rik ocoo,</verse>
				<verse number="3">en amut aber i kom Wode. I kite me kom rik onywale i kom ikwae a Daudi,</verse>
				<verse number="4">ento pi Cuny Acil Obaŋa rik onyuto ni en obedo Wode i tic atek me cerrere iyi akina a jo oto, en Yecu Kricito Rwotwa.</verse>
				<verse number="5">Pire wan doŋ onwoŋo winyo Obaŋa, kede kwena me miyo jo i akina rok luŋ miye me lubo iyee, pi nyiŋe;</verse>
				<verse number="6">ame wun daŋ itye wunu i akinagi, wun jo ame olwoŋowu ibedo jo a Yecu Kricito.</verse>
				<verse number="7">Baŋ wun jo luŋ a tye i Roma ame Obaŋa marowu, ame daŋ olwoŋowu me bedo jo mere ikome: Obaŋa Papawa kede Rwotwa Yecu Kricito miwu winyo kede kuc.</verse>
				<verse number="8">Me agege, an apwoo Obaŋana i Yecu Kricito, pien iyee mewu doŋ orwo i wi podo luŋ.</verse>
				<verse number="9">Obaŋa ame aworo i cunya kun arabo amut aber i kom Wode, en cadenna ni atuco nyiŋwu i kwacca baŋe me kare luŋ, kun mom aweko.</verse>
				<verse number="10">Akwao ni, ka twerre, ka Obaŋa oye, oyabba yo, ol abino tuno baŋwu.</verse>
				<verse number="11">Pien aparo nenowu, me apokkiwu mottoro me ibed wunu atek;</verse>
				<verse number="12">onyo kono akob ni, me idi wunu cunya kede iyeewu, an daŋ adi cunywu kede iyee mera.</verse>
				<verse number="13">Gin amito iŋe wunu, omegona, onwoŋo abedo ka tamo tyen apol ni koŋ atun baŋwu, me atot anwoŋ jo mogo ame oya i akinawu, kite ame anwoŋo kede jo ame oya i rok ocele, ento anaka atot onyoni pwod ogeŋa oko.</verse>
				<verse number="14">Atye kede banya baŋ jo aŋeo leb Grik, kede baŋ jo a kwia, baŋ oryeko kede baŋ omiŋo;</verse>
				<verse number="15">en omio atye kede mit adwoŋ me rabo amut aber anaka atoŋ baŋwu, wun jo a bedo i Roma.</verse>
				<verse number="16">An lewic mom maka i amut aber, ame kono en teko Obaŋa me laro jo a tye kede iyee, me agege Ojudaya, eka jo Grik daŋ.</verse>
				<verse number="17">Pien amut aber nyuto kite ame Obaŋa kwano kede dano ni kite atir, kun cakere i iyee; tum daŋ i iyee; acalo yam ocoo ni, “Dano ame kite atir pi iyee bino bedo kwo.”</verse>
				<verse number="18">Pien akemo Obaŋa doŋ onyuto iya i polo i kom tim a jo areco luŋ a mom woro Obaŋa, ame tye a geŋo kop ateni i tic, pi timgi areco.</verse>
				<verse number="19">Pien gin a twero ŋeye i kom Obaŋa onen oko kannaler baŋgi, Obaŋa doŋ onyuttigi.</verse>
				<verse number="20">Cakere ame oketo lobo, kite mere a mom nen doŋ onen, kun ŋeye i kom jami a en otio, en teko mere a mom gik, kede epone mere en Obaŋa. Mio gin a gin pid loogi oko;</verse>
				<verse number="21">pien kadi rik gin oŋeo Obaŋa, nwaŋ mom gin oketo kwogo i kome acalo Obaŋa, kadi pwoye, ento tam megi olunyo dwokogi ka i gin a yore mom, kede tam i cunygi me miŋomiŋo doŋ odoko acol oko.</verse>
				<verse number="22">Gin olwoŋere kengi ni gin oryeko, kara bo gin olokere odoko omiŋo.</verse>
				<verse number="23">Gin oloko kwogo Obaŋa a mom to, kun oporo kede cal a dano ame to, onyo kede mea winyi, onyo mea leyi, onyo mea twole-gu.</verse>
				<verse number="24">En omio Obaŋa te jwaŋogi i mit areco a tye i cunygi me caro, me obal kede kwogo me komgi kengi kengi.</verse>
				<verse number="25">Gin oloko kop ateni i kom Obaŋa, owilo kede goba, kun oworo dok otio baŋ ginaketa, aka woro kede tic baŋ ŋat oketogi, ame opwoo nakanaka. Amen.</verse>
				<verse number="26">Pi kop man, Obaŋa ojwaŋogi i agoma yie me lewic. Anaka mongi oweko bedo i co i kite me anywalli, ote dwoko kan a mom oyiko.</verse>
				<verse number="27">Co daŋ amannono oweko bedo i mon i kite me anywalli, mitgi te waŋogi bala mac, ŋat man kede awottere, kun co timo gin me lewic i kom co wadgi, a kun adwoggi a myero pi balgi lunyo mako komgi kengi.</verse>
				<verse number="28">Doŋ acalo gin mom oneno konnyoro i ŋeyo Obaŋa, Obaŋa daŋ ojwaŋogi i tamgi a konnyere mom, me gin doŋ tim gin a mom myero.</verse>
				<verse number="29">Gin rik opoŋ kede kwone bal apol luŋ, timmogo areco, woro me lim, rac cuny. Gin opoŋ i nyeko, nek, daa, goba, colcuny. Gin okwoto jo,</verse>
				<verse number="30">oyeto jo, okwedde kede Obaŋa. Gin opala, jo a yon, a wakere, ame roto kit areco anyen, jo a mom winyo onywalgi,</verse>
				<verse number="31">jo a kwia piny, ape gwoko cikeregi; mar mom i yigi, mom otye i kica.</verse>
				<verse number="32">Jo-nu niaŋ aber i cik Obaŋa, ni, jo a timo kodi timmono romo to, cite pe gin otio atia keken, ento dok opwoo daŋ jo ame tio.</verse>
			</chapter>
			<chapter number="2">
				<verse number="1">En omio gin ipid loi, yin dano, kadi yin iŋa, ka iŋolli dano kop; pien pi ŋolli dano ocele kop, nwoŋo doŋ iŋolo kop oloi yin ikomi, pien yin aŋolkop daŋ itimo kite tim acellono.</verse>
				<verse number="2">Wan oŋeo ni, Obaŋa ŋolo kop kakare ka oŋolo kop oloo jo a timo gin acalo mano.</verse>
				<verse number="3">Yin dano ame iŋolli jo a timo kodi timmono kop, a kun yin ikomi daŋ itimo, yin itamo ni ibino bwot i kom ŋolo kop Obaŋa?</verse>
				<verse number="4">Onyo yin icao lonyo Obaŋa me kica mere, kede me jukere mere, kede me diyo cunye, a kun mom iŋeo ni, kica Obaŋa wai i kom iŋut?</verse>
				<verse number="5">Ento pi nwaŋ a cunyi, kede cunyi a mom ŋut, yin itye ka kano piri keni mono me akemo pi nino me akemo ame bino nyuto iye kop atir ame Obaŋa ŋolo.</verse>
				<verse number="6">En bino culo dano acel acel acalo ticcere tye.</verse>
				<verse number="7">Jo a kanyakino i tic abeco, a kun oyenyo kwogo kede woro kede kwo a mom to, en bino miyogi kwo a perakino odoco.</verse>
				<verse number="8">Ento jo a laro dito pirgi kengi, ame pe lubo kop me ateni, cite olubo ka kite areco, gin bino cop i akemo kede kecyic.</verse>
				<verse number="9">Can kede peko bino rido dano acel acel ame timo gin arac, me agege Ojudaya, eka jo Grik daŋ.</verse>
				<verse number="10">Ento dano acel acel ame timo gin aber bino nwoŋo kwogo kede woro kede kuc, me agege Ojudaya, eka jo Grik daŋ;</verse>
				<verse number="11">pi en Obaŋa mom poko akina a jo.</verse>
				<verse number="12">Jo ame obalo boŋo cik a Muca, gin bino to aboŋo cik daŋ; kede jo ame obalo i te cik, obino ŋolligi kop kun lubo cik.</verse>
				<verse number="13">Pe ni, jo ame winyo cik awinya i yitgi gin jo ame kitegi atira i nyim Obaŋa; ento jo ame tio gin a cik mito, gin jo ame obino kwanogi, ni gin jo a kitegi atir.</verse>
				<verse number="14">Ka Orok, a mom tye kede cik, ce tio gin a cik mito pi kitegi me anywalli, nwoŋo gin ikomgi doŋ odoko wegi cik, kadi bed cik a Muca pe baŋgi.</verse>
				<verse number="15">Gin nyuto ni, gin ame cik mito doŋ ocoo oko i cunygi, ŋec ame i cunygi ame nyuttigi balgi daŋ bedo caden karacel kedgi, kun tam megi twomere; kagi mogo ŋolo ni kop oloogi, kagi mogo cwakogi acwaka.</verse>
				<verse number="16">Bino bedo amannono i nino-naca ame Obaŋa bino ŋolo iye kop i kom gin a jo tio i muŋ, pi Yecu Kricito, kun lubo amut aber ame atye arabo.</verse>
				<verse number="17">Ento ka ilwoŋere keni Ajudaya kono? Nwoŋo ŋenere i kom cik, a kun iwakere pi Obaŋa,</verse>
				<verse number="18">daŋ iŋeo mittere, dok ipwoo gin aber akato, pien otyeko pwonyi kede i cik.</verse>
				<verse number="19">I tuŋ baŋi, iŋeo ni yin atel otowaŋ, yin ceŋ a menyo jo a tye i piny acol,</verse>
				<verse number="20">daŋ yin ame atir jo ame omiŋo, kede apwony otino, pien i cik itye kede ŋec kede kop ateni ikokome.</verse>
				<verse number="21">Aco, yin apwony jo ocele, mom ipwonyere keni keni? Irabo kop ni, “Kur ikwal”, cite yin ikwalo?</verse>
				<verse number="22">I kobo ni, “Kur icod cot”, cite yin icodo? Yii dag cal jogi, cite yin ikwalo gin a tye i ot jok?</verse>
				<verse number="23">Iwakere pi cik, cite yin icao Obaŋa kun ikalo wi cik?</verse>
				<verse number="24">Tye acalo coc a rik ocoo, ni, “Nyiŋ Obaŋa oyeto i akina Orok pirwu.”</verse>
				<verse number="25">Lirre konyo ka ce ilubo cik, ento ka ituro cik, dwoki acalo mom oliri.</verse>
				<verse number="26">Doŋ ka dano a mom oliro ogwoko icwil a tye i cik, ŋat a mom oliro-nu mom obino kwane acalo ŋat ame oliro?</verse>
				<verse number="27">Mio dano ame mom oliro, ame cobo cik, bino ŋolo kop loi, pien itye kede cik a rik ocoo, dok oliri daŋ oko, cite pwod ituro cik.</verse>
				<verse number="28">Pien dano ame en Ajudaya i oko keken, pe en Ajudaya; dok lirre ame nen i oko i kom, mano pe lirre ikome.</verse>
				<verse number="29">Ajudaya ikome en dano ame Ajudaya i yie, lirre ikome daŋ en lirre me yi dano, en tic me Cuny Acil, pe me gin ame ocoo acoa. Kodi dano-nu, kadi bed jo pe pwoe, Obaŋa pwoe.</verse>
			</chapter>
			<chapter number="3">
				<verse number="1">Kara ka tye amannono, Ajudaya dok kato jo ocele iŋo? Onyo lirre konnyere ŋo?</verse>
				<verse number="2">Konyo atek i yo ducu. Me ageyi mere, ceŋ omiogi koppogo ame oya i baŋ Obaŋa, kun ogenogi.</verse>
				<verse number="3">Bedo niŋo ka jo mogo i akinagi rik gin mom ogen? Pi pe genne megi twero miyo Obaŋa doko a mom genne?</verse>
				<verse number="4">Pe amannono! Obaŋa myero bed me ateni, kadi bed jo luŋ ogoba, acalo rik ocoo ni, “Wek kop ame ikobo nyut ni kiti atir, dok me, ka oŋolli kop, yin ilo.”</verse>
				<verse number="5">Ento ka kitewa a mom atir nyuto kit ame Obaŋa kite atir kede, kara enni doŋ wan obino kobo ŋo? Ni Obaŋa mom kite atir pi keto akemo i komwa? (An gira akop i kite a dano.)</verse>
				<verse number="6">Mom amannono! Kara ka tye amannono kono, Obaŋa twero ŋolli jo me wi lobo kop iŋo?</verse>
				<verse number="7">Ka goba mera miyo ateni Obaŋa medde ameda kun kelle kwogo, kara piŋo an pwod aŋolla kop bala an abal?</verse>
				<verse number="8">Piŋo wan mom otimo gin arac me gin aber ya iye? Pien tye jo mogo ame coko dogwa kun okobo ni wan okobo amannono. Ka oŋolo kop oloo jo-nono, nwoŋo oŋolo kakare.</verse>
				<verse number="9">Kara nino doŋ? Wan Ojudaya otye aber akato gin? Amaa, kadi acelloro; pien atyeko kelo adote ni, jo luŋ, Ojudaya kede jo ame pe Ojudaya, bal doŋ oloogi,</verse>
				<verse number="10">acalo rik ocoo ni, “Ŋattoro a kite atir gire mom, pe kadi acelloro;</verse>
				<verse number="11">ŋat ame niaŋ daŋ mom, ŋat ame yenyo Obaŋa pe tye.</verse>
				<verse number="12">Gin luŋ doŋ ogak oko teŋe, gin ducu oballe oko; ŋat a timo gin aber pe, moro acelloro doŋ mom.”</verse>
				<verse number="13">“Dwongi obedo lyel a wie olaŋara, lebgi gin bwolo kede jo.” “Kwir cocodo tye i te lebgi.”</verse>
				<verse number="14">“Doggi kec, opeŋ iye kop me ceno jo.”</verse>
				<verse number="15">“Tyengi dwir i onyo remo,</verse>
				<verse number="16">Yorgi i duru, daŋ kelo cen,</verse>
				<verse number="17">gin kwia yo me kuc.”</verse>
				<verse number="18">“Lworo Obaŋa mom tye i tamgi.”</verse>
				<verse number="19">Wan oŋeo ni, gin ame cik okobo, okobo baŋ jo ame cik loogi, me dog jo ducu lin, wi podo luŋ bed i te ŋolo kop Obaŋa.</verse>
				<verse number="20">Pien mom obino kwano dano moro ni kite atir i nyim Obaŋa pi cobo cik; cik ticcere me niaŋo jo i kom bal.</verse>
				<verse number="21">Ento amanni kit ame Obaŋa kwano kede dano ni kite atir ame mom pi cik doŋ onen oko kannaler. Cik a Muca kede odwarpiny daŋ rik otito pire;</verse>
				<verse number="22">en kit ame Obaŋa kwano kede dano ni kite atir pi iyee mere i kom Yecu Kricito, daŋ tye pi jo luŋ ame ye eno Apokapoka mom;</verse>
				<verse number="23">pien jo luŋ obalo, mom otuno i kwogo Obaŋa.</verse>
				<verse number="24">En kwanogi ni kitegi atir nono, kun miogi acalo mot pi kica mere, pi kite ame Yecu olakorogi kede.</verse>
				<verse number="25">Obaŋa oketo en ibedo gin me kwanyo bal kede remo mere, pi jo ame ye en, wek enyut kede kite mere atir; pien Obaŋa rik ojukere kene, pe otimo ginnoro i kom bal a rik jo otimo con,</verse>
				<verse number="26">wek enyut kite mere atir i kare man, ni, en ikome kite atir, dok kwano dano ni kite atir pi ye Yecu.</verse>
				<verse number="27">Kara ka wakere tye kwene? Doŋ ogeno oko. Pi cikkene? Pi cik me tic? Amaa, ento pi cik me iyee.</verse>
				<verse number="28">En omio omoko tamwa ni, dano okwano ni kite atir pi iyee mere, mom pi ticcere me cobo cik.</verse>
				<verse number="29">Onyo Obaŋa tye pi Ojudaya keken? Mom ŋit en daŋ Obaŋa Orok? Ee ta, me Orok daŋ,</verse>
				<verse number="30">pien Obaŋa en acel; en bino kwano jo ame oliro ni kitegi atir pi iyee megi, dok bino kwano jo a mom oliro ni kitegi atir pi iyeegi daŋ.</verse>
				<verse number="31">Wan dok obolo cik a Muca oko bo pi iyee-ni? Mom amanno gire, wan omoko cik amoka.</verse>
			</chapter>
			<chapter number="4">
				<verse number="1">Kara wan obino kobo ŋo i kom Iburaim, ame en kwarowa i kite me kom?</verse>
				<verse number="2">Kono yam okwano Iburaim ni kite atir pi tic ame otio, kono en tye i gin ewakere iye, cite mom i nyim Obaŋa.</verse>
				<verse number="3">Coc a yam ocoo kobo niŋo? Ni, “Iburaim oye Obaŋa eka ote kwane ni kite atir.”</verse>
				<verse number="4">Dano a tio tic, ocara mere mom omie acalo mot, ento acalo jami mere;</verse>
				<verse number="5">cite dano a pe tio, ento ame ye ŋat ame kwano jo a mom lworo Obaŋa ni kitegi atir, kodi dano-nu okwano ni kite atir pi iyee mere.</verse>
				<verse number="6">I kite acellono, Daudi daŋ rik okobo pi winyo a dano tye kede, ka Obaŋa okwane ni kite atir aboŋo ticcoro a en otio, acalo rik ocoo ni,</verse>
				<verse number="7">“Tye kede winyo, jo a doŋ otimogi kica i kom timgi areco, ame owumo balgi;</verse>
				<verse number="8">tye kede winyo, dano ame Rwot mom okwano balloro i kome.”</verse>
				<verse number="9">Winyo man tye pi jo ame olirogi keken, onyo ŋit pi jo a mom oliro daŋ? Wan okobo ni, pi iyee omio okwano Iburaim ni kite atir.</verse>
				<verse number="10">Kara man dok rik okwano i kome niŋo? A doŋ otyeko lire, aŋar ame mom ru olire? Pe a doŋ otyeko lire, ento a mom ru olire gire.</verse>
				<verse number="11">Omie lirre me bedo acalo anyut onyo anen ame omwoŋo, ame nyuto ni, doŋ otyeko kwane ni kite atir pi iyee mere, ame mom ru olire. Mano mio Iburaim bedo kwaro a jo luŋ ame ye ame pe ru olirogi, me gin daŋ kwangi ni kitegi atir;</verse>
				<verse number="12">dok daŋ en kwaro a jo a mom olirogi alira keken, ento daŋ owopo kodi iyee a rik kwarowa Iburaim obedo kede ame onwoŋo mom ru oliro.</verse>
				<verse number="13">Cikere a nwaŋ Obaŋa ociko baŋ Iburaim kede ikwae, ni, wi podo luŋ bino bedo megi, rik mom ociko pien Iburaim ocobo cik, cite pien en oye, ote kwane ni kite atira.</verse>
				<verse number="14">Pien ka jo a cobo cik gin en ame wi podo luŋ bino bedo megi, kono iyee doŋ yore mom, cikere daŋ konnyere mom.</verse>
				<verse number="15">Pien cik kelo akemo, cite kan ame cik pe iye, turo cik daŋ mom.</verse>
				<verse number="16">En gin omio cik ocuŋ i kom iyee, wek bed me kica, dok pi moko cikere baŋ ikwae mere luŋ, mom baŋ jo a lubo cik keken, ento anaka baŋ jo a bedo kede iyee acalo Iburaim. Pien en kwarowa wan ducu,</verse>
				<verse number="17">acalo rik ocoo ni, “Doŋ amii idoko kwaro a rok apol.” Cikere-ni doŋ omoko i nyim Obaŋa ame rik Iburaim oye, en Obaŋa ame mio kwo i kom jo oto, dok ame cwano gigi mogo a yam mom tye, mio bedo tye.</verse>
				<verse number="18">Iburaim nwaŋ oye, kun oketo gennere i kom gin ame nen bala mom genne, omio odoko kwaro a rok apol, acalo rik ocoo ni, “Ikwai bino bedo kite-nono.”</verse>
				<verse number="19">Naka en mom obedo i nyapo i kom iyee ka oparo pi kome, a rik doŋ rom aroma i gin oto, pien mwaka me dittere buco romo mia twal, dok medo i mano Cara-gu onwoŋo oraŋa.</verse>
				<verse number="20">Iyee mere pe odok cen, pe ocacapa i tammere i kom cikere Obaŋa, ento iyee mere omedde ameda i doko atek kun en mio kwogo baŋ Obaŋa,</verse>
				<verse number="21">kun nwoŋo kop odonyo atut i cunye ni, Obaŋa twero tiyo gin a doŋ ociko pire.</verse>
				<verse number="22">En gin omio “ote kwane ni kite atir.”</verse>
				<verse number="23">Kop man ni, “ote kwane” rik mom ocoo pire en kene,</verse>
				<verse number="24">ento anaka pirwa daŋ. Wan daŋ obino kwanowa ni kitewa atir, wan jo ame oye Obaŋa ame ocero Rwotwa Yecu Kricito iyi akina ajo oto,</verse>
				<verse number="25">en a rik omio me aneka pi bal wa, dok ocere me kwanwa ni kitewa atir.</verse>
			</chapter>
			<chapter number="5">
				<verse number="1">Pi mannono, acalo rik doŋ okwanowa ni kitewa atir pi iyee, otye wunu doŋ i kuc i nyim Obaŋa, pi Rwotwa Yecu Kricito.</verse>
				<verse number="2">Pire oyabbiwa yo me tuno i kom winyo man ame ocuŋ iye-ni, kun oŋatte i gen a wan otye kede me bedo i kwogo baŋ Obaŋa.</verse>
				<verse number="3">Mom mano keken, wan oŋatte anaka i cannogo apapat ame oneno, kun oŋeo ni, neno can kelo kanyakino,</verse>
				<verse number="4">kanyakino mio opwoo kitewa, eka pwoyo kitewa-ni, te miyo obedo kede gen.</verse>
				<verse number="5">Genwa-nono mom bino ke nono, pien Cuny Acil doŋomio oonyo mar Obaŋa i cunywa.</verse>
				<verse number="6">Pien a rik wan pwod ogoro, a doŋkare oromo, Kricito te to pi jo a mom lworo Obaŋa.</verse>
				<verse number="7">Kadi pi dano a kite atir, bedo tek meicel dano ito pire. Gwok onyo ka dano moro aber, ŋattoro twero diyo cunye me to pire.</verse>
				<verse number="8">Ento Kricito oto pirwa a nwaŋ wan obalo; mannono nyuto kite mar ame Obaŋa tye kede baŋwa.</verse>
				<verse number="9">Acalo bala wan onyoni doŋ okwanowa ni kitewa atir pi remo mere, akato wok wan obino larre pire i kom akemo Obaŋa.</verse>
				<verse number="10">A pwod wan okwor Obaŋa, en rik odwoggowa baŋe, pi to a Wode; ka amannono, a doŋodwoggowa baŋe, obino larre wunu akato wok pi kwo a Wode.</verse>
				<verse number="11">Mom ennu keken, ento daŋ otye ka ŋatte i Obaŋa pi Rwotwa Yecu Kricito, pien en ame omio doŋ odwoggowa baŋ Obaŋa.</verse>
				<verse number="12">Pi mannono, acalo bal nwaŋ obino i lobo pi dano acel, eka to te bino pi bal, amannono daŋ to te lal i akina a jo luŋ, pien jo luŋ obalo.</verse>
				<verse number="13">Onwoŋo bal doŋtye i lobo con a mom ru omio cik, ento kan a cik mom iye, bal daŋ mom okwano i wi ŋattoro.</verse>
				<verse number="14">Cite to obedo i locere geye i kom Adam ituno kede i kom Muca, te loyo anaka jo a nwaŋ mom otimo bal a rom i mea Adam, a rik oturo cik ame omie. Adam en anyut me cimo ŋat a mito bino.</verse>
				<verse number="15">Ento tic Obaŋa me kica pe rom aroma i bal a Adam; pien kadi bed jo apol rik oto pi bal a dano acel ca, akato wok kica Obaŋa, kede mot me nono ame obino pi kica a dano acel-li, en Yecu Kricito, onya oromo lwak jo apipim.</verse>
				<verse number="16">Doki mot me nono pe rom kede bal a dano acel ca; pien pi bal a dano acel ca omio oŋolo kop oloo jo, cite tic me kica ame olubo bal apol okelo loyo kop.</verse>
				<verse number="17">Pi bal a dano acel omio to obedo kede loc, pi dano acel ca; akato wok jo ame onwoŋo kica apipim, kede mot me nono ame omio okwanogi ni kitegi atir, obino bedo kede kwo kede loc, pi dano acel-li, en Yecu Kricito.</verse>
				<verse number="18">Doŋ kite acalo bal a dano acel omio kop oloo jo luŋ, amannono daŋ, tic me kite atir a dano acel okelo loyo kop kede kwo pi jo luŋ.</verse>
				<verse number="19">Pien acalo pi dano acel a mom obedo kede winy omio jo apipim odoko obalo, amannono daŋ pi winy a dano acel jo apipim obino kwanogi ni kitegi atir.</verse>
				<verse number="20">Cik rik odonyo iye me nyayo bal; ento kan a bal onya iye, en ame kica daŋ te nya iye adwoŋ akato.</verse>
				<verse number="21">Amannono, kite acalo bal rik oloo loc i to, kica daŋ myero lo loc pi kwano jo ni kitegi atir, me gin onwoŋ kwo a perakino nakanaka, pi Yecu Kricto Rwotwa.</verse>
			</chapter>
			<chapter number="6">
				<verse number="1">Kara wan obino kobo ŋo doki? Myero omedde wunu i bal, me kica nya?</verse>
				<verse number="2">Mom amannono! Kara wan a rik oto i tun bal otwero dok kwo iye niŋo?</verse>
				<verse number="3">Mom iŋeo wunu ni, wan luŋame doŋobatakino idonyo i Kricito nwaŋ obatŋawa me donyo i to mere?</verse>
				<verse number="4">Nwaŋ oyikowa karacel kede Kricito me donyo i to mere, me obed acalo en. En rik ocer i akina a jo oto pi kwogo a Pappere, me wan daŋ owapu kodi kwo anyen-nu.</verse>
				<verse number="5">Pien ka doŋwan onotte karacel i en i to moro a cal i to mere, amanno daŋ wan obino notte kede i cer ame cal i cerrere.</verse>
				<verse number="6">Pien wan oŋeo man, ni, kwowa acon rik oguro kede karacel i kom yataria, wek kwowa me bal myero doŋto oko, me kur dok wan odok omiro a bal.</verse>
				<verse number="7">Pien ŋat a doŋoto, bal doŋgik i kome.</verse>
				<verse number="8">Ento ka doŋwan otyeko to karacel kede Kricito, wan oye ni, obino bedo kwo karacel kede daŋ.</verse>
				<verse number="9">Pien oŋeo ni, Kricito a ceŋ ocer i akina a jo oto mom dok bino to; to mom dok tye i loccoro i kome.</verse>
				<verse number="10">To a en oto, oto i tuŋ bal, tyen acel atwal-li; ento kwo a en kwo kede, en kwo i tuŋ baŋ Obaŋa.</verse>
				<verse number="11">Wun daŋ amannono, myero itamu i komwu kenwu ni, wun jo oto i tun bal, cite ibedo wunu jo a kwo i tun baŋ Obaŋa i Kricito Yecu.</verse>
				<verse number="12">Kur imi wunu bal lo komwu ame to, me pe bed miyowu lubo mitgi.</verse>
				<verse number="13">Kur dok imi wunu dule komwu i bal, acalo bala jami tic me tiyo gin arac; ento miye wunu kenwu baŋ Obaŋa bala jo a doŋotyeko ya i to, otuno i kwo; miu daŋ dule komwu baŋ Obaŋa acalo bala jami tic me tiyo gin a tye atir.</verse>
				<verse number="14">Pien bal mom dok bino bwoyowu, pien wun doŋ pe itye wunu i te cik, ento itye wunu i te kica.</verse>
				<verse number="15">Kara ŋo doki? Wan doki otimu bal, ni pien wan mom otye i te cik cite i te kica? Mom amannono gire!</verse>
				<verse number="16">Wun mom iŋeo wunu ni, ka imiye wunu kenwu baŋ ŋattoro bala omiro me winyo doge, daŋ doŋ idoko wunu omiro a ŋat ame iwinyo wunu doge? Onyo idoko wunu omiro a bal, ame telowu i to, onyo idoko wunu omiro me winyo dog Obaŋa, ame telowu i kite atir.</verse>
				<verse number="17">Cite myero opwo iye Obaŋa, pien rik ibedo wunu omiro a bal, cite doŋ itye wunu ka lubo kite me pwony ame oketowu iye, kede cunywu luŋ.</verse>
				<verse number="18">Doŋ ogonyowu oko i opii me bal, idoko wunu omiro me kite atir.</verse>
				<verse number="19">An akop i kitewa me dano, pi gorowu me anywalli. Pien acalo ceŋ imio wunu dule komwu me bedo omiro me caro kede tim areco, omio idoko wunu otim areco, aman doŋ mi wunu dule komwu obed omiro me kite atir, me idok wunu jo acil.</verse>
				<verse number="20">A nwaŋ pwod ibedo wunu omiro a bal, ceŋ mom itye wunu i te loc me kite atir.</verse>
				<verse number="21">Kara ŋo a rik inwoŋo wunu i gin a lewiccere makowu iye amanni? Agikki a kodi ginnogo en to.</verse>
				<verse number="22">Aman doŋ ogonyowu oko i opii me bal, doŋ idoko wunu omiro Obaŋa; gin ame inwoŋo wunu, idoko wunu jo acil, agikki mere en kwo a perakino nakanaka.</verse>
				<verse number="23">Pien ocara me bal en to, ento mot ame Obaŋa mio nono en kwo a perakino nakanaka i Kricito Yecu Rwotwa.</verse>
			</chapter>
			<chapter number="7">
				<verse number="1">Omegona, an akop kede jo a ŋeo cik, mom iŋeo wunu ni, cik mako dano ka pwod kwo keken?</verse>
				<verse number="2">Dako daŋ cik tweo baŋ cware ka pwod kwo; ento ka cware ca oto, en doŋ gonyere oko i cik a cware.</verse>
				<verse number="3">En omio ka cwar dan-nu pwod tye kwo, ce dako te kobo baŋ ico ocele, obino kobo ni ocodo cot. Cite ka cware oto oko, doŋ ogonyere oko i cik-ku; ka en dok ogero lo ocele, mom doŋ ocodo cot.</verse>
				<verse number="4">Amannono, omegona, wun daŋ rik ito wunu i tuŋ baŋ cik pi kom Kricito ame inotte wunu iye, me idok wunu baŋ ŋat ocele, en ame rik ocere oko iyi akina a jo oto, me waŋ onyak nyige pi Obaŋa.</verse>
				<verse number="5">Pien a rik wan pwod otye i kwo me anywalli, agoma yic me bal ame cik otugo onwoŋo tye atic i dule komwa me nyako nyige pito.</verse>
				<verse number="6">Cite amanni wan doŋ ogonyowa oko i kom cik, wan doŋ oto i kom gin a con omakowa. Omio wan doŋ otye ka tic i yo anyen me Cuny, mom dok i yo acon me lubo cik a yam ocoo acoa.</verse>
				<verse number="7">Kara doŋ wan obino kobo ŋo? Cik en bal? Mom amannono gire! Cite kono cik rik mom obedo tye, kono an gira mom aŋeo bal. Ka kono cik rik mom okobo ni, “Kur imit jami a ŋat ocele,” kono nwaŋ daŋ mom abedo kede ŋec i kom kodi mittono.</verse>
				<verse number="8">Cite bal te nwoŋo kare i icwil ca, eka te kela kwone mit areco luŋi yia. Pien ka cik mom tye, bal to oko.</verse>
				<verse number="9">Yam an abedo kwo aboŋo cikkoro, ento a doŋicwil ca obino, bal te kwo oko,</verse>
				<verse number="10">an ate to. Icwil ca ikome ame myero kella kwo te lunyo kella to.</verse>
				<verse number="11">Pien bal onwoŋo kare i icwil, te bwola, te neka oko kede icwil ca.</verse>
				<verse number="12">Pi mannono, cik gire cil, icwillere daŋ cil, tye kakare, dok ber daŋ.</verse>
				<verse number="13">Gin a rik ber ca, en a dok odoko to i tun baŋa? Mom amanno! Onwoŋo bal gire omia ato, kun tio kede gin aber, me nen kannaler ni bal enno. Amannono icwil ca omio bal odoko arac okato kare.</verse>
				<verse number="14">Wan oŋeo ni, cik en gin me Cuny; aco an a dano me kom, ame ocato oko acalo opii i te bal.</verse>
				<verse number="15">Gin ame atio-gu daŋ mom aniaŋ iye. Pien gin ame an amito mom atio, cite dok alunyo tiyo gigi mogo ame akwero.</verse>
				<verse number="16">Cite ka an atio gin a mom amito, aye ni cik gire ber.</verse>
				<verse number="17">Mano doŋ mom an ikoma atio, cite bal a bedo i yia ca, en ame tio.</verse>
				<verse number="18">Pien an aŋeo gira ni, ginnoro aber mom bedo i yia, i kwona me anywalli. Kono me mito, amito tiyo gin aber, ento pe atwero;</verse>
				<verse number="19">pien mom atio gin aber ame amito, cite gin arac a mom amito, en dok alunyo tiyo.</verse>
				<verse number="20">Aco kara ka an atio gin a mom amito, mano doŋ nwoŋo mom an ikoma atio, cite bal a bedo i yia ca en ame tio.</verse>
				<verse number="21">Omio doŋ anwoŋo ni obedo acalo cik ni, ka amito tiyo gin aber, gin arac en ame ceggi keda.</verse>
				<verse number="22">Pien i yia alelo i cik Obaŋa,</verse>
				<verse number="23">cite dok aneno cik ocele i dule koma ame tye ka romo kede cik ame apwoo i tamma, kun tera i opii i te cik me bal ame bedo i dule koma.</verse>
				<verse number="24">An a piny oloa aman-ni, ŋa a bino lara i koma ame ata oko-ni?</verse>
				<verse number="25">Apwoo Obaŋa pi Yecu Kricito Rwotwa! Doŋ i tun baŋa an aworo cik Obaŋa kede tamma, cite i kwona me anywalli aworo cik me bal.</verse>
			</chapter>
			<chapter number="8">
				<verse number="1">En omio amanni mom dok oŋolo kop oloo jo ame bedo i Kricito Yecu.</verse>
				<verse number="2">Pien cik a Cuny me kwo a tye i Kricito Yecu doŋogonya oko i te cik me bal kede to.</verse>
				<verse number="3">Gin ame onwoŋo cik pe twero tiyo, pien kwowa me anywalli oloko odoko agoro, Obaŋa en a doŋotimo. Ooro Wode ikome me bino i kit kom a cal i megwa ame bal obwoo, acalo gin ame oŋolo me yalo Obaŋa pi bal. Amannono oŋolo kop oloo bal a tye i kwowa me anywalli,</verse>
				<verse number="4">me wek gin ame cik mito cobere i komwa, wan jo ame pe doŋowapo kwowa me anywalli, ento owopo yo me Cuny.</verse>
				<verse number="5">Pien jo ame wopo kwo me anywalli, tamgi daŋ wopo kwo me anywalli; ento jo ame wapo yo me Cuny, tamgi daŋ wa po yo me Cuny.</verse>
				<verse number="6">Tam ame wopo kwo me anywalli kela to; tam ame wopo Cuny kela kwo kede kuc.</verse>
				<verse number="7">Tam me kwowa me anywalli i tun baŋ Obaŋa en kwor, pien pe winyo cik Obaŋa, daŋ pe twero winyo.</verse>
				<verse number="8">Jo ame wopo kwo me anywalli mom otwero yomoro cuny Obaŋa.</verse>
				<verse number="9">Wun mom itye wunu i kwo me anywalli, itye wunu i Cuny, ka Cuny Obaŋa bedo i yiwu. Cite ka dano moro mom tye kede Cuny a Kricito, en mom dano a Kricito.</verse>
				<verse number="10">Ento ka Kricito tye i yiwu, komwu doŋoto pi bal, ento cunywu doŋbedo kwo, pien doŋokwanowu ni wun kitewu atir.</verse>
				<verse number="11">Doŋ ka ce Cuny ŋat a rik ocero Yecu iyi akina a jo oto bedo i yiwu, en daŋ bino miyo kwo anaka i komwu a doŋoto-ni, pi Cunye ame bedo i yiwu.</verse>
				<verse number="12">Omegona, wan doŋotye kede banya, cite pe me kwo me anywalli, me wopo kwo me anywalli.</verse>
				<verse number="13">Pien ka iwopo wunu kwo me anywalli, ibino to wunu; cite ka ineko wunu tic me kom oko pi Cuny, ibino bedo wunu jo akwo.</verse>
				<verse number="14">Jo ame Cuny Obaŋa telogi, gin itino Obaŋa.</verse>
				<verse number="15">Rik mom igamo wunu cuny me opii me dwokowu i lworo; gin igamo wunu en cuny me bedo itino me paco, en kodi cuny a mio wan okok ni, “Aba! Papawa!”</verse>
				<verse number="16">Cuny Acil ikome notte kede cunywa kun tuco ni, wan iti no Obaŋa.</verse>
				<verse number="17">Aco, ka wan itino, lonyo daŋ abedo megwa, en lonyo Obaŋa ame wan obino nywako i Kricito, ka ce wan okanyo can karacel kede, me onwoŋ kwogo daŋ karacel kede.</verse>
				<verse number="18">An atamo ni, can me kare man pe romo apora kede kwogo ame obino nyuttiwa.</verse>
				<verse number="19">Pien ginaketa ducu tye ka kuro nyuto itino Obaŋa kede mit adwoŋ ame okato kare.</verse>
				<verse number="20">Ginaketa luŋonwoŋo oketo i te twer me gin a tere mom, pe pi mittere kene, ento pi mit Obaŋa ame rik oketo i te twerrono; kun gen tye ni,</verse>
				<verse number="21">ginaketa ikomgi ceŋŋoro obino gonyo oko i opii me bedo gin atop, me onwoŋ kuc kede kwogo ame omio itino Obaŋa.</verse>
				<verse number="22">Wan oŋeo ni, jami ducu ame oketo aketa tye acucura onyoni kun tye ka rem karacel anaka i kare-ni.</verse>
				<verse number="23">Pe gin-nu keken, wan daŋ ame omiowa Cuny Acil acalo mot me ageyi, wan daŋ otye ocucura i yiwa kun okuro kare lokowa doko itino me paco, en me lakoro komwa.</verse>
				<verse number="24">Pien rik olarowa pi bedo kede gen man. Gin ame igeno ka doŋonen oko, pwod ikobo ni igeno agena? Ŋa ame moko gennere i kom gin ame doŋoneno?</verse>
				<verse number="25">Ento ka wan ogeno nwoŋo gin ame mom ru oneno, odio cunywa me kuro.</verse>
				<verse number="26">I kite acellono Cuny Acil daŋ konyo gorowa. Wan mom oŋeo kwac i kite a myero, ento Cuny ikome bako doge akakarwa, kun cucura liliŋ.</verse>
				<verse number="27">Ŋat ame ŋio cuny Jo ŋeo tam a Cuny Acil, pien en bako doge pi jo Obaŋa kun lubo mit Obaŋa.</verse>
				<verse number="28">Wan oŋeo ni, jami ducu tio karacel pi konyo jo a maro Obaŋa, en jo ame olwoŋogi acalo en oyiko.</verse>
				<verse number="29">Jo a yam en oŋeogi con, en omokogi con, ni myero nywak cal a Wode, me Wode bed atin kao i akina omego apol.</verse>
				<verse number="30">Jo a yam en omokogi con, daŋ olwoŋogi; jo ame olwoŋogi, okwanogi ni kitegi atir; jo ame okwanogi ni kitegi atir, omiogi kwogo.</verse>
				<verse number="31">Kara doŋobino kobo ŋo i kom kop man? Ka Obaŋa tye luŋ baŋwa, ŋa ame akworwa?</verse>
				<verse number="32">En rik mom oweko Wode ikome, cite omie pi wan ducu. Pe doŋbino miyowa jami ducu karacel i en, kun mom twonowa?</verse>
				<verse number="33">Kara ŋa a bino piddi jo ame Obaŋa oyero? Obaŋa en ame kwanogi ni kitegi atir.</verse>
				<verse number="34">Ŋa a twero ŋolo kop loogi? Kricito Yecu en ame rik oto, dok akato mano, rik ocere oko. En daŋ tye i kabedo me kwogo i laŋet Obaŋa tuŋ cem, en ame abako doge pirwa.</verse>
				<verse number="35">Kara ŋa a bino pokowa i kom mar a Kricito? Neno can bo, aŋar ŋit peko, onyo awuna, aŋar kecbo, aŋar bedo onoro, onyo ginnoro arac a twero poto i komwa, ya aŋar ŋit pala?</verse>
				<verse number="36">Acalo rik ocoo ni, “Piri obedo ka nekowa ceŋ iyul; okwanowa bala romi me aneka.”</verse>
				<verse number="37">Ento magu luŋwan otye ka loyo atek pi ŋat a ceŋ omarowa.</verse>
				<verse number="38">Pien an aŋeo gira atira ni, kadi to, kadi kwo, kadi omalaika, kadi oloc, kadi gin a tye koni, kadi gin a mito bino, kadi teko,</verse>
				<verse number="39">kadi gin a tye malo, kadi gin a tye piny, kadi gigi mogo me ginaketa luŋ, mom bino bedo i twer me pokowa i kom mar Obaŋa a tye i Kricito Yecu Rwotwa.</verse>
			</chapter>
			<chapter number="9">
				<verse number="1">Atye akobbo kop ateni i Kricito, pe akobo goba; ŋec ame i cunya ame nyutta bal daŋ bedo caden karacel keda pi Cunya Acil,</verse>
				<verse number="2">ni, atye kede waŋcuny atek, rem i cunya mom gik.</verse>
				<verse number="3">Pi mit mera, kono rik ocena an ikoma me kwanya oko ibaŋ Kricito, pi omegona, ame gin watina me rokka.</verse>
				<verse number="4">Gin jo Icrael, jo ame Obaŋa oloko odoko otino mere, omiogi kwogo mere kede cikere luŋ, omiogi daŋ cik kede kite me wore, dok daŋ gin en a rik ociko pi miyogi gigi mogo abeco.</verse>
				<verse number="5">Kwariwa acon obedo megi, dok Kricito daŋ onywalo i akinagi i kite me kom. Obaŋa aloo jami luŋmyero opwoo nakanaka. Amen.</verse>
				<verse number="6">Cite pe ni kop Obaŋa oto nono; pien anywalli Icrael pe gin luŋjo Icrael,</verse>
				<verse number="7">dok daŋ mom gin ducu itino Iburaim, ni, pien gin ikwae mere; cite yam ocoo ni, “Itino Icaka en ame obino cwano ni ikwaeni.”</verse>
				<verse number="8">Ame te koppere ni, mom ikwae me kome ame gin itino Obaŋa, ento ikwae ame rik ociko pirgi gin en ame obino kwano ni gin ikwae mere.</verse>
				<verse number="9">Pien kop ame ociko baŋe en ene, ni, “Abino dwogo i kare ame aciko, eka Cara te nywalo atin awobi.”</verse>
				<verse number="10">Mom mannono keken, ento daŋ Lebeka oyac kede dano moro acel, en kwarowa Icaka,</verse>
				<verse number="11">cite a mom ru onywal, ame itino ca mom ru itimo ginnoro aber onyo arac,</verse>
				<verse number="12">rik okobbi Lebeka ni, “Atin atidi bino loyo atin kao,” me wek yer ame Obaŋa oyiko moki, ame pe cuŋ i kom ticgi, ento i kom lwoŋo mere.</verse>
				<verse number="13">Obedo acalo rik ocoo ni, “Ceŋ amaro Yakobo, ento akwero Ecau.”</verse>
				<verse number="14">Kara wan dok okob iŋo? Ni Obaŋa tiyo gin a mom atira? Mom amanno gire.</verse>
				<verse number="15">En rik okobbi Muca ni, “Abino timo kica baŋ jo ame abino timogi kica, dok abino timo ber baŋ jo ame abino timogi ber.”</verse>
				<verse number="16">Doŋ pe cuŋ i kom mit a dano, onyo i kom lolle mere, ento i kom kica Obaŋa.</verse>
				<verse number="17">Coc a yam ocoo okobbi Parao ni, “Pi kop man omio atini malo, me wek anyut twer mera i komi, me rab nyiŋa i wi podo luŋ.”</verse>
				<verse number="18">Kittono en timo kica baŋ ŋat a en mito ni etime kica, dok ŋat a en mito loko cunye doko nwaŋ, en loko doko nwaŋ.</verse>
				<verse number="19">Gwok ibino penya ni, “Piŋo en pwod kobo ni wan obalo? Kara ŋa a twero geŋo gin a en mito?”</verse>
				<verse number="20">Kara yin dano yin iŋa, ame igamo dog Obaŋa? Gin ame ocweo twero penyo ŋat ocwee ni, “Pi ŋo icwea kit man?”</verse>
				<verse number="21">Acwec mom tye kede twer i kom lobo, me cweyo kede aŋina lobo acel, tabo acel me wel kede moro ocele ame pe me wel?</verse>
				<verse number="22">Kara bedo ni ŋo ka Obaŋa odio cunye pi kare alac i kom tabbi mogo me akemo ame doŋ oromo me aneka, pi mito nyuto akemo mere kede miyo teko mere ŋeye?</verse>
				<verse number="23">Otimo man wek emi lonyo me kwogo mere ŋeye i kom tabbi me kica, ame en rik oyiko con me bed i kwogo,</verse>
				<verse number="24">en wan ikomwa, wan jo ame en olwoŋo, mom i akina a jo Icrael keken, cite anaka iyi akina Orok daŋ.</verse>
				<verse number="25">Acalo en daŋ rik okobo i buk a Kocea, ni, “Jo a nwaŋ mom jona abino lwoŋogi ni ‘jona’, dako a rik mom amaro abino lwoŋo ni, ‘dako ame amaro.’ ”</verse>
				<verse number="26">“Dok daŋ i kabedo ame rik okobbigi iye ni, ‘Wun mom i jona wunu’, obino cwanogi iye ni, ‘itino Obaŋa akwo.’ ”</verse>
				<verse number="27">Icaya daŋ rik olemo kede dwoŋ aloŋo i kom jo Icrael ni, “Kadi wel jo Icrael rom i kwoo me dog nam, jo odoŋ anonok keken en a bino bwot;</verse>
				<verse number="28">pien kop a Rwot oŋolo i wi lobo en bino cobo me oyotoyot”</verse>
				<verse number="29">Dok tye acalo kaya yam okobo con, “Ka kono Rwot me mony mom owekkiwa ikwaewa mogo, kono wan obedo calo Codoma, onyo kono odoko bala Gomorra.”</verse>
				<verse number="30">Kara man wan dok okob iŋo? Ni mano, Orok a yam pe lolle pi doko jo a kitegi atir doŋ okwanogi ni kitegi atir, cite kitegi atirrono gin onwoŋo pi iyee.</verse>
				<verse number="31">Ento jo Icrael ame yam lolle pi cobo cik me gin bed jo a kitegi atir, cobo oloogi oko.</verse>
				<verse number="32">Piŋo? Pien gin mom oyenyo i yo me iyee, ento i yo me tic. Gin otwomere i gweŋ me twomere ca,</verse>
				<verse number="33">acalo rik ocoo ni, “Nen, aketo i Cion gweŋ me twomere, lela a mio jo rette; ŋat ame oye en, lewic mom bino make.”</verse>
			</chapter>
			<chapter number="10">
				<verse number="1">Omegona, gin ame amito i cunya ducu, ame akwao Obaŋa pire, en ene ni, jo Icrael myero olarre.</verse>
				<verse number="2">An abedo cadengi ni, gin omoko atek i kom Obaŋa, cite mokogi-ni mom ocuŋ i ŋec ikome.</verse>
				<verse number="3">Onwoŋo gin mom oŋeo kit ame Obaŋa kwano kede dano ni kite atir, omio gin otemo moko ni kitegi atir pirgi kengi, mom omiye i kodi kite atir ame Obaŋa mio.</verse>
				<verse number="4">Pien cik doŋ ogik i Kricito, me wek jo luŋ ame ye en okwan ni kitegi atir.</verse>
				<verse number="5">Muca rik ocoo ni, dano ame tio tic atira ame cik mito, bino kwo pire.</verse>
				<verse number="6">Cite kite atir ame omio pi iyee kobo aman, ni, “Kur ikob keni keni ni, ‘Ŋaa bino yito malo i polo?’ (ni, me kela Kricito piny),</verse>
				<verse number="7">onyo ni, ‘Ŋa bino donyo piny i bur ame agikki tere mom?’ ” (ni, me omo Kricito oko iyi akina a jo oto).</verse>
				<verse number="8">Kara kobo niŋo? En kobo ni, “Kop-pi doŋ tye ceggi kedi, tye i dogi kede i cunyi,” en kop i kom iyee ame wan orabo.</verse>
				<verse number="9">Pien ka ituco giri i dogi ni, “Kricito en Rwot”, a kun iye giri i cunyi ni Obaŋa ocere oko iyi akina a jo oto, ibino larre.</verse>
				<verse number="10">Pien dano ye i cunye, en a mio ote kwane ni kite atir; en tuco i doge, en a mio Obaŋa te lare.</verse>
				<verse number="11">Pien coc a yam ocoo okobo ni, “Ŋat ame oye en, lewic mom bino make.”</verse>
				<verse number="12">Mom tye apokapoka moro i akina Ojudaya kede jo Grik; gin ducu Rwotgi acel, en daŋ poko lonyo mere baŋ jo luŋ ame kok baŋe.</verse>
				<verse number="13">Rik ocoo ni, “Jo ducu ame lwoŋo nyin Rwot bino larre.”</verse>
				<verse number="14">Kara gin bino kok baŋe i kittene, ame mom ru gin oye en? Kede dok otwero ye en nino, ka mom owinyo kop i kome? Gin otwero winyo kop i kome niŋo ka ŋat a rabbigi mom?</verse>
				<verse number="15">Jo twero rabo kop iŋo ka mom oorogi? Acalo yam ocoo ni, “Tyengi beco a rom mene, jo ame rabo amut aber!”</verse>
				<verse number="16">Ento mom gin luŋ ogamo amut aber; pien Icaya rik okobo ni, “Rwot, ŋa oye kop ame wan otito?”</verse>
				<verse number="17">Kakare, iyee bino pi winyo kop ame otito, kop ame owinyo bino pi rabo kop i kom Kricito.</verse>
				<verse number="18">Ento an koŋ apenyo ni, “Kara gin yam pe owinyo bo?” Gin owinyo gigi, acalo okobo i jabuli ni, “Dwongi owinyere i wi podo luŋ; kop a gin okobo otuno i agikki piny.”</verse>
				<verse number="19">An dok apenyo ni, “Jo Icrael rik gin mom oniaŋ?” Muca en ame ogeo gamo kop, ni, “Abino miyo nyeko makowu i kom jo a gin mom rok ikome, abino miyo akemo makowu i kom rok amiŋ.”</verse>
				<verse number="20">Icaya dok cunye tek akato kun kobo ni, “Jo a yam mom yenya doŋ onwoŋa, doŋ anen kannaler baŋ jo a nwaŋ pe penyo pira.”</verse>
				<verse number="21">Ento i kom jo Icrael en okobo ni, “Ceŋ aryeo ciŋa dyeceŋ benebene baŋ jo a mom winyo doga, jo a pyem keda.”</verse>
			</chapter>
			<chapter number="11">
				<verse number="1">Doŋ apenyo ni, “Obaŋa doŋ okwero jo mere oko?” Mom amanno gire. An ikoma daŋ an dano me Icrael, akwar Iburaim, me i atekere a Benjamin.</verse>
				<verse number="2">Obaŋa mom okwero jo mere a yam en oŋeogi con. Mom iŋeo wunu kop ame coc a yam ocoo okobo i kom Elia, kite a en obako kede doge baŋ Obaŋa i kom jo Icrael ni,</verse>
				<verse number="3">“Rwot, odwarpinynyi doŋ oneko oko, omuko keno me lam-gu oko; an kena a pwod adoŋ, daŋ omito neka oko.”</verse>
				<verse number="4">Cite Obaŋa rik odok iye niŋo? Ni, “An pwod aweko odoŋ baŋa co tutumia abiro ame mom ru orumo coŋgi i nyim Baal.”</verse>
				<verse number="5">En i kite acellono tye jo mogo ame odoŋ ame Obaŋa oyerogi pi kica mere.</verse>
				<verse number="6">Aco ka oyerogi pi kica, pe nwoŋo doŋ ocuŋ i kom tic a gin otio; kono ocuŋ i kom tic, kica kono doŋ mom dok kica.</verse>
				<verse number="7">Kara ŋo doki? Gin ame jo Icrael oyenyo, pe onwoŋo. Jo ame oyerogi keken onwoŋo, cite jo ocele cunygi odoko nwaŋ,</verse>
				<verse number="8">acalo rik ocoo ni, “Obaŋa omiogi cuny ame odil, omio waŋgi mom neno, yitgi daŋ mom winyo, anaka ceŋ tin.”</verse>
				<verse number="9">Daudi daŋ okobo ni, “Mi mejagi me cem dok kumma kede owic, obed gin a miogi rette, pi culo waŋ balgi.</verse>
				<verse number="10">Mi waŋgi dok acol me kur onen piny; mi pyergi kudde atwal.”</verse>
				<verse number="11">An doŋ apenyo ni, “Jo Icrael rik otwomere wek orette meicel bo?” Mom amannono gire! Pi balgi omio larre, doŋ obino baŋ Orok, me nyeko mak jo Icrael.</verse>
				<verse number="12">Ka balgi okelli lobo lonyo, dok ka potogi okelo lonyo baŋ Orok, berre bino bedo rom mene ka gin ducu odwogo iweŋ?</verse>
				<verse number="13">Aman akop kedwu, wun Orok. Doŋ acalo an gira akwena baŋ Orok, adworo ticca,</verse>
				<verse number="14">me gwok onyo ami nyeko mak jo me rokka, me atot ya alar jo mogo i akinagi.</verse>
				<verse number="15">Pi bologi oko omio Obaŋa odwoggo lobo luŋ baŋe; kara ka doŋ ogamogi, bino kela ŋo? Mom bino bedo calo kwo oya i akina jo oto?</verse>
				<verse number="16">Ka doŋ oyoko moko kwon an ok me wi mwaka, moko luŋ nwoŋo doŋ cil; ka lwit yat cil, jaŋe daŋ doŋ cil.</verse>
				<verse number="17">Tye acalo oturo jaŋe mogo i kom yat jeituni aber, eka ote jako jaŋ yat jeituni moro me tim, ote como kakargi me mok i tyen yat aber ca, eka te nywako waya pige amio ame ya i lwite. Jaŋ yat ame ojako i tim en yin;</verse>
				<verse number="18">cite kur iwakere i kom jaŋe ocele ca. Kadi bed iwakere, pe yin ame itiŋo lwite, lwite en a tiŋi.</verse>
				<verse number="19">Yin ibino kobo ni, “Rik oturo jaŋe mogo me wek coma i kom yat.”</verse>
				<verse number="20">Kakare. Rik oturogi oko pien gin mom oye Obaŋa; yin pwod icuŋ pien iyee meri tye. Kur ibed kede tam me awaka, ento bed kede lworo.</verse>
				<verse number="21">Ka Obaŋa yam pe oweko jaŋ yat ikome, pe doŋ bino weki.</verse>
				<verse number="22">Koŋ yin inen kica Obaŋa kede gero mere. En ger baŋ jo opoto, cite nyuto kica mere baŋi, ka imedde cuŋ i kica mere. Ka pe, obino toŋi oko daŋ.</verse>
				<verse number="23">Dok gin Ojudaya daŋ, ka oweko bedo aboŋo iyee, obino dwokogi i kom yat; pien Obaŋa tye kede twer me dwokogi iye.</verse>
				<verse number="24">Pien yin Arok irom i jaŋ yat jeituni me tim ame otoŋo, ocomo i kom yat jeituni aberrere, a yam pe en olot iye; mom bedo yot akato baŋ Obaŋa me dwoko jaŋe ocele ca i kom yat ikome a nwaŋ oturogi iye?</verse>
				<verse number="25">Omegona, tye muŋŋoro ame amito ni iŋeu, me kur itam wunu kenwu ni iryek wunu. En ene: jo Icrael cunygi odoko nwaŋ pi kare moro, ituno ka wel Orok bino romo.</verse>
				<verse number="26">Icennere Obaŋa bino laro jo Icrael luŋ, acalo rik ocoo, ni, “Alar bino tuno kun ya i Cion, en bino kwanyo kite me dago lworo Obaŋa oko i baŋ Yakobo”;</verse>
				<verse number="27">“man en cikere ame abino cikere kedgei i kare ame akwanyo balgi oko.”</verse>
				<verse number="28">Pi kop a dok i kom amut aber, gin odoko okwor Obaŋa pirwu, ento pi kop a dok i kom yer. Obaŋa marogi pi kwarigi.</verse>
				<verse number="29">Mot Obaŋa me kica, kede lwoŋo mere, mom twero lokere.</verse>
				<verse number="30">Wun rik mom iwinyo wunu dog Obaŋa, cite amanni doŋ otimowu kica, a kun gin doŋ olunyo kwero bedo i winy.</verse>
				<verse number="31">I kite acellono, gin amanni doŋ okwero winyo doge i kare ame otimowu kica, me wek gin daŋ timgi kica amanno.</verse>
				<verse number="32">Pien Obaŋa oketo jo luŋ i buc me kwero winyo doge, me etim i jo luŋ kica.</verse>
				<verse number="33">Lonyo Obaŋa dwoŋ ame okato kare! Ryeko mere kede ŋeccere tut meicel! Kop a en ŋolo tere mom rotte; kittere niaŋ iye tek!</verse>
				<verse number="34">“Ŋa aŋeo tam a Rwot? Ŋa a yam mie tam?”</verse>
				<verse number="35">“Ŋa ce a rik koŋ omie ginnoro, eka en daŋ te dwoko baŋe?”</verse>
				<verse number="36">Pien en yam oketo jami ducu, jami luŋ obedo tye</verse>
			</chapter>
			<chapter number="12">
				<verse number="1">Pi mannono, omegona, abako doga baŋwu pi kica Obaŋa, imiye wunu kenwu acalo gin akwo ame oŋolli Obaŋa, gin acil ame yomo yi Obaŋa; man en woro me cunywu.</verse>
				<verse number="2">Kur ilub wunu tam me lobo man, ento weku Obaŋa lok tamwu dok anyen, me iniaŋ wunu i gin ame Obaŋa mito, gin aber, ame yomoro yie, ame roccoro mom iye.</verse>
				<verse number="3">Pi mot me kica ame omio baŋa akobbiwu luŋ ni, dano acel acel kur par pi dittere okato kare, ento bed i par atira, ŋat acel acel kun lubo pokkere me iyee ame Obaŋa opimme.</verse>
				<verse number="4">Wan otye kede dule komwa apol i kom acel, gin dul kom daŋ ticgi papat;</verse>
				<verse number="5">amannono daŋ kadi bed wan opol, wan obedo kom acel i Kricito, kun ŋat acel acel bedo acalo dul kom awottere.</verse>
				<verse number="6">Wan otye kede mot apapat ame lubo winyo ame Obaŋa omiowa; ber oketgi i tic. Ka omiowa mot me rabo kop Obaŋa acalo adwarpiny, ber orab acalo iyeewa tye.</verse>
				<verse number="7">Ka omiowa mot me tiyi jo, otiyi wunu jo. Ŋat ame apwony myero pwony;</verse>
				<verse number="8">ŋat a cuko cuny jo, cuk cunygi; ŋat a poko mot, pok i cunye luŋ; ŋat ame atelwic, ti kede mitkom; ŋat a konyo ocan, konygi kede yomcuny.</verse>
				<verse number="9">Marwu bed me ateni. Kwer gin arac oko, mok i kom gin aber.</verse>
				<verse number="10">Marre wunu kenwu kenwu atek acalo omego, kun ŋat acel acel mio kwogo baŋ awottere.</verse>
				<verse number="11">Komwu bed mit, aboŋo wackom, bedu alyet i cunywu; kun itiyi wunu Rwot acalo omiro.</verse>
				<verse number="12">Cunywu bed yom pi gin ame igeno wunu; di wunu cunywu i can, kun imiye wunu i kwayo Obaŋa i cunywu luŋ.</verse>
				<verse number="13">Poku jamiwu baŋ jo Obaŋa ame tye kede peko; ketu cunywu i gwoko wele.</verse>
				<verse number="14">Lamu winyo aber i kom jo a wunowu; lammigi wunu winyo, kur icenugi acena.</verse>
				<verse number="15">Lelu karacel i jo a lelo, koku karacel kede jo a kok.</verse>
				<verse number="16">Bedu kede niaŋere i akinawu kenwu; kur iwakere wunu, ento notte wunu kede okopi. Kur ibed paro kenwu ni iryek wunu.</verse>
				<verse number="17">Kur iculu rac pi rac, ento tamu pi gin ame jo luŋ pwoo ni ber.</verse>
				<verse number="18">I tuŋ baŋwu ka twerre, bedu kede kuc baŋ jo luŋ.</verse>
				<verse number="19">Owotena, kur iculu kwor, ento iwekki wunu akemo Obaŋa kare, pien rik ocoo ni, “An ame abino culo kwor, an abino lunyo icen, man kop a Rwot.”</verse>
				<verse number="20">Rik ocoo daŋ ni, “Ka kec oneko amoneni, mie cam; ka oryo ocire, mie mat pii; pien ka itimo amannono, ibino yido loti mac i wie.”</verse>
				<verse number="21">Kur imi gin arac loi, cite lo gin arac kede gin aber.</verse>
			</chapter>
			<chapter number="13">
				<verse number="1">Dano acel acel myero winy oloc a loc; pien mom tye twerroro a pe oya i baŋ Obaŋa; oloc a tye, Obaŋa en oketogi.</verse>
				<verse number="2">Pi mannono, dano a pyem i oloc, nwoŋo apyem i gin a yam Obaŋa ociko; jo a pyem kedgi obino ŋolo kop i wigi.</verse>
				<verse number="3">Pien jo a timo gin aber mom bedo kede lworo moro i kom oloc, kono ka jo a timo gin arac. Yin imito ni mom ibed kede lworo i kom aloc? Tim gin aber, mio en te pwoyi;</verse>
				<verse number="4">pien en atic Obaŋa ame tio pi konyi, Ento ka itimo gin arac, bed kede lworo i kome, pien twer me neko jo mom omie nononono, En atic Obaŋa ame kelo akemo i kom jo a timo gin arac.</verse>
				<verse number="5">En omio myero iwinyu oloc, mom pi lworo akemo Obaŋa keken, cite me ibed a yiwu ler daŋ.</verse>
				<verse number="6">Man daŋ gin omio igelo wunu ocoro, pien oloc gin otic Obaŋa ame omiye i ticcono.</verse>
				<verse number="7">Culu gin a myero baŋ ŋat acel acel; gelu ocoro baŋ wegi ocoro, kede oŋwalo baŋ wegi oŋwalo, lworu jo a myero alwora, woru gin a myero awora.</verse>
				<verse number="8">Kur ibedu i banya a ŋattoro i komwu, Bedu ka i banya me marre kenwu kenwu; pien jo ame maro jo wadgi nwoŋo doŋ ocobo cik.</verse>
				<verse number="9">Pien maginogo ni, “Kur icod cot, Kur inek, Kur ikwal, Kur imit jami a ŋat ocele,” kede icwillogo ocele luŋ onotte karacel i kop man ni, “Mar dano wadwu acalo imarre keni.”</verse>
				<verse number="10">Amar jo mom timo dano wadgi arac; pi mannono, mar en a cobo cik.</verse>
				<verse number="11">Tiu man kun iŋeo wunu kare ame otye iye, ni, caa doŋ orommiwu me cooko i waŋ nino; pien onyoni larre mewa doŋ onoko ceggi, kato i kare a rik okwoŋo ye iye Rwot.</verse>
				<verse number="12">Dyewor doŋ ceggi tum, piny doŋ mito ru. Doŋ obolu tic me piny acol oko, oruku jami romo me dyeceŋ.</verse>
				<verse number="13">Olubu kite a myero me dyeceŋ, aboŋo gat me yomcuny arac kede mero, aboŋo tiŋo luk kede tim me tarwaŋ, aboŋo daa kede nyeko.</verse>
				<verse number="14">Ruku Rwot Yecu Kricito acalo rukwu me romo, dok kur itam wunu pi kwowu me anywalli pi cobo mittere.</verse>
			</chapter>
			<chapter number="14">
				<verse number="1">Dano ame iyee mere goro jole wunu, ento kur ipyemu kede tammere.</verse>
				<verse number="2">Dano moro twero bedo kede iyee me camo gin ducu, ento dano ame iyee mere goro camo ka pot dek keken.</verse>
				<verse number="3">Dano a camo gin ducu kur ca dano a mom camo, dano a mom camo kur ŋol kop i kom dano a camo; pien Obaŋa doŋ ojole.</verse>
				<verse number="4">Yin i ŋa ame iŋolo kop i kom amiro me paco a ŋat ocele-nie? Mano kop a ŋat a loc, me ŋolo onyo opoto. Cite en bino cuŋ gire, pien Rwot tye kede twer me miye cuŋ.</verse>
				<verse number="5">Dano acel paro ni nino acel dit kato en ocele, dano ocele tamo ni nine ducu gire tye rom aroma. Myero dano acel acel mok tammere kene.</verse>
				<verse number="6">Dano a paro pi nino moro, paro pire pi Rwot; dano a camo, camo pi Rwot, pien pwoo Obaŋa; dano a kwero cam daŋ kwero pi Rwot, pwoo Obaŋa daŋ.</verse>
				<verse number="7">Pien mom tye dano moro i akinawa ame kwo pire kene, daŋ dano a to pire kene mom tye.</verse>
				<verse number="8">Ka wan okwo, okwo pi Rwot; ka oto, oto pi Rwot. En omio kadi ka wan okwo, onyo kadi oto, wan giwa jo a Rwot.</verse>
				<verse number="9">Pien Kricito rik oto te dok kwo me wek ebed Rwot a jo oto kede jo akwo.</verse>
				<verse number="10">Piŋo yin iŋolo ominni kop? Onyo yin, piŋo icao ominni? Wan luŋ obino cuŋ i nyim kom me ŋolo kop Obaŋa.</verse>
				<verse number="11">Pien rik ocoo ni, “Acalo an akwo, man kop a Rwot, jo luŋ bino rumo coŋgi i nyima, leb jo luŋ bino pako Obaŋa.”</verse>
				<verse number="12">Amannono ŋat acel acel i akinawa bino dok iye pire kene baŋ Obaŋa.</verse>
				<verse number="13">Myero doŋ ogiku ŋolo kop ŋat man i kom awottere; ento aberrere imok wunu ni, mom ibino wunu tiyo ginnoro ame twero miyo ominwu moro twomere onyo poto i bal.</verse>
				<verse number="14">An aŋeo dok aniaŋ aber i Rwot Yecu ni, mom tye ginnoro ame bedo me kwer pire kene; ento bedo me kwer baŋ dano moro-ni ame tamo ni me kwer.</verse>
				<verse number="15">Ka iwaŋo yi ominni pi cam a yin icamo, nwoŋo pe doŋ ilubo yo me mar. Kur imi gin a yin icamo bal kwo a ŋat ame Kricito oto pire.</verse>
				<verse number="16">Kur imiu gin aberriwu, jo bed kobo ni gin arac.</verse>
				<verse number="17">Pien loc Obaŋa mom cem kede mat, ento kite atira, kuc, kede lelo a Cuny Acil kelo.</verse>
				<verse number="18">Dano ame tiyi Kricito amannono yomo yi Obaŋa, dok jo daŋ pwoe.</verse>
				<verse number="19">Myero doŋ otamu pi gin a kelo kuc kede gin ame doŋo iyeewa kenwa kenwa.</verse>
				<verse number="20">Pi kop me cem kur ibal kede tic ame Obaŋa otio. Cem ducu myero ocam, ento bedo rac ka dano camo gin a mio ŋattoro poto i bal.</verse>
				<verse number="21">Bedo ber meicel ka mom icamo riŋo kadi mato koŋo onyo tiyo ginnoro a bino miyo ominni poto.</verse>
				<verse number="22">Iyee ame itye kede, bed kede keni i nyim Obaŋa. Tye kede winyo dano a mom ŋolo kop loc kene i gin a en opwoo.</verse>
				<verse number="23">Ento dano ame tamere atama, kop loc ka ocamo, pien gin etimo mom oya i kom iyee; gin ducu a pe oya i kom iyee, en bal.</verse>
			</chapter>
			<chapter number="15">
				<verse number="1">Wan jo ame otye kede teko myero okonyu jo a mom kede teko i kom goro megi, kun mom otio ka gin a yomo yiwa kenwa.</verse>
				<verse number="2">Ŋat acel acel i akinawa ber yom yi dano wadgi, me konye, kede me doŋ iyee mere;</verse>
				<verse number="3">pien kadi Kricito rik pe otio gin a yomo yie kene, cite obedo acalo rik ocoo, ni, “Ayet ame oyeti kede opoto i koma.”</verse>
				<verse number="4">Coc ducu a rik ocoo nwaŋ ocoo pi pwonyowa, me wek ka okanyakino, kop a tye i coc a rik ocoo cukoro cunywa, mio obedo kede gen.</verse>
				<verse number="5">Kanyakino kede cuko cuny ya i baŋ Obaŋa; myero en miwu ibedu kede niaŋere i kinwu kenwu kun ilubo wunu kite a Kricito Yecu,</verse>
				<verse number="6">me inotte wunu i pako Obaŋa Papa a Rwotwa Yecu Kricito kede dwon acel.</verse>
				<verse number="7">Jolle wunu kenwu kenwu, acalo Kricito doŋ ojolowu, me ikelu kwogo baŋ Obaŋa.</verse>
				<verse number="8">Akobbiwu ni, Kricito nwaŋ odoko akony Ojudaya pi nyuto ni Obaŋa kobo kop me ateni, kun cobo gin a rik Obaŋa ocikere iye baŋ kwariwa acon,</verse>
				<verse number="9">dok daŋ kun mio Orok pako Obaŋa pi kica mere, acalo rik ocoo ni, “Doŋ pi mano abino pwoyi i akina Orok, abino wero wer me pako nyini.”</verse>
				<verse number="10">Dok rik okobo ni, “Omau wun Orok, lelu karacel i jo mere”,</verse>
				<verse number="11">dok ni, “Pak wunu Rwot, wun Orok ducu, wek rok luŋ aluŋa opake.”</verse>
				<verse number="12">Icaya daŋ okobo ni, “Akwar Yece ceŋŋoro bino; en bino pello me loyo Orok, Orok daŋ bino keto gengi i kome.”</verse>
				<verse number="13">Obaŋa a mio jo bedo kede gen myero mi lelo ducu kede kuc poŋ i yiwu pi iyeewu i kome, me genwu wot kun medde ameda pi teko a Cuny Acil.</verse>
				<verse number="14">Omegona, an aŋeo gira atira ni, wun jo abeco meicel, ame ŋec ducu opoŋ i yiwu, daŋ itwero wunu pwonyere kenwu kenwu.</verse>
				<verse number="15">Ento atyeko coyiwu koppogo i tekcuny adwoŋ, a kun amito poyo wiwu iye. Mannono atimo pi winyo ame Obaŋa omia,</verse>
				<verse number="16">me bedo atic a Kricito Yecu baŋ Orok. Atye atic acalo alamdog kun arabo amut aber ame oya i baŋ Obaŋa, me wek Orok bed acalo gin ame oŋolo ame Obaŋa pwoo, ame Cuny Acil olonyo obedo acil.</verse>
				<verse number="17">Doŋ atwero wakere i Kricito Yecu i kom ticca pi Obaŋa.</verse>
				<verse number="18">An mom atiŋere me kobo kopporo ocele, kono pi gin ame Kricito otio me kela Orok i te loccere, kun tio karacel keda i kop kede i tic,</verse>
				<verse number="19">pi teko ame onen i kom anyuttogo kede taŋo mogo, pi teko a Cuny Acil. Mano omio atyeko rabo amut aber i kom Kricito, cakere i Jerucalem, mano kede anaka i Iliriko;</verse>
				<verse number="20">pien onwoŋo aketo cunya i rabo amut aber kan ame mom ru owinyo iye nyiŋ Kricito, me wek kur ager i wi ot a yam ŋat ocele ocako gero iye,</verse>
				<verse number="21">cite bed acalo rik ocoo ni, “Jo ayam mom ru orabbigi kop i kome ol obino nene, jo a yam pe ru owinyo kop i kome obino niaŋ.”</verse>
				<verse number="22">Man en gin obedo gena kare apol me bino baŋwu.</verse>
				<verse number="23">Ento amanni kannoro odoŋ kan a myero ati iye doŋ mom, daŋ doŋ onwoŋo abedo kede mit adwoŋ me bino baŋwu pi mwakki apol.</verse>
				<verse number="24">Doŋ ageno ni abino nenowu ka abeo kuno i kare me wota i Cipein, daŋ ibino konya wunu i wotta kuno ame nwoŋo koŋ agalo waŋa baŋwu anonok.</verse>
				<verse number="25">Cite aman pwod koŋ awot i Jerucalem me tero kony baŋ jo Obaŋa.</verse>
				<verse number="26">Pien jo a tye i Makedonia kede Akaya otyeko moko me rayo lim me konyo jo Obaŋa a tye i Jerucalem ame can omakogi.</verse>
				<verse number="27">Gin omoko amanno, cite gin otye daŋ kede banya baŋ jo Jerucalem; pien ka Orok onywako gamo mot me cuny karacel Ojudaya, myero gin daŋ okony Ojudaya kede jami me kom.</verse>
				<verse number="28">Ka doŋ mano otum, ame doŋ atyeko miyogi gin a rik orayigi, abino beo weno baŋwu, ate wot i Cipein.</verse>
				<verse number="29">Aŋeo ni, ka atuno baŋwu, abino bino kede winyo adwoŋ ame oya i baŋ Kricito.</verse>
				<verse number="30">Abako doga baŋwu, omegona, pi Rwotwa Yecu Kricito kede pi mar a Cuny Acil, ket wunu tek i kwacwu karacel keda,</verse>
				<verse number="31">me wek abwot i baŋ jo a mom oye Kricito a tye i Judaya, dok daŋ me jo Obaŋa a tye i Jerucalem pwo tic a tera kuno.</verse>
				<verse number="32">Amannono doŋ abino tuno baŋwu kede lelo adwoŋ ka Obaŋa oye, me ate weo karacel kedwu.</verse>
				<verse number="33">Obaŋa won kuc bed kedwu luŋ. Amen.</verse>
			</chapter>
			<chapter number="16">
				<verse number="1">Anyuto baŋwu aminwa Foibe, ame en atic a lwak jo oye Kricito tye i Kenkeria,</verse>
				<verse number="2">lole wunu i Rwot acalo myero i jo Obaŋa, daŋ ikonye wunu i ginnoro ducu a en bino mito baŋwu; pien yam en okonyo jo apol, kede an ikoma daŋ.</verse>
				<verse number="3">Motta wunu Puricika gin kede Akwila, ame gin tio karacel keda i Kricito Yecu.</verse>
				<verse number="4">Gin rik ojalo ŋutgi pi laro kwona; mom an kena apwoogi, cite anaka lwak Orok oye Kricito luŋ.</verse>
				<verse number="5">Mot wunu daŋ jo oye Kricito a cokere i otgi. Mot wunu dyera Epaenato; en ame ogeo ye Kricito i Acia.</verse>
				<verse number="6">Mot wunu Maliam a ceŋ ololle atek i akinawu.</verse>
				<verse number="7">Mot wunu Anduroniko gin kede Yunia, a gin watina a rik otweogi karacel keda i buc. Gin jo a ŋeye i baŋ okwena, daŋ gin en ogeya bedo i Kricito.</verse>
				<verse number="8">Motta wunu Ampuliato, ame dyera i Rwot.</verse>
				<verse number="9">Mot wunu daŋ Urbano atic wadwa i Rwot, gin kede dyera Citakic.</verse>
				<verse number="10">Mot wunu Apelle, ame en dano a genne i Kricito. Mot wunu jo me ot a Aricitobulo.</verse>
				<verse number="11">Mot wunu Kerodion ame watta, kede jo me ot a Narocico ame tye i Rwot.</verse>
				<verse number="12">Motu jo-nu a tye ololle i Rwot, Terofaina gin kede Terofosa, kede dyera Perici daŋ, ame ololle atek i Rwot.</verse>
				<verse number="13">Mot wunu daŋ Rufo, dano a ŋeye i Rwot, gin kede tottere, ame en daŋ totta.</verse>
				<verse number="14">Dok imot wunu Acinkerito, Pelegon, Keremec, Patroba, Keremac kede omego a tye karacel kedgi.</verse>
				<verse number="15">Motu daŋ Pilogo gin kede Julia, Nerea gin kede aminnere, kede Olimpa, kede jo Obaŋa luŋ a tye karacel kedgi.</verse>
				<verse number="16">Motte wunu kenwu kede amot acil me mar. Lwakkogo oye Kricito luŋ omotowu.</verse>
				<verse number="17">Abako doga baŋwu, omegona, nen wunu jo ame kelo apokapoka kede kop a mio jo poto, a mom rwatte kede pwony a rik opwonyowu kede. Dupu jo-nu adupa.</verse>
				<verse number="18">Kodi jo-nu mom gin omiro a Rwotwa Kricito; rwotgi en yigi kengi. Gin bwolo tam a jo a mom i bal, kun olebo kop aber ame winyo mit.</verse>
				<verse number="19">Winy mewu baŋ Obaŋa doŋ owinyere baŋ jo luŋ, en omio iyomoro wunu cunya. Doŋ amito ibed wunu oryeko i gin aber, cite igeŋere wunu i bal;</verse>
				<verse number="20">Obaŋa won kuc bino canyo Catan piny i te tyenwu piopio. Winyo a Rwotwa Yecu bed kedwu.</verse>
				<verse number="21">Temoteo ame tio karacel keda i Rwot omotowu, kede Lukio, kede Jacon, kede Cocipater a gin watina.</verse>
				<verse number="22">An Tertio ame acoo waraga man amotowu i Rwot.</verse>
				<verse number="23">Gayo ame abuto i ode daŋ omotowu, en ame gwoko lwak oye Kricito luŋ. Eracito akanlim me boma-ni, kede ominwa Kwarto daŋ omotowu. [</verse>
				<verse number="24">Winyo a Rwotwa Yecu Kricito bed kedwu wun ducu. Amen.]</verse>
				<verse number="25">Ber imiu kwogo baŋ Obaŋa ame twero miyowu cuŋ atek, acalo apwonyo i amut aber ame atito, kede kop ame arabo i kom Yecu Kricito. Muŋ man Obaŋa rik omio oliŋ iti pi runi apol, eka te yabo.</verse>
				<verse number="26">A man doŋ onyuto oko kannaler i coc odwarpiny acalo Obaŋa ame pero odoco ociko, kun omio rok luŋ oŋeo, me gin lub iyee.</verse>
				<verse number="27">Kwogo bed nakanaka baŋ Obaŋa, ame en kene won ryeko, pi Yecu Kricito. Amen.</verse>
			</chapter>
		</book>
		<book number="46">
			<chapter number="1">
				<verse number="1">Waraga man oya i baŋ Paulo ame pi mit Obaŋa rik olwoŋe me bedo akwena a Kricito Yecu, kede i baŋ ominwa Cocetene.</verse>
				<verse number="2">Baŋ lwak jo oye Obaŋa a tye i Korinti, a gin jo ame olonyo odoko acil i Kricito Yecu, ame Obaŋa olwoŋogi me bedo jo mere ikome, karacel i jo luŋ a tye i kabedo luŋ, ame lwoŋo nyiŋ Rwotwa Yecu Kricito, en Rwotgi kede megwa daŋ:</verse>
				<verse number="3">Obaŋa Papawa kede Rwotwa Yecu Kricito miwu winyo kede kuc.</verse>
				<verse number="4">An nino luŋ amio pwoc baŋ Obaŋana pi winyo ame omiowu i Kricito Yecu,</verse>
				<verse number="5">pien pi bedowu i Kricito omio doŋ idoko wunu olonyo i yore luŋ, Itye wunu doŋ i ŋec luŋ dok daŋ itwero kobo wunu aber,</verse>
				<verse number="6">pien kop a wan orabo i kom Kricito odonyo atek i yiwu.</verse>
				<verse number="7">Omio mom ikeŋ wunu mottoro me cuny a kun pwod ikuro wunu kare me nyuto Rwotwa Yecu Kricito.</verse>
				<verse number="8">En bino miyo icato wunu atek naka iyi agikki, kun mom tye ginnoro a myero dotwu iye i nino a Rwotwa Yecu Kricito.</verse>
				<verse number="9">Obaŋa ame olwoŋowu me notte karacel i Wode Yecu Kricito Rwotwa, en genne.</verse>
				<verse number="10">Abako doga baŋwu, omegona, pi nyiŋ Rwotwa Yecu Kricito, ni wun luŋ myero ikob wunu kop acel, apokapoka moro daŋ myero kur bedo i akinawu; ento myero ikubere wunu i cuny acel kede tam acel.</verse>
				<verse number="11">Pien jo mogo ame oya i baŋ Koloe otitta kop i komwu kannaler, ni mano daa tye i akinawu, omegona.</verse>
				<verse number="12">Gin ame akobo ene: ŋat acel acel iyi akinawu tye ka kobo ni, “An gira a dano a Paulo”, “An gira a dano a Kepa”, “An gira a dano Apolo”, “An a dano a Kricito.”</verse>
				<verse number="13">Kom Kricito opokere bo? Rik oguro Paulo i kom yataria pirwu? Rik obatijawu i nyiŋ Paulo?</verse>
				<verse number="14">An apwoo Obaŋa, pien rik an gira mom abatija ŋattoro iyi akinawu, kono ka Kricipo gin i Gayo,</verse>
				<verse number="15">me ŋattoro kur kob ni ebatija i nyiŋa.</verse>
				<verse number="16">Abatija daŋ jo i ot a Citepano; mom doŋ atwero poyo ka kono abatija dok ŋattoro ocele.</verse>
				<verse number="17">Kricito mom ocwaa pi batija jo, ento pi rabo amut aber, ame mom arabo i ryeko moro me limdog, me to a Kricito i kom yataria kur konnyere bed pe.</verse>
				<verse number="18">Kop i kom yataria i tuŋ baŋ jo ame arwenyo odoco, gin neno bala kop me miŋo, cite i tuŋ baŋ wan jo ame Obaŋa tye alarowa, obedo teko Obaŋa.</verse>
				<verse number="19">Pien yam ocoo ni, “Abino balo ryeko a jo aryek, abino keto ŋec a jo a ŋeo piny oko,”</verse>
				<verse number="20">Ane kara jo aryek? Ane opwony-cik? Ane jo apyem me kare-ni? Mom Obaŋa doŋ oloko ryeko me lobo man odoko me miŋo?</verse>
				<verse number="21">Pien pi ryeko Obaŋa omio lobo mom oŋee pi ryekogi, ento Obaŋa pi mittere gire olunyo laro jo oye en pi kop me miŋo ame orabo.</verse>
				<verse number="22">Ojudaya mito neno anyuttogo, jo Grik yenyo ryeko;</verse>
				<verse number="23">aco wan giwa orabo pi Kricito a rik oguro i kom yataria, ame koppere tuŋ baŋ Ojudaya obedo gin a retogi, i baŋ Orok nen me miŋo.</verse>
				<verse number="24">Cite baŋ jo ame olwoŋo, Ojudaya kede jo Grik, en Kricito ame obedo teko kede ryeko Obaŋa.</verse>
				<verse number="25">Pien miŋo Obaŋa kato ryeko a dano oko i ryeko, goro Obaŋa daŋ tek kato teko a dano oko.</verse>
				<verse number="26">Omegona, koŋ iparu lwoŋo ame Obaŋa olwoŋowu kede. Jo apol i akinawu onwoŋo mom tye i ryeko moro me lobo-ni, polwu onwoŋo mom wegi twer, polwu onwoŋo mom obedo wegi kwogo.</verse>
				<verse number="27">Cite Obaŋa oyero gigi mogo ame lobo lwoŋo ni omiŋo, me miyo oryeko lewic; Obaŋa oyero gigi mogo ame lobo lwoŋo ni ogoro, me miyo oteko lewic;</verse>
				<verse number="28">Obaŋa oyero gigi mogo ame lobo cao ni ojotojot, anaka gigi mogo a mom tye, me mi jami a tye dok piny ata,</verse>
				<verse number="29">me dano moro kur wakere i nyim Obaŋa.</verse>
				<verse number="30">Obaŋa en omio ikwo wunu i Kricito Yecu, ame Obaŋa omio odoko ryekowa. Pi Kricito omio Obaŋa okwanowa ni kitewa atira, olonyowa obedo jo acil, olakorowa.</verse>
				<verse number="31">Doŋ acalo bala rik ocoo, “Ŋat a wakere, myero wakere pi Rwot.”</verse>
			</chapter>
			<chapter number="2">
				<verse number="1">Eyo omegona, an rik abino baŋwu aboŋo kopporo onyo ryeko moro amalo i kare ame arabbiwu amut aber i kom muŋ me yik Obaŋa.</verse>
				<verse number="2">Pien onwoŋo amoko ni mom amito ŋeyo ginnoro i akinawu, kono ka Yecu Kricito keken, kite ame ogure kede i kom yataria.</verse>
				<verse number="3">Rik abedo kedwu kun agoro, alwor atek, koma daŋ myel atek.</verse>
				<verse number="4">Koppa kede kwena ame arabo, rik mom obedo kopporo me ryeko me wayo tamwu, ento onyuto teko a Cuny Acil,</verse>
				<verse number="5">me iyeewu kur cuŋ i kom ryeko a dano, ento i teko Obaŋa.</verse>
				<verse number="6">Wan kono okobo ryeko baŋ jo ocwiny, ento ryeko ame mom me lobo man, onyo ryeko oloc me kare man, pien twergi tye doŋ arwenyo oko.</verse>
				<verse number="7">Wan okobo giwa ryeko Obaŋa me i muŋ, ame okano, ryeko ame Obaŋa rik oyiko con i con me kelliwa kwogo.</verse>
				<verse number="8">Mom tye aloccoro me lobo man ame oniaŋ iye; kono rik gin oniaŋ, kono mom rik oguro Rwot, won kwogo, i kom yataria.</verse>
				<verse number="9">Cite acalo rik ocoo ni, “Gigi mogo a wan mom oneno kede a yit mom owinyo, gigi mogo a mom odonyo i tam a dano, ginnogo en ame Obaŋa oyiko pi jo a mare,”</verse>
				<verse number="10">dok gin en ame Obaŋa omio Cuny Acil onyutogi baŋwa. Pien Cuny Acil ŋio jami luŋ, anaka tam i yi Obaŋa.</verse>
				<verse number="11">Ŋa a ŋeo tam i yi dano ocele, kono ka cuny dano-nono keken ame tye i yie? Kite acellono, mom tye ŋattoro a ŋeo tam Obaŋa, kono ka Cuny Obaŋa keken.</verse>
				<verse number="12">Wan rik mom omiowa cuny me lobo, ento omiowa Cuny ame oya i baŋ Obaŋa, me oniaŋ mot ducu ame Obaŋa miowa pi kica mere.</verse>
				<verse number="13">Mano en gin a wan okobo; wan mom okobo kop ame opwonyo i ryeko a dano, ento kop ame Cuny Acil opwonyowa kede, kun nyuto kop me Cuny baŋ jo a tye Cuny Obaŋa.</verse>
				<verse number="14">Ento dano a mom i Cuny Obaŋa, mom twero gamo gin ame Cuny Obaŋa mio, pien i tuŋ baŋe, obedo gin me miŋo; en mom twero niaŋ iye pien kodi ginnono oŋio i Cuny.</verse>
				<verse number="15">Dano a tye kede Cuny Obaŋa ŋio jami luŋ, cite en ŋat a ŋie mom,</verse>
				<verse number="16">“Ŋa a ŋeo tam a Rwot? Ŋa a yam mie tam?” Ento wan otye kede tam a Kricito,</verse>
			</chapter>
			<chapter number="3">
				<verse number="1">Ento wun omegona, an rik mom atwero kop kedwu bala jo a doŋ tye kede Cuny Obaŋa, cite akobo kedwu acalo jo a tye i kite me anywalli, acalo itino okere i Kricito.</verse>
				<verse number="2">Rik apitowu kede cak, pe i cam ikome, pien rik onwoŋo mom ru itwero wunu cam; kadi amanni daŋ mom ru itwero wunu cam,</verse>
				<verse number="3">pien wunu pwod itye wunu i kite me anywalli. Kara ka nyeko pwod tye i akinawu, kun ida wunu kenwu kenwu, mom nwoŋo pwod itye wunu i kite me anywalli, kun pwod ilubo wunu kite a dano?</verse>
				<verse number="4">Ka dano moro i akinawu kobo ni, “An gira a dano a Paulo,” eka ŋat ocele ni, “An gira a dano Apolo,” mom nwoŋo wun pwod ibedo wunu dano adana?</verse>
				<verse number="5">Kara Apolo en ŋa? Paulo en ŋa? Wan otic ame omio iye wunu Yecu. Ŋat acel acel tye kede gin a Rwot opokke.</verse>
				<verse number="6">An rik apito koti, Apolo oonyo iye pii, ento Obaŋa omio odoŋo.</verse>
				<verse number="7">Doŋ akadi ŋat opito onyo ŋat oonyo pii, gin ducu mom oginnoro kono ka Obaŋa keken ame miyo jami doŋo,</verse>
				<verse number="8">ŋat opito kede aony pii, gin ducu orom, ŋat acel acel bino nwoŋo ocara mere a rom i tic a en otio.</verse>
				<verse number="9">Pien wan otic karacel i Obaŋa; wun ibedo wunu poto Obaŋa, daŋ ibedo wunu gedo Obaŋa.</verse>
				<verse number="10">Pi winyo Obaŋa ame omia, omio an rik acako tere bala twon agedo ame adiro; dano moro ocele tye agero i wie. Cite dano acel acel myero gwokere i kite egero kede.</verse>
				<verse number="11">Pien acakki tere ocele mom tye ame otwero cibo, kono ka maca a doŋ tye, en Yecu Kricito.</verse>
				<verse number="12">Cite ka ŋattoro ogero i wi acakki tere-nono i jabu onyo i ryal, onyo gweŋe me wel, onyo yen, onyo lum, onyo aladu,</verse>
				<verse number="13">tic a ŋat acel acel bino nen oko kannaler. Pien Nino-naca bino nen i mac, ame bino yeko tic a dano acel acel, nyuto kit a tye kede oko.</verse>
				<verse number="14">Ka gedo a ŋattoro odoŋ, ame ogero i kom acakki tere-nu, dano-nono bino nwoŋo mot me pwoye.</verse>
				<verse number="15">Aco ka ŋat a gedo mere owaŋ oko, en mom bino nwoŋo mottoro me pwoye, cite en ikome bino bwot, acalo ŋat obelo mac abela te kato.</verse>
				<verse number="16">Mom iŋeo wunu ni wun ibedo wunu ot woro Obaŋa, dok Cuny Obaŋa bedo i yiwu?</verse>
				<verse number="17">Doŋ ka ŋattoro onyoto ot Obaŋa, Obaŋa daŋ bino nyote oko; pien ot woro Obaŋa cil, wun ikomwu ibedo wunu ot Obaŋanono.</verse>
				<verse number="18">Kur ŋattoro bwolle kene. Ka ce dano moro i akinawu tamo ni en eryek i lobo man, myero en koŋ dok amiŋo, me wek edok aryek.</verse>
				<verse number="19">Pien gin ame jo me lobo man tamo ni obedo me ryeko i nyim Obaŋa bedo gin me miŋo. Pien rik ocoo ni, “En mako jo aryek i ryekogi kengi,”</verse>
				<verse number="20">dok ni, “Rwot ŋeo ni tam oryeko tere mom.”</verse>
				<verse number="21">Doŋ myero ŋattoro kur wakere i kom dano, pien jami luŋ megwu;</verse>
				<verse number="22">kadi Paulo, onyo Apolo, onyo Kepa, onyo lobo man, onyo kwo, onyo to, onyo gin ame tye amanni, onyo gin ame bino bedo anyim; magi-nono luŋ megwu;</verse>
				<verse number="23">wun daŋ mea Kricito, aco Kricito me Obaŋa.</verse>
			</chapter>
			<chapter number="4">
				<verse number="1">Myero inenwa wunu acalo wan otic a Kricito, kede ogwok muŋ Obaŋa.</verse>
				<verse number="2">Gin a mitte i baŋ ogwok jami, en ene ni, gin myero obed jo a genne.</verse>
				<verse number="3">1 tuŋ baŋa kopporo pe ka iŋolla wunu kop, kadi okiko moro mea dano. An daŋ mom aŋolo kop i koma kena.</verse>
				<verse number="4">Pien i tuŋ baŋa aŋeo ni cunya ler, cite man mom mia aloo kop. Rwot en a ŋolo koppa.</verse>
				<verse number="5">Pi mannono, kur iŋol wunu kopporo a mom ru kare oromo, ape ru Rwot odwogo. En bino menyo gin ame opono i piny acol, dok bino nyuto tam a tye i cuny jo kannaler. I kare-nono Obaŋa bino pwoyo ŋat acel acel i kite a myero.</verse>
				<verse number="6">Omegona, kop magi adwoggo i i koma kede i kom Apolo pirwu, me wek ipwonyere wunu i komwa te kop man, ni, “Kur ikatu gin ame ocoo”, me ŋattoro i akinawu kur wakere, kun dworo dano acel, cao ŋat ocele.</verse>
				<verse number="7">Kara ŋa omio yin ibedo pat i jo ocele. Ŋo a yin itye kede a mom omii amia? Aco ka omii amia, pi ŋo iwakere kede acalo mom omii amia?</verse>
				<verse number="8">Doŋ ityeko wunu yeŋ oko? Idoko wunu doŋ olonyo oko? Ityeko doko wunu rwode aboŋo wan? Kono onwoŋo amito atika ni idok wunu rwode, me wan daŋ obed rwode karacel kedwu.</verse>
				<verse number="9">Pien i tuŋ baŋa nen ni, Obaŋa onyutowa wan okwena i nyim lwak icen, bala jo ame oŋolligi kop me to; pien wan doŋ odoko gin me anena pi wi podo luŋ, pi omalaika kede pi jo.</verse>
				<verse number="10">Wan odoko omiŋo pi Kricito, cite wun iryek wunu i Kricito. Wan ogoro, wun itek wunu. Wun oketo kwogo i komwu, aco wan ocaowa.</verse>
				<verse number="11">Ituno amanni kec tye anekowa, oryo pii acirowa, oruko-gu opeke, jo cipowa adoŋ, pacowa-gu pe;</verse>
				<verse number="12">ololle kun otio i ciŋwa kenwa. Ka jo oyetowa, olammigi winyo, ka owunowa, okanyo akanya;</verse>
				<verse number="13">ka obalo nyiŋwa, wan onwotte giwa anwota. Wan doŋ ocalli yugi me wi podo, wan ocilo me jami luŋ, anaka tin.</verse>
				<verse number="14">Mom acoo kop man me ami alee twodwu, cite me pwonyowu acalo itinona ame amaro.</verse>
				<verse number="15">Pien kadi bed itye wunu kede jo tutumia i tutumia a telowu i yo a Kricito, papawu mom tye apol. An rik adoko papawu i Kricito pi amut aber.</verse>
				<verse number="16">Akawaowu, potto wunu kitena.</verse>
				<verse number="17">Man en gin omio acwao Temoteo baŋwu. En atinna i Rwot ame amaro, ame genne. En bino poyo wiwu i yo a an alubo i Kricito Yecu, ame apwonyo i lwak jo oye Kricito luŋ i kabedo ducu.</verse>
				<verse number="18">Jo mogo i akinawu tye atamo ni an mom abino baŋwu, omio gin tye ka wakere.</verse>
				<verse number="19">Cite ka Rwot oye, abino tuno baŋwu oyot, eka ate bino niaŋ te ko a jo a wakerenono, ento mom kop a gin kobo akoba.</verse>
				<verse number="20">Loc Obaŋa gire mom ocuŋ i kop ame okobo akoba ento i teko.</verse>
				<verse number="21">Imito wunu ŋo? Myero abinniwu abiro onyo abin i mar kede cuny</verse>
			</chapter>
			<chapter number="5">
				<verse number="1">Kop owinyere baŋa ni timmoro me coco tye i akinawu. Tim me coco-nono mom gire nen anaka iyi akina jo a mom ŋeo Obaŋa, ni tye dano moro ame omao ci-pappere.</verse>
				<verse number="2">Daŋ pwod iwakere wunu giwu! Mom daŋ ikumo wunu me ŋat otimo kodi timmono ryem oko i akinawu?</verse>
				<verse number="3">An i tuŋ baŋa, kadi koma mom tye kuno, cunya tye kuno; an acalo ŋat ame tye kuno doŋ atyeko ŋolo kop oko i kom lon otimo tim arac-cu.</verse>
				<verse number="4">Myero icokere wunu karacel 1 nyiŋ Rwotwa Yecu, kun nwoŋo an daŋ atye kedwu i cuny kede teko a Rwotwa Yecu.</verse>
				<verse number="5">Eka ite miyo wunu dano acalo man baŋ Catan me nek kome oko, me cunye te larre i nino a Rwot.</verse>
				<verse number="6">Awakawu mom ber. Mom iŋeo wunu ni tobi aduno romo yenyo ogati alutu?</verse>
				<verse number="7">Kwanyu tobi acon oko, me ibed wunu aŋina ogati anyen; iyi ateni mere tobi gire mom i komwu. Pien atin romowa me Kato doŋ oŋolo oko, en Kricito.</verse>
				<verse number="8">Myero doŋ mom okwer wunu ecuban i tobi acon, en tobi me raccuny kede timmogo areco, ento okwer wunu kede ogati a tobi mom iye, ame en ler yic kede ateni.</verse>
				<verse number="9">Rik acoyiwu iyi waragana ni mano, kur inotte wunu i jo a timo tim me coco.</verse>
				<verse number="10">Mom onwoŋo akobo jo a timo tim me coco me lobo-ni, onyo oworo me jami, kede oyak, onyo owor cal jogi; pe pire; pien ka amanne myero iyau oko i lobo.</verse>
				<verse number="11">Iyi ateni mere acoyiwu ni kur inotte wunu i ŋattoro ame olwoŋo ni. Akricitayo, ka en otimo tim me coco, onyo en aworo me jami, onyo awor cal jok, aŋar ayet jo, amero, aŋar ayak; kur daŋ icem wunu i kodi dano-nu.</verse>
				<verse number="12">Kom mannono mom ticca me ŋolli jo a mom oye Yecu kop. Obaŋa en abino ŋolligi kop. Wun myero iŋolli wunu jo a tye i akinawu kop, mom amannono?</verse>
				<verse number="13">Ryem wunu dano arac-cu oko i akinawu.</verse>
			</chapter>
			<chapter number="6">
				<verse number="1">Ka dano moro iyi akinawu tye i kopporo i kom wadgi, piŋo lewic mom make me pide i nyim jo a kitegi mom atira akaka pide i nyim jo Obaŋa?</verse>
				<verse number="2">Mom iŋeo wunu ni jo Obaŋa bino ŋolli jo me loba kop? Kara ka wun ibino wunu ŋolli loba kop, mom iromo wunu ŋolo koppogo atitino mege?</verse>
				<verse number="3">Mom iŋeo wunu ni wan obino ŋolli omalaika kop? Kara kop a tiko kwo ame wan otye iye-ni kono?</verse>
				<verse number="4">Kara doŋ ka itye wunu i koppogo me kwo a wan otye iye-ni, piŋo itero wunu i nyim jo a mom pirgi dito baŋ lwak jo oye Kricito?</verse>
				<verse number="5">Akobo man me alee twodwu. Ŋattoro mom i akinawu aryek a twero tyeko kop a tye i akina omego mere?</verse>
				<verse number="6">Akaka timo amannono, dano moroni dok pido ominnere anaka i nyim jo a mom oye Kricito.</verse>
				<verse number="7">Ka ipidde wunu kenwu kenwu, mom nwoŋo doŋ ityeko poto wunu oko? Twara twara ikany wunu gin arac. Twara koŋ iwek wunu jo bubuowu.</verse>
				<verse number="8">Akaka timo amannono, wun ikomwu dok olunyo wunu timo jo rac, kede buyo anaka omegowu daŋ.</verse>
				<verse number="9">Mom iŋeo wunu ni jo a mom kitegi atir, loc Obaŋa mom bino doko megi? Kur imi bwolwu; kadi otim tim me coco, onyo owor cal jogi, onyo ocod cot, on yo jo a buto i co wadgi,</verse>
				<verse number="10">onyo okwo, onyo oworo me jami, onyo omero, onyo wegi ayet, onyo oyak, loc Obaŋa mom bino doko megi.</verse>
				<verse number="11">Jo mogo i akinawu rik daŋ obedo kodi jo-nono. Cite wun doŋ otyeko Iwokowu oko, otyeko lonyowu bedo jo acil, otyeko kwanowu ni wun jo a kitewu atira pi nyiŋ Yecu Kricito kede pi Cuny Obaŋawa.</verse>
				<verse number="12">“Atwero timo jami luŋ.” Kakare; mano mom nyuto ni jami luŋ konyo. “Atwero timo jami luŋ,” cite mom abino ye ginnoro loka adoko opii mere.</verse>
				<verse number="13">“Cem tye pi yic, yic tye pi cem.” Kakare, cite gin aryo-nono luŋ Obaŋa bino tyekogi oko. Kom mom tye pi tim me coco, ento tye pi Rwot, Rwot daŋ tye pi kom.</verse>
				<verse number="14">Obaŋa cen ocero Rwot iyi akina a jo oto, dok bino cerowa daŋ i teko mere.</verse>
				<verse number="15">Mom iŋeo wunu ni komwu obedo dul kom Kricito? Myero doŋ akwany dul kom Kricito, alok dok dul kom acaro? Pe twerre!</verse>
				<verse number="16">Onyo mom iŋeo wunu ni dano ame notte kede alaya doko kom acel kede? Pien rik ocoo ni, “Gin aryo bino doko kom acel.”</verse>
				<verse number="17">Cite ŋat a notte kede Rwot, doko cuny acel kede.</verse>
				<verse number="18">Cacu tim me coco oko! Bal ocele luŋ a dano timo mom gudo kome; ento ŋat a timo tim me coco balo kome kene.</verse>
				<verse number="19">Mom iŋeo wunu ni komwu en ot a Cuny Acil ame bedo i yiwu, ame Obaŋa omiowu? Wun mom imegwu kenwu.</verse>
				<verse number="20">Wun owilowu awila kede wel. Pi mannono, miu komwu ket kwogo i kom Obaŋa.</verse>
			</chapter>
			<chapter number="7">
				<verse number="1">Doŋ me dok i kop ame ico wunu waraga pire: Ka dano mom ogudo dako, bedo ber,</verse>
				<verse number="2">cite pi geŋo tim me coco, myero ico acel acel bed i cege, kede dako acel acel bed i cware.</verse>
				<verse number="3">Ico myero cob mit a cege, dako daŋ cob mit a cware.</verse>
				<verse number="4">Dako mom tye kede twer i kome kene, cware en a tye i twer i kome; amanono daŋ, ico mom tye kede twer i kome kene, cege en a tye kede twer iye.</verse>
				<verse number="5">Kur itwon awotti komi, kono ka pi kare anonokkoro keken ame nwoŋo iyiko wunu ayika, me inwoŋ wunu kare me kwayo Obaŋa. Icennere notte wunu doki karacel, me kur Catan bitwu, pi mitwu a mom jukere.</verse>
				<verse number="6">Akobo man kun aye ayea keken, ento mom amio acalo cik.</verse>
				<verse number="7">Onwoŋo kono amito ni jo luŋ kono obedo bala an-ni; cite dano acel acel tye kede mottere okeme, ame Obaŋa omie, moroni tye i man, en ocele i mot apat.</verse>
				<verse number="8">Baŋ jo a mom ru onyomere, kede baŋ mon a coggi oto, akobo aman, ni, bedo ber ka kono gin obedo bala an.</verse>
				<verse number="9">Cite ka gin mom romo jukere kengi, myero gin nyomere, pien nyomere ber kato ico onyo dako ikanyo mit me kom.</verse>
				<verse number="10">Baŋ jo a doŋ onyomere, acikogi ni dako kur kwer cware, (cite pe an aciko, Rwot gire en ociko)</verse>
				<verse number="11">dok ico daŋ kur kwer cege. Ka ce dako okwero, myero en doŋ mom dok ger ico ocele, onyo odwog baŋ cware.</verse>
				<verse number="12">Baŋ jo ocele mere, an ikoma en akobbo, mom Rwot, ni, ka ce Akricitayo moro tye kede cege amom oye Yecu, ce en dako-nono ye medde bedo kede, en myero mom ryeme.</verse>
				<verse number="13">Ka dako moro daŋ tye kede cware a mom oye Yecu, ce cware-nono ye medde bedo kede, dako-nu myero mom kwere.</verse>
				<verse number="14">Pien ico a mom oye Yecu doko acil pi cege, dako a mom oye Yecu daŋ doko acil pi cware ame Akricitayo. Ka mom amannono, kono itinowu mom bedo acil, cite gin cil gigi.</verse>
				<verse number="15">Aco ka ŋat a mom oye Yecu mito pokere kede awottere, wek pokere gire. I kop acalo mano Akricitayo ame ico onyo a dako mom tye diccoro iye, pien Obaŋa olwoŋowa ni obed wunu i kuc.</verse>
				<verse number="16">Kara iŋeo niŋo, yin dako, ka ibino laro cwari? Onyo iŋeo niŋo, yin ico, ka ibino laro cegi?</verse>
				<verse number="17">Doŋ myero dano acel acel lub kit kwo ame Rwot omie, kede en ame Obaŋa nwaŋ olwoŋe iye. Man en gin ame aciko i lwak jo oye Kricito luŋ.</verse>
				<verse number="18">Tye ŋattoro ame onwoŋo doŋ olirre i kare ame olwoŋe? En kur yeny yo me dwoko kome bedo acalo dano a mom oliro. Tye ŋattoro ame onwoŋo mom olirre i kare ame olwoŋe? En kur yeny yo me lirre.</verse>
				<verse number="19">Pien bedo ame ilirre kede bedo a mom ilirre mom konyo ginnoro; ento gwoko cik Obaŋa en ame konyo.</verse>
				<verse number="20">Dano acel acel bed gire i kite a rik etye kede i kare ame olwoŋe.</verse>
				<verse number="21">Yin i kare ame olwoŋi rik ibedo opii? Ee ta, kur ipar. Cite ka itwero nwoŋo yo me wotte i opii, ti giri kede.</verse>
				<verse number="22">Ŋat ame olwoŋo me bedo i Kricito kun en opii, en dano ame Rwot ogonyo oko i opii. Amannono daŋ, ŋat ame onwoŋo loye kene, en odoko opii a Kricito.</verse>
				<verse number="23">Wun jo ame owilo kede wel; kur idok wunu opii a dano moro.</verse>
				<verse number="24">Omegona, dano acel acel myero bed i nyim Obaŋa i kite a ceŋ olwoŋe kede.</verse>
				<verse number="25">Kop a dok i kom jo a pe ru onyomere, mom anwoŋo cikkoro oya i baŋ Rwot, cite amio tamma iye acalo dano ame Obaŋa otimo kica, omio abedo ŋat a genne.</verse>
				<verse number="26">An atamo ni, pi can ame oridowa, bedo ber ka dano moro-ni obedo kite acalo etye kede.</verse>
				<verse number="27">Yin cegi tye? Kur item gonyo nyom. Yin cegi pe? Kur iyeny nyom.</verse>
				<verse number="28">Cite ka inyomo, mom itimo giri balloro. Daŋ ka nyako onyomere, mom otimo gire balloro. Cite jo a nyomere bino nwoŋo ayela me kwo man, amito ni kono akwanyo ayela-nono oko i komwu.</verse>
				<verse number="29">Omegona, gin akobo ene, kare doŋoridde oko; ya amanni jo a tye kede mon myero bed bala jo a pe i mon,</verse>
				<verse number="30">kede jo a kumo myero bed bala jo a mom akumo, jo a lelo bed bala jo a mom alelo, jo a wilo jami bed bala jo a mom i ginnoro,</verse>
				<verse number="31">jo a tio kede jami me lobo man bed bala mom atic kede, pien lobo kite a tye kede-ni bino tum oko.</verse>
				<verse number="32">Amito ibed wunu aboŋo parroro. Dano a mom ru onyomo, yie paro kop a Rwot, kite a myero eyomoro kede yi Rwot.</verse>
				<verse number="33">Cite dano a doŋ onyomo paro kop me lobo, kite a myero eyomoro kede yi cege,</verse>
				<verse number="34">tammere popoka. Dako a mom onyomo, onyo nyako, daŋ paro kop a Rwot, me ebed acil i kome kede i cunye. Cite dako ame onyomo paro gire kop me lobo, kite a myero eyomoro kede yi cware.</verse>
				<verse number="35">Akobo man pi konyowu, mom me geŋowu, cite me wek jami wot kakare, cunywu daŋ bed i kom Rwot a mom ginnoro wao tamwu teŋe.</verse>
				<verse number="36">Ka lo moro tamo ni kit bedo mere i nyan ecikere kede mom tye atira, ka marrere dwon i kome, ber en tim kite a cunye omito, ka myero bed amannono. Balloro mom iye, wekgi onyomere gigi.</verse>
				<verse number="37">Ento ka ŋattoro cunye tek kun mom tye ginnoro a diye, a daŋ doŋ otyeko miye me gwoko nya-nu a mom onyomere, en nwoŋo otimo ber ka ce twero loyo tammere.</verse>
				<verse number="38">Ŋat onyomo nyan ame ecikere kede daŋ nwoŋo otimo ber, ento ŋat a mom onyomo nyan ame ecikere kede nwoŋo otimo ber meicel.</verse>
				<verse number="39">Cik geŋo dako ya ka cware pwod kwo, cite ka cware oto, en doŋ tye i kuc me nyomere i lo a yie mito, ame tye i akina jo a Rwot keken.</verse>
				<verse number="40">Cite dan-nu yie twero bedo yom ikato ka ce en obedo amannono; mano tamma, daŋ atamo ni atye i Cuny Obaŋa.</verse>
			</chapter>
			<chapter number="8">
				<verse number="1">Kop a dok i kom riŋo ame oyalo kede cal jogi. Wan oŋeo ni, “Wan ducu otye kede ŋec.” Kodi ŋeccono mio jo yeyea, cite mar meddi jo teko.</verse>
				<verse number="2">Dano a tamo ni eŋeo ginnoro, nwoŋo mom ŋeo ginnoro kit onwoŋo myero eŋe kede.</verse>
				<verse number="3">Cite ka ŋattoro ŋeo Obaŋa, Obaŋa ŋec.</verse>
				<verse number="4">Doŋ kop i kom camo cem ame oyalo kede cal jogi: wan oŋeo ni “cal jok mom ginnoro a tye i lobo,” dok ni, “Obaŋa moro mom tye kono ka en acel-li.”</verse>
				<verse number="5">Kadi bed tye gigi mogo ame olwoŋo ni obaŋa i polo onyo i wi lobo, kite acalo tye obaŋa apapat apol kede rwode apol,</verse>
				<verse number="6">cite wan otye ka Obaŋa acel, en Papo, ame jami luŋ ya i baŋe, ame wan obedo pire; dok daŋ tye Rwot acel itac, Yecu Kricito ame mio jami luŋ bedo tye, wan daŋ obedo tye pire.</verse>
				<verse number="7">Kadi bed amanno, jo luŋ mom tye i ŋeccono. Jo mogo tye a doŋ ona i cal jogi aton tin; gin cemo a kun pwod otamo ni, “Man gin ame oyalo kede cal jok,” mio tam me yigi ame nyuttigi balgi a pwod goro baile oko.</verse>
				<verse number="8">Cem mom bino miyo Obaŋa pwowa; wan mom obino bedo arac ka mom ocemo, daŋ mom obino bedo aber ka ocemo.</verse>
				<verse number="9">Cite gwokere wunu, me twer itye wunu kede kur dok ginnoro a mio jo poto i bal.</verse>
				<verse number="10">Pien ka dano moro ame tammere me yie a nyutte ballere pwod goro, oneni yin ame itye kede ŋec icem i ot jok, mom bino medde tekcuny me camo riŋo ame oyalo kede cal jogi?</verse>
				<verse number="11">Aco kono en dano agoro-ni en ominni a rik Kricito oto pire, en bino to pi ŋecci yin!</verse>
				<verse number="12">Doŋ ka ibala kit man baŋ omegowu agoro, eka ite waŋo wunu tamgi me yigi a nyuttigi balgi ame pwod goro, nwoŋo ibalo wunu i kom Kricito.</verse>
				<verse number="13">Doŋ ka cem mio ominna poto i bal, mom doŋ abino camo riŋo atwal-li, me kur ami ominna pot i bal.</verse>
			</chapter>
			<chapter number="9">
				<verse number="1">An mom aloye kena? An mom akwena? Rik mom aneno Rwot Yecu? Wun mom ibedo wunu ticca i Rwot?</verse>
				<verse number="2">Ka jo mogo mom oye ni an akwena, cite i tuŋ baŋwu an akwena, pien wun ikomwu ibedo wunu anyut me kwenana i Rwot.</verse>
				<verse number="3">Mano pidona ka oroka.</verse>
				<verse number="4">Wan mom otye i twer me nwoŋo cemwa kede mat?</verse>
				<verse number="5">Mom otye i twer me weno i dako ame Akricitayo, bala okwena ocele, kede omego a Rwot, kede Kepa?</verse>
				<verse number="6">Onyo wan i Baranaba keken a myero oti pi camwa kenwa?</verse>
				<verse number="7">Ŋa a woto i mony, te culo ocara mere kene? Ŋa a pito poto olok, mom te camo nyige? Akwattene a mom mato cak a ya i kom lim ame ekwao?</verse>
				<verse number="8">Onyo akobo man kun ajuro kite a dano keken? Cik daŋ mom okobo kite gin acellono?</verse>
				<verse number="9">Pien i cik a Muca ocoo ni, “Kur itwe dog twon ka adino kal.” En-ni Obaŋa oparo pi twoni bo?</verse>
				<verse number="10">Mom ca akobo koppono pirwa? Iyi ateni mere koppere rik ocoo pirwa, pien apur myero pur kun tye kede gen, ŋat a dino daŋ myero din kun tye kede gen me nwoŋo dulloro iye.</verse>
				<verse number="11">Ka wan doŋ ocoo koti me Cuny i yiwu, en-ni dok bedo kop adwoŋ adwoŋa ka wan okao jami mogo me kom a ya i baŋwu?</verse>
				<verse number="12">Ka jo ocele tye i twerrono baŋwu, wan mom okatogi kede oko? Cite ba, wan mom giwa otio kede twerrono; wan giwa odio cunywa i kop luŋ me kur ori iciki me geŋo yo amut aber i kom Kricito.</verse>
				<verse number="13">Mom iŋeo wunu ni, jo a tio i ot Obaŋa gin nwoŋo camgi ame oya i ot Obaŋa, dok jo a tic i kom keno me lam opokkigi gin ame oŋolo?</verse>
				<verse number="14">I kite yo acellono, Rwot rik ociko ni, jo a rabo amut aber myero nwoŋ gin ame gin kwo kede pi amut aber.</verse>
				<verse number="15">Cite an mom atio kede twerrono kadi acel. Daŋ mom acoo kop-pi ni kono itima wunu amannono. Pien an twara ata gira, kato ame ŋattoro mio wakerena bedo a yore mom.</verse>
				<verse number="16">Ka arabo amut aber, mano gire mom gin a myero awakere iye, pien odia iye adia. Ka mom arabo amut aber, kite ame abino neno can kede!</verse>
				<verse number="17">Ka atimo man i cunya kena, abino nwoŋo ocara, cite ka atimo a kun mom amito, nwoŋo a tye acobo tic ame omia.</verse>
				<verse number="18">Kara an anwoŋo ŋo me ocarana? Ocarana en yomyic ame anwoŋo i rabo amut aber aboŋo miyo jo culo iye ginnoro, kun mom atio kede twer ame atye kede me nwoŋo konnyoro i baŋ jo ame arabbigi amut aber.</verse>
				<verse number="19">Kadi bed an aloye kena i nyim jo luŋ, atyeko miye kena me bedo opii a jo luŋ, me anwoŋgi abup.</verse>
				<verse number="20">I tuŋ baŋ Ojudaya rik abedo acalo Ajudaya, me anwoŋ Ojudaya mogo; baŋ jo a tye i te cik a Muca abedo bala ŋat a tye i te cik, kadi bed an ikoma mom atye i te cik, me anwoŋ jo a tye i te cik.</verse>
				<verse number="21">Baŋ jo a mom kede cik abedo acalo ŋat a mom i cik, kun an gira mom atye aboŋo cik Obaŋa, cite atye i te cik a Kricito.</verse>
				<verse number="22">1 tuŋ baŋ jo agoro adoko agoro, me anwoŋ jo agoro. Apotto kite a jo luŋ me alar jo mogo i yo ducu.</verse>
				<verse number="23">Mano atio pi amut aber, me an daŋ anwoŋ winyo moro a ya iye.</verse>
				<verse number="24">Mom iŋeo wunu ni, jo a pyem i ŋwec oŋweco ducu, cite dano acel keken en a nwoŋo mot? Wun daŋ ŋwec wunu i yore ame bino miyo inwoŋo wunu mot.</verse>
				<verse number="25">Dano acel acel a pyem i tuko gwokere kene i yo ducu. Mano gin otimo me onwoŋ tok kwogo aballe oko, wan otimo pi nwoŋo en a mom balle.</verse>
				<verse number="26">An gira aŋwec atira a mom acacapa acacap; ka adoŋo, mom adoŋo bala ŋat a apo adoŋŋere aapa.</verse>
				<verse number="27">Awuŋo koma, kun daŋ aloe bala opiina, me kur ka doŋ atyeko rabbi jo ocele kop, an dok ote kota oko.</verse>
			</chapter>
			<chapter number="10">
				<verse number="1">Omegona, amito iŋe wunu ni, kwariwa luŋ rik obedo i te pol, gin luŋ rik obeo i dye nam,</verse>
				<verse number="2">gin luŋ daŋ rik obatija-yi i pol kede i nam, me gin obedjo a Muca.</verse>
				<verse number="3">Gin luŋ rik ocamo cam acel me cuny,</verse>
				<verse number="4">gin luŋ omato ginamata acel me cuny. Pien gin omato pe oya I lela me cuny ame woto karacel kedgi, lela-nono rik en Kricito.</verse>
				<verse number="5">Kadi bed amannono, Obaŋa rik mom opwoo pol a jo i akinagi; pien komgi oto oradde ata i tim.</verse>
				<verse number="6">Mannono luŋ odoko apor baŋwa, me kwenyorowa ni kur obed gomo gin arac acalo rik gin ogomo.</verse>
				<verse number="7">Kur owor wunu cal jogi acalo jo mogo i akinagi; bala a rik ocoo ni, “Lwak obedo piny ka cem kede mat, ote ya malo i myel.”</verse>
				<verse number="8">Kur oumu um me coco, acalo jo mogo I akinagi yam otimo, eka jo tutumia pyeraryo wie adek te to oko i nino acel.</verse>
				<verse number="9">Kur wan oom wunu yi Rwot, acalo jo mogo i komgi yam oomo yie, eka twol te nekogi.</verse>
				<verse number="10">Kur inunura wunu acalo jo mogo i akinagi yam Oŋuŋura, eka Anek te nyotogi oko.</verse>
				<verse number="11">Mannono luŋ rik otimere i komgi acalo apor, ote coyo me kwenyorowa, wan jo ame agikki piny otuno i komwa-ni.</verse>
				<verse number="12">Pi mannono, ŋattoro a tamo ni en ecuŋ myero gwokere kur rette.</verse>
				<verse number="13">Abita moro mom omakowu a mom binni jo luŋ; Obaŋa gwoko cikere mere, mom bino ye ni bitwu atek akato ame iromo wunu kanyo, cite i kare ame Catan abitowu, Obaŋa bino miyowu yo me bwot, me ibed wunu i twer me kanyo.</verse>
				<verse number="14">Amannono ba, wun ame amaro cac wunu woro cal jogi oko.</verse>
				<verse number="15">Akop kedwu acalo jo ame oryeko; tam wunu kedwu kop ame akobo.</verse>
				<verse number="16">Ikopo me winyo Obaŋa, a wan okwao iye winyo, mom onotte iye wunu i remo a Kricito?</verse>
				<verse number="17">Pien ogati bedo nina acel, wan jo apol wok-ki obedo kom acel, pien wan luŋ onywako camo ogati acellono.</verse>
				<verse number="18">Koŋ inen jo Icrael; jo a camo gin ame oŋolli Obaŋa mom gin onotte i kom keno me lam?</verse>
				<verse number="19">Mano akobo niŋo? Ni nijo ame oyalo kede cal jogi obedo gmnoro onyo ni cal jogi obedo ginnoro?</verse>
				<verse number="20">Pe gire. Gin ame akobo en ene ni gin ame jo a mom oŋeo Obaŋa ŋolo, gin yalo i jogi, mom oyalo Obaŋa. Mom amito inotte wunu kede jogi.</verse>
				<verse number="21">Mom itwero wunu mato ikopo a Rwot kede ik opo a jogi. Mom itwero wunu cem i meja a Rwot kede dok i meja a jogi.</verse>
				<verse number="22">Onyo wan omito wunu omo yi Rwot me nyeko make? Wan otye kede teko akato en?</verse>
				<verse number="23">“Atwero timo jami luŋ,” cite mom jarm luŋ konyo. “Atwero timo jami luŋ,” cite mom ni jami luŋ doŋo iyee a jo.</verse>
				<verse number="24">Dano kur lub gin a konyo en kene, cite lub gin a konyo awottere.</verse>
				<verse number="25">Cam wunu gin luŋ ame ocato i cuk aboŋo penyo ginnoro iye pi lworo bal:</verse>
				<verse number="26">Pien lobo gire mea Rwot, kede jami luŋ a tye iye.</verse>
				<verse number="27">Ka dano moro a mom oye Rwot ocwanowu i cem, kun imito wunu wot iye, cam wunu ginnoro luŋ ame oketo i nyimwu, aboŋo penyo ginnoro iye pi lworo bal.</verse>
				<verse number="28">Cite ka ŋattoro okobbiwu ni, “Man en gin a rik oyalli jok,” kur icamu, pi paro pi ŋat a doŋ oryonorowu-nono, kede pi tammere me cunye a nyutte ballere.</verse>
				<verse number="29">Mano an akobo pi tammere me cunye en dano ocele ca, mom me cunyi yin. Piŋo kuc ame an atye kede me timo ginnoro-ni ogeŋo oko pi tam me cuny dano ocele?</verse>
				<verse number="30">Ka an anywako cem kun apwoo Obaŋa, piŋo oyeta pi gin a doŋ atyeko pwoyo Obaŋa pire?</verse>
				<verse number="31">Doŋ kadi icamo onyo imato wunu onyo gin ame itio wunu luŋ, tim wunu ducu pi miyo Obaŋa kwogo.</verse>
				<verse number="32">Kur ibal wunu cuny Ojudaya, kadi jo Grik, onyo lwak jo oye Obaŋa,</verse>
				<verse number="33">acalo an daŋ atemo yomoro cuny jo luŋ i gin ame aŋeo ducu, kun mom alaro pi gin a konya, cite alaro pi gin a konyo jo apol, me gin larre.</verse>
			</chapter>
			<chapter number="11">
				<verse number="1">Wop wunu kitena, acalo an daŋ awopo kite a Kricito.</verse>
				<verse number="2">Apwoowu pien i kop luŋ ipoyo wunu an, kun ilido wunu pwony a rik akelliwu.</verse>
				<verse number="3">Cite amito iŋe wunu ni wi ico acel acel en Kricito, wi dako en cware, wi Kricito en Obaŋa.</verse>
				<verse number="4">Ico moro-ni a kwao Obaŋa, onyo a rabo kop Obaŋa, kun owumo wie oko nwoŋo oketo lewic i wie;</verse>
				<verse number="5">cite dako a kwao Obaŋa onyo a rabo kop Obaŋa a kun mom owumo wie, nwoŋo oketo lewic i wie, pien mom tye apoka poka moro baŋe kede dako olyelo wie.</verse>
				<verse number="6">Ka dako pe wumo wie, ber en mwor yer wie oko. Doŋ ka bedo me lewic dako ilyelo wie, onyo mworo wie, myero doŋ wum wie oko.</verse>
				<verse number="7">Ico mom myero wum wie, pien en cal Obaŋa kede kwogo Obaŋa; cite en dako kwogo ico.</verse>
				<verse number="8">Ico rik mom oketo iya i kom dako, dako en ame oya i kom ico.</verse>
				<verse number="9">Ico rik mom oketo pi dako, dako oketo pi ico.</verse>
				<verse number="10">En omio dako myero bed anyut me twer i wie, pi omalaika.</verse>
				<verse number="11">Ento i Rwot, mon pe twero Cuŋ kengi aboŋo co, co daŋ mom twero Cuŋ kengi aboŋo mon;</verse>
				<verse number="12">pien acalo dako rik otio iya ikom ico, i kite acellono ico daŋ dako a nywalo, dok jami luŋ ya i baŋ Obaŋa.</verse>
				<verse number="13">Koŋ iŋol wunu kenwu; nen aber ka dako okwao Obaŋa kun mom owumo wie?</verse>
				<verse number="14">Anaka kite ame onywalowa kede daŋ mom pwonyowu ni ka ico opito yer wie, lane?</verse>
				<verse number="15">Cite dako ka opito yer wie bedo me kwogo baŋe, pien omie yer aboco-nono me wumere kede.</verse>
				<verse number="16">Cite ka ŋattoro mito kela iye pyem, wan mom otye i kodi kite-nono, mom daŋ tye i akina lwak jo oye Obaŋa luŋ.</verse>
				<verse number="17">Acikowu kun daŋ atye i koppogo ame mom yia yom iye i komwu, pien cokerewu konnyoro mom iye, kela ka bal keken.</verse>
				<verse number="18">Kop me agege atyeko winyo ni, ka lwak ocokere karacel, apokapoka bedo tye i akinawu. An daŋ tuŋ cel aye koppono,</verse>
				<verse number="19">pien eryoŋettogo myero bed i akinawu, me jo a tye aber nen oko kannaler.</verse>
				<verse number="20">Pien ka icokere wunu karacel mom gire icamo wunu cam a Rwotwa,</verse>
				<verse number="21">pien wun ducu ŋat acel acel ŋuko camo cemmere kene, kun jo mogo buto iye kec, mogo luŋyo mer amera.</verse>
				<verse number="22">Pacciwu mom bo, me cem kede me mat? Onyo icao wunu lwak jo oye Obaŋa, ite keto wunu lewic i kom jo a mom i ginnoro? Myero akobbiwu niŋo? Myero apwowu? Pe gire atwero pwoyowu i kop-pi!</verse>
				<verse number="23">Pien pwony ame apwonyowu kede, Rwot en omia, ni, i dyewor a rik oketo erupe i kome iye-nono, Rwot Yecu omako ogati;</verse>
				<verse number="24">ka doŋ opwoo, onyinyilo, omiogi kun kobo ni, “Man en koma ame tye pirwu. Tim wunu man me poyo an,”</verse>
				<verse number="25">Amannono ka gin ocamo otum, otiŋo ikopo kun kobo ni, “Ikopo man en cikere anyen i remona. Tim wunu man kare luŋ ame imato wunu, me poyo an.”</verse>
				<verse number="26">Pien i kare luŋ ame icamo wunu ogati man, dok daŋ imato wunu ikopo-ni, nwoŋo ilalo wunu kop me to a Rwot, ituno ka en bino dwogo.</verse>
				<verse number="27">En omio ka dano ocamo ogati man, onyo omato ikopo man a kun kite mere mom myero, nwoŋo en odoko abal i kom kom kede remo a Rwot.</verse>
				<verse number="28">Dano acel acel myero kwon ŋiye kene, en amio en te camo ogati-ni kede mato gin iyi ikopo-ni.</verse>
				<verse number="29">Pien ŋat a camo onyo mato a kun mom oniaŋ aber te kop me kom Rwot, nwoŋo en akelo ŋolo kop i kome kene ka ce en ocamo onyo omato.</verse>
				<verse number="30">Mano en gin omio polwu two, daŋ igoro wunu, jo apopol otyeko to oko.</verse>
				<verse number="31">Kono rik oŋolo kop i komwa kenwa kakare, kono mom oŋolliwa kop.</verse>
				<verse number="32">Doŋ ka Rwot tye aŋolliwa kop, en nwoŋo apwodowa me pwonyowa, me kur ŋol kop loowa karacel i jo me lobo.</verse>
				<verse number="33">Doŋ ba, omegona, ka icokere wunu me camo cam a Rwotwa, ŋat acel acel myero koŋ kur wadgi.</verse>
				<verse number="34">Ka ŋat a kec aneko, myero en ge cem i paco, me kur kop lowa ka ocokere wunu. Kop ocele ame odoŋ, abino yiko</verse>
			</chapter>
			<chapter number="12">
				<verse number="1">Aco kop i kom mot a ya i baŋ Cuny Acil, omegona, amito iniaŋ wunu iye.</verse>
				<verse number="2">Iŋeo wunu ni a rik pwod mom ru iŋeo wunu Obaŋa, rik irwenyo wunu ata baŋ cal jogi a mom kobo, kan ame owirowu luŋ.</verse>
				<verse number="3">Pi mannono, amito iniaŋ wunu ni, mom tye ŋattoro ame Cuny Obaŋa mio kobo ni, “Yecu oceno”; daŋ mom tye ŋattoro a twero kobo ni, “Yecu en Rwot,” kono ka Cuny Acil en a mie kobo.</verse>
				<verse number="4">Mot tye a kwongi papat, cite Cuny gire tye acel.</verse>
				<verse number="5">Tic tye a kwongi papat ame otio pi Rwot, ento Rwot tye acel.</verse>
				<verse number="6">Teko Obaŋa tio i yo apapat, cite en Obaŋa acellono en ame tio i yore luŋ i jo luŋ aluŋa.</verse>
				<verse number="7">Dano acel acel tye anyut me cuny ame konyo lwak.</verse>
				<verse number="8">Cuny mio dano acel kwena me ryeko; en Cuny acel-lu mio dano ocele kwena me ŋec.</verse>
				<verse number="9">En Cuny acel-lu mio iyee baŋ ŋat ocele, i baŋ dano ocele en Cuny acel-lu mio mot me caŋo jo;</verse>
				<verse number="10">baŋ ŋat ocele en mio mot me tiyo ginawura, baŋ ŋat ocele rabo kop Obaŋa acalo adwarpiny, baŋ ŋat ocele ryeko me poko i kin cuny apapat, baŋ ŋat ocele dumo leb apapat, baŋ ŋat ocele ryeko me gonyo leb apapat.</verse>
				<verse number="11">Cite en Cuny acellono en a tio tic i mot magi luŋ; en poko mot apapat baŋ dano acel acel acalo en mito.</verse>
				<verse number="12">Pien Kricito cal i kom acel ame tye iye dul apol; inwoŋo pwod en kom acel, kadi otye dul apol.</verse>
				<verse number="13">Pien wan luŋ, Ojudaya kede jo Grik, opii kede jo a loye kengi, wan obatija odoko kom acel i Cuny acel-lu, wan luŋ omato en Cuny acel-lu.</verse>
				<verse number="14">Pien kom dano mom tye iye dul acel, ento tye iye dul apol.</verse>
				<verse number="15">Kono ka tyen rik kobbi, “Pien an gira mom a ciŋ, an mom a dul kom,” mannono mom mone bedo dul kom.</verse>
				<verse number="16">Dok kono yit rik kobbi, “Pien an gira mom a waŋ, an mom a dul kom,” mannono mom mone bedo dul kom.</verse>
				<verse number="17">Ka kono kom luŋ obedo waŋ, kara kono cwinyo kop iŋo? Dok kono kom luŋ obedo yit, kara kono eŋweo niŋo?</verse>
				<verse number="18">Cite kite a tye kede ni, Obaŋa doŋ oketo dul apapat i kom, dul acel acel acalo en mito.</verse>
				<verse number="19">Ka kono gin luŋ obedo dul acel keken, kom kono obedo kwene?</verse>
				<verse number="20">Acalo tye-ni, tye dul apol, cite kom gire en acel.</verse>
				<verse number="21">Waŋ mom twero kobbi ciŋ ni, “An mom amiti gira.” Wic mom twero kobbi tyen ni, “An gira mom amitowu.”</verse>
				<verse number="22">Akaka mannono, dule maka me kom ame otamo ni goro mitte meicel,</verse>
				<verse number="23">dok daŋ dule maka me kom ame otamo ni kwogogi mom, dule-naca en ame oruko kede kwogo akato,</verse>
				<verse number="24">a kun dule komwa a nen aber mom dok mito ginnoro. Obaŋa orurubo dule me kom kun mio kwogo adwoŋ akato baŋ dule a kwogogi nok,</verse>
				<verse number="25">me wek apokapoka bed mom i kom, cite me dul acel acel par pi dul wadgi.</verse>
				<verse number="26">Ka dulloro acel arem, dule kom acele daŋ rem karacel kede; ka opako dul acel, dule ocele-gu daŋ notte ilelo kede.</verse>
				<verse number="27">Doŋ ba, wun luŋ ibedo wunu kom Kricito, dano acel acel en dul kom Kricito.</verse>
				<verse number="28">Cite Obaŋa doŋ oketo jo magi i lwak jo oye Kricito: me agege okwena, me aryo mere odwarpiny, me adekkere opwony, kede dok jo a tio ginawura, lubere kede jo ame omiogi mot me caŋo jo, jo a tio tic me konyo jo, jo a romo loyo tic, kede a dumo leb apapat.</verse>
				<verse number="29">Jo luŋ obedo okwena bo? Jo luŋ obedo odwarpiny?</verse>
				<verse number="30">Jo luŋ tye i mot me caŋo jo? Jo luŋ dumo leb apapat? Jo luŋ gonyo leb?</verse>
				<verse number="31">Ket wunu cunywu i nwoŋo mot a pirgi dito.</verse>
			</chapter>
			<chapter number="13">
				<verse number="1">Aman doŋ amito nyuttiwu yo a dok ber kato. Ka adumo i leb jo kede me omalaika, kun mom atye kede mar, abedo bala olaŋ a kok, kakaŋ a kok aloŋo.</verse>
				<verse number="2">Ka arabo kop Obaŋa acalo adwarpiny, kun aniaŋ i muŋ luŋ, daŋ atye i ŋec luŋ, dok ka abedo kede iyee ducu, ame aromo kobo kiddi adoŋo kan ocele, kun mom atye kede mar, an mom a ginnoro.</verse>
				<verse number="3">Ka apoko jami luŋ ame atye kede, ame daŋ ajalo koma me waŋ kede mac, kun mom atye kede mar, mom konya i ginnoro.</verse>
				<verse number="4">Mar dio cunye, daŋ akica; mar mom anyeko, mom wakere;</verse>
				<verse number="5">mom yon, mom tio gin a mom myero, mom yenyo gin a tiko kome kene; yie mom kec, mom kwano gin arac ame otimo i kome;</verse>
				<verse number="6">cunye mom bedo yom i tim a mom atira, ento cunye yom i kop me ateni.</verse>
				<verse number="7">Mar dio cunye i jami luŋ aluŋa, ye kop ducu, tye kede gen i kare luŋ, kanyakino i jami luŋ.</verse>
				<verse number="8">Mar mom gik; dwaro piny bino tum oko; kadi dumo leb bino gik oko; kadi ŋec bino tum oko.</verse>
				<verse number="9">Pien wan oŋeo dullogo anonok keken, odwarpiny tito dulloro anonok keken;</verse>
				<verse number="10">cite ka en a tye alutu obino, gin obedo dudul bino gik oko.</verse>
				<verse number="11">A rik an atin, akobo bala atin, aparo bala atin; aman a doŋ ateggo-ni, doŋ atyeko weko kite me tino.</verse>
				<verse number="12">Gin ame wan oneno amanni cal i tipo a nen ribiribi i araŋ; cite i kare ca obino nenne wunu waŋ i waŋ. Aman an aŋeo dulloro keken; cite i kare ca abino bedo i ŋec ducu aduca.</verse>
				<verse number="13">Doŋ ba, gin adekki bedo atwal; iyee, gen, mar; ento en a pire dit a katogi luŋ, en mar.</verse>
			</chapter>
			<chapter number="14">
				<verse number="1">Lolle wunu pi nwoŋo mar; ketto wunu cunywu daŋ i nwoŋo mot me cuny, akato luŋ mot me rabo kop Obaŋa acalo adwarpiny.</verse>
				<verse number="2">Pien dano a dumo leb apapat mom kobo i jo, cite nwoŋo en akop Obaŋa. Ŋat a winyo koppere mom; nwoŋo en akobo muŋ me Cuny Acil.</verse>
				<verse number="3">Cite dano a rabo kop Obaŋa kobo i jo kun doŋo iyeegi, cuko cunygi, kweo yigi.</verse>
				<verse number="4">Dano a dumo leb apapat doŋo ka iyee mere kene; ento dano a rabo kop Obaŋa nwoŋo adoŋo lwak jo oye Kricito.</verse>
				<verse number="5">Amito ni wun idum wunu leb apapat, cite akato ducu amito irab wunu kop Obaŋa. Dano a rabo kop Obaŋa pire dit akato ŋat ame dumo leb apapat, kono ka nwoŋo ogonnyi jo gin ame en kobo, me kony lwak jo oye Kricito i doŋo.</verse>
				<verse number="6">Omegona, kara ka an abino tuno baŋwu kun adumo leb apapat, abino bedo kede kony aŋo baŋwu, ka mom akelliwu kopporo ame Obaŋa oyabba, onyo ŋeccoro, onyo kopporo acalo mea adwarpiny, onyo pwonnyoro?</verse>
				<verse number="7">Anaka kadi gin a mom kede kwo, ame kok, calo nyamulere onyo tum, ka mom dwone owinyere aber, jo bino niaŋ iŋo i wer ame akutto onyo agoyo?</verse>
				<verse number="8">Kede gwara daŋ, ka mom okuto kede lwoŋo aber, kara ŋa abino yikere i lweny?</verse>
				<verse number="9">En i yo acellono, ŋa abino niaŋ i gin ame ikobo wunu ka idumo wunu leb apapat, kun ikobo wunu kop a mom niaŋere? Kopwu bino ke i yamo ata.</verse>
				<verse number="10">Tye kwone leb apol meicel i wi podo a daŋ gin luŋ papat, cite pe tye moro ame te koppere mom.</verse>
				<verse number="11">Ka mom aŋeo leb a dano moro-ni akobo, an amyere baŋe, en daŋ amyere baŋa.</verse>
				<verse number="12">Doŋ kittono ba, wun daŋ acalo iketo wunu cunywu i nwoŋo mot me cuny, tem wunu loyo jo ocele luŋ i gin ame doŋo lwak jo oye Kricito, mio cuŋ atek.</verse>
				<verse number="13">Pi mano, dano a dumo leb apapat ber kwa Obaŋa konye me gonyo tere.</verse>
				<verse number="14">Pien ka akwao Obaŋa a kun adumo aduma, cunya kwao, cite nwoŋo tamma mom timo ginnoro iye. Kara atim ŋo doki?</verse>
				<verse number="15">Abino kwayo Obaŋa kede cunya kun akwao kede tamma daŋ; abino wer kede cunya kun awero i tamma daŋ.</verse>
				<verse number="16">Ka mom amanno, ka ipwoo Obaŋa i cunyi keken, dano a tye i kabedo a jo ocele ata a mom tye kede mottono twero gamo “Amen” i pwoeci-ni i kite mene, a kun mom oniaŋ i gin ikobo?</verse>
				<verse number="17">Kadi bed imio pwoc aber, mom konyo dano ocele ca i doŋo kadi acelloro.</verse>
				<verse number="18">Apwoo Obaŋa pien an adumo leb apapat akato wun luŋ,</verse>
				<verse number="19">cite i cokere a lwak jo oye Kricito amito kobo kop kannyoro keken kede tamma me apwony i jo ocele, akato kobo kop tutumia i tutumia a kun adumo leb aduma.</verse>
				<verse number="20">Omegona, kur ibed wunu bala itino i tamwu. I timo gin arac myero ibedu itino atino, cite i tamwu bedu jo oteggo.</verse>
				<verse number="21">I cik rik ocoo ni, “Abino kop kede rok man i leb a jo dumo aduma, kede i dog jo ame omyere; cite kadi bed amannono, gin mombino winyo doga, man kop a Rwot.”</verse>
				<verse number="22">Mano nyuto ni dumo leb apapat omio me bed anyut baŋ jo a mom oye Kricito, mom baŋ jo oye, ento rabo kop Obaŋa tye pi jo oye, mom pi jo a mom oye.</verse>
				<verse number="23">Doŋ ba, ka lwak ducu ame oye Kricito ocokere karacel kun jo luŋ iye adumo leb apapat, eka jo ocele ata, onyo jo a mom oye te bino iye, mom gin bino kobo ni wun i baŋe?</verse>
				<verse number="24">Cite ka jo luŋ tye akobo kop Obaŋa acalo odwarpiny, eka dano moro a mom oye, onyo dano moro ata te bino i ot, en bino niaŋ i ballere pi gin a en owinyo i baŋ jo luŋ; kopa jo luŋ okobo bino ŋolle kop,</verse>
				<verse number="25">muŋ iyi cunye en bino kela oko kannaler, eka, te bino ryebere piny, woro Obaŋa kun tuco ni, “Iyi ateni, Obaŋa kara tye i akinawu.”</verse>
				<verse number="26">Kara doŋ ŋo, omegona? Ka icokere wunu, dano acel acel nwoŋo tye kede ginnoro; moro tye i wer, moro tye i pwony, moro tye i kop ame oyabbe, moro dumo leb apapat, moro ocele nwoŋo ŋeo gonyo tere. Gin-ni luŋ myero timere i yo a konyo doŋo lwak jo oye Kricito.</verse>
				<verse number="27">Ka adumo leb apapat, myero bed jo aryo onyo adek, kur kat wellono, kun oleo alea, ŋat acel gonyo tere.</verse>
				<verse number="28">Cite ka mom tye ŋattoro a gonyo, myero ŋat a mito kop i leb apapatono liŋ aliŋa i cokere a lwak jo oye Kricito, en kob kene kede Obaŋa.</verse>
				<verse number="29">Aco jo a rabo kop Obaŋa, aryo onyo adek twero kop, kun jo ocele mere-ni ŋio kop a gin akobbo.</verse>
				<verse number="30">Ka ce Obaŋa oyabo kopporo baŋ ŋat ocele ame obedo piny, dano a woki akop ca myero liŋ oko.</verse>
				<verse number="31">Pien wun luŋ itwero rabo wunu kop Obaŋa kun ileo wunu alea, me jo luŋ pwonyere, dok daŋ ocuk cunygi.</verse>
				<verse number="32">Jo a rabo kop Obaŋa acalo odwarpiny twero bwoyo cuny ame omiogi me rabo kop;</verse>
				<verse number="33">pien Obaŋa mom won arubaruba, en gire won kuc. Acalo lwak jo Obaŋa luŋ,</verse>
				<verse number="34">mon myero liŋ iti i cokere. Pien pe oyegi me kop; gin myero bed i te bwoc, acalo cik daŋ okobo.</verse>
				<verse number="35">Ka ce gin mito ŋeyo kopporo, myero gin peny coggi i paco. Bedo gin me lewic meicel, dako ikop i cokere a lwak jo oye Kricito.</verse>
				<verse number="36">Onyo ca itamo wunu ni kop Obaŋa rik oya i baŋwu, dok obino baŋwu wun keken?</verse>
				<verse number="37">Ka ŋattoro tamo ni en arab kop Obaŋa onyo etye i mottogo me cuny, myero en ŋe ni, kop ame acoyiwu ni en cik oya i baŋ Rwot.</verse>
				<verse number="38">Cite ka en mom oketo man i tam, mom daŋ obino keto tam i kome.</verse>
				<verse number="39">Doŋ ba, omegona, ket wunu cunywu i rabo kop Obaŋa, dumo leb apapat daŋ kur igeŋ wunu.</verse>
				<verse number="40">Ento ginnoro luŋ myero tim i kite aber, i yore i yore.</verse>
			</chapter>
			<chapter number="15">
				<verse number="1">Omegona, amito poyo wiwu i amut aber a rik arabo baŋwu, a doŋ igamo wunu, en daŋ a doŋ icuŋ wunu iye;</verse>
				<verse number="2">en ame ilarre wunu pire, ka doŋ imako wunu atek i kit a rik arabbiwu, ka mom iye wunu nono.</verse>
				<verse number="3">Pien kop a nwaŋ amiowu a pire dwoŋ me agege, en kop a rik omia, ame kobo ni, Kricito rik oto pi balwa, kun lubo coc a rik ocoo;</verse>
				<verse number="4">dok daŋ ni oyike, ote cere i nino me adekkere, kun lubo coc a yam ocoo,</verse>
				<verse number="5">dok ni rik onen baŋ Petero, eka te nen baŋ jo apar wie aryo ca.</verse>
				<verse number="6">Te dok nen baŋ omego a kato mia abic awaŋacel; i kom jo-nono pollere pwod tye kwo, kadi mogo doŋ onino.</verse>
				<verse number="7">Dok te nen baŋ Yakobo, icennere baŋ okwena luŋ aluŋa.</verse>
				<verse number="8">Me agikki mere ducu, te daŋ nen baŋ, kadi bed abedo bala atin abwoggi.</verse>
				<verse number="9">Pien an atidi meicel i akina okwena luŋ, ame mom myero lwoŋa ni an akwena, pien rik awuno lwak jo oye Kricito.</verse>
				<verse number="10">Pi winyo ame Obaŋa omia en omio atye acalo atye-ni; winyo mere a tye baŋa-ni rik mom obedo me nononono. Rik abin amedde meicel i tiyo tic atek akato jo-nono luŋ; cite pe an gira atio, ento winyo Obaŋa en otio karacel keda.</verse>
				<verse number="11">Doŋ kadi an kadi gin jo-nono, kop a wan orabo en ennono, kop ame iye wunu daŋ ennono.</verse>
				<verse number="12">Doŋ ka kwena ame arabo tito ni ocero Kricito iyi akina a jo oto, piŋo jo mogo i akinawu okobo ni cer a jo oto mom tye.</verse>
				<verse number="13">Ka cer a jo oto mom tye, Kricito daŋ gire mom ocero.</verse>
				<verse number="14">Aco do, ka Kricito rik mom ocero, kwena ame orabo doŋ yore mom. Anaka iyee megwu daŋ yore mom.</verse>
				<verse number="15">Medo kede enno, wan daŋ ocaden me goba i kom Obaŋa, pien wan okobo kop i kom Obaŋa ni en ocero Kricito, cite ka cero jo mom tye, rik daŋ mom ocere.</verse>
				<verse number="16">Pien ka cero jo oto mom tye, Kricito daŋ rik mom ocero.</verse>
				<verse number="17">Cite ka Kricito rik mom ocero, kony me iyeewu daŋ mom, nwoŋo pwod itye wunu i balwu.</verse>
				<verse number="18">Man doŋ tere ni jo onino i Kricito doŋ orwenyo oko odoco.</verse>
				<verse number="19">Ka genwa i kom Kricito konyo ka i kwo me kare-ni keken, wan doŋ otye arac akato jo luŋ.</verse>
				<verse number="20">Cite iyi ateni mere, Kricito doŋ ocere oko iyi akina a jo oto, en tye acalo wi mwaka a jo onino oko.</verse>
				<verse number="21">Pien dano en ame okelo to, dok daŋ cer a jo oto dano en ame okelo.</verse>
				<verse number="22">Pien acalo jo luŋ to iyi Adam, en i kite acellono jo luŋ obino miyogi kwo iyi Kricito.</verse>
				<verse number="23">Ento ŋat acel acel i kakare: me agege Kricito, me wi mwaka, eka icennere jo a Kricito i kare me dwogo mere.</verse>
				<verse number="24">Eka agikki piny te bino tuno, ame Kricito bino miyo iye loc iciŋ Obaŋa Papo, ame doŋ otyeko turo kwone loc kede twer kede teko luŋ.</verse>
				<verse number="25">Pien en myero bed i loc, ituno ka Obaŋa bino keto okworrere luŋ piny i te tyene.</verse>
				<verse number="26">Akwor ame obino turo me agikki en to.</verse>
				<verse number="27">Pien rik ocoo ni, “Obaŋa oketo jami luŋ i te twerrere.” Ka okobo ni “oketo jami luŋ,” nen kannaler ni mom okwano iye Obaŋa ikome, ame oketo jami luŋ aluŋa i te loc a Kricito.</verse>
				<verse number="28">Ka doŋotyeko keto jami luŋ i te loccere, en Wod ikome daŋ obino keto i te loc Obaŋa, me Obaŋa doŋ bed jami luŋ iyi jami luŋ.</verse>
				<verse number="29">Eyo, ka jo oto mom bino cer, kara doŋ tye niŋo baŋ jo a batija pi jo oto? Ka ce cero jo oto mom tye kadi acelloro, kara piŋo dok gin batija pirgi?</verse>
				<verse number="30">Piŋo wan daŋ ocuŋ kan arac caa luŋ?</verse>
				<verse number="31">An gira ato nino luŋ, omegona; mannono akobbiwu atir, pi wakere ame atye kede i komwu i Rwotwa Yecu Kricito.</verse>
				<verse number="32">Ka rik aromo kede leyi ager i Epeco, acalo jo kobe-ni, kara konnyene ame anwoŋo iye? Ka cero jo oto mom tye, doŋ ber “ocamu, omatu, pien diki wan obino to.”</verse>
				<verse number="33">Kur imi bwolwu: “Bedo i jo areco balo kite abeco.”</verse>
				<verse number="34">Dwog wunu cen i tam atira a mom me mero, ite giko wunu bal. Pien jo mogo mom tye i ŋeccono i kom Obaŋa. Akobo man me alee twodwu.</verse>
				<verse number="35">Cite gwok onyo ŋattoro bino penyo ni, “Jo oto ocerogi niŋo? Kite kommene a dok gin bino nwoŋo?”</verse>
				<verse number="36">Yin imiŋ amiŋa! Ka icoo koti i poto, pe nwoŋo kwo, kono ka koŋ oto oko.</verse>
				<verse number="37">Gin a yin icoo en koti nono, onyo koti kal onyo koti me kite ocele, mom kom ginapita ame bino doŋo.</verse>
				<verse number="38">Cite Obaŋa mie kom acalo rik oyero, koti acel acel kede kit kome.</verse>
				<verse number="39">Riŋo kom gin akwo luŋ mom bedo rorom; mea dano pat, mea leyi pat, mea winyi pat, mea rece daŋ pat.</verse>
				<verse number="40">Dok daŋ tye kom me polo kede kom me lobo; ento kwogo a maca me polo i yore, kede kwogo a kom me lobo daŋ i yore.</verse>
				<verse number="41">Cen tye kede kwogo mere, kwogo a dwe daŋ pat, kede acer-gu daŋ kwogogi papat; pien kadi i akina acer tye iye kwogo papat.</verse>
				<verse number="42">Tye daŋ amannono i kom cer a jo oto. Koti ame ocoo en gin atop; ka doŋ ocero mom dok to.</verse>
				<verse number="43">Ocoo ame kwogo mere pe, ocero ame kwogo mere tye; ocoo ame goro, ocero ame tye kede teko.</verse>
				<verse number="44">Ocoo i kom me lobo man, ocero i kom me cuny. Ka tye kom me lobo man, anaka kom me cuny daŋ tye.</verse>
				<verse number="45">Rik ocoo ni, “Dano me agege, Adam, odoko gin akwo”; cite Adam me agikki odoko cuny a mio kwo.</verse>
				<verse number="46">Mom kom me cuny en a kwoŋo bino, cite kom me lobo man; eka me cuny te bino icennere.</verse>
				<verse number="47">Dano me agege rik otio kede apua me Iobo; dano me aryo mere oya i polo.</verse>
				<verse number="48">Jo me lobo cal i dano ame otio kede lobo; aco jo me polo daŋ ocal i dano oya i polo.</verse>
				<verse number="49">Doŋ acalo wan oruko cal a dano ame otio kede lobo, amannono daŋ obino ruko wunu cal a dano ame oya i polo.</verse>
				<verse number="50">Man en gin ame akobbiwu, omegona, ni, gin a tye i kom kede remo mom twero nwoŋo loc Obaŋa, gin a top daŋ mom twero nwoŋo gin a mom top.</verse>
				<verse number="51">Koŋ iwiny wunu muŋ man, ni, mom wan luŋ obino nino, cite wan ducu obino lokowa,</verse>
				<verse number="52">ipao, bala waŋ atutuba, ka apel me agikki okok. Pien apel bino kok, eka ote bino cero jo oto kun mom dok obino to, wan daŋ obino lokowa.</verse>
				<verse number="53">Pien gin abaile myero rukere kede gin a mom balle, gin a to-ni myero rukere kede gin a mom to.</verse>
				<verse number="54">Ka gin a baile doŋ orukere kede gin a mom baile, dok ka gin a to doŋorukere kede gin a mom to, eka kop a rik ocoo te bino cobere kakare, ni, “To doŋ omwonyo oko, oloo oko atwal.”</verse>
				<verse number="55">“To we, ane locci kara? To we, ane kwirri kara?”</verse>
				<verse number="56">Kwir a to en bal, teko a bal tye i cik.</verse>
				<verse number="57">Ento myero opwoo wunu Obaŋa ame miowa loc pi Rwotwa Yecu Kricito.</verse>
				<verse number="58">Pi mannono, omegona ame amaro, cuŋ wunu ikiŋ aboŋo yeŋere, kun imedde wunu i tic a Rwot nino luŋ, kun iniaŋ wunu ni, i Rwotwa lollewu mom me nono.</verse>
			</chapter>
			<chapter number="16">
				<verse number="1">Aco kop a mako rayo lim me konyo jo Obaŋa: kit a rik aciko lwak oye Kricito me Galatia ni oti, wun daŋ tim wunu amannono.</verse>
				<verse number="2">Nino a geo me cabit acel acel, dano acel acel i akinawu myero pok limmogo ket pat, kun lubo kit a en nwoŋo, eka te kano, me kur ra limwu i koma, a doŋ an abino.</verse>
				<verse number="3">Ka en atuno abino cwayo jo ame wun iyero wunu me wot tero motwu i Jerucalem, kun amiogi waraga.</verse>
				<verse number="4">Aco ka ce nen ni ber an daŋ iwot, gin bino wot karacel keda.</verse>
				<verse number="5">Abino tuno baŋwu a doŋ awoto abeo i Makedonia, pien abino bea i Makedonia.</verse>
				<verse number="6">Gwok onyo abino dikere baŋwu pi kare mogo, aŋar onyo pi kare me koyo ducu, me ite konya wunu i wotta kan ame abino dok wot iye.</verse>
				<verse number="7">Pien mom amito nenowu me i malo malo; ageno ni abino bedo baŋwu kare alalac, ka Rwot oye.</verse>
				<verse number="8">Ento abino bedo i Epeco ituno i kare me Pentekote,</verse>
				<verse number="9">pien doŋ oyabba yo alac me tiyo tic atek, dok jo a geno tic pol.</verse>
				<verse number="10">Ka Temoteo obino, nen wunu ni en obedo baŋwu aboŋo Iworo moro, pien en daŋ tio tic a Rwot bala an ikoma,</verse>
				<verse number="11">ŋattoro mom myero cac, ento konye wunu me ewot i kuc, me tun baŋa, pien akure kede omegowa.</verse>
				<verse number="12">Kop i kom ominwa Apolo, rik akwae meicel ni koŋ tun baŋwu, karacel kede omego ocele, en mom te mito bino kadi acelloro, i kare-ni; cite doŋ bino tuno ka ce en onwoŋo kare aber.</verse>
				<verse number="13">Kiu piny, cuŋ wunu ikiŋ i kom iyeewu, bed wunu co ikome, bedu kede teko.</verse>
				<verse number="14">Gin itimo wunu ducu, tiu kede mar.</verse>
				<verse number="15">Akwaowu ba, omegona. Iŋeo wunu Citepana kede jo ame i ode, ni gin jo ame ogeo doko Okricitayo i lobo Akaya, daŋ gin omiye kengi i tic pi jo Obaŋa.</verse>
				<verse number="16">Doŋ wun daŋ ba, myero iwiny wunu kodi jo-nono, kede jo ocele luŋ ame lolle kun otio karacel kedgi.</verse>
				<verse number="17">An cunya yom i bino a Citepana gin kede Portunato kede Akaiko, pien gin ocuŋ akakarwu.</verse>
				<verse number="18">Gin doŋ odwoggo cunya, kede cunywu daŋ. Kodi jo-nono myero itamu pirgi.</verse>
				<verse number="19">Lwak jo oye Kricito luŋ a tye i Acia omotowu. Akwila kede Puricika omotowu atek i Rwot, karacel kede lwak cokere jo oye Kricito a i otgi.</verse>
				<verse number="20">Omego luŋ omotowu. Motte wunu kenwu kenwu kede amot acil me mar.</verse>
				<verse number="21">An Paulo amotowu i coc me ciŋa.</verse>
				<verse number="22">Ŋat a mom maro Rwot myero cen oko. Biye Rwotwa!</verse>
				<verse number="23">Winyo a Rwotwa Yecu bed kedwu.</verse>
				<verse number="24">Mar mera bed kedwu luŋ i Kricito Yecu. Amen.</verse>
			</chapter>
		</book>
		<book number="47">
			<chapter number="1">
				<verse number="1">Waraga man oya i baŋ Paulo ame en akwena a Kricito Yecu pi mit Obaŋa, kede baŋ ominwa Temoteo. Baŋ lwakjo oye Obaŋa a tye i Korinti, karacel kede jo Obaŋa luŋ a tye i lobo Akaya luŋ:</verse>
				<verse number="2">Obaŋ Papawa kede Rwotwa Yecu Kricito miwu winyo kede kuc.</verse>
				<verse number="3">Myero opwoo wunu Obaŋa Papa a Rwotwa Yecu Kricito, Papo ame akica, Obaŋa ame kweo cuny jo luŋ.</verse>
				<verse number="4">En kweo cunywa i canwa ducu, me wan daŋ obed i twer me kweyo cuny jo a tye kede cannoro apapat, kun okweo cunygi i yo acellono ame Obaŋa kweo kede cunywa.</verse>
				<verse number="5">Kit acalo can adwoŋ ame Kricito okanyo opoto i komwa daŋ, amannono daŋ pi Kricito wan daŋ okweo cunywa meicel.</verse>
				<verse number="6">Ka ce wan oneno can, mano mio okweo cunywu, dok inwoŋo wunu larre; ka okweo cunywa, mannono daŋ mio okweo cunywu, ite nwoŋo wunu daŋ teko me kanyo kite can acel ame wan okanyo-ni.</verse>
				<verse number="7">Wan otye i gen atek i kom Obaŋa pirwu; pien oŋeo ni, ka inywako wunu kite can a wan okanyo, amannono daŋ obino kweyo cunywu i kite a yam okweo kede cunywa.</verse>
				<verse number="8">Omegowa, wan omito ni iniaŋ wunu i kom can a wan oneno i Acia; peko mere odiowa okato kare oko a mom dok kanyere, omio pe doŋ ote bedo kede gennoro me bedo kwo.</verse>
				<verse number="9">Wan rik oŋeo ni doŋ otyeko ŋolliwa kop me to. Mano otimere me kur ojeŋere i komwa kenwa, cite ojeŋere i kom Obaŋa ame cero jo oto.</verse>
				<verse number="10">En larowa i can me to arac a rom man, dok daŋ bino larowa; wan daŋ omoko genwa i kome ni bino larowa doki.</verse>
				<verse number="11">Myero inotte wunu kedwa i kwac, me jo apol pwo Obaŋa pirwa, pi gin aber ame otimo baŋwa pi kwac a jo apol.</verse>
				<verse number="12">Gin a wan owakere iye ene: oŋeo i cunywa ateni ni wan okwo i wi lobo man, akato mere wan okwo kedwu, aboŋo balloro, kun yiwa ler i kite ame Obaŋa mito, pe pi ryeko a dano, cite pi kony ame Obaŋa omiowa.</verse>
				<verse number="13">Wan ocoyiwu ka gin ame itwero wunu kwano kede niaŋ iye. Ageno ni ibino niaŋ wunu atut,</verse>
				<verse number="14">kite acalo doŋ iniaŋ wunu anonok ni, i nino a Rwotwa Yecu ibino wakere wunu pirwa bala wan ame daŋ obino wakere pirwu.</verse>
				<verse number="15">Rik aniaŋ man aber, omio rik ayiko ni koŋ age weno baŋwu, me inwoŋ wunu winyo iryo.</verse>
				<verse number="16">Pien onwoŋo rik amito ni abe baŋwu i wotta i Makedonia, kede i dwogona i kuno, me ite konya wunu i wotta i Judaya.</verse>
				<verse number="17">I kare ame ayiko amannono onwoŋo mom acacaba i koppa. Mom ayiko acalo dano moro ame koŋ ye, te dok kwero.</verse>
				<verse number="18">Acalo Obaŋa genne, kop a yam wan okobbiwu mom okobo ote dok kwero.</verse>
				<verse number="19">Pien Yecu Kricito Wot Obaŋa a rik wan i Cilvano kede Temoteo orabo pire baŋwu pe obedo ŋat ame ye eka te dok kwero, cite en doŋ omoko kop Obaŋa;</verse>
				<verse number="20">i en gin ame Obaŋa ociko ni etimo luŋ ocobere i kome. Mano en gin omio wan okobo Amen i Yecu Kricito pi miyo Obaŋa kwogo.</verse>
				<verse number="21">Ŋat a miowa Ocuŋ atek karacel kedwu i Yecu Kricito, dok owirowa i moo, en Obaŋa.</verse>
				<verse number="22">En doŋ omwono anennere oko i komwa, dok omio Cuny mere i yiwa, me moko ni en bino miyowa ginnoro ducu ame en ociko.</verse>
				<verse number="23">Alwoŋo Obaŋa me bedo cadenna kun akobbiwu i cunya luŋ ni, gin omona bino i Korinti, pien onwoŋo amito timowu kica.</verse>
				<verse number="24">Mom ni wan otye i twer i kom iyeewu, cite wan otio kedwu karacel me ibed wunu ilelo, pien icuŋ wunu atek i kom iyee.</verse>
			</chapter>
			<chapter number="2">
				<verse number="1">Ento i tuŋ baŋa onwoŋo atamo ni dwogowa baŋwu kur kelliwu waŋcuny.</verse>
				<verse number="2">Kara ka an awaŋo yiwu, ŋa a bino yomoro cunya? Mom en dano ame an awaŋe cunyenono?</verse>
				<verse number="3">En gin omio rik acoo waraga-naca baŋwu, me ka abino, jo a myero yomoro cunya kur waŋ yia; pien an onwoŋo ageno wun luŋ kun aŋeo ni, yomcunya en yomcunywu wun luŋ.</verse>
				<verse number="4">Rik acoyiwu waraga kun pig waŋa cwer adwoŋ meicel pi cwercuny kede kumo ame abedo kede, pe pi waŋo yiwu, cite me iŋe wunu mar adwoŋ ame atye kede i komwu.</verse>
				<verse number="5">Ka ŋattoro okelo waŋyic, mom nwoŋo owaŋo yia kena, ento nwoŋo otemo waŋo yiwu luŋ, kun mom amito dok anukino wok.</verse>
				<verse number="6">Kodi dano-nono, can apol ame Iwak nwoŋo oketo i kome twero romme;</verse>
				<verse number="7">en omio myero itimme wunu kica, dok ikwe wunu cunye, me atot ya cwercunye adwoŋ okato kare kur nue oko.</verse>
				<verse number="8">Man omio abako doga baŋwu, myero inyut wunu marwu baŋe.</verse>
				<verse number="9">Man en kop omio rik acoo waraganaca, me temowu, wek anen ka iwinya wunu i yore ducu.</verse>
				<verse number="10">Ŋattoro ame itimo wunu kica, an daŋ atimme kica. Pien ka atimo kica i ginnoro, atimo pirwu i nyim Kricito,</verse>
				<verse number="11">me Catan kur lowa kede ryeko mere, pien wan mom okwia tammere.</verse>
				<verse number="12">A doŋ atuno i Teroa pi rabo amut aber i kom Kricito, rik anwoŋo oyabba yo;</verse>
				<verse number="13">cite cunya pe opye, pien pe anwoŋo ominwa Tito kuno. Mano okela ciko jo kuno, ate kato i Makedonia.</verse>
				<verse number="14">Myero opwou Obaŋa ame nino ducu telowa i dorre me nyuto loccere, dok tio kedwa me miyo Kricito ŋeye, acalo gin akur a ŋwece kuto i kabedo luŋ.</verse>
				<verse number="15">Pien wan ocal i gin akur ame Kricito owaŋŋi Obaŋa, ame ŋwece kuto, ŋweye baŋ jo a tye i yo me larre kede jo a tye i yo me rwenyo odoco.</verse>
				<verse number="16">Baŋ jo a tye arwenyo, ŋwccwa obedo gin oto a kela to; baŋ jo a tye a larre, ŋewcwa obedo gin akwo a kela kwo. Kara ŋa a twero tic man?</verse>
				<verse number="17">Pien wan mom ocal i pol a jo, ame rubo kop Obaŋa kede kop ocele; ento wan orabo ka kop Obaŋa, orabo i Kricito ame cunywa ler i nyim Obaŋa, acalo jo ame Obaŋa ooro.</verse>
			</chapter>
			<chapter number="3">
				<verse number="1">Wan dok ocako dworre kenwa? Onyo ca omito waraga me dworo wa baŋwu, on yo balo ame icoo wunu?</verse>
				<verse number="2">Wun ikomwu ibedo wunu waraga me dworowa, ame ocoo i cunywa, ame jo ducu twero ŋeyo kede kwano.</verse>
				<verse number="3">Wun daŋ doŋ inyuto wunu oko ni ibedo wunu waraga ame oya i baŋ Kricito, ame wan okelo. Pe ocoo kede bwino, pe ocoo i kom kidi; cite ma ka kidi, Kricito ocoo i yi dano kun coo kede Cuny Obaŋa akwo.</verse>
				<verse number="4">Gin omio akobo amannono, pien ojeŋere atek i kom Obaŋa pi Kricito.</verse>
				<verse number="5">Wan ikomwa mom oromo kobo ni ginnoro oya i baŋwa; tekowa luŋ oya ibaŋ Obaŋa.</verse>
				<verse number="6">En daŋ ame omiowa oromo bedo otic me cikere mere anyen, pe me cik ame ocoo acoa, cite me Cuny; pien gin ocoo acoa kelo to, ento Cuny Acil kelo kwo.</verse>
				<verse number="7">Cik a rik ogoro kede nukuta i kom kidi apaa ame ticcere kelo to, rik obino kede kwogo, omio neno waŋ Muca te loyo jo Icrael oko pi acara me nyim Muca, ame en acara-nono te rwenyo oko.</verse>
				<verse number="8">Eyo, tic a Cuny Obaŋa, kwogo mere mom bino kato maca atek ateka?</verse>
				<verse number="9">Pien ka tic a mio kop loo jo tye kede kwogo, kara tic a kela kwano jo ni kitegi atira kwogo mere mom doŋ kato maca oko?</verse>
				<verse number="10">Aman gin a yam tye kede kwogo doŋ odoko gin a mom tye kede kwogo kadi acelloro, pi kwogo ocele a doŋ kate atek ate ka.</verse>
				<verse number="11">Pien ka gin ame obin orwenyo oko obino kede kwogo, gin a ri myero doŋ bed i kwogo akato.</verse>
				<verse number="12">Pien wan otye kede kodi gen man, en omio okobo kede tekcuny.</verse>
				<verse number="13">Mom dok ocal i Muca a rik owumo waŋe i boŋo, me jo Icrael kur nen kite ame acara arwenyo kede i waŋe, te tum oko.</verse>
				<verse number="14">Cite onwoŋo tamgi rik owumere oko; anaka tin tamgi pwod owumere i kite acellaca ka akwannigi cikere acon, pien awummaca twero kwanyere ka pi Kricito keken.</verse>
				<verse number="15">Naka i kare a tin-ni ka okwannigi cik a Muca, awum pwod bedo kakare, wumo tamgi oko.</verse>
				<verse number="16">Cite ka dano moro-ni olokere baŋ Rwot, awummaca walakino oko.</verse>
				<verse number="17">Rwot ame okobo kan-ni en Cuny Acil; kan a Cuny Rwot tye iye, kuno kuc daŋ tye iye.</verse>
				<verse number="18">Kede wan luŋ ame awum doŋ okwanyo oko i waŋwa otye acalo araŋ ame mio kwogo a Rwot nen acalo acara cen, omio otye ka lokere doko calo en, kun kwogo mere medde ameda i komwa; mannono tic a Rwot, ame en Cuny Acil.</verse>
			</chapter>
			<chapter number="4">
				<verse number="1">Pi mannono, wan ame oorowa i tic man pi kica Obaŋa cunywa mom dok adok cen.</verse>
				<verse number="2">Wan doŋ odag kite ducu ame okano, kede me lewic; daŋ okwero tic me bwol oko kede dwanyo kop Obaŋa, ento pi kobo kop me ateni kannaler wan ogeno ni ŋec ame tye i cuny dano acel acel ame nyutte ballere bino pwoyowa.</verse>
				<verse number="3">Ka ce amut aber a wan okelo owumere oko, nwoŋo owumere ka i baŋ jo a tye arwenyo odoco.</verse>
				<verse number="4">Gin jo a mom ye-nono, obaŋa me lobo man doŋ owumo tamgi oko me gin kur nen lero me amut aber i kom kwogo a Kricito, ame en cal Obaŋa ikome.</verse>
				<verse number="5">Wan mom orabo kop i komwa kenwa, cite i kom Yecu Kricito ame obedo Rwot, ame wan ikomwa wan omirowu pi Yecu.</verse>
				<verse number="6">Pien Obaŋa a rik okobo ni, “Lero myero ryeny kun ya i colpiny”, en a doŋ oryeny i cunywa, omiowa lero me ŋeyo kwogo Obaŋa ame oryeny i waŋ Kricito.</verse>
				<verse number="7">Cite wan jo ame otye kede lonyo man ocal i tabo ame ocweo i lobo, me nyuto ni teko adwoŋ me twer obedo me Obaŋa, mom ya i baŋwa.</verse>
				<verse number="8">Odiowa tuŋŋi i tuŋŋi, cite pe oridowa ame okato kakare; tamwa ocuŋ oko, cite genwa pe oballe;</verse>
				<verse number="9">owunowa cite mom owekowa ata; ocanyowa piny, mom daŋ oto-gu.</verse>
				<verse number="10">Nino luŋ wan oyeo to a Yecu i komwa, me kwo a Yecu daŋ nen oko kannaler i komwa-ni.</verse>
				<verse number="11">Pien nino ducu wan ame okwo omiye me to pi Yecu, me kwo a Yecu nen oko kannaler i komwa ato-ni.</verse>
				<verse number="12">Omio to tye atic i komwa, cite kwo tye atic i komwu.</verse>
				<verse number="13">Wan otye i kit cuny acellono, me iyee a rik omio ocoo ni, “Aye, en omio ate kobo”; wan daŋ oye, omio otye okobo.</verse>
				<verse number="14">Wan oŋeo ni ŋat ocero Rwotwa Yecu bino cero wan daŋ karacel i Yecu, kede kelowa i nyime wan kedwu.</verse>
				<verse number="15">Pien mano ducu otimere pirwu, me ka kica Obaŋa omedde baŋ jo apol, gin daŋ omedde kede pwoc adwoŋ ame kelli Obaŋa kwogo.</verse>
				<verse number="16">En gin omio cunywa mom dok adok cen. Kadi bed kwowa me oko tye aballe oko, cite kwo me yiwa tye aroc, adoko anyen didik.</verse>
				<verse number="17">Pien awunawa yot, tye pi kare anonokkoro keken, daŋ tye ka yikkiwa kwogo apek a mom tum, ame dwoŋ atek akato;</verse>
				<verse number="18">pien mom ociko waŋwa i kom gin a nen, cite i kom gin a mom nen. Gin ame nen tye pi kare anonokkoro keken, ento gin a mom nen perakino nakanaka.</verse>
			</chapter>
			<chapter number="5">
				<verse number="1">Pien wan oŋeo ni ka komwa me lobo man oballe oko, a wan obedo iye acalo i kema-ni, wan otye kede gedo ocele ame Obaŋa bino miyowa, ot a mom ogero kede ciŋ, ot a tye doŋ atwal i wi polo.</verse>
				<verse number="2">Iyi ateni mere wan otye ocucura i kema man, kun omito atek ni rukwa kede kabedowa ame ya i polo, me odok i kom man,</verse>
				<verse number="3">me ka doŋ oruko, mom obino nwoŋowa otye onoro.</verse>
				<verse number="4">Pien ka pwod otye i kema man, ocucura pi cwercuny ame onuowa; mom ni mano omito ni obed a pe orukere, cite omit-ti orwak kom anyen i wi man, me kwo te mwonyo gin ame to oko.</verse>
				<verse number="5">Ŋat ame oyikowa pi kop man ikome en Obaŋa, daŋ en omiowa Cunye acalo gin a moko ni en bino cobo gin eciko.</verse>
				<verse number="6">En omio nino luŋ odio giwa cunywa aber, kun daŋ oŋeo ni, ka wan otye i paco me komwa-nie, obedo bor kede Rwot,</verse>
				<verse number="7">pien kwowa cuŋ i kom iyee, pe i neno piny.</verse>
				<verse number="8">Wan odio cunywa giwa aber, kun otamo ni twara owot owek komwa oko, obed doŋ paco baŋ Rwot.</verse>
				<verse number="9">Doŋ ka otye paco kan onyo kuno, oketo cunywa i bedo jo a yomoro yie.</verse>
				<verse number="10">Pien wan luŋ myeroonen kannaler i nyim Kricito me ŋolliwa kop, me dano acel acel nwoŋ gin otike ame lubo kite a yam otio kun tye i kom, ka ber ka rac.</verse>
				<verse number="11">Doŋ acalo wan oŋeo ni Rwot myero alwora, wan otemo waya tam a jo, kun kitewa nen oko kannaler baŋ Obaŋa; daŋ ageno ni kitewa onen baŋwu daŋ, i ŋec a tye i cunywu ame nyuttiwu bal.</verse>
				<verse number="12">Wan mom dok odworre kenwa, cite otye ka miyowu gin a myero iwakere wunu kede pirwa, me ibedu kede yo me gamo dog jo a wakere pi gin a nen i oko, mom pi kite a dano tye kede i cunye.</verse>
				<verse number="13">Ka yam wan opoo oko, opoo giwa pi Obaŋa; ka wiwa tye atic aber, mano bino konyowu.</verse>
				<verse number="14">Pien mar a Kricito diowa, pien wan doŋ oŋolo aman ni, ŋat acel oto pi jo luŋ; mano omio jo luŋ doŋ oto.</verse>
				<verse number="15">En rik oto pi jo luŋ, me jo akwo kur medde bedo kede kwo pirgi kengi, cite gin bed kede kwo pi ŋat a rik oto te cer pirgi ca.</verse>
				<verse number="16">En omio ya amanni, wan mom oŋeo dano moro i kite me lobo man; kadi rik wan oŋeo Kricito i kite me lobo, mom dok oŋee kittono.</verse>
				<verse number="17">En omio ka ŋattoro tye i Kricito, en bedo gin ame oketo anyen; gin acon nwoŋo doŋ orwenyo oko, gin anyen doŋ olunyo kakare.</verse>
				<verse number="18">Mano ducu obedo tic ame Obaŋa otio, ame rik odwoggowa kede baŋe pi Kricito, daŋ te miyowa tic me dwoggo jo baŋe;</verse>
				<verse number="19">ni mano, i Kricito, Obaŋa onwoŋo rik tye adwoggo jo i lobo baŋe, kun mom okwano balgi i komgi, daŋ omiowa kop me kwena i kom kite ame en doŋ odwoggogi kede.</verse>
				<verse number="20">En omio wan odoko okwena, owaŋ Kricito; Obaŋa kwaowu kede dwonwa, wan daŋ obako dogwa baŋwu akaka Kricito ni, weku Obaŋa dwoggowu baŋe.</verse>
				<verse number="21">Ŋat a rik mom ŋeo bal, Obaŋa oloko odoko abal pirwa, me wek pire wan odok jo a nywako kite Obaŋa a tye atira.</verse>
			</chapter>
			<chapter number="6">
				<verse number="1">I ticwa karacel kede Obaŋa daŋ okwao ni, kit a doŋ inwoŋo wunu kede winyo Obaŋa, kur iweku balle nono.</verse>
				<verse number="2">Pien en rik okobo ni, “Rik awinyi i kare me timo jo ber, rik akonyi i nino me larre.” Nenu ba, man en kare ame otimmi iye jo ber. Tin en nino me larre.</verse>
				<verse number="3">Wan giwa mom orio iciki moro i yo ŋattoro, me kur jo kob ni ticwa rac;</verse>
				<verse number="4">cite i kare ducu wan onyuto berwa kenwa acalo wan otic Obaŋa kun okanyakino atek meicel, i aroma kede can kede peko ame oridowa.</verse>
				<verse number="5">Opwodowa, otweowa i buc, otugo Iwak i komwa; tic odiowa, nino kede cam oremowa.</verse>
				<verse number="6">Onyuto ni wan otic Obaŋa pi kitewa acil, pi ŋecwa, pi diyo cunywa kede pi kicawa; pi Cuny Acil, kede pi marwa ame goba mom iye,</verse>
				<verse number="7">pi rabo kop me ateni, kede pi teko Obaŋa. Wan omako jami romo me kite atira i ciŋwa tuŋ cem kede tuŋ cam.</verse>
				<verse number="8">Oketo kwogo i komwa, daŋ oketo lewic i komwa; oyetowa, daŋ opakowa. Oterowa acalo ogoba, aco kara wan jo me ateni.</verse>
				<verse number="9">Oterowa acalo jo a mom ŋeye, ento oŋeye meicel. Olokowa obedo acalo jo oto, kara wan giwa jo akwo. Kadi timwa cucu, mom onekowa;</verse>
				<verse number="10">kadi miwa kumo, yiwa giwa bedo yom i nino luŋ; onen acalo ocan, cite wan omio jo apol odoko olonyo; wan onen bala mom otye i ginnoro, kara bo otye kede jami luŋ.</verse>
				<verse number="11">Wun jo me Korinti ba, wan doŋ okobo kedwu kannaler, doŋ oyabbiwu cunywa alac.</verse>
				<verse number="12">Wan mom oceggiwu cunywa, ento wun aye iceggiwa cunywu oko.</verse>
				<verse number="13">An akobo kedwu acalo itinona; kite a wan otimowu kede, wun daŋ itimo wunu amannono; yabbiwa wunu cunywu alac.</verse>
				<verse number="14">Kur inotte wunu karacel ŋo a mom oye Yecu, pien pe irom wunu. Kara kite atir kede tim areco twero bedo owot iŋo? Lero kede colpiny twero notte bedo karacel iŋo?</verse>
				<verse number="15">Kricito kede Belial tamgi twero rwatte? Gin aŋo ame dano ame oye Yecu twero nywako gin kede dano a mom ye?</verse>
				<verse number="16">Kara ot Obaŋa twero notte niŋo i cal jogi? Pien wan obedo ot Obaŋa akwo; acalo en Obaŋa doŋ okobo ni, “An abino bedo i yigi, abino wowota i akinagi, abino bedo Obaŋagi, gin daŋ obino bedo jona.</verse>
				<verse number="17">Doŋ ber iya wunu oko i akinagi, pokere wunu kedgi oko, man kop, a Rwot, kur igud wunu ginnoro me kwer; mio an abino jolowu,</verse>
				<verse number="18">abino bedo papawu, wun daŋ ibino bedo wunu awobena kede anyirana; man kop a Rwot Won Twer Ducu.”</verse>
			</chapter>
			<chapter number="7">
				<verse number="1">Wun ame amaro, cikere-nono rik ociko pirwa. Pi mannono, myero wan olonyere wunu kenwa i ginnoro luŋ ame lila komwa onyo cunywa, kun olworo wunu Obaŋa, wek odok wunu jo acil ikokome.</verse>
				<verse number="2">Yabbiwa wunu cunywa; wan mom otimo ŋattoro rac, mom obalo ŋattoro, mom obuo ŋattoro pi mito lim.</verse>
				<verse number="3">Mom akobo man me kop lowu, pien rik akobbiwu koŋ ni wun ilittiwa wunu meicel, me oto dok okwo karacel kedwu.</verse>
				<verse number="4">Atye kede gen meicel i komwu; awakere daŋ atek pirwu. Cunya okwe aber, apoŋ kede yomcuny i canwa ducu.</verse>
				<verse number="5">Anaka i kare a wan otuno i Makedonia mom onwoŋo weo moro. Can onwoŋo ogurowa tuŋŋi i tuŋŋi; daa i akina jo kede lworo iyi cunywa.</verse>
				<verse number="6">Ento Obaŋa ame kweo cuny jo a can obwoo, okweo cunywa i bino a Tito.</verse>
				<verse number="7">Mom pi bino mere keken, cite daŋ pi kite a wun ikweo wunu kede cunye. En okobbiwa mitwu atek me nena, waŋcuny ame itye wunu kede, kede kit ilaro wunu pira, te medo lelona ameda.</verse>
				<verse number="8">Kadi bed waraga mera ca rik owaŋo yiwu, an mom aŋut pi coyo, kadi bed rik aŋut, pien aneno ni waraga ca owaŋo cunywu pi kare moro.</verse>
				<verse number="9">Aman an yia yom, pe ni pien awaŋo yiwu, ento pien waŋcunywu omio iŋut wunu. Waŋcunywu-nono onwoŋo oya ibaŋ Obaŋa, me kur inwoŋ wunu cannoro pirwa.</verse>
				<verse number="10">Pien waŋcuny ame Obaŋa mio kelo ŋut ame tero jo i larre, aboŋo weko podo moro; ento waŋcuny me lobo kela to.</verse>
				<verse number="11">Koŋ inen wunu kite ame Obaŋa otio kede waŋcunywu! Nen kite a doŋ iketo cunywu kede, kite a doŋ iketo wunu teko me nyuto ni ipe wunu i bal, kite akemowu, kite lworowu, kite mitwu atek me nena, kite ilaro wunu kede pira, kite iculo wunu kede kwor! I yo luŋ wun doŋ inyutte wunu oko kenwu ni mom itye wunu kede balloro i koppono.</verse>
				<verse number="12">Omio kadi bed acoyiwu waraga, mom acoo pi ŋat otimo gin arac i kome, ento acoo me kit ame ilaro wunu kede pirwa nen oko kannaler baŋwu i nyim Obaŋa.</verse>
				<verse number="13">Man en gin omio yiwa doŋ okwe. Medo i kom kwecunywa, rik olelo daŋ meicel pi yomcuny a Tito, pien wun luŋ ikonyo wunu kweyo yie.</verse>
				<verse number="14">Kadi bed rik awakere i nyime pirwu, lewic mom omaka; ento kite a rik kop luŋ a wan obedo kobo baŋwu obedo me ateni, kite-nono wakerewa i nyim Tito obedo me ateni.</verse>
				<verse number="15">Ka en poyo winywu wun luŋ, kede kite ame ijole wunu kede i lworo dok i myelkom, mar medde ameda i yie i komwu.</verse>
				<verse number="16">An alelo, pien atye i gen adwoŋ i komwu i yore luŋ.</verse>
			</chapter>
			<chapter number="8">
				<verse number="1">Omegowa, wan omito iŋe wunu pi cuny me kica ame oya ibaŋ Obaŋa ame onen baŋ Iwak jo oye Kricito luŋ a tye i Makedonia.</verse>
				<verse number="2">Gin okanyo awunawuna ame otemogi kede atek, cite gin ame oya ilelo adwoŋ a gin obedo kede i dye twon can a rik odiogi ca, en lonyo adwoŋ me cuny a gin obedo kede me miyo mot.</verse>
				<verse number="3">Pien atwero kobo atira ni gin rik omio gin ame gin oromo miyo, kede akato daŋ ame gin romo miyo, kun omio i mitgi gigi kengi.</verse>
				<verse number="4">Gin okwaowa kun obako doggi ni otim ber, oye gin oribere kedwa i konyo jo Obaŋa.</verse>
				<verse number="5">Rik gin otio ame okato genwa oko, pien gin okwoŋo miye kengi baŋ Obaŋa, eka pi mit Obaŋa gin te miye baŋwa daŋ.</verse>
				<verse number="6">Wan ote cuko cuny Tito ni, kite acalo rik doŋ ecako kede tic man me kica i kinwu, myero daŋ doŋ ecob oko.</verse>
				<verse number="7">Doŋ acalo wun iloo wunu jo i yore luŋ, i kom iyee, i kobo kop, i ŋec, i keto cunywu kede marwu i komwa, ber ilo wunu jo daŋ i tic man me kica.</verse>
				<verse number="8">Man ame akobo mom obedo cik ame amio, ento anyuttiwu kite a jo ocele keto kede cunygi, me anen marwu ka mar me ateni.</verse>
				<verse number="9">Pien iŋeo wunu cuny aber ame Rwotwa Yecu Kricito obedo kede; kadi rik en alonyo, ento pirwu odoko acan, me i cannere wun idok wunu olonyo.</verse>
				<verse number="10">Man tamma ame amio i kop man: twero bedo ber kono ityeko wunu oko gin a rik igeo wunu i mwaka okato. Rik ibedo wunu me agege, mom i tic keken, ento i ye me tiyo tic daŋ.</verse>
				<verse number="11">Aman amito imedde wunu anyim i ticwu-naca, icob wunu oko. Bed wunu i mit me tyeko a rom aroma i en a rik igeo wunu kede, kun ikwanyo wunu i kom gin a tye baŋwu.</verse>
				<verse number="12">Obaŋa gamo mot a dano tye kede, tekki mittere me miyo tye; mom paro gin a en pe kede.</verse>
				<verse number="13">Mom akobo ni jo ocele bed aber, wunu can diwu, ento ni jo bed rorom.</verse>
				<verse number="14">Kite ame aman wun itye wunu kede abup-pi, kony wunugi i kom cangi, me ka cennoro gin tye kede abup, gin daŋ konywu i kan orem i baŋwu, te doŋ bedo arorom;</verse>
				<verse number="15">acalo rik ocoo ni. “Ŋat ocoko abup, moro mom odoŋŋe, ŋat ocoko aduno, moro mom orem.”</verse>
				<verse number="16">Wan opwoo Obaŋa pien oketo i yi Tito mit adwoŋ a rom i megwa me konyowu.</verse>
				<verse number="17">En mom ojolo ka kwacwa keken, cite cunye tye iye atek, omio en abino baŋwu pi mittere, kene.</verse>
				<verse number="18">Wan oore karacel kede ominwa ca ame ŋeye meicel baŋ lwak oye Kricito luŋ pi kite a en rabo kede amut aber.</verse>
				<verse number="19">Mom enno keken, ento Lwak oye Kricito luŋ rik daŋ oyere me wot karacel kedwa i tic man me kica ame wan otye ka tiyo pi miyo kwogo baŋ Rwot kede pi mitwa me miyo kony.</verse>
				<verse number="20">Wan otemo gwokere me kur ŋattoro nwoŋ balloro i kom kit a wan otic kede i kom mot man abup-pi.</verse>
				<verse number="21">Tamwa en aye me timo gin aber, mom i nyim Obaŋa keken, ento naka i nyim jo daŋ.</verse>
				<verse number="22">Wan oorogi karacel kede ominwa a wan doŋ otemo kite pi kare alac, ote nwoŋo obedo ŋat a keto cunye i kom tic apol, ento aman dok keto cunye meicel kato a rik, pi gennere adwoŋ i komwu.</verse>
				<verse number="23">Aco Tito en awotta dok atic wadwa pirwu; omegowa ocele mere-nu gin oor a Lwak oye Kricito luŋ, dok gin jo a kelli Kricito kwogo.</verse>
				<verse number="24">Pi mannono, nyut wunu marwu i nyim Iwak oye Kricito luŋ, me gin nen ni wakerewa pirwu onwoŋo tye kakare.</verse>
			</chapter>
			<chapter number="9">
				<verse number="1">Iyi ateni, pe mitte an icoyiwu kop i kom konyo jo Obaŋa,</verse>
				<verse number="2">pien aŋeo mitwu iye. Atye ka wakere pirwu baŋ jo me Makedonia ni mano, “Jo Akaya oyikere oko i mwaka ca twal.” Pi cukerewu omio polgi daŋ oketo cunygi.</verse>
				<verse number="3">Ento enno acwalo omegowa baŋwu me wakerewa pirwu i kop man mom gik ka i kop keken, cite ibed ame iyikere wunu i kite ame akobbigi.</verse>
				<verse number="4">Naka mio ka jo mogo me Makedonia obino keda kuno te nwoŋo mom iyikere wunu, mio twoo doga oko pi gen ame onwoŋo wan oketo i komwu; aco wun kono?</verse>
				<verse number="5">En omio atamo ni myero acuk cuny omegowa ge tella yo me bino baŋwu, me gin koŋ nen ni mot man ame rik icikere wunu me miyo doŋ oyikere oko; me bed a doŋ oyikere oko acalo mot ame imio wunu pi mitwu, mom acalo mot ame odiowu iye adia.</verse>
				<verse number="6">Tye ni, ŋat ocoo koti anok, depo daŋ anok, ŋat ocoo abup kao daŋ abup.</verse>
				<verse number="7">Ŋat acel acel oti acalo en mito i cunye, aboŋo wanyiccoro onyo diccoro. Pien Obaŋa maro ŋat a mio kede yomcuny.</verse>
				<verse number="8">Dok Obaŋa twero miyowu jami abeco apol ata, wek i kare luŋ ibed wunu kede jami a romowu aber, ame mio wun daŋ itwero miyo wunu abup pi konyo tic ducu abeco,</verse>
				<verse number="9">acalo yam ocoo ni, “Opoko jami mere apol, omio baŋ ocan, berrere perakino nakanaka.”</verse>
				<verse number="10">Ŋat a mio koti baŋ acoc kede cem me acama bino miyowu koti, dok bino nyayo, te miyo gin oya i kom berwu bedo adwoŋ meicel.</verse>
				<verse number="11">I bino bedo wunu olonyo i yore luŋ, ame romo miyo ibedo wunu i cuny aber me miyo mot i kare luŋ, ame ka wan otero, bino miyo jo pwoo Obaŋa.</verse>
				<verse number="12">Pien tic man me kony a wun itio wunu bino kelli jo Obaŋa gin a mitte baŋgi, cite mom mano keken, bino daŋ kelo pwoc adwoŋ meicel baŋ Obaŋa.</verse>
				<verse number="13">Tic man bino miyo ikelli wunu Obaŋa kwogo, pien nyuto winy megwu iyi amut aber a Kricito ame ituco wunu, kede cuny aber ame ipoko wunu kede limwu baŋ jo-nono kede baŋ jo ocele luŋ.</verse>
				<verse number="14">Gin daŋ bino kwayo Obaŋa pirwu kun cunygi paro pirwu, pi kica Obaŋa adwoŋ ame okato kare ame onen i komwu.</verse>
				<verse number="15">Ber opwo wunu Obaŋa pi mottere aber a mom kober</verse>
			</chapter>
			<chapter number="10">
				<verse number="1">An Paulo ikoma abako doga baŋwu kun ajuro mwolo kede ber a Kricito, an ame amwolle ka atye i nyimwu, ento ager i komwu ka atye teŋe.</verse>
				<verse number="2">Akwaowu ni ka abedo baŋwu, pe imia wunu abed kede kite gero kede tekcuny ame ageno ni atwero bedo kede i kom jo mogo ame tamo ni wan olubo kite me lobo man.</verse>
				<verse number="3">Pien kadi bed wan otye i lobo, wan mom oromo giwa i jami Iweny me lobo.</verse>
				<verse number="4">Jami lwenya wan oromo kede mom toŋi me lobo man, ento jami lweny me teko Obaŋa, ame turo cel okworwa.</verse>
				<verse number="5">Wan oturo kede tam a pe atir, kede kite awaka luŋ ame otiŋere me pyem kede ŋecwa i kom Obaŋa; kun omako tam luŋ otero iyi opii, me bed i te loc a Kricito.</verse>
				<verse number="6">Dok daŋ wan oyikere me keto can i kom jo luŋ a mom i winy, ka doŋ wun ityeko nyuto winywu.</verse>
				<verse number="7">Nen wunu gin a tye i nyimwu. Ka dano moro tye kede gen pire kene ni en edano a Kricito, koŋ etam dok kene ni, acalo en edano a Kricito, wan daŋ amannono.</verse>
				<verse number="8">Pien kadi bed awakere atetek pi twer ame Rwot amiowa, lewic mom bino maka; twerrono daŋ omiowa me konyowu i doŋo, mom me dwokowu cen.</verse>
				<verse number="9">Kur dok anen ni atemo poyo komwu kede waragana.</verse>
				<verse number="10">Pien jo tye akobo ni, “waraga na pek, dok gwa, ento koma ka atuno baŋgi goro, koppa daŋ ginnoro pe iye.”</verse>
				<verse number="11">Jo acalo mano myero tam kop man ni, kite a wan okobo kede i waraga ka otye teŋe obino daŋ timo amannono ka otye baŋwu.</verse>
				<verse number="12">Wan mom otiŋere kenwa me kette i rwom acel i jo mogo i akina jo a maro dworre, onyo me porre kenwa kedgi. Kite a gin pimere kede kengi kengi i akinagi kengi, dok gin oporre kengi kengi kede gi-porregi kengi, jo-nono kara omiŋo.</verse>
				<verse number="13">Ento wan mom obino wakere ame okato kare; obino gik i kan a rik Obaŋa opokkiwa, ame wun daŋ itye wunu iye-ni.</verse>
				<verse number="14">Wan mom okato ka gikwa bala mom opokkiwa ituno baŋwu, pien waa rik ogeo bino naka baŋwu me rabo amut aber i kom Kricito.</verse>
				<verse number="15">Wan mom owakere okato kare i kom tic a jo ocele en ololle iye; ento otye kede gen ni ka iyeewu doŋ omedde, ticwa bino medde atek i akinawu, kun lubo kan a yam opokk iwa.</verse>
				<verse number="16">Mio ote rabo amut aber i lobo i ŋewu kuno, kun mom owakere pi tic ame jo otyeko timo i ka tic a ŋat ocele.</verse>
				<verse number="17">“Ŋat a wakere myero wakere pi Rwot.”</verse>
				<verse number="18">Pien mom ŋat a dworre kene en ame Obaŋa pwoo, ento dano ame Rwot dworo.</verse>
			</chapter>
			<chapter number="11">
				<verse number="1">Kono idio wunu cunywu anonokkoro i koma i miŋona. Diu ba cunywu koŋ!</verse>
				<verse number="2">Nyeko omaka pirwu i kite nyeko ame Obaŋa tye kede; pien icalo wunu nyako ame ayiko nyommere baŋ ico acel, kun ageno ni abino tere baŋ cware, en Kricito, kun en nyako acil ame apayi mere moro mom.</verse>
				<verse number="3">Cite alworo ni, acalo twol rik obwolo Kawa kede ryeko mere, wun daŋ jo bino balo tamwu oko, mio ite weko wunu maro Kricito kede cunywu ducu kede mar acil.</verse>
				<verse number="4">Pien ka ŋattoro obino baŋwu, te rabo Yecu ocele a pat i maca a wan orabbiwu, onyo omiowu cuny apat a yam mom igamo wunu, onyo amut aber apat a yam mom igamo wunu, mannono wun idio wunu giwu cunywu iye aber meicel.</verse>
				<verse number="5">An i tamma, okwena adoŋo ame okato kare ca mom okata gira kadi acelloro.</verse>
				<verse number="6">Onyo ca an mom adiro me kop, ento i ŋec mom tye amannono. Mano wan rik onyuttiwu kannaler, i yo ducu kede i kare ducu.</verse>
				<verse number="7">Rik an atimo bal ka amwolle kena me ayiwu malo, kun arabbiwu amut aber oya i baŋ Obaŋa nono aboŋo culloro?</verse>
				<verse number="8">Otwero kobo ni rik ayako lwak oye Kricito ocele pirwu, pien rik agamo lim i baŋgi pi ticca baŋwu.</verse>
				<verse number="9">Dok daŋ ka rik atye baŋwu, ka can omaka, rik mom alolo ŋattoro, pien omego ame oya i Makedonia okella gin a mitte luŋ; rik agwokere, dok daŋ abino gwokere, me kur amiwu peko moro.</verse>
				<verse number="10">Doŋ akobbiwu ni, acalo ateni a Kricito tye i cunya, mom obino geŋo wakerena i kop man i lobo Akaya luŋ.</verse>
				<verse number="11">Piŋo? Pi ni an mom amarowu bo? Obaŋa ŋeo ni amarowu.</verse>
				<verse number="12">Gin ame an atio abino medde tiyo, me kur awek jo ca onwoŋ kare a gin amito me miyo nen ni gin orom aroma kedwa i tic a gin owakere iye-nu.</verse>
				<verse number="13">Pien kodi jo-nu gin mom okwena ikome, gin otic me bwolo jo, kun gin olokere onen acalo okwena a Kricito.</verse>
				<verse number="14">Kur ŋattoro bed i wur, pien anaka Catan ikome daŋ lokere te nen acalo amalaika ame caro piny.</verse>
				<verse number="15">Man mom doŋgin a pire dwoŋ wok ka ce otic a Catan olokere gigi ote nen bala otic me kite atira; agikkigi bino bedo a rom aroma bala tic a gin otio.</verse>
				<verse number="16">Koŋ akob doki, dano moro kur par ni an amiŋ; ce ka itamo wunu amanno, gama wunu doŋ acalo dano amiŋ, me an daŋ awakere gira anonok.</verse>
				<verse number="17">(Gin ame akobbiwu-ni mom gin a Rwot omia ni akobi; akobo acalo dano amiŋ i gen man ame atye kede me wakere.</verse>
				<verse number="18">Acalo bala jo apol wakere pi gin a dok i kwo me lobo man, an daŋ abino wakere.)</verse>
				<verse number="19">Pien idio wunu cunywu kede lelo i kom jo amiŋ, kun wun jo aryek.</verse>
				<verse number="20">Idio wunu cunywu tek ŋattoro lokowu doko opii, onyo camowu, onyo buowu, onyo yon, onyo bapo lemwu.</verse>
				<verse number="21">Lewic omaka kun aye ni wan rik mom obedo atek i yo-nono. Ento ginnoro keken ame dano moro otiŋere me wakere pire, an daŋ atiŋere me wakere amannono, ame pwod akobo acalo dano amiŋ.</verse>
				<verse number="22">Gin jo Eburania? An daŋ amannono. Gin jo Icrael? An daŋ amannono. Gin ikwae Iburaim? An daŋ amannono.</verse>
				<verse number="23">Gin otic a Kricito? An akop gira bala ajarapoa, an akatogi oko. Acanne i tic akatogi, ari i buc akatogi, opwoda akatogi, abwot to tyen apol.</verse>
				<verse number="24">Tyen abic Ojudaya opwoda del pyeradek wie aboŋwen.</verse>
				<verse number="25">Tyen adek opwoda kede abiro, Onapa kede gweŋe tyen acel, mel otur i koma tyen adek, tyen acel abuto ari i nam atut dyewor kede dyeceŋ benebene.</verse>
				<verse number="26">Ario i wot apol ame can twero poto i koma, can oya i kuli i, can oya i baŋ oyak, can oya i baŋ jona, can oya i baŋ Orok, can a nen i boma, can a nen i tim, can a poto i nam kede can i baŋ omego a mom gin omego me ateni.</verse>
				<verse number="27">Acanne i tic atek; tyen apol pe anino iwor. Ario kec kede oryo pii; tyen apol abedo aboŋo cam ame romma, dok abedo i piny aŋic aboŋo ginaruka.</verse>
				<verse number="28">Medde i kom gin ocele luŋ, tye gin a kella peko didik, en par ame atye kede pi lwak oye Kricito luŋ.</verse>
				<verse number="29">Tye ŋattoro agoro ame an mom awinyo goro i koma? Tye ŋattoro ame omio opoto i bal ame an cunya mom waŋ iye?</verse>
				<verse number="30">Ka ce myero awakere, abino wakere pi gin a nyuto gorona.</verse>
				<verse number="31">Obaŋa Papa a Rwotwa Yecu Kricito, ame opwoo nakanaka, en ŋeo ni mom akobo goba.</verse>
				<verse number="32">Ka rik atye i Damaciko, aloc a tye i te abaka Areta okio bomanu me emaka,</verse>
				<verse number="33">cite rik ote cwaya piny kede dwoŋo kun akato i waŋ dirica i apama cel, eka ate bwot gira oko i ciŋe.</verse>
			</chapter>
			<chapter number="12">
				<verse number="1">Myero an awakere; kadi bed mom konyo ginnoro, abino doŋ kop i kom anyut ame aneno kede gin a Rwot oyabba.</verse>
				<verse number="2">An aŋeo dano moro i Kricito, aman doŋ okato mwaka apar wie aŋwen: dano-nu rik otiŋo malo anaka i polo me adek. (Kaca rik Obaŋa otiŋo kome an akwia, onyo ca omie leko aleka keken daŋ akwia, Obaŋa en a ŋeo.)</verse>
				<verse number="3">Aŋeo ni dano-nu rik otiŋo malo anaka i Paradic. (Ka ce rik Obaŋa otiŋo kome, onyo ka ce omie oleko aleka an akwia, Obaŋa en a ŋeo.)</verse>
				<verse number="4">Rik en te winyo ginnoro a mom kobere, a mom oye ni dano tuci.</verse>
				<verse number="5">Kodi kop a dano acalo mano en abino wakere iye, ento pira kena mom abino wakere, kono ka pi gorona.</verse>
				<verse number="6">Kadi bed bala an amito wakere, mom abino bedo amiŋo, pien nwoŋo akobo kop me ateni. Cite mom abino wakere, me ŋattoro kur par i koma akato ame en oneno i koma onyo ame owinyo i baŋa.</verse>
				<verse number="7">Me kur alyerre ame okato kare pi lwak gin apol meicel ame oyabba, rik oguro okuto i koma, ame en akwena a Catan me pwoda kur alyerre ame okato kare.</verse>
				<verse number="8">Pi man rik akwao iye Rwot tyen adek ni gin-nu myero ya oko i koma;</verse>
				<verse number="9">en te gamo ni, “Winyo a ya i baŋa rommi giri, pien tekona bedo atek meicel kan ame goro tye iye.” En omio an awakere kede yomcuny adwoŋ pi gorona, me teko a Kricito te bedo i koma.</verse>
				<verse number="10">Doŋ pi Kricito an cunya yom i kom gorona apapat, kede i kom ayet, kede i can, kede awuna, kede peko a rida; pien kan a an agoro iye, en kan a an atek iye.</verse>
				<verse number="11">Onwoŋo an amiŋ! Wun ame irua wunu iye, pien rik myero wun en idwora wunu. Okwena adoŋo ame okato kare ca mom okata kadi acel, kadi bed an mom a ginnoro.</verse>
				<verse number="12">Gin ducu ame nyuto ni an akwe na ikome rik otimere i akinawu kede diyo cuny adwoŋ, anyuttogo, taŋo kede tic atek adoŋo.</verse>
				<verse number="13">Kara ŋo a nwaŋ oremowu aka to lwak oye Kricito i kabedo ocele luŋ, ka onyo man keken ni an rik mom abedo nuyowu kede peko? Tima wunu ber ba, ka abalo pi koyowu kittono!</verse>
				<verse number="14">Man doŋ tyen me adek ame ayikere me bino kede baŋwu, daŋ doŋ mom abino nuyowu kede peko. Pien an gira mom amito jamiwu, amito ka wun ikomwu. Otino mom myero kan mono pi onywalgi, ento onywal en a myero kan pi itino.</verse>
				<verse number="15">An gira abino bedo ilelo adwoŋ meicel me miyo jami luŋ ame atye kede, anaka tek koma luŋ, me konyo kwo me tipowu, Wun ibino wunu mara atitidi, ni, pien amarowu atek?</verse>
				<verse number="16">Aton ibino kobo wunu ni, “Ber doŋ, en ikome mom onuowa kede peko, cite en edwali, rik ote makowa kede goba.”</verse>
				<verse number="17">Iyi akina jo a rik acwao baŋwu, ŋattoro obuo ginnoro i baŋwu pira?</verse>
				<verse number="18">Rik akwao Tito ni myero wot, eka ate oro ominwa ocele karacel kede. Tito rik obin obuowu? Wan rik mom otio i cuny acel? Rik mom owopo yo acel keken?</verse>
				<verse number="19">I kare man luŋ itamo wunu ni wan otye ka pido pirwa kenwa i nyimwu? Pe gire; otye ka kop i nyim Obaŋa i Kricito, Dok daŋ, wun ame amaro, okobo me konyowu i doŋo.</verse>
				<verse number="20">Pien alworo ni ka atuno kuno, atot onyo abino nwoŋo ipat wunu i kite ame an amito, dok wun daŋ onyo ibino nwoŋa wunu apat i kite ame imito wunu, Gwok onyo abino nwoŋo daa, nyeko, akemo, laro dito, ayet, anike, yeyea, arubaruba.</verse>
				<verse number="21">Alworo daŋ ni ka adwogo baŋwu, Obaŋana bino miyo alee twoda i nyimwu, te miya kok pi jo apol i akina jo a rik obalo eka mom ote ŋut i kom timgi me caro, me coco kede me tarwaŋ.</verse>
			</chapter>
			<chapter number="13">
				<verse number="1">Man doŋ en tyen me adek ame abino tuno baŋwu. Caden aryo onyo adek myero mok kop luŋ ame okelo.</verse>
				<verse number="2">Rik akobbiwu con ame rik atye baŋwu i wenona me aryo, dok anwoo kobo amanni ame atye doŋ teŋe, baŋ jo-nono a rik obalo, kede baŋ jo ocele luŋ, ni mano, ka dok adwogo baŋwu, mom abino timo ŋattoro kica,</verse>
				<verse number="3">pien wun imito wunu neno gin a moko ni Kricito en ame akop i doga. En gire mom goro i baŋwu, cite nyuto teko mere i yiwu.</verse>
				<verse number="4">Rik oto i kom yataria pi goro, ento aman en bedo kwo pi teko Obaŋa. Anaka wan daŋ ogoro i en, ento i tuŋ baŋwu wan obino bedo kwo karacel i en pi teko Obaŋa.</verse>
				<verse number="5">Koŋ itemere wunu kenwu, ka itye wunu i kom iyee. Ŋiye wunu kenwu, Mom iniaŋ wunu ni Yecu Kricito tye i yiwu? Kono ka onyo wun jo a mom Obaŋa opwoo.</verse>
				<verse number="6">Ageno ni ibino niaŋ wunu ni wan giwa mom obedo jo a mom opwoo.</verse>
				<verse number="7">Wan okwayiwu Obaŋa ni kur itim wunu ginnoro arac, mom me nyuto ni wan jo ame Obaŋa opwoo, ento ni myero itim wunu gin aber, kadi bed wan onen bala obedo jo a mom en opwoo.</verse>
				<verse number="8">Pien wan mom otwero wunu tiyo ginnoro ame pyem kede gin a tye ateni, ento otwero tiyo ka gin a rwatte kede gin a tye ateni keken.</verse>
				<verse number="9">Wan yiwa yom ka ogoro kun wun itek wunu, ento wan dok okwao pirwu ni ibed wunu jo a doŋ ocwiny.</verse>
				<verse number="10">Gin omio acoo man kun atye teŋe i baŋwu, me ka abino baŋwu kur abed ager kedwu kun atiyo kede twer a rik Rwot omia ca, me donowu, pe me dwokowu cen.</verse>
				<verse number="11">Me agikki, omegona, doŋ ibedu ba, Yik doŋ kitewu bed aber, daŋ iwiny wunu gin ame akwaowu iye, Bed wunu i cuny acel, daŋ ibed wunu i kuc, Obaŋa ame en won mar kede kuc bino bedo kedwu.</verse>
				<verse number="12">Motte wunu kenwu kenwu kede amot me mar.</verse>
				<verse number="13">Jo Obaŋa luŋ omotowu.</verse>
				<verse number="14">Winyo a Rwotwa Yecu Kricito, kede mar Obaŋa, kede notte a Cuny Acil kelo, bed kedwu wun luŋ,</verse>
			</chapter>
		</book>
		<book number="48">
			<chapter number="1">
				<verse number="1">Waraga man oya i baŋ Paulo ame en akwena. Mom jo moro oore, or mere me bedo akwena daŋ rik mom obeo ibaŋ dano moro, ento oya ibaŋ Yecu Kricito kede ibaŋ Obaŋa Papo a rik ocere iyi akina a jo oto.</verse>
				<verse number="2">Omegowa luŋ a tye karacel keda kan daŋ omotowu. Baŋ lwak jo oye Kricito luŋ a tye i Galatia:</verse>
				<verse number="3">Obaŋa Papawa kede Rwotwa Yecu Kricito miwu winyo kede kuc,</verse>
				<verse number="4">en Kricito a rik omiye kene pi balwa me elarwa oko i gin arac me kare man, kun lubo gin ame Obaŋa Papawa mito.</verse>
				<verse number="5">Kwogo bed baŋe nakanaka. Amen.</verse>
				<verse number="6">An awuro kite ame ilokere wunu kede oyot, ikwero wunu ŋat a rik olwoŋowa i winyo a Kricito, dok itye ka lokere wunu i amut aber ocele.</verse>
				<verse number="7">Amut aberroro ocele gire mom, ento tye jo mogo a tye ka balo tamwu oko, kun omito loko amut aber i kom Kricito doko gin apat.</verse>
				<verse number="8">Ento kadi bed wan, onyo amalaika moro ame oya i polo, orabbiwu amut aber ocele a dok pokere oko i en a rik orabbiwu ca, myero cen oko.</verse>
				<verse number="9">Acalo rik wan okobbiwu koŋ, dok pwod anwoo kobo amanni, ni, ka ce tye ŋattoro ame tye arabbiwu amut aber ocele a pokere oko i en a rik igamo wunu, myero cen oko.</verse>
				<verse number="10">Amanni an doŋ atye ayenyo cwak a dano bo, onyo me Obaŋa? Onyo ca atye atemo yomoro cuny jo? Kono pwod atye ayomoro cuny jo, kono mom abedo amiro a Kricito.</verse>
				<verse number="11">Omegona, amito iŋe wunu man, ni, amut aber a rik an arabo mom obedo gin ame oya i baŋ dano.</verse>
				<verse number="12">Pien mom dano moro en omia, onyo opwonya kede apwonya, ento rik anwoŋo i baŋ Yecu Kricito ame onyutte baŋa.</verse>
				<verse number="13">Ityeko winyo wunu kwona acon i lubo dini Ojudaya, kite ame awuno kede lwak jo oye Obaŋa atek, kede kite atemo turo kede.</verse>
				<verse number="14">Iyi dini Ojudaya an en onwoŋo alanyo pol a jo i kin olwakina me rokka, kun alaro atek meicel pi kitewa ame oya i baŋ kwarowa.</verse>
				<verse number="15">Ento Obaŋa rik opoka pat con a mom ru onywala, eka dok te lwoŋa pi kica mere.</verse>
				<verse number="16">Yie rik obedo yom me nyutta Wode, me wek arab amut aber i kome baŋ Orok. I kare a man otimere, mom aporo kop i dano moro,</verse>
				<verse number="17">daŋ mom awoto i Jerucalem baŋ jo a rik ogeya me bedo okwena, cite awoto gira oko teŋe, i Arabia, eka dok ate dwogo cen i Damaciko.</verse>
				<verse number="18">Ka mwaka adek okato, awoto i Jerucalem limo Petero, eka ate tyeko baŋe nino apar wie abic.</verse>
				<verse number="19">Ento i kin okwena aneno ka Yakobo omin a Rwot keken.</verse>
				<verse number="20">(Iyi ateni i nyim Obaŋa, gin duc ame acoyiwu i waraga man goba mom iye.)</verse>
				<verse number="21">Eka dok ate wot i lobo Curia kede Kilikia,</verse>
				<verse number="22">kun lwak jo oye Kricito i kabedo luŋ a tye i Judaya onwoŋo mom ru ŋeo koma.</verse>
				<verse number="23">Gin onwoŋo owinyo ka kop i koma keken, ni, “Ŋat a yam owunowa ca, aman doŋ rabo kop i kom iyee a rik koŋ etemo turo”;</verse>
				<verse number="24">daŋ ote pako Obaŋa pira.</verse>
			</chapter>
			<chapter number="2">
				<verse number="1">Icennere ka mwaka apar wie aŋwen doŋ okato, dok ate wot i Jerucalem wan i Baranaba, kun daŋ atero Tito woto keda.</verse>
				<verse number="2">Gin omio awoto kuno, pien Obaŋa onwoŋo onyutta ni myero awot; eka ate keto i nyimgi amut aber ame arabo baŋ Orok, i muŋ baŋ jo a ŋeye, ni kur ca ticca ame atiyo, onyo ame doŋ atyeko tiyo, bed me nono.</verse>
				<verse number="3">Ento Tito a rik owoto kede mom oketo diccoro i kome me lirre, kadi bed en rik dano me Grik.</verse>
				<verse number="4">Kadi bed onwoŋo tye jo mogo ame okelo iyi akinawa ame mom gin omego ikome, jo ame olibere aliba me roto kuc a wan otye kede i Kricito Yecu, kun omito kelowa i opii,</verse>
				<verse number="5">cite pe tye kare moro ame wan oye gin olowa, me wek ateni me amut aber gwok kakare pirwu.</verse>
				<verse number="6">I baŋ jo ame ŋeye ni gin jo adito (kite a rik gin tye kede mom okelo apokapoka moro baŋa; Obaŋa mom lenere baŋ ŋattoro pi kite a en tye kede) jo a neye-nono mom omedda ginnoro.</verse>
				<verse number="7">Ento gin oniaŋ ni, Obaŋa omia tic me rabo amut aber baŋ Orok, acalo omio Petero daŋ tic me rabo baŋ Ojudaya;</verse>
				<verse number="8">pien ŋat ame otio ticcere i Petero i kwena mere baŋ Ojudaya, obedo ka tic i koma daŋ baŋ Orok.</verse>
				<verse number="9">Yakobo kede Petero kede Lakana a rik gin oŋeye acalo pagi me dini, ka doŋ oniaŋ pi winyo ame Obaŋa omia, gin ogamo Baranaba kede an acalo otic wadgi. Ote mako ciŋa kun omoko ni, wan owot baŋ Orok, kede gin baŋ Ojudaya.</verse>
				<verse number="10">Gin okwaowa keken me po pi ocan, ame man en tic onwoŋo pire litta meicel</verse>
				<verse number="11">Ka rik Petero obino i Antiokia ajuke kannaler, pien onwoŋo timo gin a pe ber.</verse>
				<verse number="12">Pien i kare a mom ru jo mogo obino ame oya i baŋ Yakobo, en rik cemo kede Orok; cite ka gin obino, en te weko oko, opokere kene pi lworo eryoŋet a jo a mito ni, jo oye Kricito myero koŋ lirre.</verse>
				<verse number="13">Ojudaya ocele luŋ rik daŋ ote potto kite a Petero me gobaŋono: naka Baranaba daŋ te rwenyo pi kiregi-nono.</verse>
				<verse number="14">Ento an ka aneno ni gin tye awot ogotogot iyi ateni me amut aber, ate kobbi Petero i nyimgi luŋ ni, “Ka yin ame yin Ajudaya iwopo kite Orok, mom kite Ojudaya, kara dok itwero diyo Orok niŋo me wopo kite Ojudaya?”</verse>
				<verse number="15">Wan ikomwa ame wan Ojudaya iyi anywalli, mom Orok ame obalo,</verse>
				<verse number="16">wan oŋeo ni, dano mom okwano ni kite atira pi cobo cik, kono ka pi ye Yecu Kricito. Anaka wan daŋ otyeko ye Kricito Yecu me kwanwa ni wan kitewa atira pi ye Kricito, mom pi cobo cik; pien mom obino kwano dano moro ni kite atir pi cobo cik.</verse>
				<verse number="17">Acalo wan omito ni kwanwa ni kitewa atir pi Kricito, cite wan ikomwa dok onwoŋo oko ni wan obalo, Kricito doŋ obedo atic pi bal bo? Mom amanno gire!</verse>
				<verse number="18">Ka an dok agero jami a yam koŋ areto, mom dok amoko kena ni an abalo?</verse>
				<verse number="19">Pien pi cik an rik ato i tuŋ cik, me abed kwo i tuŋ baŋ Obaŋa.</verse>
				<verse number="20">An rik ogura i kom yataria karacel i Kricito; mom dok an en akwo-ni, ento Kricito ame bedo kwo i an. Kwo ame aman atye kede i koma-ni, abedo kwo pi ye Wot Obaŋa, a rik omara te miye gire kene pira.</verse>
				<verse number="21">An pe abolo kica Obaŋa oko; pien ka kwano jo ni kitegi atir tye pi cik, to a Kricito doŋ konnyere mom,</verse>
			</chapter>
			<chapter number="3">
				<verse number="1">Wun jo Galatia, ibedo wunu ababaŋ meicel! Ŋa kara ologoro wu, wun jo a rik ogoo cal a Yecu kom i nyimwu, kite ame ogure kede i kom yataria?</verse>
				<verse number="2">Koŋ iwek apenywu i penynyi keken: rik inwoŋo wunu Cuny Acil pi cobo cik, ya nyo pi amut aber ame iwinyo wunu?</verse>
				<verse number="3">Wun kara ibedo wunu ababaŋ aman! Rik igeo wunu kede Cuny, aman imito giko wunu kede kom?</verse>
				<verse number="4">Kodi gin adoŋodoŋonono otimere baŋwu nono ka ce obedo nono iyi ateni.</verse>
				<verse number="5">Ka Obaŋa miowu Cuny Acil, dok tio taŋo i akinawu, en timo pien wun icobo wunu cik, onyo pien iwinyo wunu amut aber iteye wunu?</verse>
				<verse number="6">Amannono rik ocoo ni, Iburaim “Oye Obaŋa, eka ote kwane ni kite atir.”</verse>
				<verse number="7">Doŋ myero iŋe wunu nijo ame ojeŋere i kom iyee, jo-nono gin ikwae Iburaim.</verse>
				<verse number="8">Anaka coc a yam ocoo rik oneno con ni, Obaŋa bino kwano Orok ni kitegi atir pi iyee. Rik te rabbi Iburaim amut aber con kun okobbe ni, “Rok luŋ aluŋa bino nwoŋo winyo piri.”</verse>
				<verse number="9">Kitenono, jo ame tye kede iyee omiogi winyo karacel kede Iburaim a rik obedo kede iyee.</verse>
				<verse number="10">Pien jo ducu ame ojeŋere i kom cobo cik gin tye i te cen; pien yam ocoo ni, “Cen omak jo luŋ ame mom lubo gin ducu ame ocoo i buk me cik, kun cobo.”</verse>
				<verse number="11">Aman doŋ ŋeye oko ni, mom okwano dano moro ni kite atir i nyim Obaŋa pi cobo cik; pien ocoo ni, “Ŋat ame kite atir pi iyee, bino bedo kwo.”</verse>
				<verse number="12">Ento cik mom ocuŋ i kom iyee, pien ocoo ni, “Ŋat a cobo bino kwo pire,”</verse>
				<verse number="13">Kricito rik doŋ olakorowa oko i kom cen ame cik okelo, kun olokere en ikome odoko ŋat oceno pirwa. Pien yam ocoo ni, “Cen obed i kom dano moro ducu ame oŋabo i kom yat.”</verse>
				<verse number="14">Mano otimo me winyo ame Obaŋa omio Iburaim Orok daŋ nwoŋ, pi Kricito Yecu, me wek pi iyee miwa Cuny Acil a yam ociko pire.</verse>
				<verse number="15">Omegowa, koŋ ati kede anen a dano. Ka jo aryo ocikere i ginnoro, eka ote moko cikeregi, ŋattoro mom dok romo loko onyo medo ginnoro i cikeregi.</verse>
				<verse number="16">Cikere-ni Obaŋa rik omio baŋ Iburaim kede ikwae; cite coc acon mom okobo ni, “Kede baŋ ikwae,” ame nyuto ni gin pol, ento okobo ni, “Kede baŋ akwari,” ame nyuto dano acel keken, ame en Kricito.</verse>
				<verse number="17">Gin ame akobbo tye aman: cik ame obino a doŋ mwakki mia aŋwen kede pyeradek doŋ okato, mom dok romo turo cikere a nwaŋ Obaŋa otyeko moko, onyo miyo gin a en ocikere iye to nono.</verse>
				<verse number="18">Pien ka leyo gin ame omio Iburaim ocuŋ i cik, nwoŋo mom dok ocuŋ i cikere. Ento Obaŋa rik omio baŋ Iburaim i cikere gire, acalo mot.</verse>
				<verse number="19">Piŋo dok cik mitte? Cik rik omedo me wek turo cik onen oko, tuno waŋ ame akwar Iburaim a rik oketo cikere pire otuno. Omalaika en a rik okelo cik, kun omio i ciŋ anot-jo.</verse>
				<verse number="20">Aco anot-jo pe mitte pi ŋat acel keken, ento Obaŋa kono tye acel.</verse>
				<verse number="21">Cik dok pyem kede cikere Obaŋa bo? Pe gire amanno; pien kono rik omio cik ame twero miyo kwo, kono atika kwano dano ni kite atira obedo pi cik.</verse>
				<verse number="22">Ento coc a rik ocoo otweo jo luŋ acalo obuc i te twer me bal, me wek cikere a rik ociko pi iyee i kom Yecu Kricito mi baŋ jo oye.</verse>
				<verse number="23">Ame rik iyee pwod mom ru obino, cik onwoŋo kuro-wa kun otweowa acalo obuc, ituno wan ame onyuttiwa iyee.</verse>
				<verse number="24">Cik rik tye acalo apidi ame okurowa ituno waŋ ame Kricito obino, me ote kwanowa ni kitewa atira pi iyee.</verse>
				<verse number="25">A man a doŋ iyee tye-ni, wan mom dok obedo i te apidi a kurowa;</verse>
				<verse number="26">pien iyi Kricito Yecu wun luŋ aluŋa ibedo wunu itino Obaŋa pi iyee.</verse>
				<verse number="27">Wun jo ducu ame doŋ ibatija wunu i Kricito, ityeko wunu doŋ ruko Kricito acalo boŋo.</verse>
				<verse number="28">Apokapoka moro doŋ pe i kin Ajudaya kede dano me Grik, opii kede ŋat a loye kene, ico kede dako; pien wun ducu irom wunu aroma i Kricito Yecu.</verse>
				<verse number="29">Ka wun jo a Kricito, wun doŋ ikwae Iburaim; dok i te cikere Obaŋa, wun ole gin ame ociko baŋ Iburaim.</verse>
			</chapter>
			<chapter number="4">
				<verse number="1">An akobo aman ni, ale lim ka pwod en atin bedo rom aroma kede opii, kadi bed en won jami ducu.</verse>
				<verse number="2">En koŋ bedo i te loc ogwoke kede ogwok jami mere, tuno i kare a pappere ociko.</verse>
				<verse number="3">Wan daŋ otye amanno; i kare a wan yam pwod otino, rik wan obedo opii a jogi acon a tye ka loc i wi podo.</verse>
				<verse number="4">Ento ka kare ikome doŋ oromo, Obaŋa te oro Wode ame dako onywalo, kun onywalo i te cik,</verse>
				<verse number="5">me wek lakoro jo a rik tye i te loc a cik, me wan daŋ lokwa odok itino me paco.</verse>
				<verse number="6">Pien wun doŋ itino me paco, omio Obaŋa doŋ ocwao Cuny a Wode i yiwa, ame kok ni, “Aba! Pappa!”</verse>
				<verse number="7">Kite-nono pi tic Obaŋa mom doŋ yin opii, ento atin me paco; daŋ ka yin doŋ atin paco, doŋ yin ale lim.</verse>
				<verse number="8">I kare acon a mom ru iŋeo wunu Obaŋa, rik wun opii a gigi mogo a mom gin obaŋa ikomgi.</verse>
				<verse number="9">Ento amanni doŋ iŋeo wunu Obaŋa, twara akobbi, Obaŋa doŋ neowu; itwero wunu dok cen niŋo baŋ jogi acon agoro, ame piny oloo? Piŋo dok imito wunu bedo opiigi tyen me aryo?</verse>
				<verse number="10">Itye ka gwoko wunu nino, kede dwete, kede kare, eka kede mwakki!</verse>
				<verse number="11">Alworo atek, ticca ame alolle kede baŋwu kara opoto piny nono.</verse>
				<verse number="12">Omegona, akwaowu, bed wunu bala an, pien an daŋ doŋ adoko bala wun. Rik mom itimo wunu ginnoro arac baŋa.</verse>
				<verse number="13">Wun iŋeo wunu ni, lit koma en omio arabo amut aber baŋwu tyen me agege.</verse>
				<verse number="14">Rik mom ibwona wunu, mom iŋula wunu, kadi lit koma ceŋ okelliwu abita adwoŋ; ento iluŋyo jola wunu acalo amalaika Obaŋa, dok acalo Kricito Yecu.</verse>
				<verse number="15">Ŋo kara a dok oŋolle i yomcunywu? An acaden ame kobo ni, Ka kono rik twerre, kono ikolo waŋwu oko, ite miyo wunu baŋa.</verse>
				<verse number="16">Adoko dok akworwu pi kobbiwu kop ateni?</verse>
				<verse number="17">Jo-nu diye baŋwu nono, tamgi mom beco. Gin mito ka cegowu oko, me wun ite luŋyo diye wunu baŋgi.</verse>
				<verse number="18">Diye pi gin aber, ber i kare luŋ, ento mom ka i kare ame an atye baŋwu keken.</verse>
				<verse number="19">Itinona, an pwod dok atye akanyo rem kedwu acalo imat kanyo rem i kare me nywal, ituno ka ocweo Kricito i yiwu.</verse>
				<verse number="20">Onwoŋo ber atek kono atye baŋwu aman, me ate loko dwona i koppa kedwu, pien icuŋo wunu wia oko.</verse>
				<verse number="21">Wun jo ame mito ni cik bwowu, koŋ ikobba wunu. Wun mom iwinyo wunu cik bo?</verse>
				<verse number="22">Pien ocoo ni, Iburaim rik tye awobe aryo, acel mea dako aŋeca, eka acel mea agoŋ.</verse>
				<verse number="23">Ento wot a dako aŋeca rik onywalo i kite me kom, aco wot agoŋ rik onywalo pi cikere a rik Obaŋa ociko.</verse>
				<verse number="24">Man akobo-ni obedo carokop. Mon aryo-ni nyuto cikere aryo. Ŋat acel oya i wi kidi me Cinai, itino ame onywalo obedo opii; dako-nu en Agar.</verse>
				<verse number="25">Agar-ri nyuto kidi Cinai, ame tye iyi Arabia; en rom aroma i Jerucalem me kare man, pien en tye i opii, karacel kede itino mere.</verse>
				<verse number="26">Ento Jerucalem ca ame tye i polo loye kene, en obedo totowa.</verse>
				<verse number="27">Pien yam ocoo ni, “Leli, yin oraŋa a mom nywal; mwoc i wer, ired i yomcuny, yin ame rem nywal mom ogudi; pien itino a dako oweko pol, kato mea dako a bedo kede cware.”</verse>
				<verse number="28">Omegona, wan ocalli Icaka, wan itino me cikere Obaŋa.</verse>
				<verse number="29">Ento acalo rik i kare-naca atin ame onywalo i kite me kom owuno en ame onywalo pi Cuny Obaŋa, aman daŋ tye amanno.</verse>
				<verse number="30">Ento coc a rik ocoo kobo niŋo ce? Ni, “Ryem aŋeca oko gin kede wode, pien wot a dako aŋeca mom bino leyo lim karacel gin i wot agoŋ.”</verse>
				<verse number="31">Doŋ ba, omegona, wan mom itino a dako aŋeca, ento wan itino agoŋ.</verse>
			</chapter>
			<chapter number="5">
				<verse number="1">Kricito doŋ ogonyowa oko i opii me obed jo me kuc. Cuŋ wunu doŋ atek; kur dok ilokere wunu irwak tyenwu i kol me opii.</verse>
				<verse number="2">Winyu ba, an Paulo akobbiwu ni, ka olirowu, kony a Kricito doŋ mom baŋwu.</verse>
				<verse number="3">Anwoo dok kobo odoco baŋ dano acel acel ame olirre ni, en doŋ tye kede banya me lubo cik luŋ.</verse>
				<verse number="4">Wun jo a mito ni kwanwu ni kitewu atira pi cobo cik, doŋ ipokere wunu oko giwu kenwu ibaŋ Kricito, doŋ ijer wunu oko teŋe i kica Obaŋa.</verse>
				<verse number="5">Pi Cuny Acil wan otye kede gen adwoŋ me nwoŋo kite atir ame omio pi iyee.</verse>
				<verse number="6">Pien i Kricito, bedo ame olirre onyo a mom olirre pe konyo ginnoro; iyee keken en ame konyo, kun ticcere ya i mar.</verse>
				<verse number="7">Rik iriŋo wunu ŋwec aber; ŋa kara a dok ogeŋowu i lubo kop me ateni?</verse>
				<verse number="8">Bito jo acalo man mom oya i baŋ ŋat a rik olwoŋowu.</verse>
				<verse number="9">Ka otedo ogati, tobi aduno romo yenyo moko luŋ.</verse>
				<verse number="10">Atye kede gen atek i Rwot ni, tamwu mom bino pokere i mega; ento ŋat a tye ka balo tamwu oko, kadi bed en ŋa, Obaŋa bino ŋolle kop.</verse>
				<verse number="11">Ento an ba, omegona, ka pwod arabo kop ni lirre ber, piŋo pwod owuna? Kono arabo amannono, kono omio mom dok tye ginnoro i kop i kom yataria ame obedo acalo iciki a reto joo</verse>
				<verse number="12">Kono jo ca tye ka rubo tamwu oko omedde anyim, oroye kengi gigi!</verse>
				<verse number="13">Omegona, rik olwoŋowu me bedo i kuc; ento kur dok imi kucwu obed me cobo mitwu me anywalli. Akaka ennu, ŋat man myero miye i tiyi wadgi i mar.</verse>
				<verse number="14">Pien cik weŋ aweŋa onotte ka i kop acel, ni, “Mar dano wadwu acalo imarre keni.”</verse>
				<verse number="15">Ento ka ikaye wunu bala gwogi, kun itimo dano wadwu cucu, gwokere wunu me kur ityekere wunu kenwu kenwu.</verse>
				<verse number="16">Ento an akobbiwu ni, mi Cuny Acil telwu, me kur icob wunu mit me kwowu me anywalli.</verse>
				<verse number="17">Pien mit me kwo me anywalli pyem i mit a Cuny Acil, dok mit a Cuny Acil pyem i mit me kwo me anywalli. Gin aryo-ni gin omone, en omio mom itwero tiyo wunu gin ame imito wunu.</verse>
				<verse number="18">Ento ka Cuny Acil tye ka telowu, mom dok itye wunu i te cik.</verse>
				<verse number="19">Tic me kwo me anywalli nen oko kannaler; gin ene: coco, caro, tarwaŋ,</verse>
				<verse number="20">woro cal jogi, tim jojok, amone, daa, nyeko akemo, laro dito, pyem, popoka,</verse>
				<verse number="21">to kom, mero, gat me yomcuny arac, kede mogo acalo ginnono. Akwenyorowu acalo rik koŋ akwenyorowu ni, jo ame timo gin acalo magu, loc Obaŋa mom bino doko megi.</verse>
				<verse number="22">Ento nyig ame onyak pi Cuny Acil en mar, yomcuny, kuc, diyo cuny, kica, ber, genne,</verse>
				<verse number="23">mwolo, gwokere ken; cikkoro mom ame kwero gin acalo magi.</verse>
				<verse number="24">Jo ame gin jo a Kricito Yecu doŋ otyeko neko kwogi me anywalli oko, karacel kede parrere kede mittere, kun oguro i kom yataria.</verse>
				<verse number="25">Ka wan obedo kwo pi Cuny Acil, myero daŋ owop yore.</verse>
				<verse number="26">Oweku wakere nono, kede nyuto tekowa i kom owotewa, kede bedo i nyeko i akinawa.</verse>
			</chapter>
			<chapter number="6">
				<verse number="1">Omegona, ka omako dano moro i balloro, wun jo ame itye wunu i Cuny Acil myero idwoke wunu kakare i cuny me mwolo. Cik wani i komi keni, me yin daŋ kur biti.</verse>
				<verse number="2">Myero ikonyere wunu kenwu i tino kodi peko-nono; en i kite-nono ibino cobo wunu cik a Kricito.</verse>
				<verse number="3">Pien ka ŋattoro tamo i cunye kene ni en e ginnoro, kun iyi ateni mere en mom ginnoro, nwoŋo en abwolle gire kene.</verse>
				<verse number="4">Dano acel acel koŋ ŋi ticcere kene ka ber, en a mio te kop me wakere mere bed pi ticcere ikome, a mom dok eporo i tic awottere.</verse>
				<verse number="5">Pien dano acel tye i yeccere me ayea.</verse>
				<verse number="6">Dano ame otye ka pwonyo kede kop i kom Kricito myero nywak jami mere abeco luŋ kede apwonnyere.</verse>
				<verse number="7">Kur imi bwolwu; Obaŋa mom otuko kede. Gin ame dano ocoo, en daŋ bino kayo ginnono,</verse>
				<verse number="8">ŋat ame ocoo koti mere i poto me kwo me anywalli, gin ame en bino kayo iye en to; ento ŋat ame ocoo mere i poto me Cuny Acil, bino kayo iye kwo a perakino odoco pi Cuny Acil.</verse>
				<verse number="9">Myero wan mom ool i tiyo gin aber, pien ka kare oromo, ka mom odwoko cunywa cen, obino kayo kac.</verse>
				<verse number="10">Doŋ ba, didik ka onwoŋo kare, myero oti tic aber baŋ jo luŋ, akato mere baŋ omegowa ame oye Kricito.</verse>
				<verse number="11">Nenu ba twoni nukuta adoŋo ame atye ka coyo kede ciŋa kena-ni!</verse>
				<verse number="12">Jo a tye adiyowu ni myero ilirre wunu, gin jo a mito ni timgi nen aber i oko. Tamgi tye keken ni kur wungi pi yataria a Kricito.</verse>
				<verse number="13">Pien kadi jo ame oliro mom mako cik, ento gin omito ni lirwu me gin owakere i gin ame otimere i komwu me oko.</verse>
				<verse number="14">Cite an gira mom aye wakere pi ginnoro, kono ka pi yataria a Rwotwa Yecu Kricito, ame i tuŋ baŋa wi lobo luŋ doŋ ogur oko i kom yataria, dok an daŋ ogura iye i tuŋ baŋ lobo.</verse>
				<verse number="15">Pien bedo ame olirre onyo a mom olirre kopporo gire mom; gin a pire dit en aye me bedo ginaketa anyen.</verse>
				<verse number="16">Kuc kede kica bed i kom jo luŋ ame poro kwogi kede cik man, kede i kom jo Obaŋa luŋ.</verse>
				<verse number="17">Ya amanni ŋattoro kur lola, pien atye kede poo i koma a nyuto ni an opii a Yecu.</verse>
				<verse number="18">Winyo a Rwotwa Yecu Kricito bed kede cunywu, omegona. Amen.</verse>
			</chapter>
		</book>
		<book number="49">
			<chapter number="1">
				<verse number="1">Waraga man oya i baŋ Paulo ame en akwena a Kricito Yecu pi mit Obaŋa. Baŋ jo Obaŋa ame tye i Epeco, a gin jo a genne i Kricito Yecu:</verse>
				<verse number="2">Obaŋa Papa wa kede Rwot Yecu Kricito miwu winyo kede kuc.</verse>
				<verse number="3">Myero opwo wunu Obaŋa, Papa a Rwotwa Yecu Kricito, pien i Kricito doŋ omiowa kwone winyo me cuny luŋ ame tye i polo.</verse>
				<verse number="4">En rik oyerowa i Kricito ame mom ru ocibo acakki te lobo, me wan obed jo acil i nyime aboŋo balloro i komwa, pi mar mere.</verse>
				<verse number="5">Obaŋa pi mittere kene rik oyiko con ni wan myero odok itino mere pi tic a Yecu Kricito.</verse>
				<verse number="6">En otimo man me wek wan opak mottere me kica me kwogo adwoŋ a en omiowa i Wode ame emaro.</verse>
				<verse number="7">Pi remo me to a Wode, wan doŋ olakorowa oko i balwa, kite ame kica mere dwoŋ kede,</verse>
				<verse number="8">ame en omiowa abup meicel. Pi ryeko mere kede pi niaŋŋere luŋ,</verse>
				<verse number="9">en oyabbiwa muŋ me mittere, kun lubo yikkere aber a rik en oyiko me co bo i kom Kricito.</verse>
				<verse number="10">Yik Obaŋa ame ebino cobo ka kare mere oromo, en me coko ginaketa luŋ aluŋa ame tye i polo kede i wi lobo, noto karacel i Kricito.</verse>
				<verse number="11">Pien jami luŋ otiye kun lubo tam Obaŋa kede mittere. En oyerowa i Kricito pi tammere, me wan obed jo mere, kun nwoŋo rik en oyiko con ni,</verse>
				<verse number="12">wan jo a rik ogeo bedo kede gen i kom Kricito myero omi jo pak kwogo mere.</verse>
				<verse number="13">Wun daŋ i Kricito rik iwinyo wunu kop me ateni, ame en amut aber me larrewu. Wun daŋ iye wunu en, eka ote miyowu Cuny Acil a rik ociko pire me bed acalo anennere ame omwono i komwu.</verse>
				<verse number="14">En ajeŋ me gin a wan obino nwoŋo i kare Obaŋa bino lakoro jo mere ikome, jo te pako kwogo mere.</verse>
				<verse number="15">Man en omio, geye ame awinyo pi iyeewu i kom Rwotwa Yecu, kede marwu baŋ jo Obaŋa luŋ,</verse>
				<verse number="16">mom aweko pwoyo Obaŋa pirwu, kun akobo nyiŋwu daŋ i kwacca.</verse>
				<verse number="17">Akwao Obaŋa won kwogo ame papa a Rwotwa Yecu Kricito, me miwu cuny me ryeko, dok daŋ oyab ŋecwu i kome.</verse>
				<verse number="18">Dok daŋ en meny tamwu, me iniaŋ wunu i kom gen ame olwoŋowu iye, kede i kom mot me kwogo adwoŋ, ame en mio baŋ jo mere me doŋ bed megi atwal;</verse>
				<verse number="19">dok daŋ me iniaŋ wunu i kite ame teko mere adwoŋ meicel a mom pimere tye ka tic kede i yiwa, wan jo ame oye Yecu. Man rom aroma kede tic atek meicel me twerrere</verse>
				<verse number="20">a rik ocero kede Kricito i akina a jo oto, te cibe bedo i kabedo me kwogo i laŋete tuŋ cem i polo.</verse>
				<verse number="21">En doŋ tye malo, loo kwon loc kede twer kede teko kede dito luŋ ame tye i polo, kede nyiŋŋoro ame orwo i lobo me kare man kede en a bino ca;</verse>
				<verse number="22">Obaŋa doŋ oketo jami luŋ aluŋa i te twer a Kricito, me en lo, dok omie baŋ lwak jo oye en, me en bed acalo awie kun loo jami bec abeca.</verse>
				<verse number="23">Lwak jo oye Kricito obedo kom Kricito, opoŋ daŋ kede Kricito, Kricito daŋ Opoŋ i jami luŋ aluŋa.</verse>
			</chapter>
			<chapter number="2">
				<verse number="1">Ikare okato rik ibedo wunu jo oto pi turo cikwu kede pi balwu;</verse>
				<verse number="2">pien i kare-naca rik ipotto wunu yo areco me lobo man, kun iwinyo wunu ŋat a loo twerrogo a tye i dye yamo, ame en cuny ame aman tye atic iyi jo a kwero winyo dog Obaŋa.</verse>
				<verse number="3">Wan luŋ daŋ rik orom aroma kedgi i lubo mit me komwa me anywalli, kun ocobo mit a komwa kede gin a wan otamo kenwa; omio i kite a yam wan otye kede, akemo Obaŋa onwoŋo myero pot i komwa bala jo ocele.</verse>
				<verse number="4">Ento Obaŋa alonyo i kica mere, mar a en omarowa kede dwoŋ meicel,</verse>
				<verse number="5">omio kadi bed wan odoko jo oto pi turo cikkere, en omiowa okwo karacel kede Kricito. Obaŋa olarowu pi kica mere.</verse>
				<verse number="6">Wan jo a Kricito, en ocerowa karacel kede, eka te cibowa bedo karacel kede i polo.</verse>
				<verse number="7">En otimo man ducu me wek enyut i kare luŋ a tye i nyim lonyo mere adwoŋ a mom pimere me kica ame onen i berrere baŋwa i Kricito Yecu.</verse>
				<verse number="8">Pien pi kica mere omio en olarowa, pi iyee. Rik mom otimere pi ticwu; mannono mot Obaŋa gire.</verse>
				<verse number="9">Mom otimere pi ticwu moro, me ŋattoro gire kur wakere iye.</verse>
				<verse number="10">Wan obedo gin ame Obaŋa otio; en ocweowa i Kricito Yecu me obed jo a tio tic abeco ame en rik oyiko ni wan oti.</verse>
				<verse number="11">Koŋ mono ipo wunu kite ame ibedo wunu kede, wun ame ibedo wunu Orok i kite me anywalli, Ojudaya cwanowu ni, jo a mom oliro, kun gin olwoŋere kengi ni gin jo olirre, pi lirregi ame ciŋ dano otio i riŋo komgi.</verse>
				<verse number="12">Aco i kare-naca onwoŋo itye wunu nono aboŋo Kricito, rik okoowu oko i kom jo Icrael, mom inywako wunu cikere Obaŋa kede gin a en ociko miyo. Rik ibedo wunu i lobo man aboŋo gennoro, kun Obaŋawu daŋ mom.</verse>
				<verse number="13">Ento aman i Kricito Yecu, wun jo a rik itye wunu kannabor doŋ okelowu ceggi pi to a Kricito.</verse>
				<verse number="14">En ikome okelo kuc i akinawa, omio wan kedwu odoko jo acel; en ojalo kome kene pi kwanyo amone iyi akinawa acalo bala omuko apama ca a yam pokowa.</verse>
				<verse number="15">Pi kelo kuc omio en oweo cik a Muca oko, kede cikkere, kede icwillere luŋ, me wek eket wan jo aryo odok rok acel anyen ame oribere karacel i en.</verse>
				<verse number="16">Pi to mere i kom yataria odwoggo wan aryo luŋ baŋ Obaŋa i kom acel, omio amone te gik oko.</verse>
				<verse number="17">Rik en Kricito obino orabo amut aber me kuc baŋwu wun jo ame tye kannabor, kede baŋwa wan jo ame tye kan a ceggi.</verse>
				<verse number="18">Pi Kricito wan luŋ, Ojudaya kede wun Orok, oyabbiwa yo i cuny acel me tuno baŋ Obaŋa Papo.</verse>
				<verse number="19">Aman doŋ wun mom ibedo wunu orok onyo wele; wun doŋ pacowu acel kede jo Obaŋa, wun doŋ ibedo wunu jo ode.</verse>
				<verse number="20">Aman doŋ idoko wunu ot ame ogero, ame acakki me tere obedo okwena kede odwarpiny. Yecu Kricito ikome obedo kidi adwoŋ me gwiccere.</verse>
				<verse number="21">Gedo man luŋ okubere karacel i Kricito, daŋ tye ka doŋo me doko ot Obaŋa acil i Rwot.</verse>
				<verse number="22">Wun daŋ otye ka gerowu karacel i kome, me ibed wunu kan ame Cuny Obaŋa bedo iye.</verse>
			</chapter>
			<chapter number="3">
				<verse number="1">Pi kop man, akwao Obaŋa pirwu, an Paulo ame abedo abuc a Kricito pirwu wun Orok.</verse>
				<verse number="2">Pien atamo ni ityeko winyo wunu kite ame Obaŋa omia abedo akanlim me kica mere i tuŋ baŋwu,</verse>
				<verse number="3">dok daŋ kite ame oyabba kede muŋŋere, omia aŋeo, acalo doŋ atyeko coyo pire acecek.</verse>
				<verse number="4">Ka ikwano wunu itwero neno wunu aber kite ame aniaŋ kede i muŋ a Kricito.</verse>
				<verse number="5">I kare a doŋ okato rik mom onyuto muŋ man baŋ dano adana, ento aman Obaŋa doŋ onyuto baŋ okwena kede odwarpin-nyere acil pi Cunnyere.</verse>
				<verse number="6">Muŋŋono en ene ni, pi amut aber, Orok doŋ odoko ole lonyo Obaŋa karacel kede Ojudaya, gin dul kom acel kedgi, gin daŋ onwoŋo karacel kedgi ginnoro luŋ ame Obaŋa ociko pire i Kricito Yecu.</verse>
				<verse number="7">An oketa me bedo atic me amut aber pi mot me winyo Obaŋa ame omia pi tic me teko mere.</verse>
				<verse number="8">Kadi bed an atidi meicel ame jo Obaŋa luŋ kata, cite en omia winyo man me rabo amut aber baŋ Orok, i kom lonyo a Kricito ame tato tere tek,</verse>
				<verse number="9">dok me kelo yik me muŋ man oko kannaler baŋ jo luŋ. Onwoŋo Obaŋa ame ocweo jami luŋ okano pi runi apol ata,</verse>
				<verse number="10">me wek amanni oti kede lwak jo oye Kricito me miyo oloc kede wegi twer luŋ a tye i polo ŋeyo ryeko Obaŋa a kwone pol meicel.</verse>
				<verse number="11">Man wapere kede tam Obaŋa anaka nwaŋ con, ame obin, ocobere i kom Yecu Kricito Rwotwa,</verse>
				<verse number="12">ame pire wan jo ame oye en olimo tekcuny, oyabbiwa yo me tuno i nyim Obaŋa kede gen.</verse>
				<verse number="13">En omio akwaowu ni, kur idwok wunu cunywu cen pi can ame owuna kede pirwu; can-ni gire okelliwu kwogo.</verse>
				<verse number="14">Kop man en omio arumo coŋa i nyim Obaŋa Papo,</verse>
				<verse number="15">en kan ame nyiŋ man me papo ocuŋ iye i doggola me wat luŋ a tye i polo kede a tye i lobo.</verse>
				<verse number="16">Akwao ni pi lonyo mere me kwogo en myero mi Cunnyere rukkiwu teko kede twer adwoŋ i yiwu.</verse>
				<verse number="17">Kricito daŋ bed i yiwu pi iyewu; Dok daŋ ni Obaŋa myero mi icuŋ wunu atek i mar acalo yat a lwite odonyo atut,</verse>
				<verse number="18">me ibedu kede teko me niaŋ, karacel kede jo Obaŋa luŋ, kite ame mar a Kricito pirwa lac kede, bor kede, odoŋo kede malo, dok kit a tut kede,</verse>
				<verse number="19">me iŋe wunu mar a Kricito ame loo ŋec ducu, wek ipoŋ wunu i ginnoro luŋ ame opoŋ iyi Obaŋa.</verse>
				<verse number="20">Kwogo gire obed baŋ Obaŋa a twero tiyo adwoŋ meicel a kato gin a wan otwero kwayo onyo keto i tamwa, pi teko mere a tye atic i komwa.</verse>
				<verse number="21">Kwogo bed baŋe nakanaka i Kricito kede lwak jo oye en i akina jo luŋ me kare luŋ. Amen.</verse>
			</chapter>
			<chapter number="4">
				<verse number="1">Pi mannono, an ame abedo abuc pi Rwot akwaowu ni ilub wunu kite kwo a myero i lwoŋo a rik olwoŋowu iye.</verse>
				<verse number="2">Bedu jo a woro jo ocele, jo amwol, jo a kanyo ginnoro luŋ abalo cuny, kun ŋat acel acel dio cunye i kom awottere kede mar.</verse>
				<verse number="3">Ket wunu teko i gwoko notte ame Cuny Acil omiowu me ibed wunu acel i kuc ame otweowu iye.</verse>
				<verse number="4">Kom tye acel, Cuny Acil daŋ tye acel, kite acalo gen daŋ tye acel ame Obaŋa olwoŋowu iye.</verse>
				<verse number="5">Rwot tye acel, iyee acel, batija acel.</verse>
				<verse number="6">Obaŋa daŋ tye acel ame Papa a jo luŋ aluŋa. En loo jami luŋ, tio i gin duc, dok daŋ tye i gin duc.</verse>
				<verse number="7">Ŋat acel acel i akinawa Kricito omio winyo, kun oporo kede mot a Kricito omie.</verse>
				<verse number="8">En omio rik okobo ni, “Ka rik oyito malo, otero opii apol ame oyako i lweny, omio daŋ mot baŋ jo.”</verse>
				<verse number="9">“Oyito malo” te koppere niŋo? Ni koŋ oyitto piny i lobo kan atut.</verse>
				<verse number="10">Ŋat oyitto piny en acellono a dok oyito malo kannabor i ŋe polo ducu me epoŋ wi podo duc aduca.</verse>
				<verse number="11">Mot a en omio gin ene: omio jo mogo me bedo okwena, jo ocele me bedo odwarpiny, jo ocele orab amut aber, okwat kede opwony.</verse>
				<verse number="12">Omiogi pi yiko jo Obaŋa i ticgi me konyo jo, dok pi doŋo kom Kricito,</verse>
				<verse number="13">ituno ka wan ducu odoko acel i iyeewa kede i ŋeyo Wot Obaŋa ituno ka wan odoko jo ame ocwiny, ame odoŋo a rom i Kricito, en ame jami luŋ aluŋa opoŋ iye.</verse>
				<verse number="14">Mio wan mom dok obedo calo itino ame pii otagere tatago yeegi, jo a weko yamo me pwony apapat wirogi tuŋŋi i tuŋŋi, ryeko a jo kede porgi me goba mom dok miogi ocacapa.</verse>
				<verse number="15">Akaka mannono, myero okob wunu kop ateni kede mar, me omedde, odoŋu malo, ocob anaka i Kricito, ame en wiwa.</verse>
				<verse number="16">Dul kom luŋ ojoye i kome, dok otudde karacel i waŋ nyoo ducu a tye iye. Ka dul acel tye atiyo ticcere kakare, mio kom doŋo, gerre aber i mar.</verse>
				<verse number="17">En omio akobo kop man kun acikowu i Rwotwa ni, myero kur dok imedde timere wunu kite a jo a mom ŋeo Obaŋa timere kede i tamgi a konnyere mom.</verse>
				<verse number="18">Tamgi doŋ ojebere oko, mom doŋ otwero niaŋ, kwo ame Obaŋa mio obedo gin a welo baŋgi pi kwiya piny ame obinnigi pi cuny ame odil oko.</verse>
				<verse number="19">Gin mom doŋ oparo ginnoro, omio doŋ omiye kengi i tim me tarwaŋ, dok daŋ owor atek i tiyo kwone tim me caro caro luŋ aluŋa.</verse>
				<verse number="20">Ento mannono mom kite a rik opwonyowu kede kop i kom Kricito.</verse>
				<verse number="21">Ka ce rik iwinyo wunu kop ikome ateni, dok daŋ opwonyowu i kop me ateni a tye i Yecu.</verse>
				<verse number="22">Kite kwowu me anywalli a rik ibedo wunu kede acon, aman doŋ wek wunu bedi; kodi kwonaca oballe oko pi mit areco ame obwolowu.</verse>
				<verse number="23">Wek Obaŋa doŋ roc tam me cunywu bed anyen,</verse>
				<verse number="24">ite ruko wunu dano anyen ame oketo i cal Obaŋa ikome iyi ateni me kite atir kede acil.</verse>
				<verse number="25">Pi mannono, wek wunu goba oko; dano acel acel myero kob kop me ateni baŋ dano wadgi, pien wan otye acalo dul kom owotewa.</verse>
				<verse number="26">Ka akemo omakowu, kur ipot wunu i bal; ceŋ mom myero luŋere kun pwod ituŋ wunu akemo,</verse>
				<verse number="27">daŋ kur imi wunu Catan kare.</verse>
				<verse number="28">Akwal jami a jo wek doŋ kwo bedi; ber en ti tic aber kede ciŋe, me enwoŋ gin epokki jo a megi pe.</verse>
				<verse number="29">Kopporo arac kur ya i dogwu; kob wunu ka kop abeco keken ame doŋo tam a jo acalo mitte, me jo a winyo nwoŋ iye kony.</verse>
				<verse number="30">Kur imi wunu daŋ Cuny Acil Obaŋa kumo, ame omiowu me bed calo anennere ame omwono i komwu pi kuro nino me lakorowu.</verse>
				<verse number="31">Kite keccuny luŋ, waŋyic, akemo, redo i wi jo, ayet kede raccuny ducu myero doŋ mom i nen baŋwu.</verse>
				<verse number="32">Bed wunu jo okica i cuny aber, dano acel acel baŋ awottere. Timmere wunu kica kenwu kenwu i kom balwu, acalo Obaŋa otimowu kica i Kricito.</verse>
			</chapter>
			<chapter number="5">
				<verse number="1">Potto wunu kite Obaŋa acalo itino mere ame emaro.</verse>
				<verse number="2">Wap wunu yo me mar, acalo Kricito rik omarowa, te miye kene pirwa, me ebed mot me aŋola me yalo Obaŋa, a ŋwece kur.</verse>
				<verse number="3">Cite tim me coco kede tim me caro caro ducu kede woro me lim myero kur lwoŋ nyiŋe i akinawu, mano en aber baŋ jo Obaŋa.</verse>
				<verse number="4">Gin me lewic kede kop me miŋomiŋo, onyo arat a konnyere mom, myero mom winyere baŋwu. Akaka magi-nono, mi wunu pwoc baŋ Obaŋa.</verse>
				<verse number="5">Niaŋ wunu aber ni mom tye ŋattoro i kin otim tim me coco, onyo me carocaro, onyo oworo me jami, ame bino nwoŋo dulloro ame bedo megi i loc a Kricito kede me Obaŋa, pien woro me jami rom aroma kede woro cal jogi.</verse>
				<verse number="6">Kur imi wunu ŋattoro bwobwolowu kede koppogo a yore mom, pien akemo Obaŋa bino i kom jo a mom winyo doge pi kodi timmono.</verse>
				<verse number="7">Pi mannono, kur inotte wunu kedgi.</verse>
				<verse number="8">Rik kom irom wunu aroma i piny acol, ento aman doŋ idoko wunu dyeceŋ i Rwot; kitewu myero doŋ bed kite a jo me ceŋ.</verse>
				<verse number="9">Pien nyig onyak pi ceŋ nen oko i gin ducu a tye aber, kede atir, kede me ateni.</verse>
				<verse number="10">Dok daŋ tem wunu pwonyo gin a yomoro yi Rwot.</verse>
				<verse number="11">Ticcoro ducu me piny acol a mom nyak, kur inotte wunu iye, ento yab wunu kodi ticcono kannaler.</verse>
				<verse number="12">Pien me lewic me bedo kobo ka akoba keken gin a gin tio i muŋ.</verse>
				<verse number="13">Ginnoro-ni ame lero onyuto nen oko kannaler; pien gin a nen kannaler doŋ odoko gire lero oko.</verse>
				<verse number="14">Man en gin omio okobo ni, “Co oko, yin ame inino, cer oko iyi akina a jo oto, eka Kricito te menyi.”</verse>
				<verse number="15">Gwokere wunu aber i kite kwo ame ibedo wunu kede; kur iwap wunu jo a kwia piny, ento jo aryek.</verse>
				<verse number="16">Caa onen i nyimwu ti wunu kede i yo aber, pien kare-ni kare arac.</verse>
				<verse number="17">Pi mannono, kur ibed wunu amiŋ, cite tem wunu niaŋ gin a Rwot mito.</verse>
				<verse number="18">Dok myero mom imer wunu kede koŋo, pien mano kelo kite me caro caro. Akaka mannono, ber iweku Cuny Acil Poŋ i yiwu,</verse>
				<verse number="19">kun ikobo wunu i akinawu kenwu kede jabuli, kede wer, kede wer me cuny, kun iwero wunu, ikuto wunu wer me pako Rwot i yiwu.</verse>
				<verse number="20">Pwo wunu Obaŋa Papo i kare ducu pi jami ducu i nyiŋ Rwotwa Yecu Kricito.</verse>
				<verse number="21">Miye wunu kenwu i te loc a jo ocele, ŋat man baŋ wadgi, pi lworo Kricito.</verse>
				<verse number="22">Wun mon miye wunu i te loc a cogwu, acalo imiye wunu baŋ Rwot,</verse>
				<verse number="23">pien ico obedo awi dako mere, acalo Kricito en awi lwak jo oye en, daŋ en alargi, gin daŋ obedo kome.</verse>
				<verse number="24">Acalo lwak jo oye en bedo i te loc a Kricito, amannono daŋ mon myero bed i te loc a coggi i yore luŋ.</verse>
				<verse number="25">Wun co daŋ mar wunu monwu i kite a Kricito omaro kede lwak jo oye en, te jalo kwo mere pire,</verse>
				<verse number="26">me wek elony bed acil, a doŋ otyeko lwoke kede pii kede kop ame okobo iye,</verse>
				<verse number="27">me ekel lwak oye en i nyime kene acalo nyako amwonya meicel, kun mom tye kannoro ojonne i kome, onyo oduduga, onyo ojojoŋa, ento bed acil aboŋo balloro i kome.</verse>
				<verse number="28">Amannono daŋ, co myero mar mongi acalo omaro komgi kengi. Ŋat a maro cege, maro kome kene.</verse>
				<verse number="29">Mom tye ŋattoro a dago kome kene, a mom pito dok gwoko aber acalo Kricito timo timo i kom lwak jo oye en,</verse>
				<verse number="30">pien wan odul kome.</verse>
				<verse number="31">Coc a yam ocoo kobo ni, “Pi kop man, dano bino weko pappere kede tottere, eka te bino notte gin i cege, gin aryo te doko kom acel.”</verse>
				<verse number="32">Man en muŋ adit meicel. An i tuŋ baŋa agonyo i kom Kricito kede lwak jo oye en.</verse>
				<verse number="33">Cite wun, ŋat acel acel myero mar cege bala kome kene, dako daŋ nen ni eworo cware.</verse>
			</chapter>
			<chapter number="6">
				<verse number="1">Wun itino, winy wunu onywalwu i Rwot, pien mano en aber.</verse>
				<verse number="2">Coc a yam ocoo kobo ni, “Wor pappi kede totti,” man en cik me ageyi ame ociko iye pi ginnoro aber a bino ya iye, ni,</verse>
				<verse number="3">“me ibed aber dok iperakino i lobo kare alac.”</verse>
				<verse number="4">Aco wun papo, kur iteru itinowu i yo arac a kelligi akemo, ento miugi odoŋ aber kun ipwonyogi wunu dok inaogi wunu i kite abeco ame Rwot pwoo.</verse>
				<verse number="5">Wun opii, winy wunu odoŋewu me lobo man i cunywu acel, acalo iwinyo wunu Kricito, kun ilworogi wunu i myelkom.</verse>
				<verse number="6">Ticwu myero mom bed tic me yeŋo waŋ keken me yomoro ka cuny dano, ento ti wunu gin Obaŋa mito kede cunywu ducu, acalo opii a Kricito.</verse>
				<verse number="7">Ti wunu ticwu i cuny aber, acalo itiyi wunu Rwot, mom acalo itiyi wunu jo,</verse>
				<verse number="8">kun iŋeo wunu ni, ginnoro luŋ a dano moro otio aber, Rwot bino cule pire a rom aroma i ticcere-nono, kadi en opii onyo loye kene.</verse>
				<verse number="9">Aco wun wegi opii, ti wunu kedgi kite acellono, wek wunu burogi bedi, kun ipoyo wunu ni, adwoŋ a loowu karacel kede gin tye i polo, daŋ tero jo ducu arorom.</verse>
				<verse number="10">Me agikki mere, bed wunu atek i Rwot kede i twero me teko mere.</verse>
				<verse number="11">Ruk wunu jami romo ame Obaŋa mio, me icuŋ wunu, igeŋere wunu iyi erupe a Catan.</verse>
				<verse number="12">Pien wan mom oromo i dano wadwa, ento oromo oloc kede wegi twer me oko, kede ginnogo a loo wi podo luŋ i kare man me colpiny, dok kede lwak cunnyogo areco a tye i dye polo.</verse>
				<verse number="13">En omio myero igam wunu jami romo luŋ ame Obaŋa mio, me wek bin konywu i cuŋ atek i nino arac, pwod daŋ ibino cuŋ wunu a doŋ ilolle wunu i yo luŋ aluŋa.</verse>
				<verse number="14">Pi mannono, myero icuŋ wunu ame ilido wunu pyerwu kede ateni; ruk wunu kite atir bed nyonyo geŋo korwu,</verse>
				<verse number="15">kun yikerewu me rabo amut aber me kuc bedo acalo amuk me tyenwu.</verse>
				<verse number="16">Akato luŋ, iyee myero bed kwotwu a twero miyowu neko mac i kom atero ame Arac obao.</verse>
				<verse number="17">Gam wunu larre bed tok nyonyo me wic, kede kop Obaŋa ame en pala bat a Cuny Acil.</verse>
				<verse number="18">Kwa wunu Obaŋa kun ibako wunu dogwu i kare luŋ i Cuny Acil. Bed ame iterre wunu i kare luŋ i diyo cuny, kun ikwao wunu pi jo Obaŋa luŋ aluŋa.</verse>
				<verse number="19">Kwa wunu pira daŋ me Obaŋa yab doga, mia kop me akoba, me ayab muŋ me amut aber kede tekcuny.</verse>
				<verse number="20">An akwena mere a rom aroma i ŋat a cuŋ pi lobo mere, cite otwea oko kede jegere. Obaŋa mia arab kede tekcuny, kit a myero akob kede.</verse>
				<verse number="21">Tukiko, ominwa ame omaro dok atic a Rwot me agena, bino tittiwu kop i koma kede i kom ticca.</verse>
				<verse number="22">Acwae baŋwu pi kop man ikome, me wek en miwu iŋe wunu kite a wan otye kede, dok en ocuk cunywu.</verse>
				<verse number="23">Kuc kede mar kede iyee ame ya i baŋ Obaŋa Pa po kede Rwotwa Yecu Kricito bed baŋ omegowa.</verse>
				<verse number="24">Winyo Obaŋa bed baŋ jo luŋ aluŋa ame maro Rwotwa Yecu Kricito kede mar a mom to.</verse>
			</chapter>
		</book>
		<book number="50">
			<chapter number="1">
				<verse number="1">Waraga man oya i baŋ Paulo kede Temoteo ame gin omiro a Kricito Yecu. Baŋ jo Obaŋa luŋ a tye i Kricito Yecu ame bedo i Pilipi, karacel otelgi kede okonygi:</verse>
				<verse number="2">Obaŋa Papawa kede Rwotwa Yecu Kricito miwu winyo kede.</verse>
				<verse number="3">Apwoo Obaŋana i kare luŋ ame atye ka poyo pirwu.</verse>
				<verse number="4">I kwacca luŋ akwao pirwu ducu i yomcuny,</verse>
				<verse number="5">pien cakere i nino me ageyi tuno atot onyoni, inotte wunu keda i tic me rabo amut aber.</verse>
				<verse number="6">Aniaŋ aber ni, ŋat ame ogeo tic man aber i akinawu bino cobo kakare naka ituno i nino a Kricito Yecu.</verse>
				<verse number="7">Oporre an iparo pirwu luŋ i kite-nono, pien ilitta wunu meicel, pien wun ducu inotte wunu karacel keda i winyo ame Obaŋa omia kan i buc kede dok kare ame alaro pi amut aber me mok atek.</verse>
				<verse number="8">Obaŋa obedo cadenna ame ŋeo ni, parra atut pirwu ya i mar a Kricito Yecu ikome.</verse>
				<verse number="9">Dok akwao Obaŋa ni mano, mar mewu myero doŋ medde ameda i ŋec ikokome kede niaŋ atut,</verse>
				<verse number="10">me ipwoo wunu gin aber akato. Mio ibedo wunu ame yiwu ler aboŋo roccoro i komwu i nino a Kricito,</verse>
				<verse number="11">dok daŋ mio tic ducu abeco me kite atira bino nya i komwu pi Yecu Kricito, kun kelli Obaŋa kwogo kede pak.</verse>
				<verse number="12">Omegona, amito iŋe wunu ni, gin ame otimere i koma okonyo atek me nyayo amut aber.</verse>
				<verse number="13">Ocirikali a Kaicari luŋ, kede jo ocele ducu, aman oŋeo aber ni, an atye i buc pi Kricito.</verse>
				<verse number="14">Dok omegowa apollere gengi omedde i kom Rwot pi bedona i buc, omio gin orabo kop Obaŋa kede tekcuny adwoŋ meicel, aboŋo lworo.</verse>
				<verse number="15">Ateni, jo mogo rabo pi Kricito i nyeko kede daa, ento jo ocele mere rabo i cuny aber.</verse>
				<verse number="16">Joni rabo pi mar, kun oŋeo ni, omia tic me romo pi amut aber.</verse>
				<verse number="17">Jo ocele ca rabo nyiŋ Kricito pi laro dito kun yigi mom ler, tamgi tye me medda can i buc kan.</verse>
				<verse number="18">Kopporo gire mom, an gira alelo alela, pien i yore luŋ, onyo i goba aŋar iyi ateni, otye ka rabo pi Kricito.</verse>
				<verse number="19">Eyo, pwod dok abino lelo. Pien aŋeo aber ni, pi kwacwu kede pi kony ame ya i baŋ Cuny Acil a Yecu Kricito, bino miyo abwot oko.</verse>
				<verse number="20">Pien mitta kede genna adwoŋ tye ni, lewic mom bino maka i ginnoro, ento ni abino kelli Kricito kwogo i koma-ni kede tekcuny adwoŋ, i kare man acalo i kare luŋ, kadi akwo onyo ato.</verse>
				<verse number="21">Pien i tuŋ baŋa, bedo kwo en Kricito, aco to mio anwoŋo agoba.</verse>
				<verse number="22">Ka abedo kwo i kom, ticca bino medde nya; cite mom aŋeo gin ame abino yero.</verse>
				<verse number="23">Kwanyo acel i kin aryo-ni ocuŋo wia oko. Mitta tye ni kono ato me abed wan i Kricito, pien mano en ame ber akato meicel.</verse>
				<verse number="24">Ento bedo kwo i kom mitte meicel pirwu.</verse>
				<verse number="25">An aniaŋ i man, omio doŋ aŋeo ni, pwod abino bedo, dok abino ri baŋwu ducu me imedde wunu anyim, ibed wunu kede yomcuny i iyeewu.</verse>
				<verse number="26">Mano bino miyo wakerewu pira i Kricito Yecu bino bedo adwoŋ meicel, ka dok adwogo baŋwu.</verse>
				<verse number="27">Gin a pire dit keken en ene ni, kite me kwowu myero rwatte kede gin ame amut aber i kom Kricito mito, me kadi abino ate nenowu, onyo abedo teŋe, awinyo kop i komwu, myero aŋe ni, icuŋ wunu atek i cuny acel kede tam acel, kun ilwenyo wunu karacel pi iyee ame bino pi amut aber.</verse>
				<verse number="28">Kur iweku okworwu pot cunywu i ginnoro ducu. Man en anyut a cimmigi kannaler ni gin obino rwenyo odoco, cite nyuttiwu ni obino larowu; mano gire ya i baŋ Obaŋa.</verse>
				<verse number="29">Pien en omiowu winyo pi Kricito, mom winyo me ye en keken, cite dok winyo me neno can pire.</verse>
				<verse number="30">Idonyo wunu i kit romo a rik ineno wunu i koma, dok daŋ aman iwinyo wunu ni pwod atye iye.</verse>
			</chapter>
			<chapter number="2">
				<verse number="1">Pi mannono, ka inwoŋo wunu tekcunnyoro pi bedo i Kricito, onyo marroro ame mio idio wunu cunywu, onyo notte moro i Cuny Acil, onyo cunnyoro me kica ame mio itimo wunu jo ocele ber,</verse>
				<verse number="2">mi wunu doŋ yomcunya cobere aber kit man: bed wunu i tam acel kede mar acel, kun inotte wunu i cunywu, tamwu daŋ bed acel.</verse>
				<verse number="3">Kur itim wun ginnoro pi laro dito onyo pi wakere awaka nono, ento bed wunu kede mwolo, kun ŋat acel acel tero awottere acalo en dano adit akato en oko.</verse>
				<verse number="4">Kur itam pi gin ame konyo ka yin keken, cite tam pi gin a konyo jo ocele.</verse>
				<verse number="5">Bed wunu kede cuny a rom i en a rik Kricito Yecu obedo kede.</verse>
				<verse number="6">Iyi epone mere rik en Obaŋa ikome, cite mom olido bedo rom kede Obaŋa.</verse>
				<verse number="7">Ojalo mano ducu, te tero kite ma opii, ote nywale acalo dano.</verse>
				<verse number="8">Ka doŋ opello i cal dano, omwolle gire kene, obedo awiny naka i to, naka atot i to me yataria.</verse>
				<verse number="9">Pi mannono, Obaŋa omie dit amalo meicel, dok daŋ omie nyiŋ a tye malo akato nyiŋ ocele luŋ,</verse>
				<verse number="10">me wek gin ducu a tye i polo kede i lobo, anaka gin ducu a tye piny i te lobo, rum coŋgi piny me woro nyiŋ Yecu,</verse>
				<verse number="11">leb luŋ otuc daŋ ni, Yecu Kricito en Rwot, kun kelli Obaŋa Papo kwogo.</verse>
				<verse number="12">Pi mannono, wun ame amaro, pien wun ibedo wunu rik iwinyo wunu doga i kare luŋ ka pwod abedo baŋwu, myero ibed wunu kede winy ame okato kare amanni ame doŋ atye bor kedwu. Cob wunu tic me larrewu kenwu i lworo kede myelkom,</verse>
				<verse number="13">pien Obaŋa en ame tye atic i yiwu kun miowu mit kede teko me tic, me iyom wunu cunye.</verse>
				<verse number="14">Ti wunu tic ducu aboŋo ŋuŋura moro onyo pyem,</verse>
				<verse number="15">me ibed wunu aboŋo kopporo a loowu, ame balloro daŋ mom i yiwu, otino Obaŋa ame roccoro pe i komwu i akina Iwagi jo ogom ame oballe oko. Itye wunu ka ryeny i lobo iyi akina jo bala acer,</verse>
				<verse number="16">pien imako wunu kop me kwo doŋ atek. Mano bino miyo awakere i nino a Kricito ni, mom rik aŋweco nono, dok daŋ mom alolle nono.</verse>
				<verse number="17">Kadi bed oony remona, te bedo acalo gin ame oonyo i wi keno lam, kun iyeewu kede ticwu baŋe bedo acalo mot ame oŋolli Obaŋa, an gira yia yom, daŋ anywako yomyia kedwu luŋ.</verse>
				<verse number="18">Amannono, wun daŋ myero yiwu bed yom, dok lel wunu karacel keda.</verse>
				<verse number="19">Atye i gen i Rwot Yecu me cwalo Temoteo baŋwu oyot, me awiny kite itye wunu kede; mano bino cukoro cunya an daŋ.</verse>
				<verse number="20">Mom dok atye i ŋattoro ocele a tye i kite cuny a en tye kede, ame twero paro pirwu ateteni bala en.</verse>
				<verse number="21">Jo ocele mere luŋ paro ka gin a makogi keken, mom oparo pi gin a mako Yecu Kricito.</verse>
				<verse number="22">Kite a Temoteo onyuto kede konnyere, mano iŋeo wunu aber. En kede an calo papo kede wode; wan onotte kede i tic karacel pi amut aber.</verse>
				<verse number="23">Pi manno, atye i gen me cwale baŋwu oyot, tekki aniaŋ kite a piny tye awot kede i tuŋ baŋa.</verse>
				<verse number="24">Dok daŋ atye i gen i Rwot ni an ikoma abino tuno baŋwu i kare a mom bor.</verse>
				<verse number="25">Aneno daŋ ni myero acwal baŋwu ominna Epaprodito, ame en atic wadwa ame olwenyo karacel keda, a rik iore wunu baŋa pi konya i pekona.</verse>
				<verse number="26">Pien wun ducu ibedo muye wunu, dok cunye obedo ka ton atek, pien rik iwinyo wunu ni kome lit.</verse>
				<verse number="27">Ateteni, kome rik obedo alit, ame daŋ obwot to oko. Ento Obaŋa otimme ber; mom en keken, anaka an daŋ, me kur medda cwercuny i kom en ocele ca.</verse>
				<verse number="28">En gin omio atye i mit adwoŋ me cwaye baŋwu me ilel wunu me nene doki, an daŋ mom doŋ abed i cwercuny adwoŋ,</verse>
				<verse number="29">jole wunu i Rwotwa kede yom a yiwu luŋ; ket wunu kwogo i kom jo a cal i en.</verse>
				<verse number="30">Pien rik en ojalo kwo mere te buco to oko pi tic a Kricito, me tyeko gin orem i kom kony ame imia wunu.</verse>
			</chapter>
			<chapter number="3">
				<verse number="1">Me agikki mere omegona, lel wunu i Rwot. An me nwoyo coyiwu gin a rik koŋ acoyiwu, mom ola gira, dok daŋ twero geŋowu poto i kan arac.</verse>
				<verse number="2">Yab waŋwu i kom gwogi-nu, ame gin otim tim areco, oŋol dul kom jo.</verse>
				<verse number="3">Pien jo olirre me ateteni gire wan, wan ame oworo Obaŋa i Cuny Acil, dok owakere i Kricito Yecu, kun mom otye i gennoro i kom i oko.</verse>
				<verse number="4">Kun kono an ikoma daŋ aromo bedo i gen, ka ŋattoro tamo ni eromo bedo i gen i kom i oko, an aloc gira.</verse>
				<verse number="5">Olira a doŋ atyeko nino aboro me ditta, rokka jo Icrael me i atekere a Benjamin. An a dano me Eburania ikome, jo Eburania en onywala, i kop a dok i kom cik a Muca, an abedo Aparicayo.</verse>
				<verse number="6">Kop a dok i kom keto cuny, rik awuno lwak oye Yecu awuna. Kop a dok i kom kite atira ame ocuŋ i kom gwoko cik, rik kopporo gire mom i koma.</verse>
				<verse number="7">Ento ginnoro ducu a yam atamo ni konya, onyoni doŋ aterogi acalo gin a konnyere mom, pi Kricito.</verse>
				<verse number="8">Ateteni, tye ginnoro aber ame okato meicel, en iŋeyo Rwotta Kricito Yecu, ame omio atero jami luŋ acalo gin a konygi mom. Pire an adoko acan jami luŋ, dok aterogi acalo gin obedo yugi, me aluny nwoŋo Kricito,</verse>
				<verse number="9">me nwoŋa anotte karacel kede en. Mom atye i kite atira ame mega an ikoma, mom en a bino pi cik, ento kite atira ame onwoŋo pi ye Kricito, en ame oya i baŋ Obaŋa ikome dok ame omio pi iyee.</verse>
				<verse number="10">Amito aŋe Kricito, kede teko ame ocere kede; amito nywako can a en okanyo, adok acalo en obedo kede i to mere,</verse>
				<verse number="11">me ka twerre atun naka i cer iyi akina a jo oto.</verse>
				<verse number="12">Mom akobo ni atyeko nwoŋo, onyo ni doŋ awok oko, cite amedde wot anyim kun atemo mako pira kena gin ame Kricito Yecu doŋ omaka pire.</verse>
				<verse number="13">Omegona, an mom atamo gira ni doŋ atyeko mako; tye ginnoro acel keken: wia bedo will i gin okato i ŋec, kun alaro gin a tye i nyim acalo dano ame obuto i ŋwec.</verse>
				<verse number="14">Aŋweco anyim kun akemo tol, me anwoŋ mot, en lwoŋo ame Obaŋa tye alwoŋowa kede malo i Kricito Yecu.</verse>
				<verse number="15">Wan jo luŋ ame ocwiny ber obed wunu i kodi tammono; dok daŋ ka tamwu opokere oko i kopporo, Obaŋa bino yabbiwu man daŋ.</verse>
				<verse number="16">Gin a mitte keken, myero imedde lido wunu atek yo a doŋ ityeko tuno wunu iye.</verse>
				<verse number="17">Omegona, notte wunu karacel i potto kitena. Wan doŋ omiowu anen me aluba; cik waŋwu i komjo ame wapo anennono.</verse>
				<verse number="18">Abedo kobbiwu tyen apol ata, dok daŋ anwoyiwu tin kede pigwaŋa ni, tye jo apol ame kwogi omiogi obedo okwor me to a Kricito i kom yataria.</verse>
				<verse number="19">I agikki mere, jo-nono bino rwenyo odoco, pien obaŋagi en yigi, gin onwoŋo kwogogi i gin a myero migi lewic, tamgi kwako ka gin me loba man.</verse>
				<verse number="20">Aco wan pacowa adwoŋ tye i polo; wan otye okuro Alarwa ame aya i kuno, en Rwotwa Yecu Kricito.</verse>
				<verse number="21">En bino loko komwa, arecoreconi doko acalli kome me kwogo, kun tio kede teko mere ame mie twer me kela jami luŋ aluŋa i te loccere.</verse>
			</chapter>
			<chapter number="4">
				<verse number="1">Pi mannono, cuŋ wunu atek i Rwot amanno, omegona ame amaro dok ame aparo meicel, pien ibedo wunu yomcunya kede tokka me kwogo, owotena.</verse>
				<verse number="2">Yin Eudia kede yin Cuntuke, akwaowu ba, bed wunu i cuny acel i Rwot.</verse>
				<verse number="3">Yin atic wadwa me ateni daŋ, kony mon-ni ba, pien gin oromo karacel keda pi amut aber, karacel kede Kelementi daŋ kede otic wadwa ocele luŋ, ame nyiŋgi doŋ ocoo oko i buk me kwo.</verse>
				<verse number="4">Lel wunu i Rwot kare luŋ. Dok anwoo ni, Lel wunu.</verse>
				<verse number="5">Weku jo luŋ ŋe mwolowu. Rwot doŋ ceggi.</verse>
				<verse number="6">Kur ipar wunu ginnoro, cite i kop ducu mi kwacwu ŋeye baŋ Obaŋa i lega kede i bako dog, karacel i pwoc daŋ.</verse>
				<verse number="7">Mio kuc Obaŋa ame kato ŋec a jo luŋ bino gwoko cunywu kede tamwu aber i Kricito Yecu.</verse>
				<verse number="8">Me agikki mere, omegona, ket wunu tamwu i kom kop acalo magi: gin ducu a tye ateni, gin ducu a romo awora, gin ducu a tye atira, gin ducu ame cil, gin ducu amwonya, gin ducu ame opwoo, ginnoro keken ame ber meicel, ame porre apaka.</verse>
				<verse number="9">Ti wunu gin a nwaŋ ipwonyo wunu, igamo wunu, iwinyo wunu dok ineno wunu i baŋa: eka Obaŋa won kuc bino bedo kedwu.</verse>
				<verse number="10">An alelo atek meicel i Rwot pien aman dok iparo wunu pira kit a yam con. Kono iyi ateni mere mom iweko wunu paro pira, ento kare me konya en obedo peyiwu.</verse>
				<verse number="11">Dok daŋ pe akoko can, pien an doŋ apwonyere ni, gin ame atye kede roma gire.</verse>
				<verse number="12">Aŋeo bedo i gin anok kede bedo i gin abup. Adonyo i dul a jo a ŋeo bedo i ginnoro a binnigi i kare moro keken, yeŋ atek ateka onyo kanyo kec, bedo i lonyo abup onyo bedo kede can.</verse>
				<verse number="13">Atwero jami luŋ aluŋa pi Kricito ame mia teko.</verse>
				<verse number="14">Ento wun rik itimo wunu ber me notte keda i peko ame odia.</verse>
				<verse number="15">Dok wun jo Pilipi iŋeo wunu aber ni, ka rik aya i Makedonia i ageyi rabo amut aber, mom tye Iwakkoro i akina jo oye Rwot ame onotte keda i yo man me miyo kede gamo mot, kono ka wun keken.</verse>
				<verse number="16">Anaka i kare ame atye i Tecalonika icwaya wunu kony a mitte kom tyen aryo twal.</verse>
				<verse number="17">Mom ni mano cunya tye i kom mot, ento atamo pi nyayo agoba ame obino kwanniwu.</verse>
				<verse number="18">Agamo gin imia wunu ducu, kun dwoŋ ame okato kare. Oromo doŋ aber, pien Epaprodito otyeko miya mot ame icwao wunu. Obedo gin a ŋwece kur, acalo gin ame oŋolli Obaŋa, a en ojolo, a yomoro yie.</verse>
				<verse number="19">Obaŋana bino miyowu gin luŋ ame orem i baŋwu, kun kwanyo iyi lonyo mere me kwogo adwoŋ a en tye kede i Kricito Yecu.</verse>
				<verse number="20">Kwogo bed baŋ Obaŋa Papawa nakanaka. Amen.</verse>
				<verse number="21">Mot wunu jo Obaŋa luŋ i Kricito Yecu. Omegowa a tye karacel keda daŋ omotowu.</verse>
				<verse number="22">Jo Obaŋa luŋ omotowu, akato mere jo me ot a Kaicari.</verse>
				<verse number="23">Winyo a Rwotwa Yecu Kricito bed kede cunywu.</verse>
			</chapter>
		</book>
		<book number="51">
			<chapter number="1">
				<verse number="1">Waraga man oya i baŋ Paulo ame en akwena a Yecu Kricito pi mit Obaŋa, kede i baŋ ominwa Temoteo.</verse>
				<verse number="2">Baŋ jo Obaŋa kede jo a genne i Kolocai, a tye i Kricito: Obaŋa Papa wa miwu winyo kede kuc.</verse>
				<verse number="3">Wan opwoo Obaŋa Papa a Rwotwa Yecu Kricito kare luŋ ame okwao pirwu.</verse>
				<verse number="4">Pien wan owinyo pi iyeewu i kom Kricito Yecu kede pi marwu baŋ jo Obaŋa luŋ.</verse>
				<verse number="5">Mannono luŋ obino pi gin igeno wunu ame okano pirwu i polo, a rik iwinyo wunu pire con i kop me ateni, ame en amut aber</verse>
				<verse number="6">ame obino baŋwu. Tye daŋ a nyayo nyige kede doŋo i wi podo luŋ i kite acellono, acalo tye atiye baŋwu, cakere i nino ame iwinyo wunu kede, eka ite niaŋ wunu i kica Obaŋa iyi ateni,</verse>
				<verse number="7">kite a rik Epapira opwonyowu kede, ame en amiro wadwa ame omaro. En akony tic a Kricito pirwa ame genne.</verse>
				<verse number="8">En daŋ ame otittiwa pi mar ame itye wunu kede i Cuny Acil.</verse>
				<verse number="9">Cakere i nino ame owinyo iye pire, wan okwao Obaŋa pirwu a mom okeŋ, kun okwao ni iniaŋ wunu odoco i gin a en mito, kun ibedo wunu i ryeko kede niaŋ ducu ame Cuny Acil mio.</verse>
				<verse number="10">En konywu, kwowu obed a myero baŋ Rwot, ame yomoro cunye odoco, kun itio wunu kwone tic luŋ abeco, dok daŋ imedde wunu i ŋeyo Obaŋa.</verse>
				<verse number="11">Obaŋa jiŋwu kede teko luŋ ame rwatte kede twerrere me kwogo, me ikanyakino dok idi wunu cunywu i yore luŋ i yomcuny.</verse>
				<verse number="12">Mi wunu pwoc baŋ Obaŋa Papo ame omiowa twer me nywako jami ame bedo i lero, ame en bino miyo jo mere acil.</verse>
				<verse number="13">En olakorowa oko iya i te bwoc a piny acol, eka te kobowa i te loc a Wode ame emaro.</verse>
				<verse number="14">Lakorowa i bal kede weko balwa ya i baŋe.</verse>
				<verse number="15">Kricito obedo cal ame nyuto Obaŋa a mom nen, atin kao me gin Obaŋa oketo luŋ;</verse>
				<verse number="16">pien jami luŋ aluŋa rik oketo pi twerrere, gin a tye i polo kede gin a tye i wi lobo, gin a nen kede gin a mom nen, naka wegi kome me loc kede wegi dito, kede oloc, kede wegi twer. Jami ducu rik oketo pi twerrere dok daŋ pire.</verse>
				<verse number="17">En ame okwoŋo nyim jami luŋ aluŋa, dok daŋ i en jami ducu onotte karacel.</verse>
				<verse number="18">En wic, lwakjo oye en obedo kome. En obedo ageyi, en ogeo ya i akina jo oto, me en tel yo i kin jami luŋ.</verse>
				<verse number="19">Pien Obaŋa i kite ame en tye kede i yore luŋ oye bedo i en;</verse>
				<verse number="20">dok daŋ oye dwoggo jami luŋ baŋe i Kricito, gin ame tye i wi lobo kede gin ame tye i polo, kun okelo kuc pi remo me to mere i kom yataria.</verse>
				<verse number="21">Wun rik ipokere wunu oko kede Obaŋa, rik wun okworrere i tamwu, kun itimo wunu tim areco.</verse>
				<verse number="22">Cite aman doŋ pi to a Wode ame rik odoko dano, en odwoggowu oko baŋe, me ekelwu i nyime ame icil wunu, dok daŋ itye wunu aboŋo balloro i komwu, ame kopporo arac mom i komwu.</verse>
				<verse number="23">Medde bedo wunu kede iyee, kun icuŋ wunu ikiŋ, dok imoko wunu a mom ileŋere i gen me amut aber ame iwinyo wunu, ame orabo baŋ ginaketa luŋ a tye i te polo, dok daŋ ame an Paulo rik adoko atic pire.</verse>
				<verse number="24">Aman an gira alelo alela i can ame aneno pirwu, pien pi rem ame an atye akanyo i koma, akonyo me tyeko gin ame orem i can a Kricito pi kome, ame lwak jo oye en.</verse>
				<verse number="25">Pire an rik adoko atic ame konyo lwak man pi tic ame Obaŋa omia pirwu, me miyo kop Obaŋa ŋeye odoco.</verse>
				<verse number="26">En muŋ ame okanne pi kare alac baŋ lwagi jo apol ata, ento aman doŋ Obaŋa omio onen oko kannaler baŋ jo mere.</verse>
				<verse number="27">Obaŋa gire i mittere kene otamo me miyo jo mere ŋeyo kit ame muŋ man pire dit kede iyi akina Orok, dok me kwogo adwoŋ. Muŋŋono ene, ni, Kricito tye yiwu; mano mio ibedo wunu kede gen me nywako kwogo Obaŋa.</verse>
				<verse number="28">Wan orabo pi Kricito kun okwenyoro jo ducu, dok daŋ opwonyo jo luŋ i ryeko ducu, me okel dano acel acel i nyim Obaŋa ame ocwiny i Kricito.</verse>
				<verse number="29">Man en gin omio alolle atek, kun akanyakino kede teko mere adwoŋ a tye atic i yia.</verse>
			</chapter>
			<chapter number="2">
				<verse number="1">Amito iŋe wunu kite ame an akanyakino kede i tic pirwu kede pi jo a tye i Laodikia, naka jo luŋ ame mom ru oneno waŋa.</verse>
				<verse number="2">Atimo amannono me cunygi bed tek dok wek gin onotte karacel i mar. Amito gin bed acalo olonyo pi kop ame odonyo atut i cunygi, omio gin oniaŋ aber, daŋ gin oŋeo muŋ Obaŋa ame en Kricito ikome,</verse>
				<verse number="3">ame en Obaŋa okano iye lonyo mere luŋ me ryeko kede ŋec.</verse>
				<verse number="4">Akobo man me ŋattoro kur rwenywu kede pyem me goba goba.</verse>
				<verse number="5">Pien kadi an mom atye kedwu i kom, ento atye kedwu i cuny kun alelo me neno kite ame iwoto wunu kede aber i kop luŋ, kede iyeewu ame ocuŋ atek i kom Kricito.</verse>
				<verse number="6">Acalo doŋ igamo wunu Rwot Yecu Kricito, myero doŋ ibed wunu i en.</verse>
				<verse number="7">Mi Iwitwu dony atek i kome, bed wunu acalo ot ogero i kome, kun icuŋ wunu atek i iyee acalo rik opwonyowu, kun pwocwu medde ameda.</verse>
				<verse number="8">Gwokere wunu me kur ŋattoro yakwu oko kede tam me ryeko onyo bwolloro a tere mom, kun lubo pwony oya i baŋ kwaro kede pwony ajogi acon me wi podo, ento kun mom olubo Kricito.</verse>
				<verse number="9">Pien i kome en Kricito, Obaŋa doŋ opoŋo iye kite a en tye kede i yore luŋ,</verse>
				<verse number="10">wun daŋ doŋ ipoŋ wunu i kwo i kite luŋ i Kricito. En obedo awi oloc kede wegi twer ducu.</verse>
				<verse number="11">I Kricito daŋ doŋ rik olirowu oko kede alira mere ikome; mom iyi alira ame ciŋ dano otio i komwu, ento pi kwanyo oko i komwu kwo me anywalli me kom, acalo igonyo wunu boŋo.</verse>
				<verse number="12">Dok i kare me batijawu rik oyikowu karacel kede Kricito, eka daŋ ite cer wunu oko karacel kede pi iyeewu i kom tic Obaŋa atek ame rik ocero kede Yecu Kricito iyi akinajo oto.</verse>
				<verse number="13">Wun ame rik onwoŋo daŋ ito wunu oko pi balwu kede pi mom liro riŋo komwu, aman doŋ Obaŋa omio ikwo wunu oko karacel kede wegi twer ducu. Kede Kricito, kun daŋ otimowa kica i balwa ducu.</verse>
				<verse number="14">Waraga me bannyi ame ocoo i wiwa pi cik a rik omio kop oloowa, en oweo gire oko; ocwao oko teŋe kun oguro oko i kom yataria.</verse>
				<verse number="15">Kricito doŋ omao jami me romo oko i baŋ jogi ame oloc kede wegi twer, kun ŋatte kannaler i kom yataria ni doŋ eloogi.</verse>
				<verse number="16">Pi mano doŋ ba, ŋattoro kur dok ŋolliwu kop i kom cam onyo gi-amata, kadi pi nino adoŋo, onyo por dwe, onyo pi cabit.</verse>
				<verse number="17">Magu luŋ obedo ka tipo keken me gin ame bino bino, ento kom ginnono ikome tye baŋ Kricito.</verse>
				<verse number="18">Kur daŋ ŋattoro ŋol ni kop oloowu kun mito ni jo mwolle kengi goba kun oworo omalaika, kun ocuŋ ka i kom anyuttogo ame eneno. Kodi jo-nu yeyea nononono aboŋo tere, kono ka i tamgi me dano keken,</verse>
				<verse number="19">ento kun mom olido Kricito ame en wic, ame kom luŋ aluŋa pitte baŋe, dok notte karacel i waŋ nyoo mere kede i ler, eka te doŋo i kite ame Obaŋa mito ni doŋ kede.</verse>
				<verse number="20">Ka wun rik ito wunu oko karacel kede Kricito, eka ote gonyowu oko i te loc a jogi acon me wi podo, kara piŋo pwod dok imedde bedo wunu acalo jo me lobo, kun igwoko wunu cik acalo magi?</verse>
				<verse number="21">“Kur imak, kur ibil, kur igud.”</verse>
				<verse number="22">Magu luŋ obedo cik kede pwony a dano, ame mako ka jami ame tum oko ka otio kedgi.</verse>
				<verse number="23">Ateni, cik magi nen bala tye iye ryeko pi keto cik me woro Obaŋa ame iroto wunu kenwu, dok pi mwolle ken, me topo kom i can; ento mom konyo kadi acelloro me loyo mit me kom.</verse>
			</chapter>
			<chapter number="3">
				<verse number="1">Acalo rik doŋ icer wunu karacel i Kricito, ket wunu doŋ cunywu i kom jami a tye malo, kan ame Kricito tye iye i kabedo me kwogo i laŋet Obaŋa tuŋ cem.</verse>
				<verse number="2">Ket wunu cunywu i kom jami a tye malo i polo ento mom i kom jami me lobo.</verse>
				<verse number="3">Pien rik ito wunu oko, kwowu aman doŋ okano oko karacel i Kricito baŋ Obaŋa.</verse>
				<verse number="4">Ka Kricito ame en obedo kwowa bino nen, wun daŋ ibino nen wunu i kwogo karacel kede.</verse>
				<verse number="5">Pi mano, nek wunu doŋ oko gigi mogo me lobo a tye i yiwu: coco, caro, mit me kom, agoma yic arac, kede woro me jami; pien woro me jami rom aroma kede woro cal jogi.</verse>
				<verse number="6">Akemo Obaŋa bino pi kodi timmono i kom jo a mom winyo doge.</verse>
				<verse number="7">Kodi tim-mi wun daŋ rik ibeo wunu iye i kare a gin obedo kit kwowu ikome.</verse>
				<verse number="8">Ento aman doŋ bol wunu magi luŋ oko; akemo, kecyic, raccuny, ayet, kede kop me lewic myero kur winyere i dogwu.</verse>
				<verse number="9">Kur ibwolle wunu dok kenwu kenwu, pien doŋ ityeko wunu gonyo oko kwowu me anywalli kede timmere,</verse>
				<verse number="10">ite ruko wunu dano anyen ame Acwec tye a roco i ŋec anyen me dwoko i callere.</verse>
				<verse number="11">Kannono mom dok bedo iye apokapoka i kin jo Grik kede Ojudaya, ŋat oliro kede a mom oliro, amyere moro a mom ŋeo leb, rok odoŋ cen, opii, kede ŋat a loye kene, pien Kricito ojoo gin luŋ, dok daŋ tye i gin luŋ.</verse>
				<verse number="12">Aco wun ibedo wunu jo ame Obaŋa oyero, jo acil ame Obaŋa maro; pi mannono, rukere wunu doŋ i cuny acwer pi can a dano wadwu, kica, mwolo, woro kede diyo cuny.</verse>
				<verse number="13">Di wunu cunywu ŋat acel acel i kom awottere, kun itimo wunu kica i akinawu kenwu i kom balwu. Ka ŋattoro i akinawu tye kede kopporo i kom ŋat ocele, timere kica i kom bal myero bed tye acalo Rwot otimowu kica.</verse>
				<verse number="14">Ento akato magu luŋ, ruk wunu mar. Mar keken en atweo jami luŋ, noto karacel ame owok aber.</verse>
				<verse number="15">Mi wunu kuc a Kricito ame rik olwoŋowu iye i kom acel, olo cunywu, eka ite bedo wunu jo a mio pwoc i kare luŋ.</verse>
				<verse number="16">Kop a Kricito myero bed i yiwu aber odoco ka ipwonyere wunu kenwu kenwu dok ijukere wunu i ryeko luŋ ame Obaŋa omiowu. Dok daŋ ka iwero wunu jabuli, wer me pako Obaŋa kede werrogo ocele me dini, wer wunu baŋ Obaŋa kede pwoc i cunywu.</verse>
				<verse number="17">Gin luŋ ame itio wunu i kop onyo i timmogo, ti wunugi luŋ i nyiŋ Rwot Yecu, kun imio wunu pwoc baŋ Obaŋa Papo bea baŋe.</verse>
				<verse number="18">Wun mon, miye wunu i te loc a cogwu, pien mano en a myero i akina jo ame tye i Rwotwa.</verse>
				<verse number="19">Aco wun co, mar wunu monwu, wek wunu kolo i komgi bedi.</verse>
				<verse number="20">Wun itino, winy wunu onywalwu i kop luŋ, pien kodi timmono yomoro yi Rwot.</verse>
				<verse number="21">Wun papo, kur iter itinowu kolokolo, naka mio cunygi balle oko.</verse>
				<verse number="22">Wun opii, winy wunu odoŋewu me loba man i kop luŋ i cuny acel, mom i tic a yeŋo waŋ, me yomoro ka cuny dano keken, ento i cuny a lworo Rwot.</verse>
				<verse number="23">I ticcoro ame itio wunu, ti wunu aber i cunywu luŋ acalo itiyi wunu Rwot, ento mom pi dano.</verse>
				<verse number="24">Ŋe wunu ni ibino nywako wunu jami ame Rwot oyiko pi jo mere acalo ocarawu. Wun opii a Rwotwa Kricito.</verse>
				<verse number="25">Pien atim gin arac, obino daŋ cule pi gin arac ame en otimo, pien Rwot mom poko i akina jo.</verse>
			</chapter>
			<chapter number="4">
				<verse number="1">Wun wegi opii, ti wunu i yo atir a rorom, kun iŋeo wunu ni, wun daŋ itye wunu kede adwoŋwu malo i polo.</verse>
				<verse number="2">Miye wunu atek i kwayo Obaŋa, kur inin wunu iye; mi wunu pwoc daŋ.</verse>
				<verse number="3">Kwa wunu pirwa daŋ, me Obaŋa yabbiwa doggola me rabo muŋ i kom Kricito, pien pire, en omio an atye i buc kan,</verse>
				<verse number="4">me arab i kit a myero, ami ŋeye odoco.</verse>
				<verse number="5">Ti wunu i ryeko meicel i nyim jo ame tye oko; caa ame inwoŋo wunu, ti wunu kede aber.</verse>
				<verse number="6">Kopwu myero bed ame kado oromo aber dok amit, me iŋe wunu kite a myero idok wunu kede i peny a ŋat acel acel.</verse>
				<verse number="7">Ominwa Tukiko ame omaro, ame obedo atic a genne, dok amiro wadwa i Rwot, bino tittiwu kop luŋ i koma.</verse>
				<verse number="8">Acwae baŋwu pi kop man ikome, me miwu iŋe wunu kite ame wan otye kede, dok cuk cunywu.</verse>
				<verse number="9">Acwae gin kede ominwa ocele ame omaro, Onesimo; en daŋ genne, dok en ŋat acel oya i baŋwu. Gin bino tittiwu ginnoro ducu ame otimere kan.</verse>
				<verse number="10">Abuc wadwa Arisitako omotowu, kede Marako okeo a Baranaba ame atyeko cikowu pire; ka en otuno baŋwu, jole wunu aber,</verse>
				<verse number="11">dok kede Yecu ame nyiŋe ocele Yucito, daŋ omotowu. Jo-nu adek-k i keken, gin Ojudaya ame tio karacel kedwa kan i loc Obaŋa. Gin okweo cunya meicel.</verse>
				<verse number="12">Epapira amiro a Yecu Kricito ame ŋat acel a daŋ oya i baŋwu, daŋ omotowu. I kwaccere me kare luŋ, en po pirwu atek ateka, me iniaŋ wunu i gin luŋ ame Obaŋa mito aboŋo kala akala.</verse>
				<verse number="13">An cadennere ame amoko ni en atic atek pirwu kede jo a tye Laodikia kede Kerapoli.</verse>
				<verse number="14">Dakatal Luka ame omaro kede Dema daŋ omotowu.</verse>
				<verse number="15">Cwa wunu amotta baŋ omegowa a tye i Laodikia kede baŋ Nimpa daŋ, naka lwak jo oye Kricito a cokere i ode.</verse>
				<verse number="16">Ka waraga man doŋ otyeko kwano oko i akinawu, myero imi wunu kwan daŋ baŋ lwak jo oye Kricito a tye i Laodikia; wun daŋ kwan wunu waraga oya i Laodikia.</verse>
				<verse number="17">Kobbi wunu Arakipo ni, myero enen ni ecobo tic a rik omie i Rwot.</verse>
				<verse number="18">An Paulo amotowu i ciŋa. Wiwu kur wil i jegerena. Winyo Obaŋa bed kedwu.</verse>
			</chapter>
		</book>
		<book number="52">
			<chapter number="1">
				<verse number="1">Waraga man oya i baŋ Paulo gin i Silvano, kede Temoteo. Baŋ Iwak jo oye Kricito ame bedo i Tecalonika ame tye i Obaŋa Papo kede Rwotwa Yecu Kricito; Winyo kede kuc obed baŋwu.</verse>
				<verse number="2">Wan opwoo Obaŋa didik pirwu luŋ kun otuco nyiŋwu i kwacwa me kare luŋ,</verse>
				<verse number="3">kun opoo i kite ame iketo wunu kede iyeewu i tic i nyim Obaŋa Papawa, kede kite ame icanne wunu pi mar, karacel kede kite ame idio wunu kede cunywu pi genwu i Rwotwa Yecu Kricito.</verse>
				<verse number="4">Omegowa ame Obaŋa maro, wan oŋeo ni Obaŋa doŋ oyerowu oko,</verse>
				<verse number="5">pien amut aber ame orabo baŋwu, rik mom obino baŋwu i kop keken ento kede teko daŋ, kede i Cuny Acil, kun onwoŋo odonyo atut i cunywu. Wun iŋeo wunu aber kite ame wan obedo kede baŋwu pi konyowu.</verse>
				<verse number="6">Wun daŋ rik icako wunu potto kitewa kede mea Rwot, pien igamo wunu koppere i dye awunawuna adwoŋ a kun ilelo wunu i yomcuny ame Cuny Acil mio.</verse>
				<verse number="7">Man omio idoko wunu anen baŋ jo luŋ oye Yecu ame tye i Makedonia kede Akaya.</verse>
				<verse number="8">Pien imio wunu kop a Rwot owinyere, mom ka i Makedonia kede Akaya keken, ento kop i kom iyeewu i kom Obaŋa doŋ olal i kabedo luŋ, ame wan mom dok oromo kobo ginnoro iye.</verse>
				<verse number="9">Pien gin ikomgi onyao kop i komwa, kite a rik ijolowa wunu kede, naka kite ilokere wunu kede baŋ Obaŋa, kun iweko wunu cal jogi pi woro Obaŋa akwo, dok me ateni,</verse>
				<verse number="10">dok ikuro wunu Wode ame bino dwogo i polo, a rik en ocero iya i akina jo oto, en Yecu ame olarowa i akemo Obaŋa ame bino tuno.</verse>
			</chapter>
			<chapter number="2">
				<verse number="1">Omegowa, wun ikomwu iŋeo wunu ni, binowa baŋwu rik mom oke nono.</verse>
				<verse number="2">Kadi bed wan oneno can dok otimowa tim me lewic i Pilipi acalo iŋeo wunu, kadi pyem obedo dwoŋ, Obaŋawa omiowa tekcuny me rabbiwu amuttere aber kannaler.</verse>
				<verse number="3">Pien kop ame wan okelo mom oya i tam ogom onyo a mom olony, goba daŋ mom iye.</verse>
				<verse number="4">Ento kite acalo Obaŋa doŋ otyeko pwoyowa, ote miyowa amut aber me araba, wan daŋ doŋ ote rabo amannono, mom pi yomoro cuny dano, ento pi yomoro cuny Obaŋa ame ŋio yiwa.</verse>
				<verse number="5">Wun iŋeo wunu ni, wan rik mom olebo kop abeco nono, mom okano tamwa pi nwoŋo lim, Obaŋa en cadenwa.</verse>
				<verse number="6">Mom daŋ oyenyo kwogo i baŋ dano moro, kadi i baŋwu onyo i baŋ jo ocele; kadi bed onwoŋo otye i twer me keto peko i komwu, pien wan okwena a Kricito.</verse>
				<verse number="7">Ento rik omwol i kinwu acalo toto a gwoko itino mere.</verse>
				<verse number="8">Parowu ocirowa meicel, omio rik mom omito miyowu ka amut aber keken ame oya i baŋ Obaŋa, ento anaka wan i komwa omiye baŋwu, pien omarowu meicel.</verse>
				<verse number="9">Omegowa, itwero wunu po kite ame nwaŋ ocanne kede i tic, i kare ame orabbiwu amut aber ame oya i baŋ Obaŋa, otio dyeceŋ kede dyewor me kur oket peko i kom ŋattoro i akinawu.</verse>
				<verse number="10">Wun ocadenwa, kede Obaŋa daŋ ŋeo kite ame wan obedo kede acil dok a kitewa atira, aboŋo kopporo ame oloowa i nyimwu wun jo oye Yecu.</verse>
				<verse number="11">Dok iŋeo wunu kite ame obako kede dogwa baŋwu, kun otero ŋat acel acel i akinawu, ojiŋo cunywu acalo apap kede itino mere. Dok ocikowu ni,</verse>
				<verse number="12">ilub wunu kite kwo a myero baŋ Obaŋa ame olwoŋowu i loccere kede i kwogo mere.</verse>
				<verse number="13">Man en omio wan opwoo Obaŋa teretere, pien cakere ame igamo wunu kop Obaŋa ame iwinyo wunu i baŋwa, mom ijolo wunu acalo kop a dano, ento acalo kop Obaŋa. Kop Obaŋa gire ateni, tye daŋ ka tic i yiwu wun jo ame oye Yecu.</verse>
				<verse number="14">Omegowa, wun daŋ ikoporo wunu kite a Iwak jo oye Obaŋa luŋ a tye i Kricito Yecu, i kabedo luŋ ame tye i Judaya, pien wun daŋ ineno wunu can i baŋ jowu ikome a rom i en a gin oneno i baŋ Ojudaya,</verse>
				<verse number="15">ame nwaŋ gin oneko Rwot Yecu kede odwarpiny, ote ryemowa daŋ oko. Gin mom oyomoro cuny Obaŋa, cite opyem i jo luŋ,</verse>
				<verse number="16">kun ogeŋowa kop baŋ Orok me gin larre. Mano omio gin omedo poŋo balgi apoŋa. Ento akemo Obaŋa doŋ obino i komgi atwal.</verse>
				<verse number="17">Omegowa, ka rik opokowa kedwu pi kare anok, i kom ento mom i cuny, wan otemo meicel kede mit adwoŋ me nwoŋo yo me dok onenne wunu waŋ i waŋ.</verse>
				<verse number="18">Rik wan omito bino baŋwu. An Paulo atemo tyen apol, ento Catan ogeŋowa oko.</verse>
				<verse number="19">Pien genwa kede yomcunywa kede tok kwogo me nattewa i nyim Rwot Yecu Kricito i dwogo mere, en gin aŋo? Mom wun?</verse>
				<verse number="20">Pien wun ikelliwa wunu kwogo kede yomcuny.</verse>
			</chapter>
			<chapter number="3">
				<verse number="1">A doŋ oneno ni mom oromo diyo cunywa, omiye me doŋ oko cen kenwa i Atene,</verse>
				<verse number="2">eka ote oro baŋwu Temoteo, en ominwa kede atic Obaŋa i rabo amut aber a Kricito, me ojiŋwu atek dok odi cunywu i kom iyee mewu;</verse>
				<verse number="3">me dano moro kur yeŋere i can magu. Wun ikomwu iŋeo wunu ni, cannogo myero pot i komwa.</verse>
				<verse number="4">Pien i kare ame wan otye kedwu otittiwu con ni olwaŋnoro obino neno can, ame daŋ doŋ otimere acalo iŋeo wunu.</verse>
				<verse number="5">A doŋ aneno ni mom aromo diyo cunya, aoro dano wek aniaŋ i kom iyeewu, pi Iworo ni onyo ca ŋit Abit jo obitowu oko te miyo ticwa ke nono.</verse>
				<verse number="6">Ento amanni Temoteo doŋ odwogo baŋwa kun oya i baŋwu. En odwoggiwa kop amit i kom iyee kede marwu, dok daŋ ni ipo wunu pirwa didik, kun iparo wunu nenowa acalo wan daŋ oparo nenowu.</verse>
				<verse number="7">Omegowa, mano en omio cunywa doŋ okwe i komwu pi iyeewu, i can kede i awunawuna ame owunowa kede luŋ;</verse>
				<verse number="8">pien aman wan obedo kwo ka icuŋ wunu atek i Rwot.</verse>
				<verse number="9">Kara kit pwoc aŋo a porrewa miyo baŋ Obaŋa pirwu, i yomcuny luŋ ame olelo kede pirwu i nyim Obaŋa?</verse>
				<verse number="10">Iwor kede iceŋ wan okwao Obaŋa atek meicel pi neno waŋwu, me omed gin a pwod orem i kom iyee wu.</verse>
				<verse number="11">Obaŋa Papawa ikome, kede Rwotwa Yecu Kricito, myero miwa onwoŋ yo me bino baŋwu.</verse>
				<verse number="12">Dok Rwot miwu imedde wunu atek meicel i marre, ŋat acel acel baŋ awottere kede baŋ jo luŋ, i kite a wan omarowu kede,</verse>
				<verse number="13">wek en jiŋ cunywu ibed wunu jo acil aboŋo kopporo a loowu i nyim Obaŋa Papawa, i kare me dwogo a Rwotwa Yecu kede jo mere ducu acil.</verse>
			</chapter>
			<chapter number="4">
				<verse number="1">Me agikki omegowa, okwaowu dok obako dogwa baŋwu i Rwot Yecu ni, imedde wunu anyim nakanaka i kite kwo ame imako wunu i baŋwa, ame yomoro cuny Obaŋa, ame itye wunu ka lubo-ni.</verse>
				<verse number="2">Pien wun iŋeo wunu cik ame rik omiowu pi Rwot Yecu.</verse>
				<verse number="3">Gin ame Obaŋa mito en ene, ni idok wunu jo acil: iwek wunu kite me coco,</verse>
				<verse number="4">ŋat acel acel myero ŋe bedo kede cege kene i cuny acil kede me woro.</verse>
				<verse number="5">Kur imi wunu mit me kom bwowu oko bala Orok a mom ŋeo Obaŋa.</verse>
				<verse number="6">Ŋattoro kur bal baŋ ominnere onyo bwole i kop man; pien Rwot culo kwor i kop magi ducu acalo wan rik okobbiwu dok daŋ okwenyorowu.</verse>
				<verse number="7">Obaŋa mom olwoŋowa pi jebere i bal, ento me bedo jo acil.</verse>
				<verse number="8">Kite-nono ŋat ame kwero cik man, mom okwero dano ento okwero Obaŋa ame omiowu Cuny Acil.</verse>
				<verse number="9">Kop a mako mar me omego, mom myero coyiwu kopporo iye, pien wun ikomwu Obaŋa otyeko pwonyowu oko me marre kenwu kenwu,</verse>
				<verse number="10">daŋ doŋ imaro wunu omego luŋ me Makedonia ducu. Ento abako doga omegowa, medde wunu iye nakanaka,</verse>
				<verse number="11">dok ket wunu cunywu i bedo mot. Ŋat man opar pi ticcere, kun daŋ tio kede ciŋe acalo nwaŋ ocikowu,</verse>
				<verse number="12">me jo ame mom ŋeo Yecu pwo kitewu dok ginnoro kur rem i baŋwu.</verse>
				<verse number="13">Omegowa, wan mom omito ibed ame ikwia wunu kop i kom jo a doŋ oto, mio ibino wunu bedo i cwercuny bala jo ocele a mom i gen.</verse>
				<verse number="14">Wan oye Yecu oto, eka te cer. Jo ame oto kun oye Yecu daŋ amannono, Obaŋa bino kelogi karacel i Yecu.</verse>
				<verse number="15">Okobbiwu kop a Rwot okobo ni, wan jo akwo ame odoŋ naka i nino me dwogo a Rwot, mom obino telo nyim jo a doŋ oto.</verse>
				<verse number="16">Rwot ikome bino yitto piny kun ya i wi polo kede lwoŋo me twer, ame dwon amalaika adittere bino winyere, gwara Obaŋa bino kok. Jo ame yam oto i Kricito gin en a bino kwoŋo cer,</verse>
				<verse number="17">icennere wan jo akwo, ame odoŋ, obino gwarowa karacel kedgi i pol, wek orwatte i Rwot i dye yamo; wan doŋ ote bino bedo baŋ Rwot nakanaka.</verse>
				<verse number="18">Kwe wunu cunywu kenwu kenwu nakanaka i kop man.</verse>
			</chapter>
			<chapter number="5">
				<verse number="1">Ento kop a mako kare, kede nino, omegowa, mom myero aco pire baŋwu,</verse>
				<verse number="2">pien wun ikomwu iŋeo wunu aber ni, nino a Rwot bino bino acalo akwo ame bino dyewor.</verse>
				<verse number="3">Ka jo kobo ni, “Piny okwe, ginnoro arac mom,” to bino tuyogi atua bala rem me nywal ame bino i kom dako ayac, ka larre bino loyogi oko.</verse>
				<verse number="4">Ento wun omegowa, mom itye wunu i piny acol, ame twero miyo nino-nu tuowu atua bala akwo.</verse>
				<verse number="5">Pien wun ducu ibedo wunu jo me ceŋ, jo me dyeceŋ; wan mom jo me dyewor onyo me piny acol.</verse>
				<verse number="6">Pi mano, mom myero inin wunu calo jo ocele, ento bed wunu neno kun igwokere wunu.</verse>
				<verse number="7">Pien jo ame nino, gin nino dyewor, jo a mer koŋo, mer daŋ dyewor,</verse>
				<verse number="8">ento wan jo me dyeceŋ, myero obed ame ogwokere. Oruk wunu iyee kede mar bed nyonyo geŋo korwa, oruku daŋ gen me larre, bed tok nyonyo wiwa me romo.</verse>
				<verse number="9">Pien Obaŋa mom oyerowa me akemo mere pot i komwa, ento me olarre pi Rwotwa Yecu Kricito,</verse>
				<verse number="10">ame con oto pirwa, me wek kadi oneno onyo onino, obin obed wunu kwo karacel kede.</verse>
				<verse number="11">Pi mano, jiŋ wunu cunywu kenwu, ite daŋ konyere wunu i doŋo cunywu, ŋat man kede wadgi, acalo itye wunu ka timo.</verse>
				<verse number="12">Obako dogwa baŋwu omegowa, wor wunu jo ame tye ka tic iyi akinawu ame canne pirwu i Rwot, kun gin pwonyowu.</verse>
				<verse number="13">Ket wunu kwogo adwoŋ i komgi pi tic megi, kun imaro wunugi. Bed wunu i kuc kenwu kenwu.</verse>
				<verse number="14">Obako dogwa baŋwu omegowa, juku jo ame balo kare aboŋo tic, jiŋ wunu cuny jo a cunygi toco, kony wunu jo agoro, di cunywu i kom jo ducu.</verse>
				<verse number="15">Nen wunu ni ŋattoro i akinawu mom oculo gin arac kede gin arac, ento i kare luŋ tem wunu timo ber i akinawu kenwu kede baŋ jo luŋ.</verse>
				<verse number="16">Lel wunu i kare ducu.</verse>
				<verse number="17">Kwa wunu Obaŋa aboŋo keŋ.</verse>
				<verse number="18">Mi wunu pwoc i jami ducu, pien mano en ame Obaŋa mito i baŋwu i Kricito Yecu.</verse>
				<verse number="19">Kur igen wunu Cuny Acil tiyo ticcere i yiwu,</verse>
				<verse number="20">kur ica wunu kop odwarpiny,</verse>
				<verse number="21">bed wunu iwaŋ abit i jami luŋ; mak wunu atek gin ducu aber,</verse>
				<verse number="22">kwer wunu tim luŋ areco.</verse>
				<verse number="23">Obaŋa ikome won kuc mi idok wunu jo acil i yore luŋ, ogwok cunywu kede tipowu kede komwu me ibed wunu aboŋo kopporo a loowu i kare me dwogo a Rwotwa Yecu Kricito.</verse>
				<verse number="24">Ŋat olwoŋowu genne; bino timo man pirwu.</verse>
				<verse number="25">Omegowa, kwa wunu Obaŋa pirwa.</verse>
				<verse number="26">Mot wunu omego ducu kede amot me mar.</verse>
				<verse number="27">Acikowu atek i nyin Rwot, myero ikwan wunu waraga man baŋ omego luŋ.</verse>
				<verse number="28">Winyo a Rwotwa Yecu Kricito bed kedwu,</verse>
			</chapter>
		</book>
		<book number="53">
			<chapter number="1">
				<verse number="1">Waraga man oya i baŋ Paulo gin i Silvano, kede Temoteo. Baŋ lwak jo oye Kricito ame bedo i Tecalonika ame tye i Obaŋa Papo kede Rwotwa Yecu Kricito.</verse>
				<verse number="2">Obaŋa Papo kede Rwotwa Yecu Kricito miwu winyo kede kuc.</verse>
				<verse number="3">Omegowa, wan myero opwo Obaŋa didik pirwu. Ber opwoe wunu pien iyeewu tye adoŋo atek meicel, kede mar a dano acel acel i kom awottere daŋ tye amedde.</verse>
				<verse number="4">Pi mano wan daŋ otye awaka i komwu i kin lwak jo oye Obaŋa i kabedo luŋ, pi diyo cunywu kede pi iyeewu i awuna kede can luŋ ame itye wunu ka kanyo.</verse>
				<verse number="5">Mano en anen a nyuto kite ame Obaŋa ŋolo kede kop kakare, me wek bin kwanwu ni wun jo a myero i loc Obaŋa ame itye wunu ka neno can pire.</verse>
				<verse number="6">Pien baŋ Obaŋawa nen atira ni, myero cul awunawu baŋ jo awunowu,</verse>
				<verse number="7">eka te miyowu weo, wun jo ame owunowu, anaka wan daŋ. Mano en bino timo i kare ame Rwot Yecu bino nen iye a kun aya i polo karacel kede omalaika mere atek i dye mac a lyel.</verse>
				<verse number="8">I kare-nono en bino culo kwor i kom jo ame mom ŋeo Obaŋa kede i kom jo a pyem amut aber i kom Rwotwa Yecu.</verse>
				<verse number="9">Kop ame obino ŋolo i komgi en can me to a mom tum, kun oryemogi oko i nyim Rwot kede i nyim teko me kwogo mere,</verse>
				<verse number="10">i nino-nono, i kare ame en bino dwogo kun jo mere mie kwogo, ame owure i akina jo ducu oye en; pien rik iye wunu kop ame wan otito baŋwu.</verse>
				<verse number="11">En omio wan okwao Obaŋa pirwu nino luŋ, me en mi ibed wunu jo a kwowu rwatte i mittere me lwoŋowu, me Obaŋawa konywu cobo mitwu luŋ abeco kede tic ducu ame itio wunu pi iyee.</verse>
				<verse number="12">Mano bino miyo jo keto kwogo i nyiŋ Rwotwa Yecu Kricito pirwu, dok wun daŋ ibino wunu nwoŋo kwogo pire, pi winyo ame oya i baŋ Obaŋawa kede Rwotwa Yecu Kricito.</verse>
			</chapter>
			<chapter number="2">
				<verse number="1">Omegowa, kop i kom dwogo a Rwotwa Yecu Kricito kede cokerewa me rwatte kede, obako dogwa baŋwu ni,</verse>
				<verse number="2">kur iwek tamwu rweny oko iye oyotoyot, cunywu daŋ kur poti, kadi pi kop adwarpinnyoro onyo pi kop ame orabo, onyo waraga moro ame okobo ni oya i baŋwa, ame kobo ni, nino a Rwot doŋ otuno oko.</verse>
				<verse number="3">Ŋattoro kur bwolwu i yore luŋ, pien nino-nono mom ru abino, tuno waŋ ame jem i kom Obaŋa koŋ obedo tye, dok aturcik daŋ doŋ otyeko nen oko, dano ame bino rwenyo odoco.</verse>
				<verse number="4">En pyem, dok kette kene me bedo malo aloo gin luŋ ame olwoŋo ni Obaŋa, onyo ginnoro ame oworo; dok bedo i kommere i ot Obaŋa kun nyutte kene ni en Obaŋa.</verse>
				<verse number="5">Mom ipo wunu ni, rik atittiwu man i kare ame pwod atye baŋwu?</verse>
				<verse number="6">Daŋ iŋeo wunu gin ame tye ka geŋe i kare-ni, wek onen ka doŋ kare mere oromo.</verse>
				<verse number="7">Pien twer a mom ŋeye ame mio jo turo cik aman tye doŋ atic; cite ŋat a geŋo pwod bino geŋo ituno ka doŋ oryemo oko.</verse>
				<verse number="8">Icennere aturcik bino nen, eka Rwot Yecu te neko oko kede awura doge, tyeko oko, i kare ame en bino dwogo te nen oko kannaler.</verse>
				<verse number="9">Bino aturcik aya i tic Catan kun tye kede kwone tic atek luŋ, anyuttogo kede taŋo mogo me goba.</verse>
				<verse number="10">Dok bino bedo kede lwak abwole areco pi jo ame bino rwenyo odoco, pien gin okwero maro kop me ateni ame kono largi.</verse>
				<verse number="11">Pi mannono Obaŋa bino ketogi i te twer me bwol, me gin oye goba,</verse>
				<verse number="12">wek kop lo jo luŋ a mom ye kop me ateni, ento yigi yom i tim a mom atira.</verse>
				<verse number="13">Omegowa ame Rwot maro, myero wan opwo Obaŋa pirwu nino ducu, pien Obaŋa ogeo yerowu con me larowu pi Cuny Acil ame lonyowu bedo acil, kede pi ye kop me ateni.</verse>
				<verse number="14">Olwoŋowu i man kede amut aber a wan orabo me mi inwoŋ wunu kwogo a Rwotwa Yecu Kricito.</verse>
				<verse number="15">Pi mano omegowa, cuŋ wunu atek, mak wunu kite a wan opwonyowu kede, i kop onyo i waraga.</verse>
				<verse number="16">Rwot Yecu Kricito ikome kede Obaŋa Papawa ame marowa dok kweo cunywa odoco kede gen aber ame obino pi kica,</verse>
				<verse number="17">okwe cunywu, omokwu atek i tic kede i kop luŋ abeco.</verse>
			</chapter>
			<chapter number="3">
				<verse number="1">Omegowa, me agikki mere, kwa wunu Obaŋa pirwa, me wek kop a Rwot oriŋ olal piopio, jo ket iye kwogo acalo otimere daŋ i akinawu.</verse>
				<verse number="2">Dok daŋ miwa olarre i baŋ jo areco, a kitegi oballe; pien jo luŋ mom tye kede iyee.</verse>
				<verse number="3">Rwot genne, en bino miyowu teko, dok bino gwokowu i baŋ Arac.</verse>
				<verse number="4">Dok Rwot omio wan daŋ otye i gen i komwu ni, itye wunu ka timo gin a nwaŋ ocikowu iye, dok daŋ ibino medde wunu tiyo.</verse>
				<verse number="5">Rwot myero tel cunywu naka i mar Obaŋa kede i diyo cuny a ya i baŋ Kricito.</verse>
				<verse number="6">Omegowa, doŋacikowu i nyiŋ Rwotwa Yecu Kricito ni, pokere wunu oko kede ominwu moro ame bedo wirre balo kare nono aboŋo ticcoro, kun mom lubo kite a myero ame imako wunu i baŋwa.</verse>
				<verse number="7">Wun ikomwu iŋeo wunu kite a myero ipotto wunu kede kitewa. I kare a nwaŋ wan otye baŋwu, mom obedo balo kare nono.</verse>
				<verse number="8">Wan rik mom ocamo cam a ŋattoro aboŋo culo, ento ocanne i tic dyewor kede dyeceŋ me wek kur oket peko i kom ŋattoro i akinawu.</verse>
				<verse number="9">Mom ni pien wan omom i twer, ento wan omiye giwa kenwa me obed anen me alubawu.</verse>
				<verse number="10">Pien i kare a rik otye baŋwu, omiowu cikwa ni, ŋat okwero tic myero mom cem gire.</verse>
				<verse number="11">Owinyo ni jo mogo i akinawu bedo wirre balo kare nono; mom otio, ento oridde i tic ajo ocele.</verse>
				<verse number="12">Ociko kodi jo-nono, dok obako dogwa baŋgi i Rwot Yecu Kricito ni, myero gin ti ticgi mot, me wek ŋat acel acel pitte gire kene.</verse>
				<verse number="13">Omegowa, mom iol wunu tiyo gin aber.</verse>
				<verse number="14">Ka ŋattoro okwero lubo gin ocoo i waraga man, myero iniaŋ wunu i kom dano-nono, mom iribere wunu kede, me lewic make.</verse>
				<verse number="15">Kur itere wunu acalo akwor, ento juke wunu acalo ominwu.</verse>
				<verse number="16">Rwot won kuc, en ikome omiwu kuc i kare ducu i yore luŋ. Rwot obed i wun luŋ.</verse>
				<verse number="17">An Paulo acoo amot man kede ciŋa an ikoma. Man anen i waragana ducu; acoo kite-ni.</verse>
				<verse number="18">Winyo a Rwotwa Yecu Kricito obed kedwu ducu.</verse>
			</chapter>
		</book>
		<book number="54">
			<chapter number="1">
				<verse number="1">Waraga man oya i baŋ Paulo ame akwena a Kricito Yecu pi cik Obaŋa Alarwa kede Yecu Kricito ame genwa ocuŋ i kome.</verse>
				<verse number="2">Baŋ Temoteo atinna me ateni iyi iyee: Obaŋa Papo kede Kricito Yecu Rwotwa omii winyo, kica kede kuc.</verse>
				<verse number="3">Acalo rik akwai i kare ame awoto Makedonia, pwod amito idoŋ i Epeco me wek icik jo mogo kur pwony pwonnyoro apat,</verse>
				<verse number="4">dok kur keto cunygi i kop me icina kede nyiŋŋogo ame oryeo abocoboco me kwaro, ame kelo ka tam atata, mom konyo yik Obaŋa ame ocuŋ i kom iyee.</verse>
				<verse number="5">Rik aciki kit man me jo bed kede mar ame dano bedo ka yie cil daŋ ler aboŋo balloro, dok iyee mere daŋ goba mom iye.</verse>
				<verse number="6">Jo mogo ogak iye oko ote donyo i ceko koppogo a konnyere mom.</verse>
				<verse number="7">Gin omito bedo opwony cik, kun mom oniaŋ a kadi kop ame okobo, onyo gin ame okobo kop i kome, ame gin ocuŋ iye atek wok-ki.</verse>
				<verse number="8">Wan oŋeo ni cik ber ka dano otio kede i kite a cik mito,</verse>
				<verse number="9">kun niaŋ ni, cik mom oketo pi jo a kitegi atira, ento pi oturcik kede jo a mom kede winy; pi jo a mom lworo Obaŋa kede obalo, pi jo a mom cil kede jo a mom ŋeo Obaŋa, onek papagi, onek totogi, kede onek jo ocele.</verse>
				<verse number="10">Dok pi jo a timo tim me coco, ocod co wadgi, okwal jo me acata, ogoba, jo a kwoŋo nononono, kede en ocele mere luŋ a mom rwatte kede pwony me ateni.</verse>
				<verse number="11">Mano en pwony ame nwoŋere i amut aber a rik omia me araba, amut aber ame tito pi kwogo Obaŋa ame opwoo.</verse>
				<verse number="12">Apwoo ŋat ame omia teko me tiyo man, en Kricito Yecu Rwotwa, pien en doŋ okwana ibedo agen, eka te keta i ticcere,</verse>
				<verse number="13">kadi bed rik an koŋ ageo yete, wune, kede roko kolo i kome. Ento otima kica, pien rik atimo i towaŋ kede aboŋo iyee,</verse>
				<verse number="14">eka winyo a Rwotwa te medde meicel i koma karacel kede iyee kede mar ame tye i Kricito Yecu.</verse>
				<verse number="15">Kop man kop ateni, myero jo luŋ oye ni, Kricito Yecu rik obino i lobo pi laro obalo Iyi akina obalo, an me agege;</verse>
				<verse number="16">ento otima kica pi kop man, me wek i akina obalo, Yecu Kricito ge nyuto diyo cunyere aber tuŋ baŋa acalo anen baŋ jo ocele ame bino ye en, eka ote nwoŋo kwo a perakino nakanaka.</verse>
				<verse number="17">Woro kede kwogo obed nakanaka baŋ Abaka a loo kare luŋ, a mom to, a mom nen, Obaŋa acel kene. Amen.</verse>
				<verse number="18">Atina Temoteo, amii cik man ame rwatte kede kop ame rik odwarpiny okobo, me wek ka ilubo kopgi, irom romo aber i mony,</verse>
				<verse number="19">a kun imako iyee atek kun yii ler. Pi kwero tam ame i yigi ame nyuttigi balgi, jo ocele iyeegi aballe oko.</verse>
				<verse number="20">Jo mogo i akinagi Kumenayo kede Alegejanda, rik amio iciŋ Catan wek opwonyere owek yeto Obaŋa.</verse>
			</chapter>
			<chapter number="2">
				<verse number="1">Doŋ me agege aciki ni, bako dog, kwayo Obaŋa, kwae pi jo ocele, kede pwoc, myero timere pi jo luŋ,</verse>
				<verse number="2">pi rwode kede jo a tye i rwom a malo, me wan obed mot aboŋo ayela, a kun oworo Obaŋa dok kitewa beco i yore luŋ.</verse>
				<verse number="3">Man ber, Obaŋa Alarwa daŋ pwoo.</verse>
				<verse number="4">En mito laro jo luŋ, dok mito ni jo luŋ ŋe kop ateni.</verse>
				<verse number="5">Pien Obaŋa gire tye acel, Anot Obaŋa kede dano daŋ tye acel, ame daŋ rik obedo dano, en Kricito Yecu,</verse>
				<verse number="6">ame omiye kene me bedo gi-Iakoro jo luŋ; mano en caden ame omio i kare ikome.</verse>
				<verse number="7">Pi man, oketa me bedo arab kop kede akwena, (akobo kop ateni, goba mom iye), apwony Orok, iyi iyee kede kop ateni.</verse>
				<verse number="8">Man omio amito ni co myero kwa Obaŋa i kabedo luŋ, kun otiro ciŋgi acil malo aboŋo akemo onyo daa.</verse>
				<verse number="9">Kit-enno, mon myero rukere aber kede mwolo, kun ogwokere, mom i yer okedo, onyo i jabu, onyo tigo, onyo rukkogo me wel amalo;</verse>
				<verse number="10">ento bergi myero nen i tic aber ame gin tio, mano en gin a mitte baŋ mon ame lwoŋere kengi ni gin jo a woro Obaŋa.</verse>
				<verse number="11">Dako myero pwonyere liliŋ kede winy.</verse>
				<verse number="12">Mom ayeyi dako me pwony onyo bedo i twer i kom co; en myero lin aliŋa.</verse>
				<verse number="13">Pien Adam rik en ame ogeo cweyo, eka ote cweyo Kawa.</verse>
				<verse number="14">Dok Adam rik mom obwolo, ento obwolo dako, eka te geyo kalo wi cik.</verse>
				<verse number="15">Kadi bed amanno, dako bino bwot i kare me nywal, ka ce en omedde bedo i iyee kede mar, dok bedo acil kun gwokere.</verse>
			</chapter>
			<chapter number="3">
				<verse number="1">Kop man kop ateni: ka ce dano mito tic me bedo atel jo Obaŋa, nwoŋo en omito tic aber.</verse>
				<verse number="2">Doŋ ba, atel jo Obaŋa myero bed aboŋo kopporo ame ojuke iye, won dako acel, a gwokere kene, a ryek, dano ame jo woro, agwok wele, apwony aber,</verse>
				<verse number="3">a mom amero, a mom akolo, ento mwol, a mom ada atata, dok mom amar lim.</verse>
				<verse number="4">Myero en bed ŋat ame loo ode aber kun gwoko itino mere bedo i winy baŋ odite, dok daŋ oworo i yore luŋ;</verse>
				<verse number="5">pien ka ce dano mom twero loyo ode en ikome, twero gwoko lwak jo oye Obaŋa niŋo?</verse>
				<verse number="6">Myero mom bed dano a pwod olokere nyen onyo mio den awaka, eka te poto oko, kop te loye bala a rik oloo Catan.</verse>
				<verse number="7">Medo i mano, myero en bed dano ame jo i oko pwoo, me en kur kel ayet i kome a mie poto i owic a Catan.</verse>
				<verse number="8">Amannono, okony tic i kin jo Obaŋa, myero daŋ bed jo a romo awora, jo a mom doggi aryo, a mom okak koŋo naka i obyel kweri, mom oworo me nwoŋo lim,</verse>
				<verse number="9">myero daŋ obed jo ame niaŋ aber i muŋ me iyeewa, kun cunygi ler.</verse>
				<verse number="10">Myero koŋ ge temogi; ka ce onwoŋo ni kopporo arac mom i komgi, eka doŋ ote miyogi bedo okony tic.</verse>
				<verse number="11">Mon daŋ amannono, myero bed mon a romo awora, a mom ocok dog jo, a gwokere kengi dok daŋ ogen i jami luŋ.</verse>
				<verse number="12">Okony tic myero bed wegi mon acel acel, myero daŋ oloo itinogi kede udigi luŋ aber;</verse>
				<verse number="13">pien okony tic ame tio tic abeco nwoŋo dito pirgi kengi, dok odoko jo ame twero kobo kop i tek cuny i kom iyee a tye i Kricito Yecu.</verse>
				<verse number="14">Atye i gen me bino baŋi oyot, ento acoo pwony man baŋi me wek,</verse>
				<verse number="15">ka ce agal, iŋe kite a dano myero bed kede i ot Obaŋa, ame en lwak jo oye Obaŋa akwo, ame en pagi kede acakki tere atek, me ateni.</verse>
				<verse number="16">Muŋ me dini a wan otuco, pire dit meicel; Rik en onyutte i kom, okwane ni kite atir pi Cuny Acil, omalaika te nene, orabo pire baŋ Orok, oye en i wi podo luŋ; ote tere malo i kwogo.</verse>
			</chapter>
			<chapter number="4">
				<verse number="1">Cuny Acil kobo kannaler ni waŋŋoro anyim, jo mogo bino bolo iyeegi oko, ote cako lubo jogi ame ogoba kede pwony a cen areco.</verse>
				<verse number="2">Pwony-nyi ya i baŋ wegi edwali ame tam me yigi a nyuttigi balgi odil oko acalo gin owaŋo i nyonyo alyet.</verse>
				<verse number="3">Gin juko jo ni kur nyom, dok daŋ ociko jo ni kwer cemmogo; aco Obaŋa rik oketo me jo a ye dok ŋeo kop ateni, gam kede pwoc.</verse>
				<verse number="4">Pien jami luŋ ame Obaŋa oketo beco, mom tye moro a myero kwer iye, ka ce ogamo kede pwoc;</verse>
				<verse number="5">pien kop Obaŋa kede kwac lonyogi bedo acil.</verse>
				<verse number="6">Ka iketo pwony magi i nyim omegowa, ibino bedo atic a Kricito Yecu aber, ame opito i kop me iyee kede pwony abeco ame ibedo lubo.</verse>
				<verse number="7">Kwer oko kop me icina me miŋo a mom me lworo Obaŋa. Pwonyere i kwo me lworo Obaŋa.</verse>
				<verse number="8">Pwonyere me ryeyo ler kom konnyere tye, cite nok; ento lworo Obaŋa konyo i yore luŋ, pien twero kelliwa winyo i kare man kede i kwo a bino anyim acalo Obaŋa ociko.</verse>
				<verse number="9">Kop man kop ateni, myero jo luŋ ye.</verse>
				<verse number="10">Man en omio wan ololle dok ocukere, pien wan oketo genwa i kom Obaŋa akwo, ame en Alar jo luŋ, akato mere jo a tye kede iyee.</verse>
				<verse number="11">Cik kop man, dok ipwony i jo.</verse>
				<verse number="12">Kur imi ŋattoro cai ni pien yin itidi, ento mi anen aber baŋ jo oye, i koppi, i kitti, i mar, i iyee kede bedo acil a mom ijebere i ginnoro arac.</verse>
				<verse number="13">Mi kare meri i kwano coc a yam ocoo i nyim lwak, i cuko cuny jo, kede i pwony, ituno ka an abino.</verse>
				<verse number="14">Kur iwek mot me cuny ame itye kede to nono, a rik omii pi kop odwarpiny i kare ame odoŋe keto ciŋgi i wii.</verse>
				<verse number="15">Nyut kop magi i tic, ketto cunyi iye, me jo luŋ nen kit ame itye ka wot kede anyim.</verse>
				<verse number="16">Gwokere keni, dok igwok pwonnyi daŋ; kanyakino iye, pien ka itimo amanno, yin ikomi ibino larre karacel kede jo a winyi daŋ.</verse>
			</chapter>
			<chapter number="5">
				<verse number="1">Kur ijuk adwoŋŋoro, ento cuk cunye acalo pappi; awobe tergi acalo omegoni,</verse>
				<verse number="2">mon adoŋo acalo toto, kede mon atino acalo amegoni, aboŋo tammoro arac.</verse>
				<verse number="3">Wor mon ame coggi oto ame odoŋ kengi.</verse>
				<verse number="4">Ka ce dako a cware oto tye kede itino mere onyo ikwae, myero gin koŋ pwony ticgi me dini i otgi gin ikomgi, kun daŋ oculo onywalgi pi konnyogo a rik gin omiogi, pien man Obaŋa pwoo.</verse>
				<verse number="5">Dako ame cware oto ame odoŋ kene aboŋo ŋattoro a konye, keto gennere luŋ i kom Obaŋa dok daŋ bako doge kun kwao Obaŋa dyecen kede dyewor.</verse>
				<verse number="6">Aco dako a cware oto ame yenyo yomcuny me jami abeco keken, doŋ oto oko kadi pwod kwo.</verse>
				<verse number="7">Ket cik man, me gin bed aboŋo kopporo ame ojukogi iye.</verse>
				<verse number="8">Ka ce dano moro mom mio ginnoro me konyo wati mere, akato mere ode en ikome, nwoŋo doŋ okwero iyee mere oko, dok daŋ rac kato ŋat a mom oye.</verse>
				<verse number="9">Pe myero co nyiŋ dako a cware oto ame mwaka me dittere pwod mom ru oromo pyerabicel nono, dok daŋ myero en obed dako a yam obedo i cware acel keken.</verse>
				<verse number="10">Myero nen ni ticcere ber, ka ce yam opito otino, ojolo wele, olwoko tyen jo Obaŋa, okonyo jo a yam owunogi, dok daŋ omiye kene i tiyo gin aber i yore luŋ.</verse>
				<verse number="11">Ento myero mom ico wunu mon a pwod tino a coggi oto; pien mit me komgi twero miyo gin okwero Kricito, ote mito nyomere dok oko;</verse>
				<verse number="12">mio oŋolo kop loogi pi turo cikeregi me agege.</verse>
				<verse number="13">Medo i mano, odoko owackom ame wowota i ot i ot; mom owackom keken, ento odoko daŋ okob kop atata, mon a ridde i gin a mom megi, ote kobo kop ame mom romo akoba.</verse>
				<verse number="14">Pi mannono, omio an amito ni mon a pwod tino a coggi oto myero nyomere, nywal otino, lo udigi, me kur omi okworwa kare me kobo ginnoro arac i komwa.</verse>
				<verse number="15">Pien mogo doŋ ogak, tye a lubo Catan.</verse>
				<verse number="16">Ka ce dako moro ame oye Rwot tye kede wati mere ame gin mon to, myero en omigi kony; me lwak jo oye Obaŋa kur ye peko, okony ka mon ame coggi oto ame akonygi moro mom.</verse>
				<verse number="17">Odoŋe ame loo loc aber myero worgi meicel, akato mere jo ame lolle atek i tito kop kede pwony.</verse>
				<verse number="18">Pien coc a yam ocoo kobo ni, “Kur itwe dog twon ka adino kal,” dok daŋ ni, “Atic myero culle ocara mere.”</verse>
				<verse number="19">Kur iye pido moro i kom adwoŋŋoro, kono ka, ka tye caden aryo onyo adek.</verse>
				<verse number="20">Aco jo ame peny apenya i balgi, jukgi i nyim jo luŋ, me mi jo ocele bed i lworo.</verse>
				<verse number="21">Aciki i nyim Obaŋa kede Kricito Yecu kede omalaika ame oyero, gwok cik magi kun mom ijeŋere i wat onyo i dyere.</verse>
				<verse number="22">Kur daŋ iruye keto ciŋi i kom ŋattoro onyo lutte i bal a ŋat ocele; gwokere ibed giri acil.</verse>
				<verse number="23">Ya aman, kur doŋ imat ka pii keken, mat daŋ koŋo aduno pi konyo yii kede too ame maki kare i kare.</verse>
				<verse number="24">Bal a jo mogo nen oko kannaler, ame cimo oko ni kop bino loyogi, ento bal a jo ocele nen icen.</verse>
				<verse number="25">Tic aber daŋ nen oko kannaler; kadi mom amannono, mom twero kanne odoco a mom onen.</verse>
			</chapter>
			<chapter number="6">
				<verse number="1">Jo luŋ ame obedo opii, myero ter odonegi acalo jo a romo awora i yore luŋ, me ŋattoro kur yet nyiŋ Obaŋa onyo pwonywa.</verse>
				<verse number="2">Jo ame odonegi doŋ oye Rwot, myero mom okwer worogi, ni pien gin obedo omego, ento myero oti baŋgi aber atek ateka, pien jo ame gin okonyo kede ticgi obedo jo ame oye Rwot dok jo ame gin omaro. Pwony kop magi dok icuk cuny jo iye.</verse>
				<verse number="3">Ka ŋattoro pwonyo mege apat kun mom lubo kop ateni a Rwotwa Yecu Kricito kede pwony me diniwa,</verse>
				<verse number="4">nwoŋo en odeŋ awaka ento mom ŋeo ginnoro kadi acel. Yie Opoŋ i par areco me pyem kede daa i kom koppogo; aco magi-nono ya iye nyeko, pyem, ayet, par areco a rwenyo gen.</verse>
				<verse number="5">Dok daŋ mio jo a ryekogi oballe, ame mako kop me ateni loogi oko, bedo wowoa nononono, kun otamo ni dini en yore me nwoŋo lonyo.</verse>
				<verse number="6">Lonyo dwoŋ meicel i dini ka ce iyeŋ ka i ginnoro keken ame itye kede.</verse>
				<verse number="7">Pien wan mom okelo ginnoro i lobo, dok daŋ mom otwero tero moro iya i lobo.</verse>
				<verse number="8">Ento ka otye i cem kede ginaruka, magi-nono gire romowa.</verse>
				<verse number="9">Ento jo ame paro pi bedo olonyo mio obitogi ote poto oko, eka ote moko i owic a Catan pi mitgi apol me miŋo ame wunogi, mio obedo acalo jo omwonyere i nam, te miyo orwenyo odoco.</verse>
				<verse number="10">Pien maro lim, en acakki me gin luŋ areco; man en okelli jo apol ya oko iyi iyee, eka ote miyo lwak can apol ata corre i komgi.</verse>
				<verse number="11">Ento yin dano Obaŋa, leŋŋi maginogo yo, ento ket cuny i kite atir, i lworo Obaŋa, i iyee, i mar, i diyo cuny, i mwolo.</verse>
				<verse number="12">Rom romo aber i Iweny, romo me iyee, mak atek kwo a perakino nakanaka, ame rik olwoŋi iye i kare ame ituco iyeeni aber i wan ocaden apol ata.</verse>
				<verse number="13">Aciki i nyim Obaŋa ame mio kwo baŋ jo luŋ, kede i nyim Yecu Kricito, ame otuco iyee mere aber i kare ame mio cadennere i nyim Pontio Pilato,</verse>
				<verse number="14">gwok cik ame omii, aboŋo roccoro i komi onyo kopporo ame ojuki iye, ituno ka Rwotwa Yecu Kricito bino nen.</verse>
				<verse number="15">Obaŋa ame opwoo, Won Twer acel kene, Abaka obakki, Rwot a rwode, bino nyuto man ka kare ikome oromo.</verse>
				<verse number="16">En Obaŋa acel kene a mom to, ame bedo i lero moro a mom nokere, anaka cene ŋattoro mom ru onene, mom daŋ twero nen gire. Woro kede twer a mom gik obed baŋe. Amen.</verse>
				<verse number="17">Cik olonyo me kare man owek wakere, kadi keto gengi i kom lonyo ame mom genne, ento i kom Obaŋa ame miowa jami luŋ abup me yomoro cunywa.</verse>
				<verse number="18">Myero gin oti tic abeco, obed olonyo i timo jo ber, i poko jami, kede i miyo mot i yomcuny.</verse>
				<verse number="19">Mano nwoŋo gin okano mono aber pirgi kengi pi kare me i nyim, me gin mak kwo ame en kwo ikome.</verse>
				<verse number="20">Ama Temoteo, gwok gin a rik ojalo i ciŋi. Gwokere i ceko kop a mom me woro Obaŋa, kede i pyemmogo a ya i gin ame olwono gobagoba ni “ŋec”:</verse>
				<verse number="21">pien jo mogo ame kobo ni otye kede kodi ŋeccono ocobo iye piny nono i kop a mako iyee. Winyo Obaŋa bed kedi.</verse>
			</chapter>
		</book>
		<book number="55">
			<chapter number="1">
				<verse number="1">Waraga man oya i baŋ Paulo ame akwena a Kricito Yecu pi mit Obaŋa, ame lubo cikere mere me miyowa kwo a tye i Kricito Yecu.</verse>
				<verse number="2">Baŋ atinna Temoteo ame amaro: Obaŋa Papo kede Kricito Yecu Rwotwa mii winyo, kica kede kuc.</verse>
				<verse number="3">An apwoo Obaŋa ame atiye tic i yic aler, bala kwarina yam tiye, kun atuco nyiŋi i kwacca me kare luŋ.</verse>
				<verse number="4">Ka apo pig waŋi, mio iwor kede iceŋ aparo neni, me apoŋ kede lelo.</verse>
				<verse number="5">Apoyo iyeeni a goba mom iye, a rik koŋ ogeo bedo baŋ tatti Loi, kede totti Yuneki, ame aŋeo aboŋo kalo akala ni tye baŋi yin daŋ.</verse>
				<verse number="6">Man omio apoyo wii me iyik mot a rik Obaŋa omii pi keto ciŋa i komi, ame doŋ odoko acalo mac a mito to.</verse>
				<verse number="7">Pien Obaŋa rik mom omiowa cuny me lworo, ento omiowa cuny me teko kede mar kede me gwokere ken.</verse>
				<verse number="8">Pi mano lewic kur maki me miyo caden i kom Rwotwa, lewic daŋ kur maki i koma an ame abedo abuccere, ento notte kedwa i kanyo can pi amut aber, i teko Obaŋa.</verse>
				<verse number="9">En olarowa dok te lwoŋowa me bedo jo acil, mom pi ticcogo a wan otio, cite pi lubo yik a en ikome oyiko, kede pi winyo mere a rik en omio baŋwa i Kricito Yecu iyi ageyi piny.</verse>
				<verse number="10">Aman doŋ onyuto oko baŋwa i bino Alarwa Kricito Yecu ame doŋ oweo to oko, te miyo kwo kede perakino atwal onen oko kannaler pi amut aber.</verse>
				<verse number="11">Pi amut aber-ri, an rik oketa me bedo arab-kop kede akwena kede apwony.</verse>
				<verse number="12">Man en omio aneno can kit-ti. Cite lewic mom maka gira, pien aŋeo ŋat ame aye, dok daŋ aniaŋ atira ni, en twero gwoko gin ojalo i ciŋa ituno i Nino-naca.</verse>
				<verse number="13">Anenni me aluba bed kop ateni a rik iwinyo i baŋa, kun iwapo kede iyee kede mar a tye i Kricito Yecu.</verse>
				<verse number="14">Gwok gin aber ame ojalo i ciŋi pi teko a Cuny Acil a bedo i yiwa.</verse>
				<verse number="15">Yin iŋeo ni, jo luŋ a tye i Acia doŋ olokka ŋegi. Pugelo gin kede Kermogen tye i akinagi.</verse>
				<verse number="16">Rwot myero tim paco Oneciporo kica, pien rik odwoggo cunya tyen apol. Lewic mom omake pi jegerena,</verse>
				<verse number="17">cite en ka otuno i Roma, oyenya atek ituno ka onwoŋa.</verse>
				<verse number="18">Rwot mie enwoŋ kica a ya i baŋe i Nino-naca. Dok yin daŋ iŋeo kit kony a en obedo miyo i Epeco.</verse>
			</chapter>
			<chapter number="2">
				<verse number="1">Atinna, yin doŋ bed atek ba, pi winyo ame omiowa i Kricito Yecu.</verse>
				<verse number="2">Gin ame iwinyo i baŋa i nyim ocaden apol, yin daŋ ikob baŋ jo a genne a romo pwonyo i jo ocele.</verse>
				<verse number="3">Kany gin arac ame otimo i komi, bala jo ocele daŋ tye akanyo, acalo bala acirikale a Yecu Kricito aber.</verse>
				<verse number="4">Mom tye acirikale moro a tye i dog tic ame dok mio tic i oko bodo wie, pien tammere mito yomo cuny ŋat ocoe i mony.</verse>
				<verse number="5">Apyem i tuko mom twero loyo tuko ka mom owapo icwil me tukonono.</verse>
				<verse number="6">Apur ame ololle i poto en ame myero ge camo gin ame ocek iye.</verse>
				<verse number="7">Tam gin ame akobo, pien Rwot bino miyi iniaŋ i kop-pi luŋ.</verse>
				<verse number="8">Po i kom Yecu Kricito, ame ocer iyi akina a jo oto, akwar Daudi, kite a an arabo kede amut aber.</verse>
				<verse number="9">Amut aberrono en gin ame atye akanyo can pire, kun otwea i jegere bala atimo twon balloro! Cite kop Obaŋa gire mom otweo.</verse>
				<verse number="10">En gin omio atye akanyakino kare luŋ, pi jo ame oyero, me gin daŋ onwoŋ larre a tye i Kricito Yecu, karacel kede kwogo a mom gik.</verse>
				<verse number="11">Kop man kop ateni, ni, “Ka wan oto kede, obino daŋ kwo kede;</verse>
				<verse number="12">ka wan okanyakino, obino loc karacel kede; ka wan okwere, en daŋ bino kwerowa;</verse>
				<verse number="13">ka wan jo a mom genne, en gire genne nakanaka, pien mom twero kwerre kene.”</verse>
				<verse number="14">Poyo wigi i kop man, dok icikgi i nyim Rwot, ni gin owek pyem i kom nyiŋ kop apapat, pien mom konyo ginnoro, cite lunyo ka balo jo a winyo abala.</verse>
				<verse number="15">Diye atek me miye keni baŋ Obaŋa acalo ŋat ame opwoo, atic a mom i ginnoro a lewic myero make iye, ame tero kop me ateni i yo atira.</verse>
				<verse number="16">Kwer oko ceko kop a mom me woro Obaŋa, pien kodi koppono medo rwenyo jo arwenya i lworo Obaŋa,</verse>
				<verse number="17">dok daŋ kopgi bino tuco yore bala bur a camo kom dano oyotoyot. Kumenayo gin kede Pileto tye i akina a jo-nono.</verse>
				<verse number="18">Gin doŋ ogom oko i kop me ateni kun okobo ni cerwa doŋ okato oko con. Gin otye obalo kede iyee ajo mogo.</verse>
				<verse number="19">Cite acakki te ot ame Obaŋa ocibo doŋ tye ame ocuŋ atek ikin, ame daŋ i tye coc man i kome ni, “Rwot ŋeo jo mere,” dok ni, “Dano acel acel ame lwono nyiŋ Rwot myero pokere oko i bal.”</verse>
				<verse number="20">I ottoro adwoŋ, mom bedo iye ka jami me jabu kede ryal keken, cite bedo iye daŋ jami mogo ame otio i yat kede ame otio i lobo; mogo otio kedgi i kare me kwogo keken, ento mogo ololo i kare ducu.</verse>
				<verse number="21">Ka ce ŋattoro olonyere kun oweko kite areco oko, en bino bedo tabo ame otio kede i kare me kwogo, ame bedo acil, ame konyo won ot, ame oyikere pi ticcoro ducu aber.</verse>
				<verse number="22">Cac oko agoma yic meri me awobi, eka ite keto tammi i kom kite atir, iyee, mar, kede kuc, karacel i jo luŋ a kok baŋ Rwot kun yigi cil.</verse>
				<verse number="23">Pyem me miŋomino ame bino pi kwiapiny kwer daŋ oko; yin iŋeo ni kodi pyemmono kelo daa.</verse>
				<verse number="24">Amiro a Rwot myero bed ŋat a mom da atata, myero bed ŋat akica baŋ jo luŋ, apwony adiro, ŋat a dio cunye,</verse>
				<verse number="25">ŋat a tiro jo a pyem kede mwolo, Atot onyo Obaŋa bino miyogi cuny me ŋut, eka gin te niaŋ aber i kom kop me ateni,</verse>
				<verse number="26">mio ryekogi te dwogo oko, ote bwot iyi owic a Catan, ame rik onwoŋo omakogi, omiogi tiyo gin en a mito.</verse>
			</chapter>
			<chapter number="3">
				<verse number="1">Cite ber iniaŋ man ni, i kare me agikki, piny bino bedo arac i kare mogo.</verse>
				<verse number="2">Pien jo bino maro ka komgi kengi, kun obedo omar lim, owaka, ocac, oyet jo. Mom obino winyo onywalgi, mom obino miyo pwoccoro, mom obino paro pi Obaŋa.</verse>
				<verse number="3">Mom obino maro jo wadgi; gin bino kwedde atata, obino bedo ocok dog jo, jo a mitgi mom jukere, jo ager ame dag ginnoro aber,</verse>
				<verse number="4">wegi erupe, jo a tye atata a mom paro piny, jo a yeyea, jo a maro yomyic akaka maro Obaŋa.</verse>
				<verse number="5">Gin bino lubo dini ka i kitegi a nen i oko, kun okwero teko mere. Dup jo-nono adupa.</verse>
				<verse number="6">Pien tye jo mogo i akinagi ame ridde i pacci a jo, te mayo tam a monnogo amimiŋ ame peko me bal obwoo, ame mitgi apapat bedo wayogi tuŋŋi i tuŋŋi,</verse>
				<verse number="7">kun gin mito pwonyere i kare luŋ, cite mom dok otwero niaŋ i kop me ateni.</verse>
				<verse number="8">Jonono rom i Yane kede Yambure a rik opyem i Muca, pien gin daŋ otye a pyem i kop me ateni i kite acellono; ryekogi doŋ oballe oko, iyeegi mom tye kakare.</verse>
				<verse number="9">Cite gin mom obino medde kede kannabor wok, pien miŋogi bino ŋeye oko baŋ Iwak, bala mea jo aryo ca.</verse>
				<verse number="10">Cite yin giri ityeko na keda kun ineno pwonnya, kitena kede tam ame aketo i nyima. Ineno iyeena, diyo cunya, marra, kite ame akanyakino kede.</verse>
				<verse number="11">Ineno kit ame owuna kede, kede can ame aneno; iŋeo gin ame otimere i koma i Antiokia, i Ikonio, kede Licitra, kile awunawuna a rik akanyo; cite Rwot gire olara i ginnoro luŋ aluŋa.</verse>
				<verse number="12">Ateni, jo ducu a mito wopo kite kwo ajo a Iworo Obaŋa, kun obedo i Kricito Yecu, obino wunogi,</verse>
				<verse number="13">kun jo areco kede jo ogoba, obino medde bedo arac ame okato kare, kun obwolo jo, gin daŋ obwologi.</verse>
				<verse number="14">Cite yin giri myero imedde i gin ame ipwonyo, kede ame iye ateteni, kun iŋeo jo a rik opwonyi iye.</verse>
				<verse number="15">Iŋeo daŋ ni; cakere i tinoni iŋeo coc acil a yam ocoo, ame twero pwonyi i yo me larre pi ye Kricito Yecu.</verse>
				<verse number="16">Coc acil luŋ a yam ocoo, ocoo pi teko a Cuny Obaŋa. Konyo me pwony, me nyuto bal, me twenyo kite a jo, me nayo jo i lubo kite atir,</verse>
				<verse number="17">me dano Obaŋa bed ame ocwiny, daŋ ame oyikere i yore luŋ, ame romo tiyo ticcoro aber</verse>
			</chapter>
			<chapter number="4">
				<verse number="1">Aciki i nyim Obaŋa kede i nyim Kricito Yecu ame bino ŋolo kop a jo akwo kede jo oto, dok pi dwogo mere kede pi loccere ni mano,</verse>
				<verse number="2">rab kop Obaŋa, cuŋ iye atek i kare aber kede i kare arac, mi jo niaŋ aber, jukgi, kun idio cunyi i pwony i kare luŋ.</verse>
				<verse number="3">Pien kare tye abino ame jo mom dok bino kanyo pwony me ateni, cite obino lubo mitgi kengi, kun ocoko opwony ame twero pwonyogi gin a gin mito winyo.</verse>
				<verse number="4">Gin bino loko ŋegi i winyo kop me ateni, ote gak oko wirre i kop me icina.</verse>
				<verse number="5">Cite yin ba, bed ame igwokere i kare luŋ; kanyakino ka can opoto, ti tic me rabo amut aber, cob ticci ducu kakare.</verse>
				<verse number="6">An doŋ jo ceggi onyo remona acalo gin ame oonyo i wi keno lam; karena doŋ oromo me ya oko i kwo man.</verse>
				<verse number="7">Aromo romo aber i lweny, acobo doŋ ŋwecca, agwoko daŋ iyee.</verse>
				<verse number="8">Aman doŋ okano pira mot me kite atir, ame Rwot a ŋolo atir, bino miya i Nino-naca; mom baŋa keken, cite daŋ baŋ jo luŋ ame doŋ cunygi tye aparo dwogo mere.</verse>
				<verse number="9">Diye atek, iru bino baŋa.</verse>
				<verse number="10">Pien Dema doŋ oweka oko pi maro jami me wi lobo-ni, owoto gire oko i Tecalonika, Kurecen owoto i Galatia kede Tito i Dalmatia.</verse>
				<verse number="11">Luka kene en a doŋ tye baŋa kan. Bin wun i Marako, pien en ber meicel i konya.</verse>
				<verse number="12">Tukiko an aoro oko i Epeco.</verse>
				<verse number="13">Ka ibino, kella boŋo apek a rik aweko i Teroa tuŋ a Karpo. Kwokka daŋ bukena, akato mere maca me lao ca.</verse>
				<verse number="14">Alegejanda atet mola otima cucu; Rwot bino cule pi timmere-nono.</verse>
				<verse number="15">Yin daŋ myero igwokere i kom lonnono, pien en rik opyem i kopwa atek ateka.</verse>
				<verse number="16">I pidona me agege, dano moro ocuŋŋa obedo mom. Jo luŋ oriŋo oweka oko. Obaŋa myero mom kwan man i wigi.</verse>
				<verse number="17">Cite Rwot Ocuŋ i laŋeta, eka te miya teko me tuco kop kakare, me Orok luŋ winy; olara amannono i dog eŋato.</verse>
				<verse number="18">Rwot bino konya iya oko i gin luŋ arac, kun lara me atun i loccere me polo. Kwogo bed baŋe nakanaka. Amen.</verse>
				<verse number="19">Motta Puricika gin kede Akwila, kede jo me ot Oneciporo.</verse>
				<verse number="20">Lacito rik odoŋ i Korinti; Turopimo aweko two i Mileto.</verse>
				<verse number="21">Diye atek me itun ame kare me koyo mom ru ocakere. Yubulo omoti, anaka atot Pudente kede Lino, kede Kulaudio, karacel kede omegiwa luŋ.</verse>
				<verse number="22">Rwot bed kedi i cunyi. Winyo mere bed kedwu.</verse>
			</chapter>
		</book>
		<book number="56">
			<chapter number="1">
				<verse number="1">Waraga man oya i baŋ Paulo, amiro Obaŋa dok daŋ akwena a Yecu Kricito. Rik oora pi nyayo iyee a jo Obaŋa ame eyero, kede niaŋogi i kop me ateni ame rwatte kede kwo me woro Obaŋa,</verse>
				<verse number="2">me gin obed kede gen me nwoŋo kwo a perakino odoco. Obaŋa ame mom kobo kop goba rik ociko pire iyi ageyi piny,</verse>
				<verse number="3">eka te nyuto oko kannaler ka kare mere oromo, i koppere ame omia me araba pi cik Obaŋa Alarwa.</verse>
				<verse number="4">Baŋ Tito, atinna me ateni ame onywako kede iyee acel: Obaŋa Papawa kede Alarwa Kricito Yecu omii winyo kede kuc.</verse>
				<verse number="5">Man gin omia aweki i Kurete, me wek iyik gin a yam odoŋ a mom tye kakare, dok iket odoŋe i boma adoŋo ducu, i kite a rik aciki kede ca.</verse>
				<verse number="6">Jo-nono myero bed jo a kopporo arac mom i komgi, jo a mongi tye acel acel. Itinogi bed jo oye Rwot, ame kopporo me caro caro mom owinyere i komgi, a mom oŋudi.</verse>
				<verse number="7">Pien atel jo Obaŋa, acalo en daŋ agwok jami Obaŋa, myero bed ŋat a kopporo arac mom i kome. Myero mom bed ŋat atiŋa onyo a ŋo oyotoyot, onyo amero, onyo akolo, kadi aworo me nwoŋo lim.</verse>
				<verse number="8">Myero en bed agwok wele, amar gin aber, dano a loye kene, ame kite atira, a cunye cil, dok ŋat a gwokere kene.</verse>
				<verse number="9">Dok daŋ myero en mak atek kop Obaŋa me ateni a rik opwonye kede, ame mio en twero cuko cuny jo kede pwony me ateni, dok twero loyo tam a jo a pyem kede.</verse>
				<verse number="10">Pien jo ame oŋudi tye pol, jo a kobo kop a tere mom, kede obwol jo, akato mere eryoŋet a jo a mito ni, jo oye Kricito myero koŋ lirre.</verse>
				<verse number="11">Kodi jo-nono myero mi liŋ oko, pien gin tye abalo jo apol kede jo i udigi luŋ, pi pwonyogi gin a mom porre gin ipwonyo, pi woro me nwoŋo lim.</verse>
				<verse number="12">Lo moro i akinagi ame adwarpinygi ikome rik okobo ni, “Jo Kurete kare luŋ gin ogoba, leyi areco, oworo anyap,”</verse>
				<verse number="13">Cadennono tye ateni; pi mano myero ijukgi kede teko, me gin obed kede iyee me ateni,</verse>
				<verse number="14">owek doŋ keto cunygi i kop me icina Ojudaya, kede cik ajo ame kwero kop me ateni.</verse>
				<verse number="15">Baŋ jo acil, jami luŋ daŋ cil, cite baŋ jo oballe, kede jo a mom tye kede iyee, mom tye ginnoro acil i baŋgi. Ryekogi ikome kede tam me yigi ame nyuttigi balgi doŋ oballe oko.</verse>
				<verse number="16">Gin otuco ni oŋeo Obaŋa, cite gin dok obedo kwere oko kede timgi; gin odoko acalo gin ame okwero, jo a mom kede winy, a mom doŋ romo tiyo ticcoro aber.</verse>
			</chapter>
			<chapter number="2">
				<verse number="1">Ento yin, pwony gin ame rwatte kede kop me ateni.</verse>
				<verse number="2">Kobbi jo adoŋo ni gin obed jo a gwokere kengi, jo a romo awora, jo a loo tamgi kengi, jo ame iyeegi kede margi tye kakare kun gin ocuŋ iye atek.</verse>
				<verse number="3">Amannono daŋ kobbi mon adoŋo ni gin myero obed kede woro i kitegi ducu, mom ocok dog jo, mom jo odoko opii a koŋo. Gin myero obed opwony me gin aber,</verse>
				<verse number="4">eka ote pwonyo mon atino imaro coggi kede otinogi,</verse>
				<verse number="5">dok obed mon a loo tamgi kengi, mon acil aboŋo tammoro me caro caro, a gwoko pacogi, mon ame okica kun oworo coggi, me jo ocele kur yet kop Obaŋa.</verse>
				<verse number="6">Amannono daŋ, cuk cuny awobe me gin gwokere kengi.</verse>
				<verse number="7">Yin ikomi inyutte acalo anen me tic aber i yore luŋ. Pwonnyi bed apek aboŋo ginnoro arac iye,</verse>
				<verse number="8">kun ikobo kop ateni a mom otwero nwoŋo roccoro iye, me wek lewic mak ŋattoro a mito pyem kedwa, pien ginnoro arac mom nen a myero ekob i komwa.</verse>
				<verse number="9">Kob opii ni owor odoŋegi, oyom cunygi i yore luŋ. Kur gin obed opyem,</verse>
				<verse number="10">kadi ceyo gigi mogo, cite myero gin onyut ni gin jo a genne aber meicel, me wek i gin ducu, gin omi pwony Obaŋa Alarwa onen amwonya.</verse>
				<verse number="11">Pien winyo Obaŋa doŋ onen pi laro jo luŋ.</verse>
				<verse number="12">Winyo mere-nono pwonyowa me kwero kite a jo a mom lworo Obaŋa, karacel i mit ducu me lobo man, dok pwonyowa me gwokere i kwowa i lobo man, me obed ame kitewa atir, kun olworo Obaŋa,</verse>
				<verse number="13">kun okuro winyo ame genwa ocuŋ iye, en me neno Yecu Kricito, Obaŋawa adit kede Alarwa, ka odwogo kede kwogo.</verse>
				<verse number="14">En rik omiye kene pirwa me lakorowa oko i bal luŋ, kede me lonyowa obed jo mere ikome, ame tye kede mit me tiyo tic abeco.</verse>
				<verse number="15">Kobbigi kop magi; cuk cunygi dok ijukgi kede twerri luŋ. Kur imi dano moro bwoni.</verse>
			</chapter>
			<chapter number="3">
				<verse number="1">Poyo wigi luŋ me miye i te loc a rwode kede wegi twer, me bedo i winy, kede me yikere pi tiyo ticcoro aber luŋ.</verse>
				<verse number="2">Gin owek kobo kopporo arac i kom ŋattoro, owek da, obed jo okica, onyut woro baŋ jo ducu i kare luŋ.</verse>
				<verse number="3">Pien wan ikomwa rik koŋ obedo omino, oŋudi, yam orwenyo ata, obedo opii a mitwa kede jami apapat ame yomoro cunywa. Otyeko karewa i raccuny kede nyeko, jo odagowa, dok wan daŋ odagere kenwa kenwa.</verse>
				<verse number="4">Cite i kare ame ber kede mar me kica, Obaŋa Alarwa onen,</verse>
				<verse number="5">en te larowa oko, mom pi ticcoro a wan otio i kite atir, cite pi kica mere gire. Olarowa kede pii me nywalle me aryo kede me doko jo anyen pi Cuny Acil,</verse>
				<verse number="6">a rik en oonyo i komwa abup i Alarwa Yecu Kricito,</verse>
				<verse number="7">me ote kwanowa ni kitewa atir pi kica mere, me onwoŋ kwo a perakino odoco, ame genwa tye iye.</verse>
				<verse number="8">Kop man kop me ateni. Amito icuŋ atek i kom kop magi, me jo a doŋ oye Obaŋa obed i tam me miye me tiyo ticcogo abeco; mannono ber, dok bedo me kony baŋ jo luŋ.</verse>
				<verse number="9">Kwer oko pyemmogo me minomino, kop i kom nyiŋ kwaro, daa kede laro kop i kom cik; magu ducu pe konyo, yore mom.</verse>
				<verse number="10">Dano ame kela apoka poka ka doŋ ikwenyoro icel kede dok tyen me aryo, weke oko, mom dok inotte wunu kede,</verse>
				<verse number="11">kun iŋeo ni, kodi danonono doŋ ogak oko, dok obalo, en doŋ oŋolo kop i kome kene.</verse>
				<verse number="12">Ka abino oro Artema onyo Tukiko baŋi, diye atek me bino baŋa i Nikopoli, pien atyeko moko tamma me bedo kuno i kare me koyo.</verse>
				<verse number="13">Ket teko me konyo Jena aŋe cik, kede Apolo i wotgi; nen ni ginnoro kur rem i baŋgi.</verse>
				<verse number="14">Jowa myero pwony miye i tic abeco, me gin obed i yo me konyo jo ame cannoro odio; kur gin obed acalo yen a mom nyak.</verse>
				<verse number="15">Jo luŋ a tye baŋa kan omoti. Mot jo a marowa i iyee. Winyo Obaŋa bed kedwu wun luŋ.</verse>
			</chapter>
		</book>
		<book number="57">
			<chapter number="1">
				<verse number="1">Waraga man oya i baŋ Paulo, ame abuc a Kricito Yecu, kede baŋ ominwa Temoteo. Baŋ Pilemon atic wadwa ame amaro,</verse>
				<verse number="2">gin kede aminwa Apia, kede Arakipo acirikale wadwa, kede jo oye Kricito a cokere i odi:</verse>
				<verse number="3">Obaŋa Papawa kede Rwotwa Yecu Kricito omiwu winyo kede kuc.</verse>
				<verse number="4">Apwoo Obaŋana didik ka atuco nyiŋi i kwacca,</verse>
				<verse number="5">pien abedo winyo pi mar meri kede iyeeni ame ibedo kede i kom Rwotwa Yecu kede jo Obaŋa luŋ.</verse>
				<verse number="6">Man omio akwao ni, kite notte ame onotte kedi i kom iyee odok atek a romo niaŋowa atut i kom gin aber luŋ a wan otye kede i Kricito.</verse>
				<verse number="7">Pien mar meri okella lelo adwoŋ dok okweo yia, omina, pien idwoggo cuny jo Obaŋa.</verse>
				<verse number="8">Pi mannono, kadi bed atye i tekcuny i Kricito ame romo miyo aciki acika itiyo ginnoro a mitte,</verse>
				<verse number="9">cite pi mar meri-ni aneno ni ber akwai akwaa, an Paulo ame acuŋ akaka Kricito Yecu, ame aman daŋ adoko abuc pire.</verse>
				<verse number="10">Akwai pi atinna Onesimo, ame adoko pappere kan i buc.</verse>
				<verse number="11">I kare okato konnyere koŋ obedo mom baŋi, cite aman konnyere doŋ dwoŋ baŋi kede baŋa.</verse>
				<verse number="12">En enno doŋ adwoggo en baŋi-nu, ame en doŋ odoko acalo dul koma ikokome.</verse>
				<verse number="13">Onwoŋo amito ni kono agwoke baŋa kan, me mia kony akakari a kun pwod atye i buc pi rabo amut aber;</verse>
				<verse number="14">cite mom amito timo ginnoro aboŋo winyo gin a yin iparo, me ka itimma ber, mom obed pi ruyi arua, ento pi yerri yin ikomi.</verse>
				<verse number="15">Gwok onyo man en gin omio rik en opokere kedi pi kare anok, me wek ite game doŋ atwal,</verse>
				<verse number="16">mom dok acalo opii, cite akato opii oko, acalo ominwa ame omaro. Pollere wok en pire tekka, cite i tuŋ baŋi pire doŋ tekki meicel, acalo akonnyi kede ominni i Rwotwa.</verse>
				<verse number="17">Doŋ ba, ka iŋeo ni an abedo awotti, game i kite a kono igama kede.</verse>
				<verse number="18">Ka ce rik otimmi rac, onyo tye i banyani moro, kwan magi-nono i wia.</verse>
				<verse number="19">An Paulo acoo man i ciŋa an ikoma, abino culli oko. Kun mom dok akobo ni, yin daŋ giri itye i banyana, en kwoni ikome.</verse>
				<verse number="20">Ee ta, ominna, amito konnyoro i baŋi i Rwotwa. Dwoggo cunya i Kricito.</verse>
				<verse number="21">Atye i gen atek i komi ni ibino woro doga, omio atye acoyi kop man kun aŋeo ni ibino timo akato ame an akobo.</verse>
				<verse number="22">Karacel i mano, yikka icika moro me welo, pien atye i gen ni kwacwu bino miyo omia baŋwu.</verse>
				<verse number="23">Epapira abuc wadwa i Kricito Yecu omoti,</verse>
				<verse number="24">anaka Marako, Aricitako, Dema kede Luka otic wadwa.</verse>
				<verse number="25">Winyo a Rwotwa Yecu Kricito bed kede cunywu.</verse>
			</chapter>
		</book>
		<book number="58">
			<chapter number="1">
				<verse number="1">Rik con Obaŋa okobo kede kwariwa i dul kop apol kede i yore apapat, kun kobo i dog odwarpiny;</verse>
				<verse number="2">ento i kare icen-ni en doŋ okobo kedwa i Wode. Jami luŋ ame tye Obaŋa rik otio pi twer a Wode, ame en oyiko ni myero bed won jami luŋ.</verse>
				<verse number="3">En acara me kwogo Obaŋa, cal Obaŋa ikokome tye i kome, dok en daŋ ame tiŋo jami ducu ame tye kede teko me koppere, A doŋ en otyeko tic me lwoko bal, en obedo piny i kabedo me kwogo tuŋ cem i laŋet Won Kwogo Adwoŋ a tye malo i polo,</verse>
				<verse number="4">kun en doŋ odoko adit meicel akato omalaika luŋ, a rom aroma i kite ame nyiŋ ame omie ber atek akato megi oko.</verse>
				<verse number="5">Obaŋa rik doŋ okobbi amalaika moro ni, “Yin i Woda, tin doŋ anywali?” Onyo dok ni, “An abino bedo pappere, en bino bedo Woda?”</verse>
				<verse number="6">Dok daŋ i kare ame en okelo atin kao i lobo en okobo ni, “Omalaika Obaŋa luŋ aluŋa myero wore.”</verse>
				<verse number="7">I kom omalaika, Obaŋa okobo ni, “En loko omalaika mege doko yamo, oticcere en loko doko leb mac,”</verse>
				<verse number="8">Ento i kom Wode en okobo ni “Kom me, locci, yin Obaŋa, bino perakino odoco, i locci yin i ŋolo kop atira,</verse>
				<verse number="9">Yin imaro kite atir, yii dag tim arac; mannono omio Obaŋa, ame en Obaŋani, omi dit, en omi yomcuny adwoŋ meicel pi woro ame en owori kede, ame kato me owoteni oko.”</verse>
				<verse number="10">En dok okobo ni, “Yin Rwot i agege iketo acakki te lobo, polo daŋ en tic me ciŋi,</verse>
				<verse number="11">Gin bino rwenyo odoco, ento yin iperakino; gin luŋ bino ti bala boŋo,</verse>
				<verse number="12">ibino dologi acalo koti, obino lokogi acalo boŋo. Ento yin ibedo ame kiti acel, omwaka ni mom bino gik,”</verse>
				<verse number="13">Obaŋa rik okobbi amalaika moro ni, “Bed i laŋeta tuŋ cem i kabedo me kwogo, ituno ka abino miyo okworri doko aten tyeni?”</verse>
				<verse number="14">Kara omalaika obedo ŋagi doki? Gin luŋ obedo cunnyogo ame tio tic Obaŋa; en orogi pi konyo jo ame bino nwoŋo larre.</verse>
			</chapter>
			<chapter number="2">
				<verse number="1">En omio wan myero oketu cunywa meicel i gin a rik owinyo wunu, me kur dok ogak oko iye.</verse>
				<verse number="2">Kwena a rik omalaika okelo yam omoko atek. Ka ŋattoro okalo wi cikkoro onyo okwero winyo, omie can iye ame oporo bal ame obalo.</verse>
				<verse number="3">Kara wan dok obino bwot iŋo ka mom oketo cunywa i larre man a pire dwoŋ wok-ki? Larre man Rwot en ame okwoŋo tuco pire, eka jo a rik owinyo i baŋe ote moko baŋwa.</verse>
				<verse number="4">Obaŋa daŋ omedo cadennere baŋgi kun tio anyuttogo kede taŋo kede tic atek adoŋo apapat, dok kun poko mottogo me Cuny Acil pi mittere kene.</verse>
				<verse number="5">Pien Obaŋa mom oketo lobo a mito bino a wan okobo pire-ni i te loc omalaika.</verse>
				<verse number="6">Tye kannoro ame otuco kannaler ni, “Dano gin aŋo, omio ipo pire? Onyo atin a dano, omio iparo pire?</verse>
				<verse number="7">Ikete piny i te omalaika pi kare anonok, imie kwogo kede woro acalo abaka,</verse>
				<verse number="8">iketo jami luŋ piny i te loccere, i te tyene.” Doŋ ka oketo jami luŋ i te loccere, mom doŋ oweko ginnoro a en mom loo.</verse>
				<verse number="9">Ento wan oneno Yecu ame rik okete piny i te omalaika pi kare anonok, ento aman doŋ amie kwogo kede woro acalo abaka pi rem me to ame okanyo, me wek pi kica Obaŋa en bil to pi jo luŋ aluŋa.</verse>
				<verse number="10">Jami luŋ tye pi Obaŋa, dok en ame oketogi. Doŋ ka rik en omito kelo itino apol i kwogo mere, gin a en otimo obedo amyero meicel, me miyo atel wigi me larre odoko ŋat ocwiny pi kanyo can.</verse>
				<verse number="11">Ŋat ame olonyogi bedo acil, kede jo ame olonyogi-ni, gin luŋ oya i kom ŋat acel; man en gin omio lewic mom mako Yecu me lwonogi ni omego mere,</verse>
				<verse number="12">kun okobo ni, “Abino rabo nyiŋi baŋ omegona, abino paki kede wer i dye lwak ocokere.”</verse>
				<verse number="13">Dok ni, “Abino keto genna i kome.” Kede dok ni, “An ene kede itino ame Obaŋa doŋ omia.”</verse>
				<verse number="14">Kite acalo itino dikdik onotte i kom kede remo, en daŋ amannono onywako komgi kede remogi, me wek pi to mere enyot oko ŋat ame tye kede twer i kom to, mano en Catan,</verse>
				<verse number="15">egony jo a yam obedo i twec me opii pi kare me kwogi luŋ pi lworo to.</verse>
				<verse number="16">Doŋ onen aber ni, gin a en otimo mom otiko omalaika, ento otiko ikwae Iburaim.</verse>
				<verse number="17">Mano en omio en myero odok ame erom aroma kede omego mere i yore luŋ, me ebed alamdog adwoŋ ame akica dok agen i tic Obaŋa, me ekwany bal a jo mere oko.</verse>
				<verse number="18">Pien en kene rik okanyo can dok obite, en omio en twero konyo jo ame obitogi.</verse>
			</chapter>
			<chapter number="3">
				<verse number="1">Doŋ ba, wun omegona acil ame Obaŋa olwoŋowu karacel keda, doŋ itam wunu i kom Yecu ame en akwena kede alamdog adwoŋ me iyee a wan otuco.</verse>
				<verse number="2">En obedo agen baŋ Obaŋa ame okete i tic, a rom aroma i Muca ame rik obedo agen i ot Obaŋa luŋ.</verse>
				<verse number="3">Ager ot omio kwogo adwoŋ akato ot; amannono daŋ Yecu obin okwano ni kwogo mere dwoŋ kato mea Muca.</verse>
				<verse number="4">Pien ottoro keken, dano en agero, ento ager jami luŋ obedo Obaŋa.</verse>
				<verse number="5">Muca rik obedo agen i ot Obaŋa luŋ acalo atic, me miyo caden i kop ame rik obedo agen i ot Obaŋa luŋ.</verse>
				<verse number="6">Ager ot omio kwogo loyo ot Obaŋa acalo atinnere. Ode-nono en wan, ka ce wan omoko atek i tekcunywa kede ŋatetwa ame obino pi gen a wan otye kede.</verse>
				<verse number="7">Doŋ acalo Cuny Acil okobo, “Ka iwinyo wunu dwon Obaŋa tin,</verse>
				<verse number="8">kur imi cunywu bed anwaŋ bala jo a rik ojem, i kare ame gin oomo kede yia i tim,</verse>
				<verse number="9">kan ame kwariwu oomo kede yia, otema iye, kun obedo neno ticca pi mwakki pyeraŋwen,</verse>
				<verse number="10">Pi mano cunya owaŋ i kom jo me kare-nono, ate kobo ni, ‘Gin didik ogak oko i tamgi; gin mom oniaŋ i kom yo mera.’</verse>
				<verse number="11">Acalo rik akwoŋo i akemona, ‘Gin mom bino donyo i weo baŋa.’ ”</verse>
				<verse number="12">Gwokere wunu, omegona, me atot ya ŋattoro i akinawu kur bed i cuny arac, cunya mom ye Obaŋa, ame twero miye ya oko i kom Obaŋa akwo.</verse>
				<verse number="13">Ento myero ijiŋ wunu cunywu kenwu nino luŋ ka pwod otwero lwoŋo ni, “tin”, me ŋattoro i akinawu kur cunye dok anwaŋ pi abwole me bal.</verse>
				<verse number="14">Pien wan obedo jo ame onotte kede Kricito, ka ce wan omoko atek i genwa me agege ituno i agikki,</verse>
				<verse number="15">acalo rik okobo ni, “Ka iwinyo wunu dwone tin, kur imi cunywu bed anwaŋ balajo a rik ojema.”</verse>
				<verse number="16">Ŋagi ce a rik owinyo dwon Obaŋa, eka ote jem oko-nono? Mom gin lwak jo luŋ a rik oya i lobo Miciri a kun Muca atelogi?</verse>
				<verse number="17">Dok ŋagi ce a rik yie owaŋ kedgi pi mwakki pyeraŋwen? Mom gin jo a rik obin obalo, ame komgi te doŋ i tim?</verse>
				<verse number="18">Dok baŋ jo mene ce ame en rik obin okwoŋo ni, gin mom bino donyo i weo baŋe? Mom obedo baŋ jo a rik mom obedo owiny?</verse>
				<verse number="19">Pi mano wan oneno ni, jo-nono rik mom otwero donyo pien gin okwero ye oko.</verse>
			</chapter>
			<chapter number="4">
				<verse number="1">Doŋ ba, cikere me donyo i weo Obaŋa pwod tye, ento myero obed wunu alwor, me ŋattoro i akinawu kur nwoŋere ni opoto oko me tuno iye.</verse>
				<verse number="2">Wan doŋ owinyo amut aber bala rik gin daŋ; ento kwena a gin owinyo mom okonyogi, pien gin ka owinyo mom orubo kede iyee.</verse>
				<verse number="3">Wan jo ame oye wan en ame obino donyo i weonono a rik en okobo pire ni, “Acalo rik akwono i akemona, ‘Gin mom bino donyo i weo baŋa,’ ” kadi bed ticcere nwaŋ otum oko geye i acakki piny.</verse>
				<verse number="4">Pien tye kannono kan a rik okobo i kom nino me abiro ni mano, “Obaŋa te weo i nino me abiro i kom ticcere luŋ ame en otio.”</verse>
				<verse number="5">Eka daŋ kan en dok okobo ni, “Gin mom bino donyo i weo baŋa.”</verse>
				<verse number="6">Amanno yo pwod tye twolo me jo mogo dony iye. Jo a rik ogeo rabbigi amut aber mom odonyo, pien gin okwero bedo i winy.</verse>
				<verse number="7">En dok te keto nino ocele ame olwoŋo ni, “Tin,” kun okobo icennere i dog Daudi a doŋ okato runi apol ata, i kop anene wan okobo pire, ni, “Ka iwinyo wunu dwone tin, kur imi cunywu bed anwaŋ.”</verse>
				<verse number="8">Pien ka kono Yocwa rik omiogi weo, kono Obaŋa mom dok okobo icennere pi nino ocele.</verse>
				<verse number="9">Pi mano, weo me cabit pwod tye pi jo Obaŋa;</verse>
				<verse number="10">pien ŋat odonyo i weo baŋ Obaŋa nwoŋo doŋ owe oko i ticcere, bala Obaŋa a rik owe oko i mege.</verse>
				<verse number="11">Doŋ pi man, myero ololle wunu me donyo i weo-nono, me wek ŋattoro kur dok pot oko pi kwero bedo i winy bala gin.</verse>
				<verse number="12">Pien kop Obaŋa en gin akwo, dok tio atek, bit daŋ kato pala bat ame bit ryoryo. En tuco yiwa kero, pello i kan ame tipo kede cuny orwatte iye, onyo kan ame wan nyoo orwatte kede moo miyi cogo, kun poko par kede tam abeco kede areco mere a tye i yi dano.</verse>
				<verse number="13">Mom tye ginnoro ame Obaŋa mom neno; jami luŋ a en oketo oradde oko kannaler i waŋe, en ŋat ame bino ŋiyo kopwa.</verse>
				<verse number="14">Doŋ wan otye kede alamdog adwoŋ meicel ame doŋ odonyo i polo, en Yecu, Wot Obaŋa; pi mano myero omok wunu atek i iyee ame wan otuco.</verse>
				<verse number="15">Pien alamdog adwoŋ a wan otye kede mom bedo ŋat a mom winyo rem karacel kedwa pi gorowa, pien en daŋ Catan rik obite i yore luŋ bala wan, ento en naka mom otimo balloro.</verse>
				<verse number="16">Eyo, wan doŋ myero onoku cok i nyim kom me loc Obaŋa kede tekcuny, kan ame winyo tye iye, me timwa kica, onwoŋ daŋ winyo ame konyowa</verse>
			</chapter>
			<chapter number="5">
				<verse number="1">Pien alamdog adwoŋ acel acel oyero i akina a lwak, ote kete me tiyo tic i nyim Obaŋa akakargi, kun mio mot kede gin ame oŋolo pi bal.</verse>
				<verse number="2">En twero tic i jo kede mwolo i baŋ jo a kwia piny kede jo ogak, pien en ikome daŋ nwoŋo goro ocire oko.</verse>
				<verse number="3">Pi mano en myero mi mot me aŋola pi ballere en ikome, karacel kede pi bal a lwak.</verse>
				<verse number="4">Dok daŋ mom tye ŋattoro a yerre kene pi dit man, Obaŋa en ame lwoŋe iye, acalo rik olwoŋo Aron.</verse>
				<verse number="5">Amannono daŋ, Kricito rik mom otero kwogo man me bedo alamdog adwoŋ pire kene, ento Obaŋa omie, kun kobo ni, “Yin i Woda, tin doŋ anywali”;</verse>
				<verse number="6">acalo okobo daŋ kan ocele ni, “Yin ibedo alamdog nakanaka, i kite a Melkijadek.”</verse>
				<verse number="7">I kare me kwo mere i lobo man, Yecu rik okelo kwaccere baŋ Obaŋa, en ŋat ame rik twero lare i to, kun bako doge ame olakino i koko kede pig waŋe, Obaŋa daŋ te winye pi mwolo mere baŋe.</verse>
				<verse number="8">Kadi bed en Wot Obaŋa, rik en opwonyere i bedo kede winy pi can a en obeo iye.</verse>
				<verse number="9">Ka doŋ ocwiny, odoko ŋat a kelo larre a mom gik baŋ jo luŋ a winyo doge.</verse>
				<verse number="10">Obaŋa te tuce me bedo alamdog adwoŋ i kite a Melkijadek.</verse>
				<verse number="11">Wan otye kede kop apol a myero okob i kop man, cite tek meicel me niaŋowu, pien niaŋwu doŋ odoko legelege.</verse>
				<verse number="12">Aman doŋ onwoŋo iromo bedo wunu opwony, cite ŋattoro myero doŋ dok nwo pwonyowu i kop me agege me kop Obaŋa. Cak en a doŋ porre pirwu, mom cem atek.</verse>
				<verse number="13">Pien ŋat ame doto cak mom tye i ŋeccoro a dok i kom kite atir, pien nwoŋo pwod atin.</verse>
				<verse number="14">Aco cem atek tye pi jo oteggo, ame ryekogi me poko gin aber kede gin arac doŋ ocwiny pi be do keto i tic.</verse>
			</chapter>
			<chapter number="6">
				<verse number="1">Pi mano, koŋ oweku kop me agege i kom Kricito, ote medde wunu anyim i pwony a jo oteggo, kun mom dok obedo nwoyo cibo acakki tere, ame en ŋut i kom tic ducu a rik kwo mom iye, kede moko iyeewa i kom Obaŋa,</verse>
				<verse number="2">kede dok pwonyere i kom kop magi: kite batija apapat, keto ciŋ i wi jo, cer a jo oto, kede kop ame oŋolo atwal.</verse>
				<verse number="3">Wan obino medde anyim giwa, ka Obaŋa oye.</verse>
				<verse number="4">Jo ame doŋ otyeko tuno i lero tyen acel, ame obilo mot ame oya i polo, kun obedo i akina jo olimo Cuny Acil,</verse>
				<verse number="5">ame daŋ otyeko bilo kop Obaŋa kit a mit kede, dok ogiporo tic atek adoŋo me kare ame bibino, ka jo-nono doŋ ogak oko, mom dok otwero rocogi dok anyen me gin oŋut.</verse>
				<verse number="6">Ka gin doŋ ogak oko, gin tye aguro Wot Obaŋa i kom yataria pirgi kengi, kun okelo lewic i kome i nyim lwak.</verse>
				<verse number="7">Pien Obaŋa mio winyo i kom lobo ame mato kot ame cwe i kome kare i kare, eka te ceko ginapita ame konyo jo ame opuro pirgi.</verse>
				<verse number="8">Ento ka ce onyao okuto kede ocokocok, konnyere nwoŋo mom, kuro ka ceŋ Obaŋa, agikkere en mac ame obino wano kede oko.</verse>
				<verse number="9">Ento wun ba, owotena, kadi bed wan okobo aman, ogeno ni itye wunu aber a kato jo-nono i kom kop a dok i Iarre.</verse>
				<verse number="10">Pien Obaŋa gire pe wany; wie mom bino wil i tic a rik itio wunu, akadi mar ame inyuto wunu pire i konyo jo Obaŋa, ame pwod itye wunu ka konyogi daŋ.</verse>
				<verse number="11">Gin a wan omito atek i tuŋ baŋwu en ene ni, ŋat acel acel i akinawu bino keto cunye naka i agikki, me wek gin ame iketo genwu iye cobere kakare.</verse>
				<verse number="12">Kur idok wunu owackom, ento potto wunu jo ame pi iyeegi kede diyo cunygi otye ka nwoŋo gin a rik Obaŋa ociko pire.</verse>
				<verse number="13">I kare ame Obaŋa cikere baŋ Iburaim, kite acalo mom dok tye ŋattoro a kate i dit a myero en kwoŋ i nyiŋe, en okwoŋo i nyiŋe kene,</verse>
				<verse number="14">kun kobo ni, “Abino miyi winyo dok abino nyayo ikwai bedo apol.”</verse>
				<verse number="15">Pi Iburaim idiyo cunye, omio en onwoŋo gin a rik Obaŋa ociko pire.</verse>
				<verse number="16">Ka dano moro kwoŋo kwoŋ, en kwoŋo i nyiŋ ŋat adwoŋ a loc, dok ka pyemmoro tye i akina jo, kop ame omoko kede kwoŋ en a tyeko.</verse>
				<verse number="17">En gin omio Obaŋa omoko cikere mere kede kwoŋ, pien nwoŋo omito nyuto aber meicel baŋ jo a myero nwoŋ gin ame eciko pire ni, gin ame eyiko mom dok ebino loko.</verse>
				<verse number="18">Tye doŋ jami aryo a mom dok lokere, ame Obaŋa mom twero bwolo jo iye. Doŋ pi man, wan jo ame oriŋo olaro baŋe otye i gin ame cukoro cunywa atek me lido gen ame oketo i nyimwa.</verse>
				<verse number="19">Wan otye i gen man acalo ajuk mel, ame mio cunywa cuŋ atek a mom owirre. Gennono donyo anaka i kabedo acil i ot Obaŋa, i ŋe boŋo acika,</verse>
				<verse number="20">kan ame Yecu otelo nyim odonyo iye pirwa, kun doŋ odoko alamdog me nakanaka i kite a Melkijadek.</verse>
			</chapter>
			<chapter number="7">
				<verse number="1">Melkijadek man rik obedo rwot me Calem, dok daŋ alamdog Obaŋa Amalo Meicel. En orwatte gin i Iburaim i kare ame Iburaim onwoŋo adwogo i neko rwode ca, te lammi Iburaim winyo;</verse>
				<verse number="2">eka Iburaim te pokke dul acel me apar me jami luŋ ame enwoŋo. Me agege en “rwot me kite atira”, pien man te kop me nyiŋe, dok daŋ en rwot me Calem, ame te koppere, “rwot me kuc”.</verse>
				<verse number="3">Pappere moro mom, tottere-gu daŋ pe, kwari mege mom, ageyi me kare mere, anaka agikki me kwo mere daŋ pe. En cal kede Wot Obaŋa, obedo alamdog nakanaka.</verse>
				<verse number="4">Koŋ inenu kite a rik en dit kede! Iburaim ame en kwarowa acon omie dul acel me apar me gin ame oyako.</verse>
				<verse number="5">Doŋ jo i akina ikwae a Levi ame obedo olamdog, cik a Muca rik ocikogi me rayo dul acel me apar i baŋ jo Icrael. Mano nwoŋo gin orao i baŋ omegogi, kadi bed gin daŋ obedo ikwae Iburaim.</verse>
				<verse number="6">Ento dano-ni ame pe kwaro mere acel kedgi ogamo dul acel me apar i baŋ Iburaim, eka te lamo winyo i kom ŋat ame Obaŋa ocikere baŋe.</verse>
				<verse number="7">Mom dok tye akalakala me kobo ni, alam-winyo dit kato ŋat a en olamo winyo i kome.</verse>
				<verse number="8">Dok tuŋ cel oneno ni, jo a rao dul acel me apar gin jo ame to oko, cite tuŋ cel ŋat a rao en ŋat ame coc a rik ocoo otito pire ni pwod kwo.</verse>
				<verse number="9">Anaka otwero kobo ni, ka Iburaim omio dul acel me apar, Levi daŋ ame ikwae gin ame rao dul acel me apar, rik omio mere,</verse>
				<verse number="10">pien i kare ca en rik pwod tye iyi kom kwaro mere, i kare ame Melkijadek rwatte kede ca.</verse>
				<verse number="11">Doŋ ka kono gin ducu twero cobere kakare pi olamdog ame gin jo Levi, ame jo Icrael rik onwoŋo cik Obaŋa karacel kedgi-ni, piŋo dok mitte ni alamdog ocele dok pello i kite a Melkijadek, kun mom okobo ni, i kite a Aron?</verse>
				<verse number="12">Aco ka alamdog doŋ olo ko, cik daŋ myero dok lok oko.</verse>
				<verse number="13">Pien Rwotwa ame okobo kop magi i kome obedo dano me atekere ocele, ame ŋattoro i kingi mom ru otio ticcoro i kom keno me lam.</verse>
				<verse number="14">Ŋeye gire aber ni, en rik oya i kin ikwae a Juda, dok Muca rik pe okobo kopporo i kom atekere-nono ame mako olamdog.</verse>
				<verse number="15">Kop-pi doŋ te nen oko kannaler akato ka alamdog ocele opello a calli Melkijadek,</verse>
				<verse number="16">ame odoko alamdog, mom pi cikkoro ame lubo atekere, ento pi teko me kwo mere ame ginnoro pe romo tyeko.</verse>
				<verse number="17">Pien cok a rik ocoo okobo ni, “Yin ibedo alamdog nakanaka, i kite a Melkijadek.”</verse>
				<verse number="18">Cikkoro acon doŋ obolo oko, pien onwoŋo goro, dok konnyere mom,</verse>
				<verse number="19">pien cik a Muca rik mom ocobo ginnoro kakare, ento aman doŋ okelo gennoro aber akato ame twero miyowa onoko ceggi baŋ Obaŋa.</verse>
				<verse number="20">Medo i mano daŋ, Obaŋa rik okwoŋo kwoŋ i kome. Jo ocele ca odoko olamdog aboŋo kwoŋŋoro,</verse>
				<verse number="21">ento Yecu odoko alamdog pi kwoŋ Obaŋa ame rik okobbe ni, “Rwot okwoŋo kwoŋ oko, mom bino loko tammere, ‘Yin ibedo alamdog nakanaka.’ ”</verse>
				<verse number="22">Mano omio cikere ame Yecu ocuŋ pire obedo ber atek akato en ocele ca.</verse>
				<verse number="23">Apokapoka ocele daŋ dok tye. Olamdog ocele ca rik gin welgi bup, pien to onwoŋo oriye i nyimgi oko me medde kede tic,</verse>
				<verse number="24">ento Yecu perakino odoco i dog ticcere me alamdog, pien en bedo nakanaka.</verse>
				<verse number="25">Man omio kare luŋ en tye kede twer me laro jo ame bino baŋ Obaŋa kun obeo baŋe, pien en bedo kwo waŋ i waŋ me bako doge pirgi.</verse>
				<verse number="26">Alamdog adwoŋ acalo mano en ame romo cobo mitwa. En cil, ginnoro arac mom i yie, cilo me bal mom ogude. Obin opoke oko i kom obalo, otiŋe malo i wi polo.</verse>
				<verse number="27">En pe calo olamdog ocele ca, pien gin myero omi mot didik ame gin oŋolo pi bal megi kengi, eka dok ote ŋolo pi bal a lwak. Yecu otimo man tyen acel ame oromo meicel i kare ame omiye kene acalo gin ame oŋolo</verse>
				<verse number="28">Cik a Muca keto jo agoro me bedo olamdog, ento kop me kwoŋ ame okwoŋo icennere i ŋe cik oketo Wot Obaŋa ame doŋ ocwiny atwal.</verse>
			</chapter>
			<chapter number="8">
				<verse number="1">Gin a pire dit i kop ame okobo kan en ene: wan otye kede alamdog adwoŋ acalo man, ame doŋ obedo piny i kabedo me kwogo i laŋet kom a Won Kwogo Adwoŋ i polo.</verse>
				<verse number="2">En tio ticcere i kabedo acil, i kema me ateni ame Rwot en oguro, mom dano.</verse>
				<verse number="3">Alamdog acel acel oketo me miyo mot kede gin ame oŋolo me yalo Obaŋa; pi mano Yecu daŋ myero bed i ginnoro ame emio.</verse>
				<verse number="4">Kono en tye i lobo kan, kono mom obedo alamdog kadi acel, pien olamdog tye ame omio mot pi cik a Muca.</verse>
				<verse number="5">Cite kan ame gin tio iye en apor kede tipo keken me kabedo acil a tye i polo; pien ka Muca rik ceggi i guro kema, Obaŋa okwenyoro en ni, “Nen ni itio jami luŋ i kite cal ame onyutti i wi kidi.”</verse>
				<verse number="6">Cite acalo tye-ni, Yecu doŋ onwoŋo tic amalo meicel a kato megi oko, a rom aroma i kite ame cikere ame en oyiko obedo aber atek a kato en ocele ca, pien Obaŋa omoko kun ociko pi miyo jami abeco akato.</verse>
				<verse number="7">Kono rik balloro obedo mom i cikere me agege, kono moro me aryo mere mom dok mitte.</verse>
				<verse number="8">Ento Obaŋa onwoŋo bal i komgi, pien okobo ni, “Kare bino romo, man kop a Rwot, ame abino moko cikerena anyen kede doggola Icrael kede doggola a Juda.</verse>
				<verse number="9">Mom dok abedo bala cikere a rik aketo i kwarigi ca, i nino a rik amakogi i ciŋgi, ate kwanyogi oko i lobo me Miciri; pien gin rik mom olubo cikerena, omio an daŋ mom awekogi ata, man kop a Rwot.</verse>
				<verse number="10">Man en cikere ame abino keto wan i doggola Icrael ka kare-nono okato, Rwot okobo: Abino keto cikka luŋ i cunygi, ate coyo i yigi. An abino bedo Obaŋagi gin ote bedo jona,</verse>
				<verse number="11">Ŋattoro a pwonyo wadgi doŋ bino bedo mom, kadi ŋat a kobbi ominnere ni, ‘Ŋe Rwot’, pien gin luŋ obino ŋeya, geye i kom jo atino i akinagi, ituno i kom jo adoŋo.</verse>
				<verse number="12">Pien abino timogi kica i tim areco megi, mom dok abino poyo balgi.”</verse>
				<verse number="13">Ka okobo pi cikere anyen, en tero cikere me agege ca acalo gin ame kare mere doŋ okato oko. Aco gin ame kare mere doŋ okato, ame oti oko, nwoŋo doŋ ceggi rwenyo.</verse>
			</chapter>
			<chapter number="9">
				<verse number="1">Anaka cikere me agege ca rik daŋ obedo kede cikkogo me woro Obaŋa, dok daŋ obedo kede kabedo acilloro me lobo man.</verse>
				<verse number="2">Pien rik tye kema ame oyiko, en me oko ame olwoŋo ni Kabedo Acil, ame tye iye gi-cibo tara kede meja, kede ogati ame oketo i nyim Obaŋa.</verse>
				<verse number="3">I yoŋe boŋo icika me aryo rik tye iye kema ame olwoŋo ni Kabedo Acil Meicel.</verse>
				<verse number="4">Kuno tye iye keno me waŋo odok akur ame otio kede jabu, kede canduk me cikere ame omwono kome luŋ kede jabu. Iyi canduk me cikere rik tye iye tabo alibi me jabu kede manna i yie, kede abiro Aron a rik lot ca, kede kiddi apada a nwaŋ ocoo iye kop me cikere.</verse>
				<verse number="5">I wi canduk yam tye iye okerubi me kwogo, ame owumo komme-kica kede bwomgi. Jami magi mom otwero kobo ginnoro iye i yore i yore aman.</verse>
				<verse number="6">Mano en kite a rik oyiko kede. Olamdog yam donyo i kema me agege didik pi cobo ticgi me woro Obaŋa.</verse>
				<verse number="7">Ento kema me aryo alamdog adwoŋ kene en ame donyo iye, en daŋ donyo icel keken i mwaka acel acel, kun mom woto aboŋo remo, ame en mio pire en ikome kede pi roc a lwak.</verse>
				<verse number="8">Kit man Cuny Acil cimo kannaler ni, yo me tuno i kabedo acil mom ru oyabo ka kema me agege pwod ocuŋ.</verse>
				<verse number="9">Man en cal me kare man. Te koppere ni, mot kede gin ame oŋolo me yalo Obaŋa mom twero miyo ŋat oworo Obaŋa doko dano a cunye ler doki odoco,</verse>
				<verse number="10">pien gin otiko ka cem kede mat kede kite lwokere apapat. Magu luŋ obedo cik i oko me kom ame tye atic ituno naka i kare ame Obaŋa bino loko jami ducu bedo anyen.</verse>
				<verse number="11">Ento aman Kricito doŋ obino, ame en alamdog adwoŋ me jami abeco ame bibino. Kema a en tio iye dit kato maca, daŋ ber odoco kato maca, pien mom otio kede ciŋ, te koppere ni, mom gin me lobo man.</verse>
				<verse number="12">En odonyo i Kabedo Acil icel iloŋ ame oromo meicel, kun mom otero remo dyegi kede itino twoni, ento otero remo mere en ikome, te lakorowa doŋ atwal.</verse>
				<verse number="13">Remo dyegi kede twoni, kede buru roa ame owaŋo, ka okiro i kom jo ame obalo kwer, romo lonyogi, kun yiko komgi bedo acil.</verse>
				<verse number="14">Remo a Kricito mom kato maca atek ateka? Pi Cuny Acil ame perakino atwal, omio en omiye kene baŋ Obaŋa kun roccoro mom i kome, me elony cunywa ame lille pi tiyo tic me to, me obed a yiwa ler, ote woro Obaŋa akwo.</verse>
				<verse number="15">Mano en omio Kricito rik obedo ŋat oyiko cikere anyen, me wek jo ame olwoŋo nwoŋo lim ame perakino ame Obaŋa ociko miyo; pien pi to ame otimere, jo a rik okalo wi cik i te cikere me agege aman doŋ olakorogi oko.</verse>
				<verse number="16">Pien kan ame cikere me leyo lim tye iye, myero doŋ mok ni, ŋat ociko doŋ oto.</verse>
				<verse number="17">Kodi cikere-nono twero tic ka i ŋe to keken; mom tye i twerroro ka ŋat ociko pwod kwo.</verse>
				<verse number="18">Pi mannono anaka cikere me agege ca rik omoko kede remo.</verse>
				<verse number="19">Pien ka Muca rik otyeko rabbi lwak icwil ducu ame tye iyi cik, en te kwanyo remo roce kede dyegi, karacel kede pii, kede uci yer romo arema, kede yat acalo ogudo, kiro i kom buk ikome, kede dok i kom lwak luŋ,</verse>
				<verse number="20">kun kobo ni, “Man en remo me cikere ame Obaŋa ocikowu iye.”</verse>
				<verse number="21">Dok i, yore acellono, Muca okiro remo i kom kema kede jami luŋ ame otio kede me woro Obaŋa.</verse>
				<verse number="22">I te cik, jami luŋ obuco lonyo kede remo; kan ame mom oonyo iye remo, weko bal daŋ pe iye.</verse>
				<verse number="23">Kakare, jami ame obedo apor keken me gin a tye i polo rik myero olony i kodi ginnono, ento jami me polo ikomgi myero olony i mot aŋola abeco akato magi-nono oko.</verse>
				<verse number="24">Pien Kricito mom odonyo i kabedo acil ame ciŋ dano otio, ame obedo apor i kabedo acil me ateni mere, ento odonyo i polo ikome, ame aman en tye a nen iye i nyim Obaŋa pirwa.</verse>
				<verse number="25">Dok daŋ pe odonyo me miye kene kare i kare bala alamdog ame donyo i kabedo acil mwaka i mwaka kun tero remo a mom mere en ikome.</verse>
				<verse number="26">Kono ka amanno, kono en onwoo to kare i kare geye i acakki piny. Ento kit a tye kede-ni, en onen icel keken i agikki kare wek ekwany bal oko pi miye kene acalo gin ame oŋolo.</verse>
				<verse number="27">Dok kite acalo oyiko ni, dano to icel, eka i ŋe mano te bedo ŋolo kop,</verse>
				<verse number="28">amanno daŋ Kricito omio icel me yeyo bal a jo apol, dok bino nen tyen me aryo, mom dok pi tic i kom bal, ento pi laro jo ame tye akure.</verse>
			</chapter>
			<chapter number="10">
				<verse number="1">Cik gire tye iye tipo keken me jami abeco me kare me i nyim, mom calgi ikokome. Pire daŋ jo bedo kela mot aŋola a kitegi acel nakanaka, mwaka i mwaka. En pe tye i twerroro atwal me loko jo a bino baŋ Obaŋa doko aber odoco.</verse>
				<verse number="2">Kono tye amanno, kono miyo mot aŋola mom doŋ ogik oko? Kono jo a rik oworo Obaŋa balgi olwokere oko meicel, kono mom dok omedde ŋeyo i cunygi ni gin obalo.</verse>
				<verse number="3">Ento mot aŋola magi bedo poyo wi jo i balgi mwaka i mwaka,</verse>
				<verse number="4">pien remo twoni kede dyegi gire pe twero kwanyo bal.</verse>
				<verse number="5">Pi kop man, i kare ame Kricito bino i lobo, en okobo ni, “Yin giri rik mom imito gin oŋolo kede mot ame omio, ento iketo koma-ni,</verse>
				<verse number="6">Yii mom obedo yom i gin oŋolo owaŋo alutu, kadi i gin ame oŋolo pi bal.</verse>
				<verse number="7">Ate kobo ni, ‘An ene, doŋ abino, me cobo mitti, yin Obaŋa’, acalo yam ocoo i koma i buk adola.”</verse>
				<verse number="8">Me agege en okobo ni, “Yin mom imito gin oŋolo, kadi mot ame omio onyo gin oŋolo owaŋo alutu, onyo gin ame oŋolo pi bal, yii daŋ mom yom iye,” ame gin jami ame omio pi cik.</verse>
				<verse number="9">Eka te kobo ni, “An ene, doŋ abino me cobo mitti.” Oweo me agege oko me wek ekel me aryo mere.</verse>
				<verse number="10">Doŋ pi mitterenono, wan doŋ olonyowa doko acil pi Yecu Kricito imiyo kome aka mot tyen acel ame oromo meicel.</verse>
				<verse number="11">Alamdog acel acel cuŋ i dog ticcere kun mio kit mot aŋola acel-Iu kare i kare a mom tye i twerroro atwal me kwanyo bal.</verse>
				<verse number="12">Ento Kricito rik omio gin acel gire ame oŋolo pi bal, pi kare luŋ, eka te bedo piny i kabedo me kwogo i laŋet Obaŋa tuŋ cem.</verse>
				<verse number="13">Ya i kare ca en tye a kuro ituno ka obino miyo okworrerre doko aten tyene,</verse>
				<verse number="14">pien mot aŋola mere acellono omio jo ame en olonyogi bedo acil odoko jo ocwiny atwal.</verse>
				<verse number="15">Cuny Acil daŋ omio cadennere baŋwa, pien ka doŋ okobo ni.</verse>
				<verse number="16">“Man en cikere ame abino keto wan i doggola Icrael ka kare-nono okato, man kop a Rwot: Abino keto cikka i cunygi, kede coyogi i tamgi”,</verse>
				<verse number="17">te medo kobo ni, “Mom dok abino poyo balgi kede timgi areco.”</verse>
				<verse number="18">Kan a weko bal nwoŋere iye, mot aŋola me lamo bal mom dok mitte iye.</verse>
				<verse number="19">Omegona, otye wunu doŋ i yo me donyo i kabedo acil kede tekcuny pi remo a Yecu.</verse>
				<verse number="20">En oyabbiwa yo anyen, yo akwo me donyo i ŋe boŋo icika, yo-nono en kome.</verse>
				<verse number="21">Kite acalo otye doŋ kede twon alamdog adwoŋ ame loo ot Obaŋa,</verse>
				<verse number="22">ber doŋ onok wunu Obaŋa ceggi kede cuny me ateni, kun iyee odonyo atut i cunywa, a doŋ yiwa ler pien okwanyo oko i tamwa ŋec me gin areco a yam otimo, dok daŋ ame komwa doŋ olwoko oko i pii acil.</verse>
				<verse number="23">Olid wunu atek gen a wan otuco, aboŋo tagere, pien ŋat ocikowa genne.</verse>
				<verse number="24">Daŋ opar wunu kite a myero otugere wunu kenwa kenwa i mar kede tic abeco,</verse>
				<verse number="25">kun mom oweko wunu cokere karacel, kite acalo jo mogo oloko odoko kitegi, ento myero ocukoro wunu cunywa kenwa kenwa, akato mere kite acalo ineno wunu Nino-naca doŋ tye a noko ceggi.</verse>
				<verse number="26">Pien ka wan obalo me akaka a doŋ nwoŋo otyeko limo ŋec i kom kop me ateni, lee moro mom dok odoŋ ame aŋollo pi bal wa.</verse>
				<verse number="27">Odoŋ kuro ŋolo kop keken kun otye wunu i lworo adwoŋ, kede mac ager ame bino tyeko jo a pyem Obaŋa.</verse>
				<verse number="28">Ŋat ame obolo cik a Muca oko oneko aneka aboŋo kica moro, ka ce kop oloo i waŋ ocaden aryo onyo adek.</verse>
				<verse number="29">Kara ŋat ame ocao Wot Obaŋa, dok ame opyedo remo me cikere Obaŋa ame olonye kede bedo acil, dok ame oŋalo Cuny me kica Obaŋa, can arac a rom mene ame itamo wunu ni myero ket i kome?</verse>
				<verse number="30">Pien wan oŋeo ŋat ame okobo ni, “An ame abino culo kwor, an abino lunyo icen,” dok ni, “Rwot bino ŋolli jo mere kop.”</verse>
				<verse number="31">Me lworo meicel, ipoto i ciŋ Obaŋa akwo.</verse>
				<verse number="32">Kakare, koŋ ipoyo wunu kare okato, kite a rik ikanyakino wunu, kun ilwenyo wunu kede lwak can apol, i kare a doŋ acara Obaŋa otyeko menyowu.</verse>
				<verse number="33">Kare ocele rik oyetowu dok owunowu i nyim lwak, kare ocele inotte wunu kede jo ame otimogi amannono.</verse>
				<verse number="34">Pien kica rik omakowu i kom obuc, dok daŋ yiwu obedo yom ata kadi oyako jamiwu, pien wun giwu onwoŋo iŋeo wunu ni itye wunu kede jami ocele abeco akato magu, dok ame bino perakino.</verse>
				<verse number="35">Doŋ ba, kur iwuc wunu tekcunywu oko, pien bino kelo mot abup me pwoc.</verse>
				<verse number="36">Kanyakino en gin a mitte meicel i tuŋ baŋwu, me iti wunu gin ame Obaŋa mito, ite nwoŋo wunu gin a rik en ociko pire,</verse>
				<verse number="37">acalo rik ocoo ni, “Odoŋ kare atitidi moro, eka ŋat a bino ca te bino aboŋo gal.</verse>
				<verse number="38">Danona a kite atir bino bedo kwo pi iyee; cite ka odok cen, yia mom bino bedo yom i kome.”</verse>
				<verse number="39">Ento wan giwa mom otye i akina jo a dok cen, eka te rwenyo oko odoco; wan otye i akina jo ame tye kede iyee, eka te gwoko kwogi.</verse>
			</chapter>
			<chapter number="11">
				<verse number="1">Iyee en ame moko gin ame ogeno, en gin a niaŋowa aber ni, jami a mom oneno komgi kara tye gigi.</verse>
				<verse number="2">Pire omio jo acon, Obaŋa opwoogi.</verse>
				<verse number="3">Pi iyee wan oniaŋ ni, Obaŋa rik oketo wi podo luŋ kede koppere, ame omio gin ame nen otio i gin a mom nen.</verse>
				<verse number="4">Pi iyee Abel omio mot aŋola me yalo Obaŋa aber akato mea Kain oko, ame omio opwoe ni kite atir, kun Obaŋa obedo cadennere i gamo mottere. En oto, ento pi iyee mere en pwod tye akop.</verse>
				<verse number="5">Pi iyee Enoka rik otero malo me kur bil to. Mom obin onwoŋe, pien Obaŋa otere oko. I kare a mom ru otere, omio caden i kome, ni oyomoro yi Obaŋa.</verse>
				<verse number="6">Aboŋo iyee mom otwero yomoro yie, pien ŋattoro ame mito noko ceggi Obaŋa myero ye ni en tye, dok ni en mio mot baŋ jo a yenye.</verse>
				<verse number="7">Pi iyee Nua daŋ, ka Obaŋa okwenyoro en pi gin a mom ru onen, owinyo doge, eka te payo yee pi laro jo me ode. Iyee mere-ni omio kop oloo lobo eka te nwoŋo kite atir ame bino pi iyee.</verse>
				<verse number="8">Pi iyee Iburaim owinyo dog Obaŋa ka olwoŋe me wot i lobo i oko ame onwoŋo rik obino miye me bed mere. Oya oko i lobo mere kun pe ŋeo kan ame ewoto iye.</verse>
				<verse number="9">Pi iyee en obedo acalo welo i lobo a rik Obaŋa ociko pire, kun bedo i kema gin Icaka kede Yakobo, ame gin daŋ omiogi cikere acellono.</verse>
				<verse number="10">Pien en onwoŋo akuro boma ca ame acakki te gedo mere tye atek, en ame Obaŋa obedo ago-callere kede agedo mere.</verse>
				<verse number="11">Pi iyee anaka Cara onwoŋo teko me yac, kadi bed kare me nywallere doŋ okato. Man otimere pien otamo ni, ŋat ociko-nono genne.</verse>
				<verse number="12">Man omio I kom ico acel a rik rom aroma i ŋat oto, oya iye lwak ikwae apol ata acalo acer me polo, kede acalo kwoyo me dog nam ame kwano loo jo.</verse>
				<verse number="13">Jo-nu duco oto i kom iye, kun mom ru omiogi gin a nwaŋ ociko pire, ento kun oneno anena i kannabor, omoto i kuno, dok daŋ kun otuco ni gin obedo acalo orok onyo wele i wi lobo.</verse>
				<verse number="14">Pien jo ame kobo kit enno nyuto kannaler ni otye oyenyo lobo me turgi.</verse>
				<verse number="15">Kono rik gin obedo tamo pi lobo a rik gin oya iye ca, kono gin onwoŋo yo me dok cen iye.</verse>
				<verse number="16">Ento gin gigi oparo loba aber akato maca oko, en pacogi ame i polo. En omio lewic gire mom mako Obaŋa ka ce olwoŋe ni Obaŋagi, pien en otyeko yikkigi boma.</verse>
				<verse number="17">Pi iyee Iburaim, ka rik oteme, mio Icaka acalo mot aŋola me yalo Obaŋa; ŋat ame Obaŋa ocikere baŋe oyikere me miyo wode acel iloŋ acalo gin ame oŋolo me yalo Obaŋa,</verse>
				<verse number="18">ame pire rik okobo ni, “Itino Icaka en ame obino cwano ni ikwaeni.”</verse>
				<verse number="19">En onwoŋo otamo ni, Obaŋa tye kede twer me cero jo iyi akina jo oto; daŋ otwero kobo ni, Icaka odwogo i ciŋ Iburaim acalo oya i akina jo oto.</verse>
				<verse number="20">Pi iyee Icaka olamo winyo i kom Yakobo gin kede Ecau pi kare me i nyim.</verse>
				<verse number="21">Pi iyee Yakobo daŋ, ka doŋ mito to, olamo winyo i kom itino a Yucepu acel acel, kun okulo wie i wi abiro me komo mere, me woro Obaŋa.</verse>
				<verse number="22">Pi iyee Yucepu, iyi agikki me kwo mere, okobo pi yaa a jo Icrael i Miciri, eka pi kite me yiko cogo kome.</verse>
				<verse number="23">Pi iyee, ka rik onywalo Muca, onywallere okane pi dwete adek kun mom olworo cik abaka, pien gin oneno ni atin ca ber atek.</verse>
				<verse number="24">Pi iyee Muca, ka doŋ odoŋo, mom oye ni lwoŋe ni wot a nyaka a Parao,</verse>
				<verse number="25">kun oyero neno can karacel i jo Obaŋa akaka bedo i yomcuny me bal ame ri pi kare anokkoro keken.</verse>
				<verse number="26">Otamo ni ayet ame okanyo pi Kricito obedo lonyo adwoŋ kato lonyo luŋ i Miciri, pien onwoŋo ociko waŋe i kom mot ame i nyim.</verse>
				<verse number="27">Pi iyee Muca oya oko i Miciri kun mom lworo akemo abaka; okanyo atek, acalo bala eneno Obaŋa a mom nen.</verse>
				<verse number="28">Pi iyee daŋ en okwero ecuban me Kato, dok okiro remo, me wek anek otino kao kur gudgi.</verse>
				<verse number="29">Pi iyee jo Icrael oŋolo Nam Arema acalo wi tela otwo; cite jo Miciri omwony oko ka gin daŋ otemo timo amanno.</verse>
				<verse number="30">Pi iyee omio apama cel me Jeriko orutte piny a doŋ jo Icrael omano pi nino abiro.</verse>
				<verse number="31">Pi iyee Rakab ame alaya mom obin oto karacel i jo a mom obedo owiny, pien onwoŋo rik ojolo orotpiny kede kuc.</verse>
				<verse number="32">Kara dok amedde kobo ŋo? Pien kare mom bino romma me tittiwu pi Gideon, Barak, Samcon, Jeputa, Daudi, Camwiri kede odwarpiny-gu,</verse>
				<verse number="33">ame gin daŋ pi iyee rik olwenyo kede obakki me lobo apapat, oloogi, otio gin a tye atir, onwoŋo gin a yam Obaŋa ociko pire. Gin otweo dog eŋatogu,</verse>
				<verse number="34">oneko mac ager oko, obwot i lak pala bat. Gorogi odoko tekkom, gin odoko jo atek i lweny, oryemo mony orok oko.</verse>
				<verse number="35">Mom onwoŋo jogi a rik oto a doŋ ocer oko. Jo ocele owunogi arac, ote to kun okwero oko ni kur gonygi, me gin ocer i kwo aber akato.</verse>
				<verse number="36">Jo ocele oŋalogi, opwodogi, otweogi i jagere oketogi i buc.</verse>
				<verse number="37">Onapogi kede gweŋe, oŋuno yigi aryo kede ocumeno, onekogi i pala lweny. Gin oloŋo piny kun oruko ka pyene rommi, kede me dyegi, kun can ocirogi oko, jo owunogi dok otimogi cucu.</verse>
				<verse number="38">Kodi jo-nono lobo pe romo bedo kedgi. Gin obedo wowota i tim, kede i wi kiddi, kun obedo i gorogoro kede i bure piny.</verse>
				<verse number="39">Jo-ni ducu oŋeye aber pi iyeegi, ento gin mom obin onwoŋo gin a rik Obaŋa ociko pire,</verse>
				<verse number="40">pien onwoŋo en oyiko ginnoro aber akato kun otamo pirwa, ni mano, gin pe myero odok jo ocwiny aboŋo wan.</verse>
			</chapter>
			<chapter number="12">
				<verse number="1">Doŋ acalo wan otye kede lwak ocaden ecipan ame ogurowa dyere, myero doŋ doŋ obol gigi mogo apek oko ducu, kede bal ame maro lidowa atek, me odyeb wunu ŋwec pyem a tye i nyimwa, kun okanyakino wunu.</verse>
				<verse number="2">Onen wunu Yecu ame obedo atel wiwa i kom iyee kede ŋat ame ocobo kakare. Pi yomcuny ame oketo i nyime en rik okanyo yataria, kun ocao lewiccere; aman doŋ tye obedo piny i kabedo me kwogo i laŋet kom me loc Obaŋa tuŋ cem.</verse>
				<verse number="3">Tam wunu i kome, kede kite a en okanyokino i adage arac meicel i baŋ obalo, me kur iol wunu, kur cunywu opoti.</verse>
				<verse number="4">I romowu kede bal, mom ru ilwenyo wunu ituno i onyo remowu.</verse>
				<verse number="5">Onyo wiwu owil oko ce i coc a rik ocoo me cukoro cuny jo, ame kobo kedwu iye acalo itino mere? Ni mano, “Woda, kur ica pwony a Rwot; ka en ogoi, kur cunyi opoti.</verse>
				<verse number="6">Pien Rwot pwonyo jo a en maro, pwodo atin acel acel ame egamo.”</verse>
				<verse number="7">Myero ikanyakino wunu, me pwonywu. Obaŋa tye a tic kedwu acalo itino mere; atinnene ame pappere pe pwonyo?</verse>
				<verse number="8">Ka ce owekowu aboŋo pwonyowu acalo itino ocele luŋ, nyuto ni wun doŋ itino luk, mom itino mere ikome.</verse>
				<verse number="9">Aco wan obedo kede pappiwa me lobo man ame rik opwonyowa, wan daŋ oworogi. Mom doŋ myero omiye wunu akato i te loc a Papa wa me cuny me obed kwo?</verse>
				<verse number="10">Pien gin rik opwonyowa pi kare anokkoro keken i kite ame gin oneno ni ber, ento Obaŋa pwonyowa pi konyowa, me wan odok jo acil acalo en.</verse>
				<verse number="11">Kite pwonyere luŋ, ka pwod otye iye, pe otamo ni me yomcuny ento me kumo, cite icennere adwoggi mere kuc keken baŋ jo ololle atira.</verse>
				<verse number="12">Pi mano, tiŋ wunu badwu ame okwe-nu, rye wunu coŋwu agoro,</verse>
				<verse number="13">mi wunu yo a tyenwu lubo cuŋ atir, me ŋattoro a tyene owil kur dok ŋwal, ento can gire oko.</verse>
				<verse number="14">Ket wunu teko me bedo i kuc i jo luŋ, kede bedo jo acil; aboŋo en-nu, mom tye ŋattoro a bino neno Rwot.</verse>
				<verse number="15">Nen wunu ni ŋattoro kur onyobere i gamo kica Obaŋa. Nen wununi, ŋattoro mom obedo acalo lwit yat akec ame ka otu kela ayela, dok balo jo apol.</verse>
				<verse number="16">Nen wunu ni ŋattoro kur bed atim tim me coco, onyo ŋat a mom lworo Obaŋa bala Ecau, ame rik ocato dittere oko me bedo atin kao kom ka i cam me tyen acel keken.</verse>
				<verse number="17">Pien iŋeo wunu ni, icennere, ka en omito ni pappere lamme winyo, rik ote kwere oko, kadi bed omito kede pig waŋe, pien pe obin onwoŋo yo me ŋut i gin a nwaŋ etimo.</verse>
				<verse number="18">Pien wun giwu mom ibino wunu i gin ame otwero gudo kome, i mac a rik olyel i wi kidi me Cinai, kede colpiny ame ocido oko icuc, kede yamo ajuru,</verse>
				<verse number="19">kede koko apel kede dwon ŋat a kop. Jo owinyo rik obako doggi ni kur dok omed kobbigi kopporo,</verse>
				<verse number="20">pien gin mom otwero kanyo cik ame omio, ni mano, “Anaka leyi-gu, ka ogudo kidi, myero nap i gweŋ, neko oko,”</verse>
				<verse number="21">Gin onen kaci-naca obedo arac meicel, naka omio Muca owoto dwone ni, “Lworo omaka meicel, omyelo koma.”</verse>
				<verse number="22">Cite wun ibino wunu i kidi me Cion, kede i boma Obaŋa akwo, Jerucalem me polo, kede baŋ lwak omalaika ecipan ame ocokere pi woro Obaŋa,</verse>
				<verse number="23">kede i cokere itino kao ame ocoo nyingi i polo, kede baŋ Obaŋa, ame en aŋolkop a jo luŋ, kede baŋ tipo jo a kitegi atira, ame doŋ omio doko jo ocwiny odoco,</verse>
				<verse number="24">kede baŋ Yecu, ayik cikere anyen, kede baŋ remo ame okiro, ame tito pi gin aber a kato en ame remo Abel otito pire.</verse>
				<verse number="25">Gwokere wunu kur ikweru winyo ŋat a tye akop. Jo ame rik okwero winyo ŋat ame okwenyorogi i wi lobo rik mom obin obwot. Wan kono obino bwot wunu niŋo, ka okwero winyo wunu ŋat ame akwenyorowa i wi polo twal?</verse>
				<verse number="26">I kare-naca, dwone rik obin oyeŋo lobo; ento aman en ociko ni, “Odoŋ icel, mom abino yeŋo ka lobo keken, cite anaka polo daŋ.”</verse>
				<verse number="27">Kop man ni, “Odoŋ icel,” nyuto ni, obino kwanyo gin a yeŋere oko, mano ginaketa, eka gin a mom yeŋere te doŋ.</verse>
				<verse number="28">Pi mano, myero wan opwo wunu Obaŋa, pien wan onwoŋo loc a mom twero yeŋere, daŋ myero owor wunu Obaŋa i yore a twero yomoro cunye, kun daŋ omie wunu kwogo kede lworo,</verse>
				<verse number="29">pien Obaŋawa en mac ame wano piny.</verse>
			</chapter>
			<chapter number="13">
				<verse number="1">Medde wunu i marre kenwu kenwu acalo omego.</verse>
				<verse number="2">Wiwu kur wil i jolo wele, pien jo mogo a rik obedo i kodi cunnyono rik obin ogwoko omalaika i paccigi kun mom oŋeo.</verse>
				<verse number="3">Po wunu pi jo a tye i buc kom bala itye wunu kedgi i buc kuno. Po wunu daŋ pi jo ame otimo cucu, kite acalo wun daŋ itye wunu i kom.</verse>
				<verse number="4">Nyom myero jo luŋ ket iye kwogo, dok itanda a jo onyomere myero wor bed acil; pien Obaŋa bino ŋolo kop i kom otim tim me coco kede jo abalo nyomgi.</verse>
				<verse number="5">Kur i bed wunu omar lim; jami ame itye wunu kede myero romwu, pien Obaŋa rik okobo ni, “Mom abino boli, mom abino weki ata.”</verse>
				<verse number="6">En omio cunywa tek, kun okobo ni, “Rwot en akony mera, mom abino bedo i lworo; ŋo kara a dano twero tima kede?”</verse>
				<verse number="7">Po wunu i kom otelwu acon, ame rik gin orabbiwu kop Obaŋa. Tam wunu pi kwogi kede gin aber ame oya iye, eka ite wapo wunu iyeegi.</verse>
				<verse number="8">Yecu Kricito kite gire acel keken aworo, tin kede waŋ i waŋ.</verse>
				<verse number="9">Kur imi wunu pwonnyogo apapat dok awelo rwenywu oko; ber kica Obaŋa en a mi cunywa teko, mom cemmogo ame jo ona iye daŋ mom onwoŋo iye konnyoro.</verse>
				<verse number="10">Wan otye kede keno me lam ame otic i kema acon ca mom tye i twerroro me cem iye.</verse>
				<verse number="11">Pien leyi ame alamdog adwoŋ tero remogi i kabedo acil me bed gin ame oŋolo pi bal, komgi rik owaŋo oko teŋe i ŋe gony.</verse>
				<verse number="12">Amannono daŋ Yecu rik oto teŋe i ŋe idogcel, me wek elony jo bed acil i remo mere en ikome.</verse>
				<verse number="13">Doŋ pi man myero wan owot wunu baŋe oko i ŋe gony, kun okanyo wunu acae pire;</verse>
				<verse number="14">pien kan wan mom otye i boma moro ame perakino, ento otye oyenyo boma a bino anyim.</verse>
				<verse number="15">Ber doŋ omi wunu pakwa baŋ Obaŋa i kare luŋ acalo gin ame oŋolo me yalo Obaŋa, kun obeo wunu i baŋ Yecu; mano en pwoc ame omio i dogwa ka otuco nyiŋe.</verse>
				<verse number="16">Kur wiwu wil i timo gin aber kede i poko gin itye wunu kede baŋ jo ocele, pien kodi mot aŋola acalo mannono yomoro yi Obaŋa.</verse>
				<verse number="17">Winy wunu dog otelwu, dok imiye wunu i te locgi, pien gin tye a gwoko tipowu aboŋo weo acalo jo ame Obaŋa bino penyogi pi ticgi. Mi wunugi oti ticgi kede lelo, kun mom imiogi wunu peko, pien mano gire mom konyowu kadi acelloro.</verse>
				<verse number="18">Kwa wunu Obaŋa pirwa, pien wan oŋeo ateni ni cunywa ler gire, kun omito tiyo gin a tye aber i kare luŋ.</verse>
				<verse number="19">Amedo cukoro cunywu atek ni ikwa wunu Obaŋa, me ru dwoggo an baŋwu oyot.</verse>
				<verse number="20">Obaŋa won kuc ame ocero Rwotwa Yecu Kricito i akina a jo oto, ame en akwat adwoŋ me rommi, pi remo me cikere ame perakino odoco,</verse>
				<verse number="21">en Obaŋa myero omiwu gin luŋ abeco a mitte, me icob wunu gin a en mito; dok daŋ pi Yecu Kricito myero en ti kedwa gin a yomoro yie. Kwogo bed baŋ Yecu Kricito nakanaka. Amen.</verse>
				<verse number="22">Omegona, akwaowu, di wunu cunywu i koppa ame acoo anonokkoroni ame acukoro kede cunywu.</verse>
				<verse number="23">Myero iŋe wunu ni, ominwa Temoteo doŋ ogonyo oko; abino nenowu wan kede, ka ce en oru bino.</verse>
				<verse number="24">Mot wunu otelwu luŋ, kede jo Obaŋa daŋ luŋ. Jowa ame oya i Itali omotowu.</verse>
				<verse number="25">Winyo Obaŋa bed kedwu ducu.</verse>
			</chapter>
		</book>
		<book number="59">
			<chapter number="1">
				<verse number="1">Waraga man oya i baŋ Yakobo ame en amiro Obaŋa kede Rwotwa Yecu Kricito. Baŋ atekere apar wie aryo ame oket ata: Orem wunu ba.</verse>
				<verse number="2">Omegona, bed wunu i lelo atek ka otemowu i yore apapat,</verse>
				<verse number="3">pien iŋeo wunu ni, temo iyeewu mio idio wunu cunywu.</verse>
				<verse number="4">Wek wunu diyo cunywu cob ticcere kakare, me ibed wunu jo oteggo, a roccoro mom i komwu, dok ame ginnoro daŋ mom orem i baŋwu.</verse>
				<verse number="5">Ka tye ŋattoro i akinawu ame ryeko mere nok, ber en kwa Obaŋa ame mio baŋ jo luŋ i yomcuny, aboŋo abwote moro; bino miye.</verse>
				<verse number="6">Cite myero en kwa kede iyee, kun daŋ mom kala akala; pien ŋat ame kala akala, rom i nam ame tagere, ame yamo kolo coro gire atata.</verse>
				<verse number="7">Pien kodi danonono mom myero tam ni ebino nwoŋo ginnoro i baŋ Rwot,</verse>
				<verse number="8">pien en dano a cunye aryo, mom cuŋ atek i kittere luŋ.</verse>
				<verse number="9">Acan myero wakere ka otiŋe malo,</verse>
				<verse number="10">alonyo daŋ myero wakere ka odwoke piny; pien alonyo bino rwenyo bala tur lum.</verse>
				<verse number="11">Pien ceŋ donnyo kede lyeto mere atek, eka te nero lum, ture te ony, berrere te rwenyo oko. Amannono daŋ, alonyo bino rwenyo ata i dyeceŋ.</verse>
				<verse number="12">Ŋat ame otemo te cuŋ atek, tye kede winyo; pien ka doŋ oteme, en te loyo, en bino nwoŋo mot me kwo ame Rwot ociko miyo baŋ jo a mare.</verse>
				<verse number="13">Ka obito ŋattoro, myero kur kob ni, “Obaŋa en obita”, pien Obaŋa gire mom obito i tiyo ginnoro arac, en daŋ mom bito ŋattoro.</verse>
				<verse number="14">Dano acel acel mittere kene en abite, kun wae, omo cunye.</verse>
				<verse number="15">Mit ka oyac nywalo bal. Bal ka doŋ oteggo, nywalo to.</verse>
				<verse number="16">Kur imi bwolwu, omegona ame amaro.</verse>
				<verse number="17">Pien ginnoro luŋ aber ame omiowa, kede mot ducu abeco, ya i malo, bino piny iya i baŋ Obaŋa Papo, ame won gin aryeny i polo, ame mom tye kede alokaloka moro, dok tipo moro a nyuto lokere mere daŋ mom tye.</verse>
				<verse number="18">Pi mittere, en onywalowa kede koppere me ateni, me wan obed calo cam i poto ame ogeo cek i kin gin luŋ ame oketo.</verse>
				<verse number="19">Omegona ame amaro, ŋe wunu man. Dano acel acel myero ru winyo kop, ento myero kur ruye woto dwone, dok myero kany akemo.</verse>
				<verse number="20">Pien akemo a dano mom cobo tic a tye atira i nyim Obaŋa.</verse>
				<verse number="21">Cwa wunu teŋe ginnoro luŋ me lewic kede tim areco ame onya baŋwu, gam wunu i mwolo kop Obaŋa ame opito i yiwu, pien twero laro tipowu.</verse>
				<verse number="22">Ento bed wunu jo ame keto gin ame okobo i tic, mom jo a winyo awinya keken kun ibwolle wunu kenwu.</verse>
				<verse number="23">Pien ka ce ŋattoro obedo awiny kop keken kun mom tio, en cal i ŋat ame ŋio waŋe ame onywale kede iyi araŋ.</verse>
				<verse number="24">Cite ka oŋiye kene otum, woto oko, wie te wil oko oyotoyot i callere ame woki eneno.</verse>
				<verse number="25">Ento ŋat ame oneno cik aber ame kelo kuc, eka te perakino iye, kun mom bedo ŋat ame winyo eka wie te wil oko, ento ŋat ame keto i tic, obino miye winyo i gin etio luŋ.</verse>
				<verse number="26">Ce dano moro tamo ni en adini kun mom juko lebe, en nwoŋo obwolle kene, dini mere konyere mom.</verse>
				<verse number="27">Dini aber odoco, a cilo mom iye i nyim Obaŋa Papawa en ene: konyo otino kic kede mon a coggi oto i kom cangi, kede gwokere ken i ci lo a bal me Iobo.</verse>
			</chapter>
			<chapter number="2">
				<verse number="1">Omegona, kite a doŋ iye wunu kede Rwotwa Yecu Kricito, Rwot me kwogo, kur dok inyut wunu apokapoka moro i akina a jo.</verse>
				<verse number="2">Pien ka won atem me jabu oruko boŋŋi abeco obino i cokerewu, kede acan oruko boŋŋi ocido,</verse>
				<verse number="3">ilunyo wunu paro ka pi won boŋŋi abeco kun ikobo wunu ni, “Yin bed kan, adwoŋ”, aco acan ikobbe wunu ni, “Yin cuŋ kaca”, onyo ni, “Bed piny i ŋet tyena kan”.</verse>
				<verse number="4">Mano mom nwoŋo doŋ ikelo wunu apokapoka oko i akinawu kenwu, kun idoko wunu oŋolkop ame tamwu ogom oko?</verse>
				<verse number="5">Winy wunu ba, omegona ame amaro, Obaŋa mom otyeko yero jo ocan i wi lobo me bedo olonyo i iyee, dok me miyogi loc a rik ociko ni ebino miyo baŋ jo a mare?</verse>
				<verse number="6">Ento wun iketo wunu lewic i kom ocan. Jo ame burowu, mom gin olonyo? Gin mom en a waowu terowu tetek i nyim okiko?</verse>
				<verse number="7">Mom gin oyet nyiŋ aber ame olwoŋowu kede?</verse>
				<verse number="8">Ka imako wunu cik me loc Obaŋa i kite ocoo kede i coc a yam ocoo ni, “Mar dano wadwu acalo imarre keni,” nwoŋo itimo wunu ber;</verse>
				<verse number="9">ento ka ipoko wunu kin dano, nwoŋo itimo wunu rac, nwoŋo cik ŋolliwu kop ni wun obalo.</verse>
				<verse number="10">Pien ŋat a gwoko cik ducu, ka ce opoto i kom acel keken, nwoŋo oturo cik luŋ.</verse>
				<verse number="11">Pien ŋat okobo ni, “Kur icod cot,” dok okobo daŋ ni, “Kur inek.” Ka ce mom icod cot ento ineko dano, yin doŋ ituro cik.</verse>
				<verse number="12">Kop ame ikobo wunu, kede gin ame itio wunu, myero bed acalo mea jo obino ŋolligi kop i te cik a kelo kuc.</verse>
				<verse number="13">Pien ŋolo kop mom timo kica baŋ ŋat a rik mom onyuto kica; kadi amanno, kica ŋatte pien en ber kato ŋolo kop.</verse>
				<verse number="14">Kara konyo ŋo omegona, ka ŋattoro kobo ni etye kede iyee kun mom keto i tic? Iyee-nono twero lare?</verse>
				<verse number="15">Ka ce ominni onyo aminni boŋo mere pe, kun cam me nino i nino remo,</verse>
				<verse number="16">ŋattoro acel i akinawu te kobbe ni, “Wot wunu i kuc, komwu mumura, yeŋ wunu,” kun mom omiogi ginnoro a mitte me kom, kara enno konyere ŋo?</verse>
				<verse number="17">Kittono, iyee a mom oketo i tic, doŋ oto oko,</verse>
				<verse number="18">ŋattoro bino kobo ni, “Yin itye kede iyee, ento an atye kede tic; nyutta iyeeni aboŋo ticcoro, eka an ticca bino nyuto iyeena.”</verse>
				<verse number="19">Ityeko ye ni Obaŋa tye acel, itimo ber. Cen daŋ ye amanno, komgi daŋ myel.</verse>
				<verse number="20">Yin amiŋo, imito nyutti ni, iyee a mom i tic konnyere mom?</verse>
				<verse number="21">Nen ba, kwarowa Iburaim rik mom okwano ni kite atira pi tic, i kare ame en doŋ ojalo wode Icaka me aŋola i wi keno me lam?</verse>
				<verse number="22">Doŋ ineno ni iyee mere rik otio karacel kede ticcere, dok iyee rik ocobere i tic,</verse>
				<verse number="23">eka coc a yam ocoo te cobere kakare ni, “Iburaim rik oye Obaŋa, eka ote kwane ni kite atir, dok daŋ ote lwoŋe ni dyere Obaŋa.”</verse>
				<verse number="24">Ineno ni dano okwano ni kite atir pi tic ento mom pi iyee keken.</verse>
				<verse number="25">Amannono daŋ, Rakab ame alaya, mom obin okwano ni kite atir pi ticcere, ka rik ojolo okwena eka te cwayogi i yo ocele?</verse>
				<verse number="26">Kite acalo ka weo doŋ mom i kom, nwoŋo kommono doŋ oto oko, amannono daŋ, iyee ka mom oketo i tic, nwoŋo doŋ oto oko.</verse>
			</chapter>
			<chapter number="3">
				<verse number="1">Omegona, myero jo apol i akinawu kur bed opwony, pien iŋeo wunu ni wan opwony obino ŋolliwa kop apek akato jo ocele.</verse>
				<verse number="2">Wan luŋ opoto i kop apol, cite ka ce ŋattoro mom opoto i gin ame en kobo, dano-nu dano aber meicel, twero loyo kome luŋ.</verse>
				<verse number="3">Wan oketo nyonyo i dog aguragura me gin winywa; mano mio owiro komgi luŋ tuŋ a wan omito.</verse>
				<verse number="4">Koŋ inen wunu mel, gin odoŋodoŋo, dok yamo en a kologi, cite akwaŋŋo twero wiro woto kan emito kede atin polloro atitidi moro keken.</verse>
				<verse number="5">Kittono, leb en dul kom ame obedo iŋwet, ento wakere i jami adoŋodoŋo. Nen kite ame mac aduno moro waŋo kede twon buŋ!</verse>
				<verse number="6">Leb daŋ amannono, calli mac. I dul komwa, leb rom i wi podo ame timmere mom atir balo komwa luŋ; cwinyo mac i komwa, i kite a kwo wirre kede luŋ; mac me Geena moko i kome.</verse>
				<verse number="7">Dano twero loyo kit leyi luŋ kede winnyi, kede wic a twolegu, kede gin a bedo i nam, daŋ doŋ oloo oko yam con,</verse>
				<verse number="8">ento mom tye dano moro a twero loyo leb. Leb obedo twon ginnoro a mom jukere, opoŋ i kwir a kelo to.</verse>
				<verse number="9">Aco kono en leb, en ame wan opwoo kede Rwot kede Papo daŋ, en acellono a daŋ dok oceno kede jo ame oketo i cal Obaŋa.</verse>
				<verse number="10">I dog acellono en a daŋ ya iye pwoc kede ceno jo. Omegona, mom myero bed amannono.</verse>
				<verse number="11">Waŋ akoŋ acel twero mollo iye pii amit kede akec?</verse>
				<verse number="12">Omegona, oduro twero nyako yao? Onyo olok twero nyako oduro? Amannono daŋ, pii amit mom twero mollo i akoŋ ataŋ.</verse>
				<verse number="13">Ŋa kara i akinawu ame ryek dok akitti? En myero nyut ticcere me ryeko i mwolo, pi kwo mere aber.</verse>
				<verse number="14">Ento ka itye wunu kede nyeko arac i cunywu, kede laro dito, kur iwakere wunu, kun daŋ ikob kop me goba i kom kop ateni.</verse>
				<verse number="15">Kodi ryeko man mom oya i polo ento me lobo, mom me woro Obaŋa ento mea Catan gire.</verse>
				<verse number="16">Pien kan ame tye iye nyeko kede laro dito, kannono tye iye arubaruba kede tim ducu areco.</verse>
				<verse number="17">Ento ryeko ame oya i malo, me agege bedo cil, eka dok me kuc, me mwolo, gamo tam luŋ abeco, opoŋ i kica, nyako nyig aber, mom poko i akina jo, dok cunye atir.</verse>
				<verse number="18">Jo ame kelo kuc, coo kotigi i kuc me nyako kite atir.</verse>
			</chapter>
			<chapter number="4">
				<verse number="1">Ŋo kara a kelliwu lweny? Ŋo a kelo romo i akinawu? Mom mitwu en a tye ka lweny i dul komwunono?</verse>
				<verse number="2">Imito wunu, ento mom ite nwoŋo wunu, eka ite neko wunu dano. Iparo wunu jami a jo ocele, ento mom inwoŋo wunu, eka ite ero wunu romo kede lweny. Mom inwoŋo wunu, pien mom ikwao wunu.</verse>
				<verse number="3">Ikwao wunu, eka mom ite nwoŋo wunu, pien ikwao wunu arac, ikwao wunu me tic kede pi cobo ka mitwu.</verse>
				<verse number="4">Wun jo ame bolo dyerewu oko. Mom iŋeo wunu ni, mako dyere kede lobo mii idoko akwor Obaŋa?</verse>
				<verse number="5">Onyo itamo wunu ni, coc a yam ocoo kobo nononono ni, “En tye i par adwoŋ meicel kede nyeko i kom cuny a yam en oketo ni bed i yiwa?”</verse>
				<verse number="6">Ento en medde miyo winyo mere; pi mannono, coc a yam ocoo kobo ni, “Obaŋa pyem i jo a wakere, cite mio winyo baŋ jo amwol.”</verse>
				<verse number="7">Pi mano, miye wunu i te loc Obaŋa. Dar wunu Catan, en bino riŋowu.</verse>
				<verse number="8">Nok wunu baŋ Obaŋa, en daŋ bino nokowu. Lwok ciŋwu oko wun obalo, eka ite miyo cunywu bedo acil, wun jo ame tamwu opokere aryo.</verse>
				<verse number="9">Yiwu myero waŋ, kum wunu, kok wunu. Nyerowu myero lokere dok kumo, lelowu lokere dok can.</verse>
				<verse number="10">Mwolle kenwu i nyim Rwot, en bino tiŋowu malo.</verse>
				<verse number="11">Omegona, kur ikob wunu kopporo arac, ŋat man i kom awottere. Ŋat ame kobo kop arac i kom ominnere, onyo ŋolo ominnere kop, en nwoŋo okobo kop arac i kom cik, dok doŋ oŋolli cik kop. Ento ka yin iŋolli cik kop, yin doŋ mom acob cik ento idoko aŋolkop.</verse>
				<verse number="12">Ami-cik kede aŋolkop tye acel, en ame twero larowu kede nekowu. Yin idoko ŋa ame iŋolli awotti kop?</verse>
				<verse number="13">Koŋ itam wunu ba, wun jo ame kobo ni, “Tin onyo diki obino wot i boma onyoo, obino tyeko kuno mwaka acel kun ocato wil dok onwoŋo agoba.”</verse>
				<verse number="14">Aco kono mom iŋeo wunu kop a diki. Kwowu kara cal i ŋo? Wun kom irom wunu ikuna ame nen pi kare anonokkoro keken, eka te ket oko.</verse>
				<verse number="15">Akaka kobo amanno, kono ikobo wunu ni, “Ka Rwot oye obedo kwo, obino timo man onyo maca.”</verse>
				<verse number="16">Ento wun ocac, iwakere wunu. Kodi wakerenono luŋ rac,</verse>
				<verse number="17">ŋat ame ŋeo gin aber a myero etim, eka mom te timo, nwoŋo doŋ otimo bal.</verse>
			</chapter>
			<chapter number="5">
				<verse number="1">Eno ba wun olonyo, ollakino wunu, redu, pi can ame abinniwu.</verse>
				<verse number="2">Lonyowu doŋ otop oko, anaka rukwu nyenye doŋ onaŋo oko.</verse>
				<verse number="3">Jabu kede ryalwu, nyalli doŋ omwodo oko; nyalli i komgi bino bedo caden i komwu, dok bino camo komwu bala mac. Wun doŋ ikano wunu lonyowu pi kare me agikki.</verse>
				<verse number="4">Nen ocara otic a rik otio i pottiwu ame itwono wunugi oko, tye akoko, koko okac doŋ owinyere i yit Rwot me mony.</verse>
				<verse number="5">Wun doŋ ibedo wunu i jami amalo meicel kede yomcuny i wi loba; ipitte wunu, icwe wunu doŋ giwu, aco kare me nekowu doŋ oromo!</verse>
				<verse number="6">Doŋ iŋolli wunu dano a kite atir kop, en gire mom ogeŋowu.</verse>
				<verse number="7">Kittono omegona, di cunywu tuno waŋ ame Rwot bino dwogo. Nen wunu kite ame apur kuro kede gin ame pire tek a cek i lobo; dio cunye tuno waŋ ame kot me cwir kede me oro ocwe.</verse>
				<verse number="8">Wun daŋ di wunu cunywu, cuŋ wunu atek, pien dwogo a Rwot doŋ ceggi.</verse>
				<verse number="9">Kur iŋuŋura wunu omegona, ŋat man i kom awottere, me kur ŋolliwu kop. Nen, Aŋolkop tye ocuŋ i doggola.</verse>
				<verse number="10">Omegona, anen me kanyo can kede diyo cuny nen i kom odwarpiny a rik okobo i nyiŋ Rwot.</verse>
				<verse number="11">Jo a rik okanyo atek, wan olwoŋogi ni komgi i winyo. Ityeko wunu winyo kite a rik Yubu okanyo kede, dok ineno wunu daŋ agikki tic a Rwot i kome, kit a Rwot won kica, timo kede jo ber.</verse>
				<verse number="12">Akato mere luŋ omegona, kur ikwoŋ wunu kwoŋ, kadi i nyiŋ polo, kadi i nyiŋ lobo, kadi kit kwoŋ ocele luŋ; ento yewu kede kwerowu luŋ myero bed, “Ee ta”, onyo ni, “Pe”, me kur ŋolliwu kop.</verse>
				<verse number="13">Ŋattoro iyi akinawu tye kede can? Myero en kwa Obaŋa. Tye ŋattoro a tye i yomcuny? Myero en wer wer me pako Obaŋa.</verse>
				<verse number="14">Tye ŋattoro iyi akinawu ame kome lit? Myero en lwoŋ odite a lwak jo oye Kricito, me kwa Obaŋa pire kun owire kede moo i nyiŋ Rwot.</verse>
				<verse number="15">Kwac ame iyee tye iye bino caŋo atwo, Rwot bino tiŋe malo; ka ce onwoŋo rik otimo balloro, obino timme iye kica.</verse>
				<verse number="16">Tuc wunu balwu, ŋat man baŋ awottere, dok daŋ ŋat acel acel myero kwa Obaŋa pi awottere, me icaŋ wunu. Kwac a dano a kite atir tek, tye kede twer adwoŋ.</verse>
				<verse number="17">Elia rik obedo dano ame kite rom i megwa, rik obin okwao Obaŋa atek ni kot kur cwe, omio kot mom ocwe i wi lobo pi mwaka adek kede dwete abicel.</verse>
				<verse number="18">Eka dok te kwayo, omio kot te cwe, loba te ceko cem.</verse>
				<verse number="19">Omegona, ka ce dano moro i akinawu ogak oko i kop me ateni, eka ŋattoro te dwoggo en cen,</verse>
				<verse number="20">myero iŋe wunu ni, ka ŋattoro odwoggo abalo cen i yo mere ogom, ŋattoro-nu bino laro kwo mere oko iya i to, dok bino wumo ballere apol.</verse>
			</chapter>
		</book>
		<book number="60">
			<chapter number="1">
				<verse number="1">Waraga man oya i baŋ Petero, akwena a Yecu Kricito. Baŋ jo Obaŋa oket ata, ame gin obedo wele i Ponto, Galatia, Kapadokia, Acia kede Bitunia,</verse>
				<verse number="2">ame Obaŋa Papo oyerogi pi yikkere ame en oŋeo con, ame Cunnyere Acil doŋ olonyogi odoko acil me gin owiny dog Yecu Kricito, dok me kirgi kede remo mere: Winyo kede kuc myero medde baŋwu.</verse>
				<verse number="3">Myero opwo wunu Obaŋa, Papa a Rwotwa Yecu Kricito! Pien pi kica mere adwoŋ, omio onywalowa odoco me obed i gen akwo pi cer a Yecu Kricito iyi akina a jo oto,</verse>
				<verse number="4">kede me wek onywak lim a mom top, a cilo mom ogudo, a mom ner ame okano pirwu i polo.</verse>
				<verse number="5">Obaŋa tye agwokowu kede teko mere pi iyeewu, me ite nwoŋo wunu larre ame oyiko, ame bino nen i kare me agikki piny.</verse>
				<verse number="6">Lel wunu pi man, kadi bed aman gwok onyo cunywu myero waŋ pi kare anonokkoro pi kite ame otye a omo kede yiwu i yore apapat,</verse>
				<verse number="7">me nen iyeewu, ka ce iyee me ateni, Pien kadi jabu ame otemo kede mac mom perakino nakanaka, ento iyeewu pire dwoŋ kato jabu, dok daŋ bino kelliwu pak kede kwogo kede woro i kare ame Yecu Kricito bino nen iye.</verse>
				<verse number="8">A mom ru inene wunu, doŋ imare wunu. Daŋ kadi bed mom inene wunu amanni, iye wunu en, kun ilelo wunu kede yomcuny adwoŋ a mom titte, a dok daŋ me kwogo.</verse>
				<verse number="9">Pien iyeewu omio inwoŋo wunu larre me tipowu.</verse>
				<verse number="10">Odwarpiny ame rik orabo pi winyo ame obino miyowu, rik oyenyo atek, kun opepenyo kop i kom larre man.</verse>
				<verse number="11">Gin rik omito ŋeyo ŋa, onyo kit kare mene, ame Cuny a Kricito i yigi tye a nyuto, i kare ame otito iye pi can ame Kricito bino kanyo, kede pi kwogo a dok bino lubo.</verse>
				<verse number="12">Nwaŋ onyuttigi ni, kwena ame omiogi mom otiko gin ikomgi, cite wun. En kop ame aman doŋ jo ame orabo amut aber doŋ otyeko tittiwu, pi Cuny Acil ame ocwao, ame oya i polo; kop-pi daŋ omalaika oparo neno atek ateka.</verse>
				<verse number="13">Pi mannono, bed a doŋ iyikere wunu i tamwu, kun igwokere wunu daŋ. Ket genwu luŋ i kom winyo ame abinniwu i kare ame Yecu Kricito bino nen iye.</verse>
				<verse number="14">Acalo itino ame owiny, kur imi kwowu rwatte i mitwu a yam koŋ ibedo wunu kede, i kare a pwod ikwia wunu piny.</verse>
				<verse number="15">Doŋ acalo ŋat olwoŋowu cil, wun daŋ bed wunu jo acil i kitewu luŋ;</verse>
				<verse number="16">pien coc a yam ocoo kobo ni, “Bedo wunu jo acil, pien an daŋ acil.”</verse>
				<verse number="17">Gat ame ilwoŋo wunu ni Papawu ŋolo kop i kom dano acel acel aboŋo leŋere, kun lubo tic ame ŋat acel acel otio; doŋ myero ibed wunu i Iworo i nyime pi kare luŋ ame pwod itye wunu wele kan.</verse>
				<verse number="18">Wun iŋeo wunu ni, otyeko lakorowu oko i kite a kwarowu a tere mom, kun mom olakorowu i gin a balle oko, acalo bala ryal onyo jabu,</verse>
				<verse number="19">cite olakorowu kede remo a Kricito me wel adwoŋ ame rorom kede atin romo ame balloro onyo roccoro mom i kome.</verse>
				<verse number="20">Obaŋa onwoŋo oyere con, amom ru ocibo acakki te lobo, cite ote nyute oko pirwu i kare man, ame en kare me agikki.</verse>
				<verse number="21">Pire wun doŋ idoko wunu jo a geno Obaŋa ame ocero Yecu i akina a jo oto, te miye kwogo; en omio iyeewu kede genwu tye i kom Obaŋa.</verse>
				<verse number="22">Wun doŋ ilonyo wunu cunywu oko odoko acil pi lubo kop me ateni, me ibed wunu kede mar a mom iye goba acalo omego; pi mano myero imarre wunu kenwu kenwu atek ateka kede cunywu ducu.</verse>
				<verse number="23">Doŋ onywalowu oko odoco, mom kede koti aballe, cite kede koti a mom balle, pi twer me kop Obaŋa, en kop a tye kede kwo, ame perakino nakanaka;</verse>
				<verse number="24">pien rik ocoo ni, “Gin luŋ a tye kede kom cal i lum, kwogo mere ducu rom kede tur lum. Lum ner, ture te ony oko,</verse>
				<verse number="25">cite kop a Rwot okobo bedo nakanaka,” Koppono en amut aber a rik orabo baŋwu.</verse>
			</chapter>
			<chapter number="2">
				<verse number="1">Pi manno, raccuny luŋ, kede kite goba luŋ, kede edwali, nyeko kede kite ayet luŋ, wek wunu oko.</verse>
				<verse number="2">Mit wunu cak agili me cuny, bala itino okere a pwod onywalo nyen, me idoŋ wunu naka i larre;</verse>
				<verse number="3">pien ityeko wunu bilo ber a Rwot.</verse>
				<verse number="4">Biye wunu baŋe, en kidi akwo, a yam jo okwero, cite i baŋ Obaŋa obedo kidi me wel ame oyero.</verse>
				<verse number="5">Biye wunu bala kiddi akwo, me ged kedwu ite doko wunu ot Obaŋa me cuny, me ibed wunu olamdog acil, imi wunu mot oŋolo me cuny ame Obaŋa pwoo, pi Yecu Kricito;</verse>
				<verse number="6">pien rik ocoo ni, “Nen, aketo i Cion kidi me wel ame ayero me gwic ot, ŋat oye en, lewic mom bino make.”</verse>
				<verse number="7">Pi mano, i baŋwu wun jo ame oye en, Kricito obedo me wel; cite i baŋ jo a mom oye en, otimere acalo rik ocoo, ni, “Kidi ame ogedo okwero, en ame odoko kidi me gwic ot.”</verse>
				<verse number="8">Odoko daŋ “gweŋ me twomere, lela a mio jo rette.” Gin otwomere pien okwero winyo kop Obaŋa, acalo rik oyiko pirgi con.</verse>
				<verse number="9">Cite wun ibedo wunu rok ame oyero, olamdog abaka, rok acil, jo Obaŋa ame mere ikome, me wek irab wunu pi tic me kwogo a ŋat olwoŋowu iya i piny acol me idony wunu i lero mere me awura.</verse>
				<verse number="10">Yam mom ibedo wunu jo Obaŋa, cite aman wun, doŋ idoko wunu jo mere; yam mom otimowu kica, cite aman doŋ otimowu kica.</verse>
				<verse number="11">Wun ame amaro, abako doga baŋwu, acalo wun wele, mom jo me lobo man, kwer wunu mit me kom oko ame romo kede tipowu.</verse>
				<verse number="12">Bed wunu i kite abeco i akina jo a mom ŋeo Obaŋa, me wek ka ce gin oyetowu ni wun otim gin arac, gin onen ticwu aber, daŋ omi kwogo baŋ Obaŋa i nino ame en bino roto iye lobo.</verse>
				<verse number="13">Pi Rwotwa, myero imiye wunu i te loc me twer ducu a tye iyi akina lwak; baŋ aloc adwoŋ, pien en ame loo jo luŋ,</verse>
				<verse number="14">kede baŋ oloc ame en ocwalo pi keto can i kom jo a timo gin areco, kede pwoyo jo a timo gin abeco.</verse>
				<verse number="15">Pien Obaŋa mito ni itim wunu gin aber, me imi wunu jo amiŋ a kwia piny liŋ oko.</verse>
				<verse number="16">Kwowu bed kwo a jo a loye kengi, kun mom itio wunu kede lockenwu pi timo tim arac; cite bed wunu bala opii Obaŋa.</verse>
				<verse number="17">Wor wunu jo luŋ. Maru omegowu. Lworu Obaŋa. Woru aloc adwoŋ.</verse>
				<verse number="18">Wun omiro, miye wunu i te loc odoŋewu kede woro luŋ, mom ka baŋ jo okica kede amwol keken, ento baŋ ogero daŋ.</verse>
				<verse number="19">Pien man en gin ame opwoo, ka ce dano kanyo rem pien cunye tye i kom Obaŋa, ka owune kun mom obalo.</verse>
				<verse number="20">Kara myero pwowu i ŋo, ka idio wunu cunywu ka opwodowu pi bal? Cite ka ce idiyo cunywu ka ineno wunu can pi timo gin aber, mano en Obaŋa pwoo.</verse>
				<verse number="21">Pien olwoŋowu pi mannono; pien Kricito daŋ oneno can pirwu, owekkiwu anen me aluba, me iwap wunu yore.</verse>
				<verse number="22">Balloro mom a en otimo, lebe daŋ mom okobo goba.</verse>
				<verse number="23">Ka jo oyete, mom oyetogi. Ka oneno can, mom oburo jo; cite omiye kene baŋ ŋat aŋolo kop atir.</verse>
				<verse number="24">En oyeo balwa i kome kene i kom yataria, me wan oto i bal, eka ote bedo kwo i kite atir. Pi pwodo en, omio icaŋ wunu.</verse>
				<verse number="25">Pien rik irwenyo wunu oko bala rommi, cite aman doŋ idwogo wunu baŋ Akwat kede Agwok tipowu.</verse>
			</chapter>
			<chapter number="3">
				<verse number="1">Amannono daŋ, wun mon miye wunu i te loc a cogwu, me wek ka ce mogo i akinagi mom lubo kop Obaŋa, otwero lokere pi kite a mongi, kadi bed gin mom okobo kopporo i doggi,</verse>
				<verse number="2">ka gin oneno kitewu acil dok me woro.</verse>
				<verse number="3">Rukwu mom bed me oko, acalo kedo yer wic, rwako tigo jabu, ruko boŋŋi abeco,</verse>
				<verse number="4">cite rukwu bed i kite me cuny a mom nen. Ruk ame mom balle en cuny amwol, ame liŋ mot; mano en ame wellere dwoŋ i nyim Obaŋa.</verse>
				<verse number="5">Pien i kare acon, mon acil ame omoko gengi i kom Obaŋa yam rukere i kittono, kun daŋ omiye i te loc a coggi,</verse>
				<verse number="6">acalo Cara rik winyo dog Iburaim, kun pake ni, “Adwoŋŋa.” Wun daŋ aman wun itino mere, ka itimo wunu gin aber, kun mom ginnoro miowu lworo.</verse>
				<verse number="7">I kite acellono daŋ, wun co, bed i monwu i niaŋ aber, kun imio wunu kwogo baŋ dako acalo awotti a kome pe tek, pien gin daŋ onywako kedwu winyo Obaŋa ame kela kwo. Amannono ginnoro mom bino geŋo kwacwu.</verse>
				<verse number="8">Me agikki mere, wun luŋ bed wunu kede tam acel kede cuny acel. Marre wunu bala omego, kun itye wunu i kica dok kede cuny amwol.</verse>
				<verse number="9">Kur idwok wunu tim arac pi tim arac, onyo ayet kede ayet; ento akaka mano, kwa wunu winyo Obaŋa i komgi, pien olwoŋowu pi man, me inwoŋ wunu winyo.</verse>
				<verse number="10">Pien rik ocoo ni, “Ŋat a mito maro kwo, kede neno nino abeco, gwok lebe i kom gin arac, kede doge i bwolo joo</verse>
				<verse number="11">Oya oko i gin arac, oti gin aber, oyeny kuc, dok olub yore,</verse>
				<verse number="12">Pien waŋ Rwot neno jo a kitegi atira, yite daŋ winyo kwacgi; jo a timo gin arac Rwot gaogi agaa.”</verse>
				<verse number="13">Ŋa a bino timowu rac ka iketo wunu cunywu atek i tiyo gin aber?</verse>
				<verse number="14">Cite kadi ineno wunu can pi wapo kite atir, itye wunu kede winyo. Kur ilwor wunugi, cunywu daŋ kur poti,</verse>
				<verse number="15">ento wor wunu Kricito i cunywu acalo Rwotwu. I kare ducu bed ame iyikere wunu oko pi dok i kop ame jo bino penyowu kede i kom gen ame itye wunu kede; cite dok wunu iye kede mwolo kede woro.</verse>
				<verse number="16">Bed wunu ame yiwu ler, me lewic mak jo a yeto kitewu aber i Kricito, ka gin aŋalowu.</verse>
				<verse number="17">Twara onen wunu can pi timo gin aber, ka ce Obaŋa mito amanno, kato pi timo gin arac.</verse>
				<verse number="18">Pien Kricito daŋ rik oneno can pi bal, tyen acel ame romo atwal; en ŋat a kite atir oto pi jo a kitegi ogom, me wek ekelwa baŋ Obaŋa. Rik oneko kome, cite ocere oko i cuny.</verse>
				<verse number="19">I cuny en rik owoto orabo kop baŋ jo a tye i buc,</verse>
				<verse number="20">ame yam con mom owinyo dog Obaŋa, ka odio cunye i komgi, i kare a Nua a kun en apayo yee, ame jo anok, aboro keken, olarre iye i pii.</verse>
				<verse number="21">Gin ame rom aroma i man ame koni larowu, en batija; mom pi kwanyo cilo kom, ento obedo acalo kwac baŋ Obaŋa me idok wunu jo a yiwu ler, pi cer a Yecu Kricito,</verse>
				<verse number="22">ame doŋ odok oko i polo, tye i kabedo me kwogo i laŋet Obaŋa tuŋ cem, kun omalaika kede twer kede teko luŋ tye i te loccere.</verse>
			</chapter>
			<chapter number="4">
				<verse number="1">I kite acalo Kricito okanyo kede rem me kom, wun daŋ rukere wunu i tam acellono, me miwu teko. Pien ŋattoro ame okanyo rem me kom mom doŋ medde i bal,</verse>
				<verse number="2">me etyek kare me kwo mere i lobo man ame pwod odoŋ kun mom dok lubo mit areco ame dano paro, cite cobo mit Obaŋa.</verse>
				<verse number="3">Kare a rik ibedo wunu tiyo gin ame jo a mom ŋeo Obaŋa maro timo myero doŋ romwu. Yam ilubo wunu kite me tarwaŋ, kede mit me kom, mero, gat me yomcuny arac, mat kede woro cal jogi ame yic dagi.</verse>
				<verse number="4">Wuro doŋ ocirogi oko, pien aman mom dok iribere wunu kedgi i orara me mit a mom jukere; man omio gin yetowu.</verse>
				<verse number="5">Gin bino culo kop baŋ Obaŋa ame oyikere me ŋolo kop a jo akwo kede jo oto.</verse>
				<verse number="6">Man en gin omio amut aber orabo anaka baŋ jo oto, me wek kadi oŋolligi kop i kom acalo oŋolli jo luŋ, gin obed kwo i cuny acalo Obaŋa.</verse>
				<verse number="7">Agikki me jami luŋ doŋ ceggi; pi mannono, gwok wunu kitewu, kun iloo wunu mitwu kenwu, me imiye wunu i kwayo Obaŋa.</verse>
				<verse number="8">Akato ducu, lid wunu marre kenwu kenwu; pien mar wumo Iwak bal apol.</verse>
				<verse number="9">Bed wunu ojol wele, ŋat man kede awottere, kun mom iŋuŋura wunu.</verse>
				<verse number="10">Kit acalo ŋat acel acel tye i mottere ame omie, ti wunu kede pi konyere kenwu kenwu, acalo ogwok-jami abeco, ame tiyo kede mot me winyo Obaŋa a kwone papat.</verse>
				<verse number="11">Ka ŋattoro rabo kop, kob acalo ŋat a rabo kop oya i baŋ Obaŋa; ŋat a mio kony, ti acalo ŋat ame tio kede tek ame Obaŋa omio; me jo ket kwogo i kom Obaŋa i yore luŋ pi Yecu Kricito. Kwogo kede twer bedo mere nakanaka. Amen.</verse>
				<verse number="12">Owotena, kur iwur wunu can ame rom i mac a bino i komwu pi temowu, a kun itamo wunu ni ŋit ca ginnoro apat meicel opoto i komwu.</verse>
				<verse number="13">Ento lel wunu i kop man ni, iribere wunu i can a Kricito, wek dok ilel wunu i yomcuny adwoŋ i kare ame kwogo mere bino nen.</verse>
				<verse number="14">Ka oyetowu pi nyiŋ Kricito, itye wunu kede winyo, pien nwoŋo cuny me kwogo ame en Cuny Obaŋa bedo i komwu.</verse>
				<verse number="15">Mom myero ket can i kom dano moro i akinawu pi nek, onyo pi kwo, onyo pi timo ginnoro arac, onyo pi reboro gi-a ŋattoro.</verse>
				<verse number="16">Ento ka oketo can i kom ŋattoro pi bedo dano oye Kricito, lewic mom myero make, ento omi kwogo baŋ Obaŋa pi lwoŋe kede nyinŋono.</verse>
				<verse number="17">Pien kare doŋ oromo me cako ŋolo kop, kun cakere i ot Obaŋa. Kara ka acakere i baŋwa, agikki a jo okwero winyo amut aber ame oya i baŋ Obaŋa bino bedo niŋo?</verse>
				<verse number="18">Coc a rik ocoo kobo ni, “Ka ce bedo tek baŋ dano a kite atira illarre, abalo a mom Iworo Obaŋa bino nen ka kwene?”</verse>
				<verse number="19">Pi mano, jo ame neno can i yore ame Obaŋa mito, ber gin miye kengi i ciŋ Acwec ame genne, kun gin tio gin aber.</verse>
			</chapter>
			<chapter number="5">
				<verse number="1">Abako doga baŋ odoŋe ame tye i akinawu, an adwoŋ wadwu ame bedo caden i can a Kricito, dok daŋ abino ribere kedwu i kwogo mere ame bino nen.</verse>
				<verse number="2">Kwa wunu rommi Obaŋa ame tye baŋwu, kun ineno wunugi aber, mom pi dic, ento pi mitwu kenwu, i kite ame Obaŋa mito, mom pi lim ento pi mit me cunywu.</verse>
				<verse number="3">Kur ilo wunu jo ame oketo i ciŋwu kede teko, ento bed wunu anen aber baŋ rommi;</verse>
				<verse number="4">mio ka Akwat adwoŋ bino nen, ibino nwoŋo wunu mot, tok kwogo a mom ner.</verse>
				<verse number="5">Kittono wun awobe daŋ, winy wunu loc odoŋe. Wun ducu rukere wunu kede mwolo, ŋat acel acel i nyim awottere, pien “Obaŋa pyem i jo a wakere, cite mio winyo baŋ jo a amwol.”</verse>
				<verse number="6">Mwolle wunu kenwu i te twer Obaŋa, me wek ka kare oromo, en tiŋwu malo.</verse>
				<verse number="7">Cibu parwu ducu i kome, pien en tamo pirwu.</verse>
				<verse number="8">Gwokere wunu, kiu piny, pien akworwu Catan tye a rimo piny calo eŋato ame mor, kun yenyo dano me amwoda.</verse>
				<verse number="9">Cuŋ wunu atek i nyime pi iyee kun iŋeo wunu ni, omegowu ame tye i lobo ducu tye a kanyo kit cannono.</verse>
				<verse number="10">Ka doŋ ineno wunu can pi kare anok, Obaŋa ami winyo luŋ, ame olwoŋowu i Kricito Yecu me nywako kwogo mere a perakino odoco, en ikome bino dwokowu kakare, bino miyowu teko, dok bino miyo icato wunu atek.</verse>
				<verse number="11">Loc obed baŋe nakanaka. Amen.</verse>
				<verse number="12">Acoyiwu waraga man anok kede ciŋ Silvano, ame aŋeo ni ominwa ame genne, pi cuko cunywu kun akobo acalo caden ni, man en winyo Obaŋa me ateni; Cuŋ wunu iye atek.</verse>
				<verse number="13">Lwak oye Kricito a tye Babulon, ame Obaŋa oyerogi karacel kedwu, omotowu, karacel kede woda Marako.</verse>
				<verse number="14">Motte wunu kenwu kenwu kede amot me mar. Kuc obed baŋwu ducu ame itye wunu i Kricito.</verse>
			</chapter>
		</book>
		<book number="61">
			<chapter number="1">
				<verse number="1">Waraga man oya ibaŋ Cimon Petero, amiro dok akwena a Yecu Kricito. Baŋ wun ame inwoŋo wunu iyee a pire tek ame rom aroma i megwa pi kite atir Obaŋawa ame en Alarwa, Yecu Kricito:</verse>
				<verse number="2">Winyo kede kuc myero medde baŋwu pi ŋeyo Obaŋa kede Rwotwa Yecu Kricito.</verse>
				<verse number="3">Pi twer Obaŋa en omiowa jami luŋ ame kelo kwo kede cuny me lworo Obaŋa, pi ŋeyo en ame olwoŋowa i kwogo mere ikome kede dittere.</verse>
				<verse number="4">Pi kwogo mere kede dittere en omiowa cikere adoŋo meicel kede me wel adwoŋ, me wek ka olimo, obwot oko i balle me kit a dano ame tye i lobo pi mit arac, eka ote ribere i kit Obaŋa.</verse>
				<verse number="5">Pi kop man, cukere wunu atek me medo kit aber i kom iyeewu; eka i kom kit aber med wunu iye ŋec;</verse>
				<verse number="6">i kom ŋec med wunu iye gwokere ken; i kom gwokere kenwu ite medo wunu iye diyo cuny; i kom diyo cunywu ite medo wunu iye cuny me lworo Obaŋa;</verse>
				<verse number="7">i kom cuny me lworo Obaŋa ite medo wunu iye marre me omego; eka i kom marre me omego ite medo wunu iye mar.</verse>
				<verse number="8">Pien ka itye wunu kede magi ducu, kun itye kede abup, bino miyo ibedo wunu jo a ŋeo Rwotwa Yecu Kricito i yo a konyo, dok ame twero ya iye ginnoro aber.</verse>
				<verse number="9">Pien dano a mom i maginogo en atowaŋ, mom neno ginnoro i kannabor, dok wie doŋ owil oko ni rik olwoke oko i kom ballere acon.</verse>
				<verse number="10">Pi mano, omegona, myero imedde wunu cukere, me imok wunu odoco lwoŋowu, kede yer ame Obaŋa oyerowu kede; pien ka itimo wunu amanno, mom ibino poto wunu kadi acel.</verse>
				<verse number="11">Mano bino miyo yo yabere baŋwu alac me donyo i loc ame perakino odoco mea Rwotwa ame en Alarwa Yecu Kricito.</verse>
				<verse number="12">Mano omio kare luŋ amito poyo wiwu i kop magi, kadi bed iŋeo wunugi, dok daŋ ilido wunu atek kop ateni ame otyeko kelliwu.</verse>
				<verse number="13">Atamo ni oporre meicel an icukoro cunywu kun apoyo wiwu, ame pwod atye kede kom me lobo man;</verse>
				<verse number="14">pien aŋeo ni, kare me jalo koma doŋ ceggi, acalo Rwotwa Yecu Kricito rik onyutta.</verse>
				<verse number="15">Dok abino keto tek, wek ibed wunu kede gin ame poyo wiwu i kop magi kare luŋ, ka an doŋ atyeko to oko.</verse>
				<verse number="16">Pien i kare a rik wan orabbiwu pi teko a Rwotwa Yecu Kricito, kede dwogo mere, rik mom olubo icina mogo ame wan oyiko kede ryeko, ento rik wan oneno kwogo me dittere kede waŋwa.</verse>
				<verse number="17">Wan rik oneno ka en olimo woro kede kwogo i baŋ Obaŋa Papo, i kare ame dwon oya i baŋ Won Kwogo Adwoŋ, te bino baŋe kun kobo ni, “Man en Woda ame amaro, a yia yom i kome.”</verse>
				<verse number="18">Dwonnono wan rik owinyo kun oya i polo, pien wan rik otye karacel kede i wi kidi acil ca.</verse>
				<verse number="19">Mannono doŋ omoko pirwa kop a rik odwarpiny okobo. Wun daŋ ber iket wunu cunywu i kopgi, pien bedo acalo tara ame lyel i kabedo moro acol, ituno ka piny oru, etop oryeny, omenyo tamwu.</verse>
				<verse number="20">Me agege, myero iniaŋ wunu man ni, mom tye kopporo ame odwarpiny ocoo ame ŋattoro twero gonyo pire kene;</verse>
				<verse number="21">pien mom tye kop adwarpinnyoro a rik obino pi mit a dano, ento Cuny Acil en omio jo okobo kop ame oya i baŋ Obaŋa.</verse>
			</chapter>
			<chapter number="2">
				<verse number="1">Ento odwarpiny ame ogoba rik obin onen i akina lwak, dok amannono daŋ opwony ame ogoba bino nen i akinawu. Gin bino kelo pwonnyogo apat ame rwenyo jo, kun gin okwero atot Adwoŋgi ame owilogi, cite mannono bino miyo gin ikomgi obino rwenyo odoco oyotoyot.</verse>
				<verse number="2">Jo apol bino lubo kitegi me tarwaŋ, obino miyo jo yeto yo me ateni pirgi.</verse>
				<verse number="3">Pi worogi me lim, gin bino nwoŋo lim i baŋwu pi kopgi me goba ame gin oyiko ayika. Ento kop a rik oŋolo i komgi doŋ otye a yiko, to a myero pot i komgi mom onino.</verse>
				<verse number="4">Pien Obaŋa rik mom oweko omalaika ka obalo, ento obologi piny i bur lyel, te cwayogi i bur acol, me gwokgi kuno, ituno i kare me ŋolo kop.</verse>
				<verse number="5">Daŋ en rik mom oweko lobo i kare acon, ento ogwoko ka Nua, arab kop me kite atir, karacel kede jo ocele abiro, i kare a rik en ocwao abwal pii me mwony lobo a jo a mom lworo Obaŋa.</verse>
				<verse number="6">Owaŋo pacci me Codoma kede Gomora luŋ odoko buru, kun oŋolo kop me tyekogi oko, te miyogi bedo anen baŋ jo a mom bino lworo Obaŋa i kare me anyim.</verse>
				<verse number="7">Ento olaro Lot, ŋat ame kite atir ame rik cunye oton meicel pi kite me tarwaŋ a jo areco.</verse>
				<verse number="8">Pien tim areco ame dano a kite atir-ru obedo neno kede winyo nino i nino, i kare ame en bedo baŋgi, en dano aber-ri, okelo rem adwoŋ i cunye.</verse>
				<verse number="9">Amannono Rwot ŋeo laro jo a lworo Obaŋa iyi alola ame oomo kede yigi, dok en ŋeo gwoko jo a kitegi mom atir kan ame oketo iye can i komgi ituno i nino me ŋolo kop,</verse>
				<verse number="10">akato mere jo ame wapo mitgi me kom ame lilogi, kun ocao wegi dito. Cunygi tek, ocerre gigi, daŋ gin mom olworo yeto wegi kwogo.</verse>
				<verse number="11">Ento kadi omalaika loogi kede teko kede twer, gin mom yetogi ka gin okelo kop i komgi i nyim Rwot.</verse>
				<verse number="12">Ento jo-nu cal i leyi a mom ryek, dok a lubo kile ame oketogi kede, ame onywalogi me amaka kede me aneka; gin oyeto kop ame okwia. Obino nekogi bala leyi,</verse>
				<verse number="13">kun otimogi rac pi rac a gin otimo. Cunygi yom gigi i gado cem dyeceŋ. Gin okelo lewic kede bal ka onotte kedwu i camo arama, pien gin mito ka gat me yomcuny arac.</verse>
				<verse number="14">Waŋgi yenyo ka mon me acoda, mom owe i yenyo yo me bal. Gin ciko owic me mako jo a cunygi goro. Cuny a gin tye kede doŋ opwonyere oko i woro me lim. Gin doŋ jo ame oceno!</verse>
				<verse number="15">Gin doŋ oweko yo atir, orwenyo oko ata. Gin olunyo lubo yo a Balaam wot a Beor, ame rik maro lim ame enwoŋo pi timo gin arac,</verse>
				<verse number="16">ento rik ote juke pi turo cik. Kana ame mom kobo, rik okobo i dwon a dano, te juko apoa adwarpinnyono.</verse>
				<verse number="17">Magi gin akoŋ a pii mom iye, ikuna ame yamo kot akolo. Otyeko gwokkigi kabedo acol icuc.</verse>
				<verse number="18">Gin kobo koppogo aditodito me awaka ame tere moro mom, kun obito kede jo a pwod obwot abwota iya i akina jo a kitegi tye atata, ote terogi i timo tim me tarwaŋ kun olubo mit areco me kom.</verse>
				<verse number="19">Gin ocikere me miyo jo-nono loye kengi, aco gin ikomgi obedo opii a gin a balogi; pien ka ginnoro oloo kwo a dano moro, en doŋ odoko opii a ginnoro-nono.</verse>
				<verse number="20">Ka gin doŋ otyeko bwot oko i lille me lobo pi ŋeyo Rwotwa ame en Alarwa Yecu Kricito, eka gin te dok moko i lille-nono, te loyogi atwal, bino miyo icennere gin bedo arac kato a yam con.</verse>
				<verse number="21">Onwoŋo twero bedo ber ka kono onwoŋo mom gin oŋeo yo me kite atir, kato ame gin oŋeo eka dok ote weko cik acil ame omiogi.</verse>
				<verse number="22">Otimere i komgi bala kop ame carokop me ateni okobo ni, “Gwok dok olokere naŋo ŋokkere,” kede dok ni, “Puno olwoko kome, eka dok te ŋeŋena i coto.”</verse>
			</chapter>
			<chapter number="3">
				<verse number="1">Owotena, man doŋ waraga me aryo ame acoyiwu. I gin aryo luŋ acukoro cunywu me itam wunu tam a tye atir, kun apoyo wiwu,</verse>
				<verse number="2">me ipo wunu i kom kop ame odwarpiny acil rik okobo con, kede i kom cik a Rwot ame en Alar, ame okwenawu yam okelliwu.</verse>
				<verse number="3">Me agege, myero iniaŋ wunu man ni, i kare me agikki jo ame oŋale bino pello kede aŋalogi, kun olubo mitgi kengi,</verse>
				<verse number="4">dok kun openyo ni, “Dwogo mere a rik ociko pire tye kwene? Pien cakere ame kwariwa oto oko, jami luŋ tye i kite ame yam otye kede con i ageyi keto lobo.”</verse>
				<verse number="5">Gin wigi owil me akaka i kop man ni, polo onwoŋo rik obedo tye con, kede lobo daŋ ame oketo kede pii iya i pii, pi kop ame Obaŋa okobo.</verse>
				<verse number="6">Pii daŋ en ame rik otyeko lobo me kare-naca ka abwal pii omwonyo oko.</verse>
				<verse number="7">Pi kop Obaŋa acellono daŋ, polo kede lobo me kare man doŋ okano pi kuro mac; otye ka gwoko ituno i nino me ŋolo kop kede tyeko jo a mom lworo Obaŋa.</verse>
				<verse number="8">Ento wiwu kur wil, owotena, i kop acel-li, ni, i baŋ Rwot nino acel rom aroma i mwaka tutumia, mwaka tutumia rom aroma i nino acel.</verse>
				<verse number="9">Rwot mom agal agala i cobo cikere mere i kite acalo jo mogo tamo kede, ento en pwod adiyo cunye i komwu, pien en mom mito ni ŋattoro rweny odoco, ento ni jo luŋ tun i ŋut.</verse>
				<verse number="10">Ento nino a Rwot bino tuno acalo akwo, eka polo te rwenyo oko kede mor adwoŋ, acer bino meye oko i mac, lobo kede tic luŋ a tye iye bino waŋ oko.</verse>
				<verse number="11">Kara ka jami magu luŋ bino tum oko kite-nono, myero koŋ ibed wunu jo acalladi, kun ilubo wunu kite kwo acil kede me woro Obaŋa?</verse>
				<verse number="12">Myero ikur wunu nino Obaŋa, kun iketo wunu cunywu me mi tun oyotoyot. I nine-nono polo bino lyel, meye oko, acer daŋ bino meye oko i mac.</verse>
				<verse number="13">Ento acalo en rik ociko, wan otye okuro polo anyen kede lobo anyen, kan ame kite atir bedo iye.</verse>
				<verse number="14">Pi mano, owotena, ka itye wunu ka kuro man, ket wunu tek me kur nwoŋ roccoro onyo balloro i komwu, kun itye wunu kede kuc.</verse>
				<verse number="15">Tam wunu ni, diyo cuny a Rwot en larrewa ennono. Ominwa Paulo ame omaro ocoyiwu daŋ amannono, pi ryeko ame omie,</verse>
				<verse number="16">kun kobo pi kop man acalo en kobo pire i waraga mere luŋ. I waraga mere tye koppogo a niaŋ iye tek, ame jo a pe opwonyere, kede jo a mom ocuŋ atek, dwanyo tere oko, acalo gin otimo daŋ kede coc ocele a yam ocoo, kun omio gin ikomgi orwenyo odoco.</verse>
				<verse number="17">Pi mano, owotena, kite a doŋ iŋeo wunu man con, gwokere wunu kur imi wunu jo a mom woro cikkoro bwolwu, dok wirwu oko i tamgi, mio ipoto wunu i kan ame icuŋ wunu iye atek.</verse>
				<verse number="18">Medde wunu doŋo i winyo a Rwotwa, ame en Alarwa Yecu Kricito, kede i ŋeye daŋ. Kwogo bed baŋe amanni kede nakanaka. Amen.</verse>
			</chapter>
		</book>
		<book number="62">
			<chapter number="1">
				<verse number="1">Wan ocoyiwu kop i kom gin ame obedo tye ya i ageyi piny, ame wan owinyo, ame oneno daŋ i waŋwa. Wan kom onene, dok omule kede ciŋwa, en Kop me kwo.</verse>
				<verse number="2">Kwo-nono rik onen oko kannaler, wan ote neno. Wan aman obedo cadennere, kun orabbiwu kop me kwo a perakino nakanaka ame rik obedo baŋ Papo, eka te nen oko baŋwa.</verse>
				<verse number="3">Gin a wan oneno dok owinyo, en a wan orabbiwu daŋ, me wek inotte wunu kedwa. Doŋ i nottewa-ni, wan onotte karacel kede Papo kede Wode Yecu Kricito.</verse>
				<verse number="4">Wan ocoo man wek lelowu cobere aber.</verse>
				<verse number="5">Man en kwena a rik wan owinyo i baŋe, ame otye a rabo baŋwu, ni, Obaŋa en lero, dok i en mom tye kannoro acol kadi acelloro.</verse>
				<verse number="6">Ka wan okobo ni onotte kede kun pwod owoto kan acol, wan ogoba, timwa daŋ ateni mom iye.</verse>
				<verse number="7">Ento ka wan owoto kannaler, acalo en daŋ tye kannaler, nwoŋo wan onotte oko ŋat man kede awottere, dok remo a wode Yecu Kricito Iwoko bal ducu oko i komwa.</verse>
				<verse number="8">Ka ce wan okobo ni wan omom i bal, mano nwoŋo obwolle kenwa kenwa, kop ateni nwoŋo mom i yiwa.</verse>
				<verse number="9">Ka ce wan oluco balwa, en genne dok kite atira, bino weko balwa, dok bino Iwoko timwa areco oko ducu i komwa.</verse>
				<verse number="10">Ka ce okobo ni wan giwa mom obalo, nwoŋo omio Obaŋa odoko agoba, koppere daŋ nwoŋo mom i yiwa.</verse>
			</chapter>
			<chapter number="2">
				<verse number="1">Itinona, an acoo waraga man baŋwu me kur ipot wunu i bal; ento ka ce ŋattoro obalo, wan otye kede akony ame cuŋ pirwa baŋ Obaŋa Papo, en Yecu Kricito ame kite atir.</verse>
				<verse number="2">Dok en ikome daŋ obedo gin ame oŋolo pi kwanyo balwa; mom megwa keken cite anaka bal a jo i wi lobo luŋ.</verse>
				<verse number="3">Gin a niaŋowa aber ni wan oŋee en ene ni, wan ogwoko cikkere.</verse>
				<verse number="4">Ŋat ame okobo ni eŋee, kun mom gwoko cikkere, en agoba, ateni daŋ mom i yie.</verse>
				<verse number="5">Ento ŋat ame winyo doge, ateteni mar a dano-nono i kom Obaŋa doŋ ocwiny. Man en gin a mio wan oniaŋ ni wan otye i en:</verse>
				<verse number="6">Ŋat ame kobo ni ebedo i en myero wap kite kwo acel a rik Yecu owapo.</verse>
				<verse number="7">Owotena, an mom acoyiwu cikkoro anyen, ento cik acon gire ame rik itye wunu kede anaka cene. Cik aconnono en kwena ame doŋ ityeko winyo wunu oko.</verse>
				<verse number="8">Kadi amanno, atye ka coyiwu cik anyen; mano tye ateni i tuŋ baŋe kede i tuŋ baŋwu, pien colpiny tye a ket oko, lero me ateni tye doŋ aryeny.</verse>
				<verse number="9">Dano ame kobo ni etye i lero kun dago ominnere, nwoŋo en pwod tye kan acol.</verse>
				<verse number="10">Ŋat ame maro ominnere bedo gire i lero, ame mom tye iye gin a mio jo poto i bal.</verse>
				<verse number="11">Ento ŋat a dag ominnere tye kan acol, dok daŋ woto kan acol; pe ŋeo kan ewot iye, pien colpiny nwoŋo owumo waŋe oko.</verse>
				<verse number="12">Acoo waraga man baŋwu, wun otino a pwod tino, pien balwu doŋ oweko oko pi nyiŋe.</verse>
				<verse number="13">Acoo baŋwu wun papo, pien iŋeo wunu ŋat a yam tye con ya i ageyi piny. Acoo baŋwu wun awobe, pien doŋ iloo wunu Arac oko.</verse>
				<verse number="14">Acoo baŋwu wun itino, pien iŋeo wunu Papo. Acoo baŋwu wun papo, pien iŋeo wunu ŋat a yam tye ya i ageyi piny. Acoo baŋwu wun awobe, pien itek wunu, kop Obaŋa bedo i yiwu, dok daŋ iloo wunu Arac oko.</verse>
				<verse number="15">Kur imar wunu lobo, kadi gin a tye i lobo. Ka ŋattoro maro lobo, mar i kom Papo nwoŋo mom i yie.</verse>
				<verse number="16">Pien gin ducu a tye i lobo, acalo mit me komwa me anywalli, kede par areco me waŋ, kede dok awaka me jami ame otye kede, magi-nono mom oya i baŋ Papo, ento ocakere i lobo kan.</verse>
				<verse number="17">Lobo tum oko kede mittere luŋ; ento ŋat ame tio gin ame Obaŋa mito perakino nakanaka.</verse>
				<verse number="18">Itinona, man doŋ kare me agikki. Kite a rik iwinyo wunu ni, akwor a Kricito bino bino, aco amanni okwor a Kricito obino oko apol ata; en gin omio wan oŋeo ni, man doŋ kare me agikki.</verse>
				<verse number="19">Gin oya oko i baŋwa, ento gin rik mom obedo jowa; pien kono rik gin obedo jowa, kono gin omedde bedo baŋwa. Ento gin oya oko i baŋwa me wek nen oko kannaler ni gin luŋ mom obedo jowa.</verse>
				<verse number="20">Ento wun giwu, ŋat Acil doŋ owirowu oko i moo me Cuny Acil, wun luŋ itye wunu kede ŋec.</verse>
				<verse number="21">Mom acoyiwu waraga-ni pien ikwia wunu kop me ateni, ento pien iŋeo wunu, dok iniaŋ wunu ni, mom tye goba moro ame oya i kop ateni.</verse>
				<verse number="22">Ŋa kara ame agoba? En ŋat a kwero gire ni Yecu mom Kricito. Mano en akwor a Kricito, en nwoŋo okwero Papo kede Wod.</verse>
				<verse number="23">Mom tye ŋattoro a kwero Wod ame dok tye gin i Papo. Ŋat ame oye Wod, nwoŋo dok tye kede Papo daŋ.</verse>
				<verse number="24">Weku gin ame iwinyo wunu anaka cene bed i yiwu. Ka gin ame iwinyo wunu anaka cene bedo i yiwu, wun daŋ ibino bedo wunu iyi Wod kede iyi Papo.</verse>
				<verse number="25">Doŋ man en gin a rik en ociko me miyowa, en kwo a perakino odoco.</verse>
				<verse number="26">Man acoo baŋwu pi jo ame twero rwenyowu.</verse>
				<verse number="27">Ento wun giwu, moo me Cuny Acil a rik Kricito owirowu kede bedo doŋ i yiwu, mio mom dok mitte ŋattoro ipwonyowu; pien moo a yam owirowu kede pwonyowu kop luŋ. En gin me ateni, mom goba; acalo rik en opwonyowu, bed wunu i en.</verse>
				<verse number="28">Aman ba, itinona, bed wunu i yie, me ka en dok bino nen, wan obed i tekcuny, a mom lewic makowa I nyime ka odwogo.</verse>
				<verse number="29">Ka ce iŋeo wunu ni, en kite atir, myero iniaŋ wunu aber ni, ŋat acel acel ame tio gin a tye atir nwoŋo Obaŋa ame onywalo.</verse>
			</chapter>
			<chapter number="3">
				<verse number="1">Koŋ inenu kite mar me awura a rik Papo omiowa, me lwoŋowa ni wan otino Obaŋa; daŋ wan otye amannono. Gin omio lobo mom ŋeowa, pien yam okwie.</verse>
				<verse number="2">Owotena, aman doŋ wan otino Obaŋa; kite a wan obino bedo kede mom ru onen, ento wan oŋeo ni, ka en bino nen, wan obino bedo bala en, pien obino ne ne kite a en tye kede.</verse>
				<verse number="3">Ŋat acel acel ame tye kede gen man ame omoko i kom Kricito, lonyere kene bedo acil, acalo Kricito daŋ cil.</verse>
				<verse number="4">Dano acel acel ame timo bal nwoŋo aturo cik; bal gire en turo cik.</verse>
				<verse number="5">Iŋeo wunu ni Kricito rik onen me ekwany balwa oko; i en ikome balloro mom iye.</verse>
				<verse number="6">Ŋattoro ame bedo i en mom timo bal; ŋattoro ame timo bal nwoŋo mom oneno en, daŋ pe oŋee.</verse>
				<verse number="7">Itinona, kur imi ŋattoro bwolwu. Ŋat ame timo gin a tye atir, en ame kite atir, acalo Kricito daŋ kite atir.</verse>
				<verse number="8">Ŋat ame timo bal en dano a Catan; pien Catan ya i ageyi obedo ka timo bal. Gin omio Wot Obaŋa rik onen, pi turo tic a Catan.</verse>
				<verse number="9">Mom tye ŋattoro ame Obaŋa onywalo ame timo bal, pien koti Obaŋa bedo i yie; en mom twero balo, pien nwoŋo Obaŋa onywale.</verse>
				<verse number="10">Man en a bino miyo oneno jo mene obedo otino Obaŋa kede jo mene obedo otino a Catan: ŋat a mom timo gin a tye atir mom atin Obaŋa, naka ŋat a mom maro ominnere.</verse>
				<verse number="11">Pien man en kwena ame iwinyo wunu cakere i ageyi, ni myero omarre wunu kenwa kenwa.</verse>
				<verse number="12">Kur obedu bala Kain ame rik obedo atin Arac, te neko ominnere oko ca, ŋo ce omio oneke? Pien en ticcere rac, ento me ominnere onwoŋo tye atira.</verse>
				<verse number="13">Omegona, kur iwur wunu ka lobo dagowu.</verse>
				<verse number="14">Wan oŋeo ni wan oya oko i to, otuno doŋ i kwo, pien omaro omegowa. Ŋat a mom tye kede mar pwod odoŋ gire i to.</verse>
				<verse number="15">Ŋattoro ame dago ominnere en anek, daŋ iŋeo wunu ni, mom tye anekkoro ame kwo a perakino odoco bedo i yie.</verse>
				<verse number="16">Man doŋ mio wan oniaŋ i kom mar, pien Kricito ojalo kwo mere pirwa. Wan daŋ myero ojal kwowa pi omegowa.</verse>
				<verse number="17">Ka ŋattoro tye kede jami me lobo man a romme, ce oneno ominnere ame piny oloo, eka te kwero miye kony, kara mar Obaŋa bedo i yie niŋo?</verse>
				<verse number="18">Itinona, kur obedu kede mar i kopwa onyo i dogwa keken, cite omar wunu jo kede mar me ateni ame nen i tic.</verse>
				<verse number="19">Man en a bino miyo wan oŋeo ni wan ojo ame otye i ateni, eka cunywa bino kwe i nyime,</verse>
				<verse number="20">ka ce cunywa ŋolliwa kop, pien Obaŋa dwoŋ kato cunywa dok en ŋeo kop luŋ.</verse>
				<verse number="21">Owotena, ka cunywa mom ŋolliwa kop, otye i tekcuny i nyim Obaŋa;</verse>
				<verse number="22">daŋ wan onwoŋo ginnoro keken ame okwao baŋe, pien wan ogwoko cikkere dok otio gin a yomoro yie.</verse>
				<verse number="23">Doŋ cikkere en ene, ni, myero wan oye nyiŋ Wode Yecu Kricito, dok omarre kenwa kenwa, acalo en rik ocikowa.</verse>
				<verse number="24">Ŋat a gwoko cikkere bedo i Obaŋa, Obaŋa daŋ bedo i yie. Gin a mio wan oŋeo ni en bedo i yiwa, pi Cuny Acil ame en omiowa.</verse>
			</chapter>
			<chapter number="4">
				<verse number="1">Owotena, kur iye wunu cuny luŋ aluŋa, ento koŋ itemgi wunu, inenu ka cuny Obaŋa, pien odwarpiny apol ame ogoba doŋ oket oko i lobo.</verse>
				<verse number="2">Ibino ŋeyo wunu Cuny Obaŋa kit man: cuny ducu ame tuco ni Yecu Kricito rik obino kun tye kede kom dano, mano Cuny Obaŋa;</verse>
				<verse number="3">aco cuny a mom tuco Yecu amannono, mom obedo me Obaŋa. Mano en cuny akwor a Kricito ame rik iwinyo wunu pire, ni tye abino, aman doŋ tye oko i lobo.</verse>
				<verse number="4">Itinona, wun giwu otino Obaŋa, ityeko doŋ loyo wunugi oko; pien ŋat ame tye i yiwu dwoŋ kato ŋat ame tye i lobo.</verse>
				<verse number="5">Jo-nono jo me lobo, en omio gin a gin kobo obedo me lobo, lobo daŋ winyogi.</verse>
				<verse number="6">Wan jo Obaŋa; ŋat ame ŋeo Obaŋa winyo kopwa, ŋat a mom dano Obaŋa mom winyo kopwa. Mano en gin a mio wan oŋeo poko cuny me ateni kede cuny me goba.</verse>
				<verse number="7">Owotena, ber omarre wunu kenwa, pien mar ya i baŋ Obaŋa, ŋat ame amar en atin Obaŋa, daŋ ŋeo Obaŋa.</verse>
				<verse number="8">Ŋat a mom kede mar mom ŋeo Obaŋa, pien Obaŋa en mar.</verse>
				<verse number="9">Gin a rik onyuto marrere baŋwa ene, Obaŋa ocwalo Wode acel kene i lobo me wek wan obed kwo pire.</verse>
				<verse number="10">Man en mar, mom ni wan omaro Obaŋa, ento en ame omarowa, te cwalo Wode me bedo gikwanyo bal i komwa.</verse>
				<verse number="11">Owotena, ka Obaŋa omarowa kite man, wan daŋ myero omarre wunu kenwa kenwa.</verse>
				<verse number="12">Mom tye ŋattoro a yam koŋ oneno Obaŋa; ka wan omarre kenwa kenwa, Obaŋa bedo i yiwa, marrere daŋ bedo ame ocwiny i yiwa.</verse>
				<verse number="13">Gin a mio wan oŋeo ni obedo i yie, kede en i yiwa, pien omiowa Cunnyere.</verse>
				<verse number="14">Wan daŋ doŋ oneno, dok omio caden ni, Obaŋa Papo ocwalo Wode me bedo Alar me lobo.</verse>
				<verse number="15">Ŋat a tuco ni Yecu en Wot Obaŋa, Obaŋa bedo i yie, en daŋ bedo iyi Obaŋa.</verse>
				<verse number="16">Man omio wan oŋeo mar ame Obaŋa tye kede i komwa, dok ogeno daŋ. Obaŋa en mar, Ŋat ame bedo i mar bedo iyi Obaŋa, Obaŋa daŋ bedo i yie.</verse>
				<verse number="17">I baŋwa, mar onwoŋo doŋ ocwiny oko ka obedo kede tekcuny i nino me ŋolo kop, pien acalo en tye, en kite ame wan daŋ otye kede i lobo man.</verse>
				<verse number="18">Lworo moro gire mom i mar, ento mar ka doŋ ocwiny, ryemo Iworo oko; pien Iworo bino pi kuro kop, doŋ ŋat ame Iwor marrere mom ru ocwiny.</verse>
				<verse number="19">Gin omio wan obedo kede mar, pien en okwoŋo marowa.</verse>
				<verse number="20">Ka ce dano moro kobo ni emaro Obaŋa kun dag ominnere, en agoba; pien ŋat a mom maro ominnere ame en oneno, pe twero maro Obaŋa ame mom oneno kome.</verse>
				<verse number="21">Cik-ki wan onwoŋo i baŋe ni, ŋat ame maro Obaŋa myero mar ominnere daŋ.</verse>
			</chapter>
			<chapter number="5">
				<verse number="1">Dano acel acel ame ye ni Yecu en Kricito, dano-nono atin Obaŋa, dok dano acel acel ame maro ŋat onywalo atin, myero mar atin daŋ.</verse>
				<verse number="2">Ka wan omaro Obaŋa dok olubo cikkere, en gin a mio wan oŋeo ni omaro otino Obaŋa.</verse>
				<verse number="3">Pien maro Obaŋa gire en gwoko cikkere. Dok cikkere mom nuowa gire,</verse>
				<verse number="4">pien ŋattoro luŋ ame Obaŋa onywalo loo lobo. Gin ame oloo kede lobo en iyeewa.</verse>
				<verse number="5">Kara ŋa ame loo lobo? Mom en ŋat ame ye ni, Yecu en Wot Obaŋa?</verse>
				<verse number="6">Man ŋat ame rik obino kede pii kede remo, en Yecu Kricito. Mom obino i pii keken, ento i pii karacel kede remo daŋ.</verse>
				<verse number="7">Cuny Acil daŋ obedo acaden, pien Cuny en ateni.</verse>
				<verse number="8">Ocaden tye adek: Cuny kede pii kede remo; gin adek-ku cadengi orwatte.</verse>
				<verse number="9">Ka ce wan ogamo wunu caden a dano, caden Obaŋa dwoŋ kato oko. Aco macanaca en caden Obaŋa, pien en omio caden i kom Wode.</verse>
				<verse number="10">Ŋat ame ye Wot Obaŋa tye doŋ i caden i yie kene. Ŋat ame mom ye Obaŋa doŋ omio Obaŋa odoko agoba oko, pien nwoŋo en mom oye caden ame Obaŋa omio i kom Wode.</verse>
				<verse number="11">Cadennono en ene ni, Obaŋa otyeko miyowa kwo a perakino odoco, dok kwo-nono tye i Wode.</verse>
				<verse number="12">Ŋat ame tye kede Wod, tye kede kwo daŋ; ŋat ame mom tye kede Wot Obaŋa, mom tye kede kwo.</verse>
				<verse number="13">Acoo kop man baŋwu, wun jo ame oye nyiŋ Wot Obaŋa, me iŋe wunu ni, itye wunu doŋ kede kwo a perakino odoco.</verse>
				<verse number="14">Gin a mio wan obedo i tekcuny i nyime en ene ni, ka wan okwao ginnoro kun olubo mittere, en winyowa.</verse>
				<verse number="15">Dok ka wan oŋeo ni en winyowa i gin luŋ ame wan okwao, oŋeo ni wan otyeko nwoŋo gin ame wan okwao i baŋe.</verse>
				<verse number="16">Ka ce ŋattoro oneno ominnere kun tye a timo balloro a mom kelo to, en bino kwayo Obaŋa, Obaŋa bino miye kwo pi jo-nu ame balgi mom kelo to. Tye bal ame kela to; kodi ballogo mom akobo ni myero kwa Obaŋa pire.</verse>
				<verse number="17">Gin ducu arac ame dano timo en bal, ento tye ballogo a mom kelo to.</verse>
				<verse number="18">Wan oŋeo ni mom tye ŋattoro ame Obaŋa onywalo, ame pwod dok bedo timo bal, ento Wot Obaŋa gwoke aber, mio Arac mom gude.</verse>
				<verse number="19">Wan oŋeo ni wan otino Obaŋa, ento lobo luŋ tye i te loc Arac.</verse>
				<verse number="20">Dok wan oŋeo ni Wot Obaŋa doŋ obino, daŋ omiowa ryeko me niaŋ, wek wan oŋe ŋat a tye me ateni. Dok wan obedo iyi ŋat a tye me ateni, pien obedo iyi Wode, en Yecu Kricito. Man en Obaŋa me ateni, dok man en kwo a perakino.</verse>
				<verse number="21">Itinona, gwokere wunu, kur iwor wunu cal jogi.</verse>
			</chapter>
		</book>
		<book number="63">
			<chapter number="1">
				<verse number="1">Waraga man oya i baŋ adwoŋ. Baŋ dako ame oyero kede itino mere ame amaro iyi ateni, mom an keken, ento anaka jo luŋ ame ŋeo kop ateni,</verse>
				<verse number="2">pi kop ateni ame bedo i yiwa dok daŋ bino bedo kedwa nakanaka.</verse>
				<verse number="3">Winyo, kica kede kuc ame ya i baŋ Obaŋa Papo, kede baŋ Yecu Kricito Wot a Papo, bino bedo kedwa i ateni kede mar.</verse>
				<verse number="4">Alelo meicel pi nwoŋo ni otinoni mogo lubo kop me ateni i kite ame rik Obaŋa Papo ocikowa kede.</verse>
				<verse number="5">Aman doŋ akwai ba, dako, mom bala dok acoyi cik anyen ento en ame yam otye kede con ca cakere i ageyi, ni wan omarre kenwa kenwa.</verse>
				<verse number="6">Man en mar, ni wan olub cik Obaŋa; man en cikkere, acalo iwinyo cakere i ageyi, ni myero ibed wunu i mar.</verse>
				<verse number="7">Pien obwol jo apol tye oket oko i lobo, jo ame mom otuco ni Yecu Kricito obino kun tye kede kom dano, kodi dano-nu en abwol jo, dok akwor a Kricito en.</verse>
				<verse number="8">Nenne wunu kenwu me gin ame ityeko wunu tic pire kur rweny i baŋwu, me inwoŋ wunu ocarawu luŋ.</verse>
				<verse number="9">Ŋattoro ame mom cuŋ i pwony a Kricito ento kato akata i nyim, dano-nu mom tye Obaŋa; ŋat a cuŋ i pwony a Kricito, tye i gin aryo ducu, Papo kede Wod.</verse>
				<verse number="10">Ka ŋattoro obino baŋi kun mom okelo pwony man, kur igame wunu i ot, kur imote wunu daŋ;</verse>
				<verse number="11">pien ŋat ame omote, nwoŋo onotte kede i ticcere arac.</verse>
				<verse number="12">Kadi bed atye i kop apol a myero acoyi pire, atamo ni myero mom ati kede papara kede vino, ento atye i gen me a bino nenowu, eka ate kop kedwu waŋ i waŋ me lelowa cobere aber.</verse>
				<verse number="13">Otino aminni ame oyero omoti.</verse>
			</chapter>
		</book>
		<book number="64">
			<chapter number="1">
				<verse number="1">Waraga man oya i baŋ adwoŋ. Baŋ awotta Gayo ame amaro i ateni.</verse>
				<verse number="2">Awotta ame amaro, akwao Obaŋa me mi ibed aber i gin luŋ dok mi komi bed ayot. Aŋeo ni itye aber i cunyi.</verse>
				<verse number="3">Abin alelo meicel i kare ame omego mogo obino kan, te miyo caden i kom kitti me ateni, kite acalo yin giri ilubo kop ateni.</verse>
				<verse number="4">Mom tye ginnoro ame dok mia alelo atek akato winyo ni itinona tye alubo kop ateni.</verse>
				<verse number="5">Dyerra ame amaro, yin agen meicel i ticci ame itiyo pi omegowa, akato mere baŋ wele ame mom iŋeo,</verse>
				<verse number="6">ame gin omio caden i kom mar meri i nyim lwak jo oye Kricito. Tim ber ikonygi i kite a myero, i wotgi i tic Obaŋa.</verse>
				<verse number="7">Pien gin ocako wotgi pi nyiŋ Kricito, mom ogamo ginnoro i baŋ jo a mom oye en.</verse>
				<verse number="8">Pi mano, myero wan okony kodi Jo-nono, me wan obed otic wadgi i rabo kop me ateni.</verse>
				<verse number="9">Doŋ atyeko coyo koppogo baŋ lwak jo oye Kricito, ento Dioturepe ame mito kette kene ibedo me agege i akinagi, mom oye twerra.</verse>
				<verse number="10">Man omio ka abino, abino poyo wigi i gin ame en obedo tiyo, kun coko kop areco i koma, Mom mano keken, en kwero daŋ jolo omegowa, kun geŋo daŋ jo ame mito jologi, dok ryemogi oko i akina lwak jo oye Kricito.</verse>
				<verse number="11">Dyerra ame amaro, kur ipotto gin arac, potto gin aber, ŋat ame timo gin aber, en dano Obaŋa; ŋat ame timo gin arac, mom ru oneno Obaŋa.</verse>
				<verse number="12">Jo luŋ omio caden aber i kom Demetrio, anaka kop ateni obedo caden pire; an daŋ amio amanno, yin daŋ iŋeo ni caden ame amio ateni.</verse>
				<verse number="13">Onwoŋo atye i kop apol ame myero acoyi pire, ento mom amito coyo alam kede vino.</verse>
				<verse number="14">Atye i gen me neni oyot, eka ote bino kop waŋ i waŋ.</verse>
				<verse number="15">Kuc obed baŋi, Owoteni omoti, Mot owotewa, ŋat acel acel i nyiŋe.</verse>
			</chapter>
		</book>
		<book number="65">
			<chapter number="1">
				<verse number="1">Waraga man oya i baŋ Juda ame amiro a Yecu Kricito dok omin a Yakobo. Baŋ jo ame olwoŋo ame bedo i mar Obaŋa Papo kede i gwok a Yecu Kricito:</verse>
				<verse number="2">Kica, kuc kede mar myero medde baŋwu.</verse>
				<verse number="3">Owotena, onwoŋo atemo i tekona luŋ me coyiwu waraga pi kop i kom larre ame wan luŋ onotte iye, eka ate neno ni, myero aco acuk kede cunywu me irom wunu atek pi iyee ame rik doŋ omio oko baŋ jo Obaŋa tyen acel ame oromo meicel.</verse>
				<verse number="4">Pien jo mogo a mom lworo Obaŋa olibere aliba me donyo i akinawa, jo ame kop ame oŋolligi rik onyuto con i coc a yam ocoo, Gin oloko winyo ame Obaŋa imiowa odoko tim me tarwaŋ, okwero Adwoŋwa acel keken ame en Rwotwa Yecu Kricito.</verse>
				<verse number="5">Wun jo ame rik doŋ omio iŋeo wunu man luŋ odoco, amito koŋ dok apoyo wiwu ni, Rwot ame rik olaro jo Icrael i lobo me Miciri, icennere dok obin otyeko jo a mom oye oko.</verse>
				<verse number="6">Omalaika a rik mom ogwoko ka locgi ame omiogi, ento oweko kabedogi oko, daŋ en obin ogwokogi kan acol kede jegere a ri nakanaka, ituno i kare me ŋolo kop i nino adwoŋ;</verse>
				<verse number="7">bala rik Codoma kede Gomora kede paco adoŋo ame omanogi ote donyo i tim me coco kede par areco a mom me anywalli, ote ŋolligi can me mac a mom to, gin obedo calo anen baŋ jo luŋ.</verse>
				<verse number="8">Nen kadi amanno, jo-ni daŋ i kite acellono, i lek ame gin leko, olilo komgi, okwero loc Obaŋa daŋ oko, dok ote yeto wegi kwogo-gu.</verse>
				<verse number="9">Ento i kare ame Mikael, amalaika adwoŋ, rik romo kede Catan kun opyem kede pi kom Muca, en rik mom obin otiŋere pi ŋolle kopporo me ayet, ento okobo ni, “Rwot myero juki.”</verse>
				<verse number="10">Jo man yeto gin ame gin mom oniaŋ iye, cite kodi gin a gin oŋeo pi lubo kite ame oketogi kede, acalo leyi a mom ryek, tye a tyekogi oko.</verse>
				<verse number="11">Gin obino neno can be! Pien gin wopo yo a Kain, oonyakino i tammogo a mom tye kakare pi mito lim bala rik Balaam, dok dan oto oko pi pyem bala rik Kora.</verse>
				<verse number="12">Gin okelo lewic iyi aramawu me mar ka ogado cam aboŋo lworo, kun oparo ka pi komgi kengi. Gin ocalli pol ame pii mom iye ame yamo okolo; orom i yen ame nyiggi mom nen i kare me cekgi, ame oputo lwitgi oko, yam oto iryo.</verse>
				<verse number="13">Ocal dan i nam ame atagere ager, ame wowota ata ta, ame Obaŋa otyeko yiko kakargi oko i kabedo acol icuc pi kare a mom gik.</verse>
				<verse number="14">Magi-nono en gin a rik Enoka, ame obedo dano me abiro iya i kom Adam, rik okobo pire acalo adwarpiny ni, “Nen wunu, Rwot bino tuno kede lwak jo mere acil apol ata,</verse>
				<verse number="15">me ŋolo kop i kom jo luŋ, kede miyo kop loyo jo luŋ a mom lworo Obaŋa pi timgi a mom olworo kede Obaŋa, kede pi kop luŋ me gero ame abalo ame mom lworo Obaŋa okobo i kome.”</verse>
				<verse number="16">Mano gin jo aŋuŋura, jo a pyepyema, kun olubo mitgi kengi, doggi opoŋ i olakino me awaka, odworo jo pi nwoŋo ka gin, ame yigi mito.</verse>
				<verse number="17">Ento wun owotena, myero ipoyo wunu kop a yam okwena a Rwotwa Yecu Kricito otito pire con.</verse>
				<verse number="18">Gin rik okobbiwu ni, “I kare me agikki oŋale bino bedo tye, ame bino lubo mit megi kengi, ame mom olworo Obaŋa.”</verse>
				<verse number="19">Jo-nu gin okel apokapoka, gin jo me lobo man, Cuny Obaŋa mom baŋgi.</verse>
				<verse number="20">Ento wun owotena, doŋ wunu atek i kom iyeewu acil wok-ki, kun ikwao wunu Obaŋa i Cuny Acil;</verse>
				<verse number="21">gwokere wunu kenwu i mar Obaŋa, kur wunu kica a Rwotwa Yecu Kricito naka i kwo a perakino nakanaka.</verse>
				<verse number="22">Bed wunu i kica i kom jo mogo ame cacapa acacap;</verse>
				<verse number="23">lar wunu mogo kun iceo wunugi i kom mac; bed wunu i kica i kom jo mogo kun ilwor wunu, kun ikwero wunu ruk ame bal me kom tye iye.</verse>
				<verse number="24">Kwogo bed baŋ ŋat a twero gwokowu aboŋo rette, dok twero miyo icuŋ wunu aboŋo roccoro i nyim kwogo mere ilelo.</verse>
				<verse number="25">Kwogo, dit, loc kede twer obed baŋ Obaŋa acel keken Alarwa pi Yecu Kricito Rwotwa, geye a mom ru oketo lobo, aman, kede waŋ i wan. Amen.</verse>
			</chapter>
		</book>
		<book number="66">
			<chapter number="1">
				<verse number="1">Man en gin ame Obaŋa onyutti Yecu Kricito, me en daŋ niaŋ omiro mere i kom gin a myero timere oyotoyot i kare me i nyim. En rik ocwalo amalaika baŋ amiro mere Lakana pi miye ŋeyo,</verse>
				<verse number="2">eka Lakana dok te bedo caden me kop ame Obaŋa okobo, kede me caden ame Yecu Kricito omio, kun otito pi gin ame eneno.</verse>
				<verse number="3">Tye kede winyo ŋat ame kwano kop ame orabo i buk man i nyim lwak, jo a winyo daŋ tye kede winyo, kede jo ame lubo gin ame ocoo iye, pien kare doŋ ceggi.</verse>
				<verse number="4">Kop man oya i baŋ Lakana kun cwalli lwak jo oye Kricito i kabedo abiro apapat a tye i Acia; Winyo bed baŋwu kede kuc a ya i baŋ ŋat ame tye, ame yam tye con, dok ame bino bino, kede ame a ya i baŋ cuny abiro ame tye i nyim kom me loccere,</verse>
				<verse number="5">kede a ya daŋ i baŋ Yecu Kricito, acaden a genne, atin kao i akina jo oto, kede aloc obakki me wi lobo luŋ. Kwogo bed baŋ ŋat a marowa, dok daŋ ogonyowa i twec me balwa kede remo mere,</verse>
				<verse number="6">eka te lokowa doko lwak ame en aloo, kun obedo olamdog ame tiyi Obaŋa mere ame en Pappere daŋ. Kwogo kede twer obed baŋe nakanaka. Amen.</verse>
				<verse number="7">Nen, en abino kede pol, jo luŋ bino nene i waŋgi, anaka jo a nwaŋ ocobe; atekere luŋ me wi podo bino kumo pire. Amannono kom. Amen.</verse>
				<verse number="8">“An Alufa kede Omega,” man kop a Rwot Obaŋa, en ame tye, ame yam tye con, dok ame bino bino, en Won Twer Ducu.</verse>
				<verse number="9">An Lakana, ominwu ame onotte kedwu i canwa, i locwa kede i kanyakinowa i Yecu. Rik onwoŋo atye i icula nam ame olwoŋo ni Pati mo, pi kop ame Obaŋa okobo kede caden ame Yecu omio.</verse>
				<verse number="10">Rik onwoŋo Cuny Acil oyuto tamma oko i nino a Rwot, eka ate winyo dwon aloŋo i ŋea bala apel</verse>
				<verse number="11">ame okobba ni, “Co gin ame ineno i buk, eka ite cwayo baŋ lwak jo oye Kricito i kabedo abiro apapat, i Epeco, i Cumurna, i Pergamo, i Tuatira, i Caradic, i Piladelpia kede i Laodikia,”</verse>
				<verse number="12">Eka ate lokere me neno dwon a kop keda, A doŋ alokere ate neno gicibo tara me jabu abiro,</verse>
				<verse number="13">eka i dyere me gi-cibo tara abiro-ni, aneno ŋattoro ame cal i wot a dano. Orukere kede jor abor, kede del me Jabu ame omano kore.</verse>
				<verse number="14">Yer wie tar bala yer romo, onyo ba pee, eka waŋe te cal i leb mac,</verse>
				<verse number="15">tyene te cal i mola ame olio i keno, eka ote rudo acil, kun dwone mor winyere bala acucur pii.</verse>
				<verse number="16">I ciŋe tuŋ cem onwoŋo omako acer abiro, pala lweny ame bit ryoryo opello i doge, kun nyime ryeny calo ceŋ a ryeny atek.</verse>
				<verse number="17">Ka anane, arette piny i tyene, adoŋ acalo ŋat oto. Ento en oketo ciŋe tuŋ cem i koma kun kobo ni, “Kur ilwori; an ŋat me agege kede en me agikki mere,</verse>
				<verse number="18">an ŋat akwo ca. Rik ata oko, ento nen, doŋ atye kwo, abino bedo kwo atwal. Dok atye daŋ kede agony me To kede me Kadec.</verse>
				<verse number="19">Aman doŋ, co gin ame ineno, gin a tye, kede gin a bino timere icennere.</verse>
				<verse number="20">Koŋ agonnyi muŋ me acer abiro ame ineno i ciŋa tuŋ cem kede gi-cibo tara abiro me jabu. Acer abiro obedo omalaika a lwak oye Kricito ame tye i kabedo abiro apapat, eka gi-cibo tara abiro obedo lwak oye Kricito ame tye i kabedo apapat abiro.</verse>
			</chapter>
			<chapter number="2">
				<verse number="1">“Baŋ amalaika a lwak oye an ame tye i Epeco co ni mano: “Man kop a ŋat ame omako acer abiro i ciŋe tuŋ cem, ame tye ka loŋo dyere me gi-cibo tara me jabu abiro.</verse>
				<verse number="2">“‘An aŋeo ticci ducu, kede kite ame ilolle kede, kede kite ame idio kede cunyi. Aŋeo kite acalo mom itwero kanyo kede jo areco, ento itemo jo ame lwoŋere kengi ni okwena, aco nono, eka daŋ ite moko ni gin ogoba.</verse>
				<verse number="3">Iŋeo diyo cunyi, itye ka kanyakino pi nyiŋa, daŋ mom ru iol gire.</verse>
				<verse number="4">Ento atye i kop man i komi, yin ityeko weko mar a rik itye kede i agege.</verse>
				<verse number="5">Koŋ ipoyo, inen kit ame ipoto kede, eka ite ŋut, ite tiyo kit a rik itio me agege ca. Aco ka pe iŋut, abino bino baŋi, eka ate kwanyo gi-cibo tarani oko i kakare, ka mom iŋut.</verse>
				<verse number="6">Ginnoro aber ame onen baŋi en ene ni, yin idag tic a jo Nikolaiti ame an daŋ adagi.</verse>
				<verse number="7">Ŋat a tye kede yit, myero owiny kop ame Cuny Acil okobo baŋ lwak oye an ducu. Ŋat ame oloo abino miye camo yat me kwo ame tye i Poto Obaŋa.’</verse>
				<verse number="8">“Baŋ amalaika a lwak oye an ame tye i Cumurna co ni mano: “Man kop a ŋat ame obedo me agege kede me agikki mere, ŋat a rik oto eka dok te kwo.</verse>
				<verse number="9">“‘An aŋeo kite ame owuni kede, kede can lim ame itye kede (ento yin alonyo). Aŋeo daŋ ayet a jo ame miye ni gin Ojudaya, aco kun nono; gin kara obedo eryoŋet a Catan.</verse>
				<verse number="10">Kur ilwor can a bino poto i komi. Nen ba, Catan bino bolo jo mogo i akinawu i buc me om yiwu. Obino wunowu pi nino apar. Bed ŋat a genne naka i to, eka ate miyi tok kwogo me kwo.</verse>
				<verse number="11">Ŋat a tye kede yit, myero owiny kop ame Cuny Acil okobo baŋ lwak oye an ducu, Ŋat ame oloo, to me aryo mom bino wune.’</verse>
				<verse number="12">“Baŋ amalaika a lwak oye an ame tye i Pergamo co ni mano: “Man kop a ŋat ame tye i pala lweny ame bit ryoryo.</verse>
				<verse number="13">“‘An aŋeo kan ame ibedo iye, kan ame kom loc a Catan tye iye. Yin giri ilido nyiŋa, mom ikwero iyee meri i koma, akadi i kare a cadenna Antipa, daŋ ona ame agen ame rik oneko i akinowu, kan a Catan bedo iye.</verse>
				<verse number="14">Ento atye i koppogo anonok i komi, pien itye kede jo mogo kuno ame gin omako pwony a Balaam, ame rik opwonyo Balak kite me miyo jo Icrael poto i bal, kun obitogi me camo riŋo ame oyalli cal jogi, kede me timo tim me coco.</verse>
				<verse number="15">Yin daŋ amanno itye i jo mogo ame omako pwony a jo Nikolaiti.</verse>
				<verse number="16">Aco ka mom iŋut, abino bino baŋi oyot, eka ate romo kedgi i pala lweny me doga.</verse>
				<verse number="17">Ŋat a tye kede yit, myero owiny kop ame Cuny Acil okobo baŋ lwak oye an ducu, Ŋat ame oloo, abino miye manna ame okano oko, dok daŋ abino miye gweŋ alilia atar, kede nyiŋ anyen ame ocoo i kom gweŋ alilianono, ame ŋattoro mom ŋeo, kono ka ŋat ame omio baŋe.’</verse>
				<verse number="18">“Baŋ amalaika a lwak oye an ame tye i Tuatira co ni mano: “Man kop a Wot Obaŋa, ame waŋe cal i leb mac, kede tyene daŋ cal i mola ame orudo acil.</verse>
				<verse number="19">“‘An aŋeo ticci ducu, marri, iyeeni, ticci me konyo jo, kede kite ame idio kede cunyi. Aŋeo ni ticci aman ber kato me agege oko.</verse>
				<verse number="20">Ento atye i kop man i komi, pwod iweko dako ca, Jejebel, ame lwoŋere kene ni en adwarpiny, kun tye apwonyo omirona kede miyogi gak oko i timo tim me coco kede camo riŋo ame oyalli cal jogi.</verse>
				<verse number="21">Amie kare me ŋut i kom kodi tim me coco mere-nono, ento en okwero ŋut oko.</verse>
				<verse number="22">Nen ba, abino rete i wi tanda, coge-nono daŋ abino bologi i can adwoŋ meicel, ka gin mom oŋut, okwero lubo kodi tim a dako-nono.</verse>
				<verse number="23">Itino mere daŋ abino neko oko, me wek lwak jo oye an i kabedo ducu oneni, an ame aŋio cuny jo kede tamgi, dok abino culo ŋat acel acel i kinwu acalo ticcere tye.</verse>
				<verse number="24">“Cite wun jo ocele mere a tye i Tuatira, ame mom olubo kodi pwonynyi daŋ mom ipwonyo giwu gin ame jo ocele lwoŋo ni ‘muŋ a Catan atut,’ an akobbiwu ni, mom dok ameddiwu yeccoro ocele.</verse>
				<verse number="25">Lid wunu ka en ame itye wunu kede, tuno wan ame abino.</verse>
				<verse number="26">Ŋat ame oloo, dok daŋ ogwoko ticca naka i agikki, abino miye twer i kom orok.</verse>
				<verse number="27">En bino loyogi kede abiro nyonyo, acalo ŋat a goo gulli, ŋido atitino.</verse>
				<verse number="28">Acalo an daŋ Pappa omia twer. Abino daŋ miye acer ame olwoŋo ni etop.</verse>
				<verse number="29">Ŋat a tye kede yit, myero owiny kop ame Cuny Acil okobo baŋ lwak oye an ducu.</verse>
			</chapter>
			<chapter number="3">
				<verse number="1">“Baŋ amalaika a lwak oye an ame tye i Caradic co ni mano: “Man kop a ŋat ame tye i cuny Obaŋa abiro, kede acer abiro. “‘An aŋeo ticci ducu; itye i nyin me bedo kwo, aco kono ito giri oko.</verse>
				<verse number="2">Co oko, imok gin a pwod tye baŋi, ame doŋ mito to oko, dok atek; pien mom anwoŋo ticci moro ame icobo kakare i nyim Obaŋana.</verse>
				<verse number="3">Po koŋ i kom gin ame omii kede ame iwinyo; gwok ennono, dok iŋut. Ka ce ikwero co oko, abino bino bala akwo, kun mom iŋeo caa ame abino tuno kede i komi.</verse>
				<verse number="4">Kadi bed amanno, pwod itye kede jo anonokkoro i Caradic, ame mom ru olilo rukgi. Gin bino wot karacel kede kun oruko ruk atar, pien gin oromo.</verse>
				<verse number="5">Ŋat ame oloo obino ruke kittono i ruk atar, dok daŋ mom abino weyo nyiŋe i buk me kwo. Abino tuco nyiŋe i nyim Pappa, kede i nyim omalaika mere.</verse>
				<verse number="6">Ŋat a tye kede yit, myero owiny kop ame Cuny Acil okobo baŋ lwak oye an ducu.’</verse>
				<verse number="7">“Ban amalaika a lwak oye an ame tye i Piladelpia co ni mano: “Man kop a ŋat acil kede me ateni, ame tye kede agony a Daudi, ŋat ame ka oyabo, ŋattoro mom dok bino cego, dok ka ocego, ŋattoro mom dok bino yabo.</verse>
				<verse number="8">“An aŋeo ticci ducu. Nen, doŋ aketo i nyimi doggola ame oyabo, ame ŋattoro mom twero cego. Aŋeo ni tekoni nok, ento kadi amanno, ityeko mako koppa, dok pe ru ikwero nyiŋa.</verse>
				<verse number="9">Nen ba, abino miyo jo me eryoŋet a Catan ame miye ni gin Ojudaya, aco kun nono, pien gin ogoba, nen, abino miyogi bino ryebere piny i te tyeni, me gin oniaŋ ni an kara amari.</verse>
				<verse number="10">Pien yin imako koppa me diyo cuny, an daŋ abino gwoki oreme i kare me omo yic ame abino i wi podo luŋ, me temo jo ame bedo i wi lobo.</verse>
				<verse number="11">Abino oyotoyot. Lid atek gin ame itye kede, me ŋattoro kur ma tok kwogoni oko.</verse>
				<verse number="12">Ŋat ame oloo, abino miyo doko pagi i ot Obaŋana, daŋ mom dok bino ya iye. Abino coyo i kome nyiŋ Obaŋana, kede nyiŋ boma Obaŋana, en Jerucalem anyen ame bino piny ya i polo i baŋ Obaŋana kede dok nyiŋa anyen an ikoma.</verse>
				<verse number="13">Ŋat a tye kede yit, myero owiny kop ame Cuny Acil okobo baŋ lwak oye an ducu.</verse>
				<verse number="14">“Baŋ amalaika a lwak oye an ame tye i Laodikia co ni mano: “Man kop oya i baŋ Amen, ame en acaden ame genne kede me ateni, gin ducu ame Obaŋa oketo ogeye i kome.</verse>
				<verse number="15">“ ‘An aŋeo ticci ducu. Yin mom iŋic, mom daŋ ilyet gire. Onwoŋo twero bedo ber kono iŋic onyo ilyet.</verse>
				<verse number="16">Pi bedoni amomor, kun mom ilyet, mom iŋic daŋ, abino ŋuli gira oko i doga.</verse>
				<verse number="17">Yin ikobo ni, “An gira a won abar, an doŋ alony oko, mom doŋ tye ginnoro ame amito.” Aco kono mom iŋeo ni yin ŋat ame piny oloo, icono jo, yin acan, waŋi oto, ibedo onoro.</verse>
				<verse number="18">Pi mano amii ryeko me wilo i baŋa jabu acil ame olio i mac, me ite doko alonyo. Wil daŋ i baŋa boŋŋi atar me arukani me wumo lewic me bedoni onoro kur nen, kede dok yattoro me awira i waŋi, me inen piny.</verse>
				<verse number="19">An gira agoo jo ame amaro, apwonyogi; myero doŋ iket teko, iŋut oko.</verse>
				<verse number="20">Nen, acuŋ i dogolla kun atwomo. Ka ce ŋattoro owinyo dwona, eka te yabo doggola, abino katto baŋe, eka ate cem kede kun en daŋ camo keda.</verse>
				<verse number="21">Ŋat ame oloo, abino miyo en bedo karacel kade i kom me locca, kite acalo an rik aloo, eka ate bedo wan i Pappa i kom me loccere.</verse>
				<verse number="22">Ŋat ame tye kede yit, myero owiny kop ame Cuny Acil okobo baŋ lwak oye an ducu.’ ”</verse>
			</chapter>
			<chapter number="4">
				<verse number="1">Icennere ka man otum, an dok aneno doggola moro i polo ame tye twolo. Eka dwon me agege ame rik awinyo, kun kobo keda bala apel, te kobba ni, “Yitto malo kan, me anyutti gin a bino timere i ŋe man,”</verse>
				<verse number="2">Cucuttono Cuny Acil oyuto tamma oko, ate neno kom me loc ame ocibo i polo, kun ŋattoro obedo iye.</verse>
				<verse number="3">Ŋat ame obedo iye-naca lilia, bala jacipa kede kamelio, kun etaloka a calli emeradi omano kom loccere.</verse>
				<verse number="4">Eka kome me loc ocele pyeraryo wie aŋwen te guro kom loccaca, kun odoŋe pyeraryo wie aŋwen obedo i wigi, ame orukere i boŋŋi atar, kede tok jabu me kwogo tye i wigi.</verse>
				<verse number="5">Doŋ i kom me loccaca ya iye gin a memenya bala kot, dok dwon winyere iye, kede mwomwoca bala me kot. I nyim kom loc, mac rao abiro tye alyel iye, ame gin cuny Obaŋa abiro.</verse>
				<verse number="6">Eka dok i nyim kom loccono onwoŋo tye iye gin ame nen bala nam me araŋ acil bala gweŋe amimila. Dok leyi aŋwen akwo, a waŋgi omoo atata tuŋ nyimgi kede tuŋ ŋegi ocuŋ omano kom loc i ŋete tuŋŋi i tuŋŋi.</verse>
				<verse number="7">Lee akwo me agege calli eŋatu, lee akwo me aryo mere calli twon, lee akwo me adekkere nyime calli i me dano, eka lee akwo me aŋwennere cal i cur a twarre.</verse>
				<verse number="8">Leyi aŋwen akwo-ni, acel acel i akinagi tye kede bwome abicel abicel, waŋgi omoo ata ta, omano komgi luŋ i oko kede i yie. Icen kede iwor gin mom oweko wer ni, “Rwot Obaŋa Won Twer Ducu cil, cil dok cil, en ame yam tye con, ame tye, dok bino bio!”</verse>
				<verse number="9">Kare ducu ame leyi akwo-nu mio kwogo kede woro kede pwoc baŋ ŋat ame obedo i wi kom me loc ca, ame perakino wan i waŋ,</verse>
				<verse number="10">odoŋe pyeraryo wie aŋwen oonyere piny i nyime, en ŋat obedo i wi kom loc, te woro ŋat ame perakino waŋ i waŋ, dok obolo tokgi me kwogo i nyim kom loc kun owero ni,</verse>
				<verse number="11">“Rwotwa kede Obaŋawa, yin i myero me nwoŋo kwogo kede woro kede teko, pien yin en a rik iketo jami luŋ, daŋ pi mitti en omio gin otye, daŋ en omio rii oketegi.”</verse>
			</chapter>
			<chapter number="5">
				<verse number="1">Rik dok ate neno buk adola i ciŋ tuŋ cem a ŋat ame obedo i kom Ocoo yie kede yo ŋee daŋ, dok omwono odoco i kabedo abiro twal.</verse>
				<verse number="2">Dok ate neno amalaika moro atek meicel kun alemo i dwon aloŋo ni, “Ŋa kara a myero me yabo buk, kede me turo gin omwono kede?”</verse>
				<verse number="3">Ŋattoro gire mom te nen i wi polo, kadi i wi lobo, kadi piny i te lobo ame romo yabo buk, onyo ame romo ŋiyo yie.</verse>
				<verse number="4">Rik ate kok meicel pien ŋattoro mom onwoŋere ame myero me yabo buk, onyo me ŋiyo yie.</verse>
				<verse number="5">Ŋattoro i akina odoŋe te kobba ni, “Kur ikoki. Nen ba, Eŋato me i atekere a Juda, Lwit-yat a Daudi, doŋ oloo gire oko, omio en tye i twer me yabo buk, naka elo gin abiro luŋ ame omwono kede.”</verse>
				<verse number="6">Eka dok ate neno Atin romo ame ocuŋ bala oneko oko, kun tye i dyere, i akina leyi aŋwen akwo, kun odoŋe ca ogure dyere. Onwoŋo tye kede tuŋe abiro, kede waŋe daŋ abiro, ame gin cuny Obaŋa abiro, ame en cwalo oko i wi podo luŋ.</verse>
				<verse number="7">En te wot kwanyo buk ame onwoŋo tye i ciŋ tuŋ cem a ŋat obedo i kom loc.</verse>
				<verse number="8">I kare ame en doŋ okwanyo buk ca, leyi akwo aŋwen, kede odoŋe pyeraryo wie aŋwen, te ony piny i nyim Atin romo, kun ŋat acel acel i akinagi omako tum karacel kede tabbi me jabu ame opoŋ iye odok akur ame aduny, en kwae a jo Obaŋa.</verse>
				<verse number="9">Gin owero wer anyen ame kobo ni, “Yin i myero me kwanyo buk, kede me yabo gin ame omwono kede, pien rik oneki, dok pi remoni ilakoro jo pi Obaŋa, ame oya i atekere apol apapat, kede i leb, kede jo, kede rok apapat luŋ,</verse>
				<verse number="10">ilokogi odoko lwak ame Obaŋa en ame aloo, kun gin obedo olamdog ame tio baŋe, gin daŋ obino loyo lobo.”</verse>
				<verse number="11">Dok ate neno, ate daŋ winyo dwon omalaika ame welgi pol atata, tutumia i tutumia, ame oguro kom loc, kede leyi kede odoŋe,</verse>
				<verse number="12">kun okop i dwon aloŋo ni, “Atin romo ame oneko en a myero me miye twer, lonyo, ryeko kede teko, woro kede kwogo kede pak!”</verse>
				<verse number="13">Eka dok ate winyo ginaketa luŋ ame tye iwi polo, kede i wi lobo, kede piny I te lobo, kede en iyi nam-gu, kede gin ducu ame tye iye, kun gin okobo ni, “Pak kede woro kede kwogo kede twer obed nakanaka baŋ ŋat ame obedo i kom loc, kede baŋ Atin romo!” “Pak kede woro kede kwogo kede twer obed nakanaka baŋ ŋat ame obedo i kom loc, kede baŋ Atin romo!”</verse>
				<verse number="14">Leyi akwo aŋwen te gamo ni, “Amen!” eka odoŋe te onyere gigi piny me woro Obaŋa kede Atin romo.</verse>
			</chapter>
			<chapter number="6">
				<verse number="1">Icennere ate neno ka Atin romo oyabo kabedo acel ame omwono i kin abiro, ate daŋ winyo lee akwo acel i akina aŋwen ca kun kobo i dwon acalo mwoc a kot ni, “Biye!”</verse>
				<verse number="2">Eka ate neno aguragura atar, ame ŋat a riŋo kede omako akud atero. Omie tok kwogo me loc, en te wot oko kun aloyo lweny, dok me ebed loyo.</verse>
				<verse number="3">Ka oyabo kan omwono me aryo mere, ate doŋ winyo lee akwo me aryo kun kobo ni, “Biye!”</verse>
				<verse number="4">Eka aguragura ocele te donnyo, ame irema atekateka, Ŋa a riŋo kede omio twer me kwanyo kuc i wi lobo oko, me jo nekere kengi kengi, dok daŋ omie twon pala romo adittere.</verse>
				<verse number="5">Ka oyabo kan omwono me adekkere, ate winyo lee akwo me adek kun kobo ni, “Biye!” Eka ate neno aguragura acol, kun ŋat a riŋo kede omako mijan i ciŋe.</verse>
				<verse number="6">Eka ate winyo dwonnoro ame opello iyi akina a leyi akwo aŋwen kun kobo ni, “Kal ŋano gwata dek acel pi ciliŋ acel, kal cayiri gwata dek adek pi ciliŋ acel, ento moo kede vino kur ibal!”</verse>
				<verse number="7">Ka en oyabo kan omwono me aŋwennere, ate winyo dwon lee akwo me aŋwen kun kobo ni, “Biye!”</verse>
				<verse number="8">Eka ate neno aguragura atatar, ame ŋat a riŋo kede nyiŋe To, kun Kadec lubo yore. Omiogi twer i kom dul lobo acel me aŋwen me neko jo i pala romo, kede i kec, kede too odeke, kede leyi ager me tim.</verse>
				<verse number="9">Ka en oyabo kan omwono me abiccere, ate neno, i te keno me lam, tipo jo a rik oneko pi kop Obaŋa, kede pi caden ame rik gin omio.</verse>
				<verse number="10">Gin te kok i dwon aloŋo ni, “Rwot Adwoŋ, Rwot acil kede me ateni, ibino tero kare a rom mene kun pe ru iŋolo kop dok iculo kwor me remowa i kom jo a bedo i lobo?”</verse>
				<verse number="11">Eka ote miyo baŋ ŋat acel acel i akinagi jor atar, dok ocikogi ni pwod koŋ dok owe mot pi kare anonok koro, ituno ka wel omiro wadgi ke omego ame obino neko bala gin ocobere kakare.</verse>
				<verse number="12">Aneno ka oyabo kan omwono me abicellere, eka oyeŋo te yeŋere atek meicel, ceŋ te cido acol icuc bala boŋo cola, dwe luŋ daŋ te lokere doko bala remo.</verse>
				<verse number="13">Acer me polo te rutte piny bala olam ame oony oko i yattere ka yamo atek oyeŋo.</verse>
				<verse number="14">Polo daŋ te rwenyo oko bala papara ame odolo, anaka kiddi kede icula nam luŋ ote kobo oko i kakargi.</verse>
				<verse number="15">Eka oloc me lobo, kede jo a pirgi dito, kede odoŋe me mony, olonyo kede wegi twer, kede jo luŋ aluŋa, opii kede jo a loye kengi, ote pono i gorogoro, kede i akina lela i wi kiddi,</verse>
				<verse number="16">kun okobbi kiddi ni, “Rette wunu i komwa, me iwumwa oko i waŋ ŋat ame obedo i kom me loc, kede i akemo Atin romo;</verse>
				<verse number="17">pien nino adit me akemogi doŋ otuno oko, ŋa kara a twero cuŋ iye?”</verse>
			</chapter>
			<chapter number="7">
				<verse number="1">Icennere ate neno omalaika aŋwen ocuŋ i but lobo aŋwen luŋ, ame ageŋo yamo me lobo oko, me yabo moro kur kod i lobo, onyo i nam, onyo i kom yattoro.</verse>
				<verse number="2">Dok ate neno amalaika ocele ame ayitto malo i kan a ceŋ donnyo iye, kun tye kede anen Obaŋa akwo. Oredo i dwon aloŋo baŋ omalaika aŋwen ame omiogi twer me balo lobo kede nam,</verse>
				<verse number="3">kun kobo ni, “Kur ibal wunu lobo onyo nam onyo yen, ituno ame wan otyeko keto anen i kom omiro Obaŋa, i tur nyimgi.”</verse>
				<verse number="4">Eka ate winyo wel jo ame oketo anen i komgi, obedo jo tutumia mia acel kede pyeraŋwen wie aŋwen, ame oya i atekere jo Icrael luŋ.</verse>
				<verse number="5">I kom atekere a Juda oketo anen i kom jo tutumia apar wie aryo, I kom atekere a Rcuben oketo anen i kom jo tutumia apar wie aryo, I kom atekere a Gad oketo anen i kom jo tutumia apar wie aryo.</verse>
				<verse number="6">I kom atekere Acer oketo anen i kom jo tutumia apar wie aryo. I kom atekere a Naputali oketo anen i kom jo tutumia apar wie aryo, a Manace oketo I kom atekere anen i kom jo tutumia apar wie aryo.</verse>
				<verse number="7">I kom atekere a Cimeon oketo anen i kom jo tutumia apar wie aryo. I kom atekere a Levi oketo anen i kom jo tutumia apar wie aryo. I kom atekere Icakar oketo anen i kom jo tutumia apar wie aryo.</verse>
				<verse number="8">I kom atekere a Jabulon oketo anen i kom jo tutumia apar wie aryo. I kom atekere a Yucepu oketo anen i kom jo tutumia apar wie aryo, I kom atekere a Benjamin oketo anen i kom jo tutumia par wie aryo.</verse>
				<verse number="9">Icennere ate neno lwak jo apol ata, ame ŋattoro mom romo kwano welgi, ame oya i rok, kede atekere, kede jo, kede leb apapat luŋ. Gin ocuŋ i nyim kom Ioc, kede i nyim Atin romo, ame orukere i jor atar, dok omako jaŋ otit i ciŋgi.</verse>
				<verse number="10">Gin oredo i dwon aloŋo ni, “Laro jo tye baŋ Obaŋawa ame bedo i kom loc, kede baŋ Atin romo!”</verse>
				<verse number="11">Eka omalaika luŋ ame ocuŋ kun oguro kom loc, kede odoŋe, kede leyi aŋwen, akwo te onyere piny aryeba cuny i nyim kom loc, ote woro Obaŋa,</verse>
				<verse number="12">kun okobo ni, “Amen! Pak kede kwogo kede ryeko kede pwoc, kede woro kede teko kede twer obed baŋ Obaŋawa nakanaka. Amen.”</verse>
				<verse number="13">Eka ŋat acel akina i odoŋe te penya ni, “Kara jo oruko jor atar-ri, gin jo mene, daŋ gin oya i kwene?”</verse>
				<verse number="14">An ate dokke iye ni, “Adwoŋ, yin iŋeo.” En dok te kobba ni, “Magi gin jo ame owok i kom can adwoŋ meicel, gin daŋ doŋ olwoko rukgi oko i remo Atin romo, odoko atar kia.</verse>
				<verse number="15">Pi mano, gin doŋ otye i nyim kom loc Obaŋa kun otiye dyeceŋ kede dyewor i ottete; ŋat ame obedo i wi kom loc bino bedo i akinagi kun gwokogi.</verse>
				<verse number="16">Kec mom dok bino nekogi, kadi oryo pii, ceŋ mom dok bino waŋogi, kadi kit lyeto moro luŋ,</verse>
				<verse number="17">Pien Atin rom a tye i kye kom loc bino bedo akwatgi; en bino terogi i pii akoŋ me kwo. Obaŋa daŋ bino weyo pig waŋgi oko ducu.”</verse>
			</chapter>
			<chapter number="8">
				<verse number="1">Ka Atin romo oyabo kan ame omwono me abiro mere, polo oliŋ iti pi kare a romo bala nucu caa.</verse>
				<verse number="2">Icennere ate neno omalaika abiro ame gin didik cuŋ i nyim Obaŋa, eka ote miyo baŋgi apel abiro.</verse>
				<verse number="3">Amalaika ocele te bino cuŋ i nyim keno me lam, ame omako tabo jabu me waŋo odok akur. Omie odok akur abup me emed i kom kwae a jo Obaŋa luŋ i wi keno lam me jabu i nyim kom Ioc.</verse>
				<verse number="4">Yito me odok akur ame owaŋo te wikino malo karacel kede kwac a jo Obaŋa, kun oya i ciŋ amalaika, i nyim Obaŋa.</verse>
				<verse number="5">Icennere amalaika te kwanyo tabo me waŋo odok akur, te toko iye mac ame okwanyo i wi keno me lam poŋ ikwic, te bolo piny i lobo; eka kot te ero mwomwoca kede mor adwoŋ, kun obedo memenya, oyeŋo te yeŋo piny.</verse>
				<verse number="6">Eka omalaika abiro, ame tye i apel abiro ca, te yikere me kuto doŋ oko.</verse>
				<verse number="7">Amalaika me agege te kuto apellere, eka pee kede mac te corre piny i lobo, kun orubere i remo. Dul lobo a romo acel me adek rik te waŋ oko, kede dul yen daŋ ame romo acel me adek, kede lum adyaka luŋ te wan oko.</verse>
				<verse number="8">Amalaika me aryo te kuto apellere, eka ginnoro ame onen bala twon kidi moro abor meicel, ame mac tye a waŋ iye, te rwacere i nam.</verse>
				<verse number="9">Dul acel me adek me nam te doko remo, acel me adek me leyi akwo i yi nam te to oko, kede acel me adek me mel daŋ te nyonyota oko.</verse>
				<verse number="10">Amalaika me adek te kuto apellere, eka twon acerroro te mukere i polo, a kun ameny bala mac rao, te poto wumo acel me adek me kulli, kede pii akoŋ luŋ.</verse>
				<verse number="11">Nyiŋ acerrono, Adil toŋ. Dul acel me adek me pii te lokere doko adil toŋ, pii-nono te neko jo apol, pien onwoŋo odoko akec.</verse>
				<verse number="12">Amalaika me aŋwen te kuto apellere, eka ginnoro te goyo dul acel me adek me ceŋ, kede acel me adek me dwe, kede acel me adek me acer, ame omio dulgi acel me adek te doko acol oko; acara moro obedo pe pi acel me adek me dyeceŋ, kede acel me adek me dyewor daŋ.</verse>
				<verse number="13">Dok aneno, eka ate winyo cur ame olikino malo i dye yamo kun kok i dwon aloŋo ni, “Can, can, can, ibino wunu neno can, wun jo a bedo i lobo, pi dwon apel adek a pwod odoŋ, ame omalaika bino kuto!”</verse>
			</chapter>
			<chapter number="9">
				<verse number="1">Amalaika me abic te kuto apellere, eka ate neno acer kun mukere i polo, poto piny i lobo, kun onwoŋo omie agony me dog bur ame agikki tere mom.</verse>
				<verse number="2">En oyabo dog bur, eka yito te wikino i doge bala yito oya i twon keno moro adwoŋ meicel, ceŋ kede dye yamo te cido oko pi yito ame oya i bur.</verse>
				<verse number="3">I kom yito te ya iye bonyo, oony piny i wi lobo, kun rik omiogi kite twer a rom i twer ame yit me lobo-ni tye kede.</verse>
				<verse number="4">Ocikogi ni kur gin obal lum me wi lobo, onyo gin a tu luŋ, onyo yen, ento ni oket can ka i kom jo a mom otye kede anen Obaŋa i tur nyimgi.</verse>
				<verse number="5">Rik mom oyeyigi me neko jo-nono aneka, cite ni wungi atek pi dwete abic. Rem me awunagi onwoŋo rom kede rem a yit, ka okao dano.</verse>
				<verse number="6">I kare-naca jo bino yenyo to, ento mom obino nwoŋo; gin obino mito to, ento to bino lwi oko i baŋgi.</verse>
				<verse number="7">Gin bonyo rik onen bala aguragura ame oyiko pi mony; wigi rik tye iye gigi mogo a nen calo tok kwogo me jabu; waŋgi cal i waŋ dano,</verse>
				<verse number="8">yer wigi te cal i yer wi mon, lakgi te cal i lak eŋato.</verse>
				<verse number="9">Korgi cal i nyonyo geŋo kor ocirikale, aco ŋur me bwomgi winyere bala ŋur lwak gadigadi lweny apol ame aguragura wao, ciro kede i mony.</verse>
				<verse number="10">Gin otye i yibgi acalli yit, kwirgi daŋ tye me kayo jo; twergi me wuno jo pi dwete abic rik tye i yibgi.</verse>
				<verse number="11">Adwoŋgi a loogi acalo abaka obedo amalaika me bur ame agikki tere mom. Nyiŋe i leb Eburania Abaddon; i leb Grik nyiŋe Apollyon (ni: Anyot-piny).</verse>
				<verse number="12">Can me agege doŋ okato. Nen, can aryo ocele pwod odoŋ, ame abino.</verse>
				<verse number="13">Amalaika me abicel te kuto apellere, eka ate winyo dwonnoro ame ya i dye tuŋ aŋwen me keno lam me jabu ame i nyim Obaŋa.</verse>
				<verse number="14">Okobo baŋ amalaika me abicel, ame tye kede opel ni, “Gony omalaika aŋwen ame otweo i dog kulo adwoŋ me Efurate.”</verse>
				<verse number="15">Eka ote gonyo omalaika anwennaca, kun nwoŋo doŋ oyikogi pi kare mano ikome, pi caa-nono, i nino-nono, i dwe-nono me mwaka-nono, me gin onek dul acel me adek a jo luŋ.</verse>
				<verse number="16">Wel cirikalegi ame riŋo aguragura oromo milion mia aryo; rik awinyo ka okobo welgi.</verse>
				<verse number="17">Man kite ame aguragura kede jo a riŋo kede onen baŋa i ginanyuta: jo a riŋo kedgi rik oruko nyonyo geŋo korgi ame raŋigi rema bala mac, dok bululu bululu bala gweŋ capir, kede dok ocokocok bala gweŋ calufa. Aguragura wigi cal i wi eŋato, kun mac kede yito kede awura me gweŋ calufa donnyo i doggi.</verse>
				<verse number="18">Pwodo magi adek-ki, mac, yito kede awura ame gweŋ calufa ame donnyo i doggi oneko jo a romo dul acel me adek a jo luŋ.</verse>
				<verse number="19">Pien twer aguragura-nono tye i doggi kede i yibgi. Yibgi calo twole, ame tye i wigi, daŋ en a gin wano kede jo.</verse>
				<verse number="20">Jo ocele luŋ ame obwot i kom pwodo magi, rik mom obin oŋut i kom jami a gin otio i ciŋgi kengi, mom oweko woro jogi, kede cal jogi ame otio kede jabu, kede ryal, kede mola, kede gweŋ, kede yen, a mom twero neno ginnoro, onyo winyo kopporo, kadi wot awota.</verse>
				<verse number="21">Mom daŋ obin oŋut i kom nekeregi, onyo timgi me jojok, onyo i timo tim me coco, onyo i kwalo kwo.</verse>
			</chapter>
			<chapter number="10">
				<verse number="1">Dok ate neno amalaika ocele atek meicel kun bino piny iya i polo. Orukere kede pol, kun etaloka tye i wie, waŋe cal i ceŋ, tyene cal i pagi mac.</verse>
				<verse number="2">Rik en tye kede atin bukkoro oyabere i ciŋe. Oketo tyene me tuŋ cem i nam kede tyene me tuŋ cam i wi lobo.</verse>
				<verse number="3">Oredo i dwon aloŋo bala eŋato ka omor; ka oredo, mor a kot te mwomwoca tyen abiro.</verse>
				<verse number="4">Ka doŋ kot omwomwoca tyen abiro, ate yikere i coc, cite ate winyo dwon a ya i polo ame kobo ni, “Kop ame kot omwomwoca tyen abiro okobo, twe oko, kur ico,”</verse>
				<verse number="5">Eka amalaika ame onwoŋo aneno ocuŋ i nam kede i lobo ca, te tiŋo ciŋe tuŋ cem malo i polo,</verse>
				<verse number="6">eka te kwoŋ i nyiŋ ŋat a perakino odoco, ame oketo polo kede jami luŋ a tye iye, kede lobo i jami luŋ a tye iye karacel kede nam i jami luŋ a tye iye, kun kobo ni, “Agalagala moro doŋ pe,</verse>
				<verse number="7">ento ka kare oromo me amalaika me abiro bino kuto apellere, Obaŋa bino cobo tammere me i muŋ acalo rik otito baŋ omiro mere odwarpiny.”</verse>
				<verse number="8">Dwon ame onwoŋo awinyo kun oya i polo te dok kop keda tyen me aryo ni, “Wot igam buk ame tye oyabere i ciŋ amalaika ame ocuŋ i nam kede i lobo.”</verse>
				<verse number="9">An daŋ ate wot baŋ amalaika, ate kobbe ni mia atin buk ca. En te kobba ni, “Gam, iwot imwod oko. Bino bedo akec iyii, ento bino bedo alim i dogi bala moo kic.”</verse>
				<verse number="10">Eka ate gamo atin buk ca i ciŋ amalaika, ate camo oko. Obedo alim i doga bala moo kic, ento i kare a doŋ acamo, yia te doko akec oko.</verse>
				<verse number="11">Eka ote kobba ni, “Yin myero irab kop Obaŋa doki acalo adwarpiny, i kom jo apapat kede rok kede leb kede oloc apol.”</verse>
			</chapter>
			<chapter number="11">
				<verse number="1">Eka ote miya ogada me pimo kede, acalo abiro, ote kobba ni, “Ya iwot ipim ot Obaŋa, kede keno me lam, kede jo a woro Obaŋa i ode.</verse>
				<verse number="2">Ento pe ipim dyekal me ot Obaŋa a tye oko, wek mano bedi, pien doŋ otyeko miyo oko baŋ jo a mom ŋeo Obaŋa, gin bino nyono boma acil pi dwete pyeraŋwen wie aryo.</verse>
				<verse number="3">Dok abino miyo ocadenna aryo twer me rabo koppa acalo odwarpiny pi nino tutumia acel i mia aryo kede pyerabicel nono, kun gin orukere i boŋo cola.”</verse>
				<verse number="4">Ocaden aryo-ni gin yen jeituni aryo ca kede gi-cibo tara aryo ame ocuŋ i nyim Rwot me lobo.</verse>
				<verse number="5">Ka ŋattoro mito timogi rac, mac ya i doggi, waŋo okworgi oko; doŋ ka ŋattoro bino mito timogi rac, mannono en kite ame obino neke kede.</verse>
				<verse number="6">Gin tye i twer me cego polo oko me kot kur cwe i kare a gin tye a rabo kop acalo odwarpiny. Otye daŋ i twer me loko pi i doko remo, dok me pwodo lobo i kit cannoro luŋ, tyen apol acalo yigi mito.</verse>
				<verse number="7">Ka gin doŋ otyeko miyo cadengi, lee-naca ame yitto iyi bur ame agikki tere mom bino ero lweny i komgi, te loyogi, daŋ te nekogi oko.</verse>
				<verse number="8">Eka komgi ame oto bino buto i dye yo me boma adwoŋ, ame i carokop olwoŋo nyiŋe ni, Codoma kede dok, Miciri, en daŋ kan a rik oguro iye Rwotgi i kom yataria.</verse>
				<verse number="9">Jo ame oya i akina lwak kede atekere kede leb kede rok apapat bino neno komgi oto-nono pi nino adek i nucu, kun mom oye ni yikgi i lyel.</verse>
				<verse number="10">Jo ame bedo i lobo bino ŋatte i komgi, obino lelo kede cwayo mot i akinagi kengi, pien odwarpiny aryo-nono rik onwoŋo owuno jo ame bedo i lobo atek.</verse>
				<verse number="11">Cite a doŋ nino adek i nucu okato, weo me kwo oya i baŋ Obaŋa te dok donyo i komgi, eka gin ote ya malo, ocuŋ i tyengi, lworo iyiliyili meicel te mako jo onenogi.</verse>
				<verse number="12">Eka gin ote winyo dwon aloŋo ame oya i polo kun kobo ni, “Yitto wunu malo kan!” Eka gin ote yito i polo i pol, kun okworgi anenno.</verse>
				<verse number="13">I caa-nono cuto rik te bedo oyeŋo adit meicel, eka dul acel me apar me boma-nono te rwacere oko. Oyeŋo-nono oneko jo tutumia mia abiro, jo odoŋ lworo omakogi atek, ote miyo kwogo baŋ Obaŋa me polo.</verse>
				<verse number="14">Can me aryo doŋ okato; nen, can me adek doŋ ceggi poto.</verse>
				<verse number="15">Amalaika me abiro te kuto apellere, eka dwonnogo aloŋo te winyere i polo ame kobo ni, “Loc me lobo doŋ oketo i ciŋ Rwotwa kede Kricito mere, en doŋ bino loc gire waŋ i waŋ.”</verse>
				<verse number="16">Eka odoŋe pyeraryo wie aŋwen ame obedo i kom locgi i nyim Obaŋa te onyere piny aryeba cuny, te woro Obaŋa</verse>
				<verse number="17">kun okobo ni, “Wan omii pwocwa, Rwot Obaŋa Won Twer Ducu, yin ame itye dok yam itye giri con, pien doŋ imako tekoni adwoŋ, icako doŋ Ioc,</verse>
				<verse number="18">Orok rik obedo i akemo, ento akemo meri te bino, kede kare me ŋolo kop a jo oto, kare me miyo omironi, odwarpiny kede joni acil, motgi me pwoc, baŋ jo luŋ a lworo nyiŋi, jo atino i jo adoŋo, kede kare me nyoto jo a tye a nyoto lobo.”</verse>
				<verse number="19">Eka ote yabo ot Obaŋa ame i polo, canduk me cikere te nen oko iyi ot Obaŋa. Kot te ero memenya, mor adwoŋ te winyere, kede mwomwoca me kot, oyeŋo te yeŋo piny oko, pee te corre adwoŋ meicel.</verse>
			</chapter>
			<chapter number="12">
				<verse number="1">Eka twon anyuttoro te nen i polo, dako moro ame oruko ceŋ, kun dwe tye i te tyene, tok kwogo ame i wie obedo acer apar wie aryo.</verse>
				<verse number="2">En onwoŋo yac, ceggi nywal; rem me nywal te miyo kok oko, kun abobola atek me gonyere.</verse>
				<verse number="3">Eka anyuttoro ocele dok te nen i polo, Twon twolloro iyiliyili arema te pello, ame tye i wie abiro kede tuŋe apar, kun tok kwogo abiro me loc tye i wie-nogo luŋ.</verse>
				<verse number="4">Yibe te jwero acel me adek me acer me polo, te rutogi piny i lobo. Eka twon twol iyiliyili-naca te cuŋ i nyim dako ame onwoŋo ceggi nywal ca, me ka onywal, emwony atinnere oko.</verse>
				<verse number="5">En te nywalo atin awobi, ame bino loyo rok luŋ kede abiro nyonyo. Cite atinnere ote gamo oko, ote tero baŋ Obaŋa kede i kom me loccere.</verse>
				<verse number="6">Dako te riŋo oko i tim kan ame Obaŋa oyikke kabedo kan ame obino pite iye pi nino tutumia acel, i mia aryo kede pyerabicel nono.</verse>
				<verse number="7">Eka mony te cakere i polo, kun Mikael kede omalaika mere oromo i twon twol iyiliyili ca. Twon twol iyiliyili ca kede omalaika mere daŋ olwenyo,</verse>
				<verse number="8">cite ote loyogi oko, kabedo doŋ te bedo mom pirgi i polo.</verse>
				<verse number="9">Eka ote bolo twon twol iyiliyili ca piny, ame en daŋ obedo twol acon ca, ame olwoŋo ni Won Adote, kede Catan, abwol wi podo luŋ; obole piny i wi lobo, kede omalaika mere karacel kede.</verse>
				<verse number="10">Ate dok winyo dwon aloŋo ame akop i polo ni, “Aman doŋ laro jo, kede teko, kede loc Obaŋawa kede twer a Kricito doŋ obino oko, pien adot omegowa doŋ obolo oko piny, en ame rik dotogi i nyim Obaŋawa dyeceŋ kede dyewor.</verse>
				<verse number="11">Gin doŋ oloc oko pi remo Atin romo, kede pi kop me caden ame gin otuco, dok pien gin mom oparo pi kwogi, cite ojalle i to.</verse>
				<verse number="12">Lel doŋ ba, yin polo, kede wun luŋ ame ibedo wunu iye! Lobo kede nam ineno wunu can be, pien Won Adote doŋ obino piny baŋwu kun okudo akemo adwoŋ, pien en doŋ oneo ni etye kede kare anonokkoro keken!”</verse>
				<verse number="13">A doŋ twon twol iyiliyili oneno ni obole piny i lobo, te cako ryemo yo dako ame onywalo atin awobi ca.</verse>
				<verse number="14">Ento dako ca rik obin omie bwom aryo bala me cur adwoŋ, me en twarre kede oko i nyim twol ca naka i tim, i kabedo kan ame obino pite iye pi mwaka adek i nucu.</verse>
				<verse number="15">Twol ca te noko pii i doge i yo dako ca acalo kulo, me pii opoŋ, te mole oko.</verse>
				<verse number="16">Cite lobo te konyo dan-nu, pien lobo oyabo doge, te mwonyo kula ame twon twol iyiliyili ca oŋoko i doge.</verse>
				<verse number="17">Yi twon twol iyiliyili owaŋ i kom dako, te wot ero mony i kom ikwae a dako ca ocele luŋ, ame gin jo ame lubo cik Obaŋa, dok ame lido caden a Yecu omio. En te cuŋ i kwoo me dog nam.</verse>
			</chapter>
			<chapter number="13">
				<verse number="1">Dok ate neno lee moro ame adonnyo iyi nam, ame tye i tuŋe apar kede wie abiro, kun tok kwogo apar me loc tye i tuŋe-nogo luŋ; i wie acel acel daŋ tye iye nyinnoro ame nyuto acae i kom Obaŋa.</verse>
				<verse number="2">Lee ame anenonu rik cal i kwac, tyene cal i tyen dubu, doge cal i dog eŋato. Twon twol iyiliyili ca te miyo baŋe teko mere, kede kom loccere, kede twer adwoŋ.</verse>
				<verse number="3">Wie acel iloki ogoo oneko oko, ento kan ame owano a romo neke onwoŋo doŋ ocaŋ oko. Lobo luŋ te wapo lee-nono kun owuro awura.</verse>
				<verse number="4">Jo oworo twon twol iyiliyili ca, pien en omio twerrere baŋ lee-nono, dok daŋ ote woro lee kun okobo ni, “Ŋa kara a cal i Iee-ni, dok ŋa a twero lweny kede?”</verse>
				<verse number="5">Lee-nu omie twer me kobo koppogo me awaka kede me yeto Obaŋa, dok daŋ omie twer me tiyo gin ame emito pi dwete pyeraŋwen wie aryo.</verse>
				<verse number="6">En te yabo doge me yeto Obaŋa, kun yeto nyiŋe, kede kan a en bedo iye, anaka jo ame bedo i polo.</verse>
				<verse number="7">Oye daŋ ni erom i jo Obaŋa, elogi, omie daŋ twer i kom atekere kede jo kede leb kede rok apapat luŋ,</verse>
				<verse number="8">lo luŋ ame bedo i lobo bino woro lee-nono, ŋat acel acel ame nyiŋe mom obin ocoo i buk me kwo Atin romo ame oneko, geye i acakki piny.</verse>
				<verse number="9">Ka ŋattoro tye kede yit myero owiny.</verse>
				<verse number="10">Ka onwoŋo oyiko ni mak ŋattoro me bedo opii, obino tere i opii; ka ŋattoro neko jo i pala lweny, en daŋ myero neke i pala lweny, Mannono en kan ame jo Obaŋa myero nyut iye kanyakinogi kede iyeegi.</verse>
				<verse number="11">Dok ate neno lee ocele donnyo iyi lobo, kun tye i tuŋe aryo bala atin romo, kun loko bala twon twol iyiliyili.</verse>
				<verse number="12">En otio kede twer a lee me agege ca luŋ ame lee ca tye; kun mio lobo kede jo luŋ a bedo iye woro lee me agege ame kan owano a romo neke doŋ ocaŋ oko.</verse>
				<verse number="13">En otio ticcogo me awura adoŋo meicel, anaka omio mac oya i polo, bino piny i lobo i nyim lwak.</verse>
				<verse number="14">Pi ticcogo me awura ame oye ni etim i nyim lee me agege-naca, obwolo jo ame bedo i lobo, okobbijo ame bedo i lobo ni gin otim cal me woro lee ame rik owano kede pala romo, ento tye kwo.</verse>
				<verse number="15">Dok ote yeye miyo weo baŋ cal lee ca, me cal lee dok kob kopporo, dok daŋ me mi nek jo luŋ ame pe woro cal lee.</verse>
				<verse number="16">En dok omio oketo poo i kom jo luŋ, jo atino kede jo adoŋo, olonyo kede ocan, jo a loye kengi kede opii, i ciŋgi luŋ cem onyo i tur nyimgi.</verse>
				<verse number="17">Mom tye ŋattoro a twero wi lo jami, onyo cato, ka mom etye kede poo-nono i kome, ame en nyiŋ lee ca, onyo namba me nyiŋe.</verse>
				<verse number="18">Man mito ryeko ba, ŋattoro ame wie tio twero kwano namba me lee-nono, pien namba a dano moro; namba mere mia abicel i pyerabicel wie abicel.</verse>
			</chapter>
			<chapter number="14">
				<verse number="1">Rik dok ate neno Atin romo kun ocuŋ i wi kidi me Cion, dok karacel kede onwoŋo tye jo tutumia mia acel kede pyeraŋwen wie aŋwen, ame doŋ ocoo nyiŋe kede nyiŋ Pappere i tur nyimgi.</verse>
				<verse number="2">Eka ate winyo dwonnoro ame oya i polo ame mor winyere bala acucur pii, kede bala kot a mor atek. Dwon ame awinyo-naca rik cal i dwon ogo tum ame agoyo tumegi.</verse>
				<verse number="3">Onwoŋo gin awero wer anyen i nyim kom loc, kede i nyim leyi akwo aŋwen ca, kede odoŋe. Mom tye ŋattoro a twero pwonyo werrono, kono ka jo tutumia mia acel kede pyeraŋwen wie aŋwen ca ame doŋ olakorogi oko i lobo.</verse>
				<verse number="4">Mano gin jo ame mom olille kede mon, pien gin jo ame ogwokere obedo acil; daŋ gin jo ame lubo Atin romo kan a en woto iye luŋ. Jo-ni gin jo ame olakorogi oko i akina jo luŋ, me gin bed bala cam ame ogeo cek ame oyakki Obaŋa kede Atin romo.</verse>
				<verse number="5">Goba moro mom owinyere doggi; gin obedo aboŋo roccoro.</verse>
				<verse number="6">Eka ate neno amalaika ocele ame atwarre i dye polo, kun tye kede amut aber ame perakino me araba baŋ jo a bedo i lobo, baŋ rok kede atekere kede leb kede jo apapat luŋ.</verse>
				<verse number="7">Okobo i dwon aloŋo ni, “Lwor wunu Obaŋa, imie wunu kwogo, pien kare mere me ŋolo kop doŋ oromo. Wor wunu ŋat ame oketo polo kede lobo kede nam kede akoŋ.”</verse>
				<verse number="8">Amalaika ocele, me aryo mere, te dok lubo kun kobo ni, “Babulon adwoŋ orwobere oko, orwobere oko, en a rik omio rok luŋ mato vino me akemo me timmere me coco.”</verse>
				<verse number="9">Amalaika ocele te dok lubo yore, en me adekkere, kun kobo i dwon aloŋo ni, “Ka ce ŋattoro oworo lee, kede callere, ame oketo poo i tur nyime onyo i ciŋe,</verse>
				<verse number="10">danonono daŋ bino mato vino agili me akemo Obaŋa ame oonyo iyi ikopo me kiniga mere, dok daŋ obino wune kede mac kede gweŋ calufa i nyim omalaika acil kede i nyim Atin romo.</verse>
				<verse number="11">Yito mac ame owunogi kede bedo wikino malo nakanaka, kun gin mom owe dyeceŋ kede iwor, gin jo-nu ame oworo lee kede callere, kadi ŋattoro ame oketo poo me nyiŋ lee-nono i kome.”</verse>
				<verse number="12">Man kan ame kanyakino mitte i baŋ jo Obaŋa, jo ame gwoko cik Obaŋa kede iyee i kom Yecu Kricito.</verse>
				<verse number="13">Dok ate winyo dwon ame oya i polo ame kobo ni, “Co kop man ni, Cakere amanni gin tye kede winyo, jo ame oto kun otye i Rwot.” Cuny Acil daŋ te moko kun okobo ni, “Gin doŋ bino we i kom lollegi atek, pien tic a gin otio tye a wopo yorgi?”</verse>
				<verse number="14">Rik dok ate neno pol atar, kede ŋattoro ame obedo i wi pol ame cal i wot a dano. Tok kwogo me jabu tye i wie kede pala kac abit i ciŋe.</verse>
				<verse number="15">Eka amalaika ocele te donnyo iyi ot Obaŋa, te redo i dwon aloŋo baŋ ŋat ame obedo i wi pol ni, “Cwa ciŋi, ika kac i pala kacci, pien kare me kac doŋ oromo, gin ame okao i wi lobo doŋ ocek oko.”</verse>
				<verse number="16">Eka ŋat ame obedo i wi pol ca te ryeyo ciŋe i wi lobo kede pala kac, te kayo gin ocek i lobo oko.</verse>
				<verse number="17">Amalaika ocele te dok donnyo iyi ot Obaŋa ame tye i polo, en daŋ onwoŋo omako pala kac abit.</verse>
				<verse number="18">Amalaika ocele doki te bino kun oya i ŋet keno me lam, en ame onwoŋo tye i twer i kom mac. Oredo i dwon aloŋo baŋ won pala kac abit ca ni, “Cwa ciŋi kede pala kacci abit-ti, icok etak olok me lobo, pien nyige doŋ ocek oko.”</verse>
				<verse number="19">Eka amalaika ca te ryeyo ciŋe i wi lobo kede pala kac, te coko olok ducu me lobo, te onyo i bur adwoŋ me biyo olok me akemo Obaŋa.</verse>
				<verse number="20">Ote nyono bur biyo olokkono teŋe i ŋe boma, remo te mol iyi bur ame borrere romo mairo mia aryo, tuttere mito romo bala futi abic.</verse>
			</chapter>
			<chapter number="15">
				<verse number="1">Dok ate neno anyuttoro ocele i polo, en adittere kede me awura daŋ, omalaika abiro ame tye kede pwodo abiro. Mago doŋ pwodo me agikki mere, pien gin en a mio akemo Obaŋa cobere kakare.</verse>
				<verse number="2">Eka ate neno gin ame nen bala nam me aryeny acil ame orubo iye mac, kede dok jo a rik oloo lee ca kede callere, kede namba me nyine; gin onwoŋo ocuŋ i ŋet nam me araŋ, kun omako tum Obaŋa i ciŋgi.</verse>
				<verse number="3">Gin onwoŋo otye a wero wer a Muca amiro Obaŋa, kede wer Atin romo, ame kobo ni, “Tic luŋ ame itio me awura, dok dito, Rwot Obaŋa Won Twer! Kitti ducu tye atir kede me ateni, yin Abaka ame loo rok luŋ!</verse>
				<verse number="4">Ŋa ce a mom bino lwori Rwot? Ŋa a mom bino pako nyiŋi? Pien yin keni giri icil. Rok luŋ bino tuno i nyimi, gin ducu obino miyi woro, pien doŋ onen oko kannaler ni timmi ducu tye atira.”</verse>
				<verse number="5">Icennere ate neno ot Obaŋa, ame en kema me caden a tye i polo, oyabere oko,</verse>
				<verse number="6">eka omalaika abiro te donnyo iyi kabedo acil kun okelo pwodo abiro. Gin orukere i boŋŋi camanini acil ityaŋ, kun daŋ otweo korgi kede del jabu.</verse>
				<verse number="7">Lee acel i akina leyi akwo aŋwen te miyo baŋ omalaika abiro tabbi abiro me jabu ame akemo Obaŋa ame perakino waŋ i waŋ opoŋ i yigi.</verse>
				<verse number="8">Yito ame oya i kwogo Obaŋa kede teko mere te mwono ot Obaŋa oko; ŋattoro mom twero donyo iye, ituno ka pwodo ducu abiro ame omalaika abiro ca okelo doŋ otum oko.</verse>
			</chapter>
			<chapter number="16">
				<verse number="1">Eka ate winyo dwon aloŋo ame oya i ot Obaŋa, ame kobo omalaika abiro ni, “Wot iony wunu akemo Obaŋa a tye i tabbi abiro ca i wi lobo.”</verse>
				<verse number="2">Amalaika me agege te wot onyo gin i tabo mere i wi lobo. Two etoko areco ame rem atek te mako jo ame poo me lee ca tye i komgi, kede ame oworo callere.</verse>
				<verse number="3">Amalaika me aryo te onyo gin a tabo mere iyi nam, eka te lokere doko bala remo a dano oto, gin akwo luŋ a tye i nam te to oko.</verse>
				<verse number="4">Amalaika me adek te onyo gin i tabo mere i kulli kede i akoŋ ducu, gin luŋ te lokere doko remo.</verse>
				<verse number="5">Eka ate winyo amalaika ame loo pii kun kobo ni, “Kop ame iŋolo-ni iŋolo giri atira, yin ame itye dok yam itye con, yin ŋat Acil;</verse>
				<verse number="6">pien jo oonyo remo a jo meri acil, kede me odwarpiny, yin daŋ imiogi remo me amatagi. Kakare gire, cannono oporogi.”</verse>
				<verse number="7">Ate dok winyo keno me lam kun akobo ni, “Kakare, Rwot Obaŋa Won Twer, kop ame iŋolo ducu tye ateni kede atira!”</verse>
				<verse number="8">Amalaika me aŋwen te onyo gin i tabo mere i kom cen, eka ote ye ni waŋ jo kede mac.</verse>
				<verse number="9">Lyeto ager meicel owaŋo jo, jo te yeto nyiŋ Obaŋa ame tye kede twer i kom pwodo magi, mom daŋ ote ŋut kede miye kwogo.</verse>
				<verse number="10">Amalaika me abic te onyo gin i tabo mere i kom kom loc a lee ca, eka ka loccere te doko acol oko icuc; rem te miyo jo tojo lebgi i kac,</verse>
				<verse number="11">ote yeto Obaŋa me polo pi rem komgi kede etokogi, mom daŋ ote ŋut i timgi.</verse>
				<verse number="12">Amalaika me abicel te onyo gin i tabo mere i kulo adwoŋ me Efurate, pii mere te dwono oko, me yiko yo pi obakki ame ya i tuŋ kide.</verse>
				<verse number="13">Eka ate neno cen areco adek a calli ogwalogwal ame oya i dog twon twol iyiliyili, kede i dok lee, kede i dog adwarpiny ame agoba,</verse>
				<verse number="14">pien gin obedo cuny jok ame tio ticcogo me awura. Gin daŋ woto baŋ oloc me wi lobo luŋ me cokogi karacel pi mony i nino adwoŋ mea Obaŋa Won Twer Ducu.</verse>
				<verse number="15">(Nen, abino bala akwo. Tye kede winyo ŋat ame kio piny, kun gwoko boŋŋi mere, me kur wowota onoro, kun jo neno kome ame pe owumo!)</verse>
				<verse number="16">Gin ocoko obakki karacel i kan ame olwoŋo i leb jo Eburania ni, Armagedon.</verse>
				<verse number="17">Amalaika me abiro te doŋ onyo gin iyi tabo mere i dye yamo, eka dwonnoro te ya iyi ot Obaŋa, ame pello i kom me loc, kun kobo ni, “Don otimere oko!”</verse>
				<verse number="18">Kot te ero memenya, mor adwoŋ te winyere, kede mwomwoca me kot, oyeŋo adwoŋ te yeŋo piny. Kodi oyeŋo moro yam mom ru onen anaka cene jo bed i wi lobo, ame arac a rom i mano.</verse>
				<verse number="19">Yi boma adwoŋ ca te barre oko dul adek, boma orok luŋ te rwacere piny. Obaŋa opo pi Babulon adwoŋ me miye mato vino i ikopo me akemo mere ager.</verse>
				<verse number="20">Icula nam luŋ oŋweŋweca oko, kidi moro mom dok te nen.</verse>
				<verse number="21">Pee apek meicel te corre i polo te ruruta i kom jo, kun nyig pee acel acel pekkere buco romo ratili mia acel, jo te yeto Obaŋa pi pwodo man me pee, pien pwodo-nono obedo rac ame okato kare.</verse>
			</chapter>
			<chapter number="17">
				<verse number="1">Eka amalaika acel i kin omalaika abiro a rik omako tabbi abiro ca te bino baŋa, te kobba ni, “Biye me anyutti kop ame oŋolo i kom twon min acoco, ame obedo i kommere i ŋet pie i kulli apol.</verse>
				<verse number="2">Obakki me wi lobo luŋ otimo kede tim me coco, anaka jo ame bedo i lobo omer i vino me timmere me coco.”</verse>
				<verse number="3">Amalaika otina otera i tim, kun onwoŋo Cuny Acil oyuto tamma oko, eka ate neno dako moro ame obedo i wi lee arema ame ocoo i kome nyiŋŋogo ame nyuto acae i kom Obaŋa, oromo ko me luŋ, tye daŋ i wie abiro kede tuŋe apar.</verse>
				<verse number="4">Dako-nono onwoŋo oruko boŋŋi amaramar kede arema, okwogere kede jabu, kede gweŋ alilia a welgi malo, anaka tiggi atar me wel, kun tye kede ikopo me jabu i ciŋe ame opoŋ iye gin ame okwero, kede cilo me timmere me coco.</verse>
				<verse number="5">I tur nyime ocoo iye nyiŋ ame tere obedo muŋ, ni “Babulon adwoŋ, tota a mon luŋ ame ococo, kede jo luŋ i wi lobo ame timo tim me kwer.”</verse>
				<verse number="6">Ate neno ni dako ca omer oko i remo a jo Obaŋa, kede remo ocaden a Yecu. Ka anene abedo i twon wurroro meicel.</verse>
				<verse number="7">Ento amalaika te kobba ni, “lwuro piŋo? An abino titti te kop a dan-nu, kede lee a tye i wie abiro kede tuŋe apar-ru ame otiŋo dako.</verse>
				<verse number="8">Lee ame ineno-naca rik tye, aman doŋ pe tye, bino yitto iyi bur ame agikki tere mom, eka te wot oko, rwenyo odoco. Jo ame bedo i lobo ame nyingi mom ocoo i buk me kwo geye i acakki piny bino wuro me neno lee, pien rik tye, aman doŋ pe, cite bino dwogo.</verse>
				<verse number="9">Man mito tam kede ryeko. Wie abiro obedo kiddi abiro ame dako ca obedo iye.</verse>
				<verse number="10">Gin daŋ obedo obakki abiro, ame abic i akinagi doŋ opoto oko, acel tye, en ocele mom ru obino, dok daŋ ka obino, en myero ri pi kare anonok keken.</verse>
				<verse number="11">Aco lee ame rik tye, aman doŋ pe, en abaka me aboro, cite en ŋat acel i akina jo abiro ca, dok bino wot oko, rwenyo odoco.</verse>
				<verse number="12">Tuŋ lee apar ame ineno ca gin obakki apar ame mom ru ocako loc, cite obino miyogi twer me loc acalo obakki pi caa acel, karacel i lee daŋ.</verse>
				<verse number="13">Magi luŋ tye i cuny acel, daŋ gin omio tekogi kede twergi baŋ lee.</verse>
				<verse number="14">Gin obino ero mony i kom Atin romo, ento Atin romo bino loyogi, pien en Rwot a rwode, kede Abaka obakki, dok jo ame tye baŋe gin jo ame olwoŋo, ame oyero, jo a genne.”</verse>
				<verse number="15">Dok te kobba ni, “Pie i kulli apol ca ame ineno, kan ame dako acoco ca obedo iye, man jo kede lwak kede rok kede leb apol apapat.</verse>
				<verse number="16">Aco tuŋ lee apar ame ineno, gin karacel kede lee obino dago dako ame acoco; gin obino weke ata kun tye onoro, obino camo riŋo kome, ote waŋo oko i mac.</verse>
				<verse number="17">Pien Obaŋa en ame oketo mit man i cunygi, me gin ocob tammere kun obedo i cuny acel, eka ote miyo twergi me loc baŋ lee, tuno waŋ ame kop ame Obaŋa okobo doŋ ocobere.</verse>
				<verse number="18">Dako ame ineno en boma adwoŋ ame tye aloyo obakki me wi lobo luŋ.”</verse>
			</chapter>
			<chapter number="18">
				<verse number="1">Icennere ate dok neno amalaika ocele ame bino piny iya i polo kun tye kede twer adwoŋ; kwogo mere ocaro lobo luŋ.</verse>
				<verse number="2">En te redo kede dwon atek meicel ni, “Babulon adwoŋ orwobere oko, orwobere oko! Odoko doŋ kabedo a jogi, ka-pono a cen areco ducu kede me winyi areco luŋ ame yi jo kwero.</verse>
				<verse number="3">Rok luŋ omato vino me akemo me timmere me coco, obakki me lobo luŋ otimo kede tim me coco, ocat-wil me lobo odoko wegi abar adoŋo pi bedo mere me caro okato kare.”</verse>
				<verse number="4">Ate dok winyo dwon ocele ame oya i polo kun kobo ni, “Ya wunu oko i baŋe, wun jona, me kur inotte wunu i ballere, ite nywako wunu pwodo a poto i kome!</verse>
				<verse number="5">Pien ballere doŋ oyido malo, otuno i polo, Obaŋa doŋ opoyo tim areco mere,</verse>
				<verse number="6">Cul wunu dako man acalo rik omiowu kede, cule wunu iryo pi tic a en otio, rub wunu mattere apek meicel ikopo mere ikome a rik en orubbiwu iye.</verse>
				<verse number="7">Dok imiye wunu rem kede kumo a rom i kite ame owakere kede, kede timmere me caro caro, Pien en kobo i cunye ni, ‘An abaka, abedo i kom, mom a rom i dako a cware oto, mom abino bilo kumo kadi acel,’</verse>
				<verse number="8">pi mano pwodo mere luŋ bino poto i nino acel, too edeke, kumo kede kec. Obino daŋ wane kom i mac, pien Rwot Obaŋa ame ŋolle kop tekkere dwoŋ.”</verse>
				<verse number="9">Obakki me lobo ame rik otimo kede tim me coco, kede ame olubo kite mere me caro caro obino koke kun okuko i kome ka gin oneno tye awan kun yito mere aduny.</verse>
				<verse number="10">Gin obino cuŋ kun onyedde i teŋe pi lworo can ame owune kede, kun oko bo ni, “Ai do, ineno can nadi, yin Babulon, yin boma atek! Kop ame oŋolli opoto i komi i caa acel keken.”</verse>
				<verse number="11">Ocat-wil me lobo daŋ tye a koko kede kumo pire, pien ŋattoro mom dok wilo gin ame opoŋ i melgi,</verse>
				<verse number="12">ame gin okelo i oko, jabu, ryal, gweŋ alilia a welgi malo, tiggi atar me wel, camanini aberrere, boŋŋi amaramar, boŋŋi aliri aliri kede en arema mege, kwone bao luŋ a nwece kur, jami luŋ otio i lak Lyec, jami luŋ otio i bao a welgi malo meicel, mola, nyonyo, kiddi me gedo alilia meicel,</verse>
				<verse number="13">cinamon kede gigi mogo ocele a ŋwecgi kur, odok akur me awana, murra, lubaŋ, vino, moo jeituni, moko apwot, ŋano, dok, rommi, aguragura, gadigadi ame olorre kede, opii, anaka kwo a dano ikome.</verse>
				<verse number="14">“Nyig yen ame cunyi gomo doŋ okwanyo oko i baŋi, cemmogo amit a mom nen ata kede jami ame opwoo i waŋ, orwenyo oko i baŋi, mom dok ibino nwoŋogi atwal!”</verse>
				<verse number="15">Ocat jami magi luŋ, ame odoko olonyo pi boma-no no, obino cuŋ kun onyedde i teŋe pi lworo awuna ame owune kede, kun okoke dok okumo,</verse>
				<verse number="16">ni “Ai do, oneno can nadi, en boma adwoŋ, a yam rukere i bono camanini aber, kede boŋŋi amaramar kede arema, kun okwogere kede jabu kede gweŋ alilia a welgi malo, anaka tiggi atar me wei!</verse>
				<verse number="17">Lonyo adwoŋ a rom man obin oketo oko i caa acel keken.” Odoŋe me mel, kede jo a wot i nam, okwaŋ mel kede jo luŋ ame ticgi tye i nam, ocuŋ kun onyedde i teŋe,</verse>
				<verse number="18">te wo ka gin oneno tye awan kun yito mere aduny, kun okobo ni, “Boma me ne a rik cal i boma man adwoŋ-ŋi?”</verse>
				<verse number="19">Eka ote coro kwoo i wigi, ote kok kun oku mo ame odelle kede ni, “Ai do, oneno can nadi, en boma adwoŋ, kan ame jo luŋ a rik ocwalo melegi i nam onwoŋo iye abargi pi lonyo mere adwoŋ! Oyako oko, odoŋ nono, i caa acel keken,</verse>
				<verse number="20">Lel pi rwobere mere, yin polo, wun jo Obaŋa, wun okwena kede odwarpiny mere, lel wunu ba, pien Obaŋa doŋ oŋolle kop a rik en oŋolo i komwu!”</verse>
				<verse number="21">Eka amalaika moro atek meicel te ceyo twon gweŋŋoro a rom i min kidi rego, te dwiro i dye nam, kun ko bo ni, “Babulon, en paco adwoŋ-ŋi, obino canyo piny atek acalo man, mom dok bino nen atwal!</verse>
				<verse number="22">Dwon ogo-tum kede ogo wer luŋ, dwon okut nyamulere kede okut apel, mom dok bino winyere baŋi. Ati-tic me kwone diro moro mom dok bino nwoŋere baŋi. Ŋur a min kidi me rego mom dok awinyere baŋi,</verse>
				<verse number="23">Tara moro mom dok bino Iyel me menyi, anaka dwon anyom kede atera mere mom dok bino winyere; pien ocat-willi rik jo a pirgi dito i lobo, yin daŋ rik ibwolo rok luŋ kede timmi me jojok.</verse>
				<verse number="24">Remo odwarpiny kede jo Obaŋa ocele, anaka remo a jo luŋ a yam oneko i lobo, onwoŋere i Babulon.”</verse>
			</chapter>
			<chapter number="19">
				<verse number="1">Icennere i ne man ate winyo woo adwoŋ acalo bala dwon lwak jo apipim i polo ame okobo ni, “Aleluya! Laro jo kede kwogo kede teko tye obaŋ obaŋawa,</verse>
				<verse number="2">pien kop ame en ŋolo ducu tye ateni kede atir, Doŋ oŋolli twon min acoco kop, a yam obalo lobo kede timmere me coco, oculo kwor me remo omiro mere i kome.”</verse>
				<verse number="3">Gin dok omedo tyen me aryo kun okobo ni, “Aleluya! Yito me waŋo boma-ni bedo wikino nakanaka.”</verse>
				<verse number="4">Eka odoŋe pyeraryo wie aŋwen kede leyi akwo aŋwen te onyere piny, te woro Obaŋa ame obedo i wi kom me loc, kun okobo ni, “Amen. Aleluya!”</verse>
				<verse number="5">Dwon te dok pello i kom me loc kun kobo ni, “Pak wunu Obaŋa, wunu omiro mere luŋ, wun jo ame ilwore wunu, jo atino kede jo adoŋo.” “Pak wunu Obaŋa, wun omiro mere luŋ, wun jo ame ilwore wunu, jo atino kede jo adoŋo.”</verse>
				<verse number="6">Eka ate winyo woo acalo bala dwon lwak jo apipim, ame mor winyere bala acucur pii, kede bala kot a mwomwoca aloŋo. Gin okobo ni, “Aleluya! Pien Rwot Obaŋawa, Won Twer Ducu, tye doŋ aloc.</verse>
				<verse number="7">Olel wunu, obed wunu i yomcuny, dok omie wunu kwogo, pien kare me nyom Atin romo doŋ otuno, atera mere daŋ doŋ oyikere oko,</verse>
				<verse number="8">omie camanini aber acil it yan me rukkere.” Boŋo camanini aberrono obedo tim ducu a tye atira ame jo Obaŋa oti mo.</verse>
				<verse number="9">Amalaika te kobba ni, “Co kop man ni, ‘Jo ame olwoŋogi i arama me nyomere Atin romo tye kede winyo.’ ” Te dok kobba ni, “Kop magi kop Obaŋa me ateni.”</verse>
				<verse number="10">An ate ryebere piny i tyene me wore, ento en te kobba ni, “Kur itim amannono! An amiro wadwu, arom kede omegoni ame olido caden a Yecu omio. Wor giri Obaŋa.” Pien caden a Yecu omio en cuny a mio odwarpiny rabo kop Obaŋa.</verse>
				<verse number="11">Ate doŋ neno yi polo doŋ oyabere oko, eka ate neno aguragura atar. Ŋat a riŋo kede olwoŋo ni, Ŋat a Genne, me Ateni; timmere ducu tye atir i ŋolo kop anaka i lweny.</verse>
				<verse number="12">Waŋe cal i leb mac, i wie ocibo iye tok kwogo apol me loc; rik dan tye i nyiŋ ame ocoo, ame ŋattoro mom ŋeo, kono ka en kene.</verse>
				<verse number="13">Oruko bono ame remo otwak iye, nyin ame olwone kede en Kop Obaŋa.</verse>
				<verse number="14">Lwak mony apol me polo te lube, ame orukere i camanini aberrere, acil, atar, kun oriŋo kede aguragura atarrege.</verse>
				<verse number="15">Pala lweny abit opello i doge, ame en bino neko kede orok. En ame bino loyogi kede abiro nyonyo; en bino nyono bur biyo olok me yino akomo ager me Obaŋa Won Twer Ducu.</verse>
				<verse number="16">I rukkere kede i amuru mere onwoŋo ocoo iye nyiŋ ni, Abaka obakki kede Rwot a rwode.</verse>
				<verse number="17">Eka ate neno amala ika moro ame ocuŋ i cen. En olwoŋo winyi luŋ a twarre i dye yamo kede dwon aloŋo, kun okobo ni, “Biye icokere wunu i arama adwoŋ ame Obaŋa oyi ko.</verse>
				<verse number="18">Bin icam wunu riŋo kom obakki, kede odoŋe me mony, kede oteko, riŋo aguragura kede riŋo kom jo a riŋo kedgi, riŋo kom jo luŋ aluŋa, jo a loye kengi gin kede opii, jo atino kede en adoŋo mege.”</verse>
				<verse number="19">Ate dok neno lee ca kede obakki me lobo ame owao monygi me lweny i kom ŋat a riŋo kede aguragura, kede i kom monnyere.</verse>
				<verse number="20">Ento lee ca omako oko, karacel kede adwarpiny ame agoba, ame rik otio ticcogo me awura i nyime, ame obwolo kede jo ame oketo poo me lee i komgi, kede ame rik oworo callere. Gin aryo ducu, lee kede adwarpiny ame agoba, rik obin obologi ame okwo i nam me mac, ame tye a lyel i gweŋ calufa.</verse>
				<verse number="21">Jo odonŋere luŋ ote nekogi oko i pala a ŋat obedo i aguragura atar, i pala ame opello i doge; winyi luŋ oyen oko pi camo riŋo komgi.</verse>
			</chapter>
			<chapter number="20">
				<verse number="1">Eka ate neno amalaika ame ayitto piny iya i polo, kun omako agony me bur ame agikki tere mom, kede jegere apek i ciŋe.</verse>
				<verse number="2">Omako twon twol iyiliyili, ame en daŋ obedo twol acon ca, Won Adote kede Catan, te tweye oko pi mwakki tutumia acel,</verse>
				<verse number="3">te bolo iyi bur ame agikki tere mom, te cego doge oko, te mwono daŋ oko kun oketo anen i wie, me kur dok med bwolo rok luŋ, ituno ka mwakki tutumia okato. I ŋe mano, myero dok gonye oko pi kare anokkoro.</verse>
				<verse number="4">Dok ate neno kome me loc; jo ame obedo iye obedo jo ame omiogi twer me ŋolo kop. Aneno daŋ tipo a jo a rik otono wigi pi miyo cadengi i kom Yecu kede kop Obaŋa, jo a rik mom oworo lee, onyo callere, dok daŋ a mom oketo poo mere i tur nyimgi onyo i ciŋgi. Gin dok ote bedo kwo, obedo ka loc karacel i Kricito pi mwakki tutumia.</verse>
				<verse number="5">Jo oto ocele luŋ mom dok ote kwo, ituno ka mwakki tutumia okato. Man en cer me agege.</verse>
				<verse number="6">Tye kede winyo ŋat ame bino bedo i cer man me agege, dok daŋ en dano Obaŋa ikome. Jo acalo man, to me aryo mom tye i twerroro i komgi, ento gin bino bedo olamdog Obaŋa kede mea Kricito, dok daŋ gin obino loc karacel kede pi mwakki tutumia.</verse>
				<verse number="7">Ka mwaka tutumia doŋ ok ato, obino doŋ gonyo Catan i buccere.</verse>
				<verse number="8">En bino donnyo oko me wot bwolo anaka rok luŋ ame tye i but lobo aŋwen luŋ, en Gog kede Magog, kede me cokogi pi mony, jo a polgi rom i kwoo me dog nam.</verse>
				<verse number="9">Gin omol, oyarre i dye lobo, oguro gony a jo Obaŋa, kede boma ame en maro; ento mac te ya i polo, te tyekogi oko.</verse>
				<verse number="10">Catan a rik obwologi daŋ ote bolo i nam me mac kede gweŋ calufa kan ame lee kede adwarpiny ame agoba daŋ tye iye ca; gin obino rem dyeceŋ kede iwor nakanaka.</verse>
				<verse number="11">Ate dok neno kommoro me loc, atar, adwoŋ, kede ŋat obedo iye. Lobo kede polo te riŋo oko i nyime, kabedogi mom dok te nen.</verse>
				<verse number="12">Eka ate neno jo oto, jo adoŋo kede en ati no mege, kun ocuŋ i nyim kom loc, kun daŋ tye buke mogo ame oyabo. Oyabo daŋ bukkoro ocele, ame en buk me kwo. Jo oto onolligi kop kun olubo gin a nwaŋ gin otio, acalo ocoo i buke.</verse>
				<verse number="13">Nam dan odwoggo jo a rik oto iye, To kede Kadec daŋ te miyo jo oto a tye iye; oŋolo kop a ŋat acel acel kun luba gin a rik gin otio.</verse>
				<verse number="14">Eka To kede Kadec ote bolo oko i nam me mac. Nam me mac en to me aryo.</verse>
				<verse number="15">Ŋattoro a rik nyine mom onwoŋo ocoo i buk me kwo obolo oko i nam me mac.</verse>
			</chapter>
			<chapter number="21">
				<verse number="1">Dok ate neno polo anyen kede loba anyen, pien polo me agege kede lobo me agege onwoŋo doŋ orwenyo oko, anaka nam-gu mom doŋ tye.</verse>
				<verse number="2">Eka ate neno boma acil, Jerucalem anyen, kun abino piny iya i polo baŋ Obaŋa, ame okwogo bala atera ame oruko pi cware.</verse>
				<verse number="3">Eka dwonnoro aloŋo te pello iyi kom loc ame kobo ni, “Nen, kabedo Obaŋa doŋ tye baŋ jo. En doŋ bino bedo karacel kedgi, gin daŋ bino bedo jo mere. Obaŋa ikome bino bedo baŋ jo, kun bedo Obaŋagi.</verse>
				<verse number="4">En bino weyo pig waŋgi oko ducu. To doŋ bino bedo pe, kadi kumo onyo koko, onyo rem, pien jami acon doŋ orwenyo oko atwal.”</verse>
				<verse number="5">Ŋat ame obedo i kom loc te kobo ni, “Nen, aketo jami luŋ tye anyen.” En dok okobo ni, “Co kop man, pien man en kop ame genne, dok me ateni.”</verse>
				<verse number="6">Eka te kobba ni, “Doŋ otimere oko! An Alufa kede Omega, an ageyi kede agikki. Ŋat ame oryo ociro, abino miye mato pii akoŋ me kwo, aboŋo culloro.</verse>
				<verse number="7">Gat ame oloo, mannono en mot ame en bino nwoŋo, kun an abino bedo Obaŋa mere, en daŋ bino bedo atinna.</verse>
				<verse number="8">Ento jo a lwor, a mom ogen, otim timmogo me kwer, onek jo, otim tim me coco, otim tim jojok, owor cal jogi, kede ogoba ducu, gin obino nwoŋo megi i nam a tye a lyel i mac kede gweŋ calufa; mannono en to me aryo.”</verse>
				<verse number="9">Amalaika acel i kin omalaika abiro ca ame rik tye i tabbi abiro ame pwodo abiro me agikki opoŋ iye te bino baŋa, te kobba ni, “Biye, anyutti Atera, dako Atin romo.”</verse>
				<verse number="10">Otina, otera oko i twon kidi moro abor meicel, kun onwoŋo Cuny Acil oyuto tamma oko, eka te nyutta Jerucalem anyen ame abino piny iya i polo baŋ Obaŋa,</verse>
				<verse number="11">kun tye kede kwogo Obaŋa. Ryeny bala gweŋ a wellere dwon a mom nen ata ta, bala jacipa, dok cil bala gweŋ amimila.</verse>
				<verse number="12">Apama cellere dwon, oyido malo, doge tye apar wie aryo. Omalaika apar wie aryo tye i dogcel, i dogcel daŋ ocoo iye nyiŋ atekere apar wie aryo li jo Icrael.</verse>
				<verse number="13">Dogcel adek obedo tuŋ kide, dogcel adek obedo tuŋ anyarodi, dogcel adek obedo tuŋ anyarolum, dogcel adek obedo tuŋ to.</verse>
				<verse number="14">Aco apama cel me boma onwoŋo tye kede kiddi apar wie aryo ame ocibo i acakki tere, ame ocoo i komgi nyiŋ okwena Atin romo apar wie aryo.</verse>
				<verse number="15">Ŋat ame okobo keda onwoŋo tye i lut me jabu me pimo kede boma, kede dogcel, kede apama cel ducu.</verse>
				<verse number="16">Boma mere rik tye i twoke aŋwen arorom, borrere rom aroma i laccere. En te pimo boma kede luttere, te romo mairo tutumia acel kede mia abic; borrere kede laccere kede borrere malo ducu obedo rom.</verse>
				<verse number="17">En te dan pi mo apama cellere, te nwoŋo romo futi mia aryo kede apar wie abicel, ka opimo i bat dano, acalo amalaika opimo.</verse>
				<verse number="18">Apama cel onwoŋo ogero kede jacipa, kun boma otio i jabu agili keken, ame cil bala gilaci.</verse>
				<verse number="19">Kiddi me acakki te apama cel rik odeo i kit gweŋe alilia apapat. Me agege obedo en ame olwono ni jacipa, me aryo capir, me adek agat, me aŋwennere emeradi,</verse>
				<verse number="20">me abic onik, me abicel kamelio, me abiro kuricolit, me aboro berul, me aboŋwen topaj, me apar kuricoparac, me apar wie acel jacint, me apar wie aryo ameticito.</verse>
				<verse number="21">Gi-geŋo dogcel apar wie aryo obedo tiggi atar me wel apar wie aryo, gi-geŋo dogcel acel acel obedo kodi tigo-nu acel keken; yo ducu me yi boma otio kede jabu agili, ame cil bala gilaci.</verse>
				<verse number="22">Mom ate neno ottoro me woro Obaŋa i boma-nono, pien ot woro Obaŋa i kuno en Rwot Obaŋa Won Twer Ducu ikome, kede Atin romo.</verse>
				<verse number="23">Ceŋ onyo dwe mom mitte i bomanono me ryeny iye, pien kwogo Obaŋa en ame menyo, tara mere en Atin romo.</verse>
				<verse number="24">Rok luŋ bino wowota i lero mere, obakki me lobo luŋ bino kela kwogogi iye.</verse>
				<verse number="25">Dogcel mere mom obino ce go dyeceŋ, gin ame olwono ni dyewor mom bino nen kuno.</verse>
				<verse number="26">Obino tero iye kwogo kede lonyo a rok luŋ,</verse>
				<verse number="27">ento ginnoro me kwer mom bino donyo iye, onyo ŋattoro ame timo tim me kwer, onyo me goba, kono ka jonono keken ame nyingi doŋ ocoo oko i buk me kwo Atin romo.</verse>
			</chapter>
			<chapter number="22">
				<verse number="1">Amalaika dok te nyutta kulo pii me kwo, ame mimila bala gweŋ a mimila, kun mol iya i kom loc Obaŋa kede me Atin romo,</verse>
				<verse number="2">wowola i dye yo iyi bomanono. I dog kulo ryoryo onwoŋo tye iye yat me kwo, ame tye i kit nyige apapat apar wie aryo, kun nyak dwe i dwe. Po te obedo yat me caŋo two orok.</verse>
				<verse number="3">Ginnoro ame oceno mom dok bino nen, ento kom loc Obaŋa kede me Atin romo bino bedo iye; omiro mere bino wore.</verse>
				<verse number="4">Gin bino neno wane, nyiŋe daŋ bino be do i tur nyimgi.</verse>
				<verse number="5">Dyewor mom dok bino bedo tye, jo i kuno mom dok bino mito lero a tara onyo mea cen, pien Rwot Obaŋa bino menyogi, gin daŋ bino perakino i loc waŋ i waŋ.</verse>
				<verse number="6">Te dok kobba ni, “Kop man en kop ame genne, dok me ateni, Rwot ame en Obaŋa ame loo cuny odwarpiny doŋ ocwalo amalaika mere me nyutti omiro mere gin ame bino timere a ceggi-ni.</verse>
				<verse number="7">Nen, an a ceggi bino.” Tye kede winyo ŋat ame keto cunye i kop ame orabo i buk man.</verse>
				<verse number="8">An a Lakana ame owinyo dok oneno man ducu. A doŋ atyeko winyo kede neno, rik aryebere piny i tyen amalaika ame onyutta mannono luŋ, pi wore;</verse>
				<verse number="9">ento en okobba ni, “Kur itim amannono! An amiro wadwu, arom kede omegoni ame gin odwarpiny, kede jo ame keto cunygi i kop ame ocoo i bukki. Wor giri Obaŋa.”</verse>
				<verse number="10">Dok en te kobba ni, “Kur imun kop ame orabo i buk man, pien kare doŋ ceggi.</verse>
				<verse number="11">Wek ŋattoro a timo tim areco medde timo tim areco, ŋat a kittere oballe med doŋ balo kite mere, ŋat a kite mere atir med doŋ timo gin a tye atir, ŋat acil med doŋ bedo acil.”</verse>
				<verse number="12">“Nen, an doŋ a ceggi bino, kun aketa daŋ motta me pwoc, me ami ŋat acel acel ame oporo tic a en otio.</verse>
				<verse number="13">An Alufa kede Omega, ŋat me agege kede me agikki mere, ageyi kede agikki.”</verse>
				<verse number="14">Jo ame lwoko rukgi oko me gin obed i twer me camo yat me kwo, kede me donyo i boma kun obeo i dog cel, jo-nono tye kede winyo.</verse>
				<verse number="15">Oko i ne boma tye iye otim tim gwogwok, otim tim jojok, ococo, onek jo, owor cal jogi kede jo luŋ ame maro gin me goba, dok tio.</verse>
				<verse number="16">“An Yecu atyeko cwayo amalaikana me rab kop man me caden baŋwu pi lwak jo oye an i kabedo luŋ. An Lwit-yat a Daudi, me doggola mere ikome, an Etop a mimila acil meicel.”</verse>
				<verse number="17">Cuny Acil kede Atera tye akobbo ni, “Biye!” Ŋat a winyo daŋ myero gam ni, “Biye!” Ŋat ame oryo ociro daŋ bin, ŋattoro a mito, bin mat pii me kwo aboŋo culloro.</verse>
				<verse number="18">Akwenyoro jo luŋ a winyo kop ame orabo i buk man, ni mano, ka ŋattoro dok omedo kopporo iye, Obaŋa bino medo i kome kodi pwodo ame ocoo pirgi i buk man.</verse>
				<verse number="19">Dok ka ce ŋattoro okwanyo ginnoro i kom kop ame orabo i buk man, Obaŋa bino kwanyo i baŋe twerrere me nywako camo yat me kwo, kede donyo i boma acil, ame ocoo pirgi i buk man.</verse>
				<verse number="20">Ŋat ame mio caden i kom kop magi, okobo daŋ ni, “Ateteni, binona doŋ ceggi.” Amen. Biye, Rwot Yecu!</verse>
				<verse number="21">Winyo a Rwotwa Yecu Kricito bed kedwu ducu. Amen.</verse>
			</chapter>
		</book>
	</testament>
</bible>