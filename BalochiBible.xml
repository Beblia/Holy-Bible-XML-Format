<?xml version="1.0" encoding="utf-8"?>
<bible language="Balochi (Hodáay Pákén Ketáb, Balochi zobáná)" status="© 2015-2022, Wycliffe Bible Translators, Inc. and the Balochi Bible Translation Team" link="https://www.bible.com/bible/1500/MAT.1.HPKB">
	<testament name="New">
		<book number="40">
			<chapter number="1">
				<verse number="1">Issá Masih, Dáud o Ebráhémay chokk ent. Áiay béh o bonyátay daptar é dhawlá ent:</verse>
				<verse number="2">Esáke Ebráhém, Ákube Esák, Yahudá o áiay brát ke Ákubay chokk atant.</verse>
				<verse number="3">Páres o Zárahe Yahudá ke áyáni mátay nám Támár at. Hesrune Páres, Arame Hesrun,</verse>
				<verse number="4">Aminádábe Aram, Nahshune Aminádáb, Salmune Nahshun,</verse>
				<verse number="5">Buáze Salmun ke áiay mátay nám Raháb at, Óbayde Buáz ke mátay námi Rut at, Yassie Óbayd,</verse>
				<verse number="6">bádsháh Dáude Yassi. Solaymáne Dáud, ke máti pésará Uriáay lógi butagat,</verse>
				<verse number="7">Rehóbáme Solaymán, Abiáe Rehóbám, Ásáe Abiá,</verse>
				<verse number="8">Yehushápáte Ásá, Yuráme Yehushápát, Ozziáe Yurám,</verse>
				<verse number="9">Yutáme Ozziá, Áháze Yutám, Hezekiáe Áház,</verse>
				<verse number="10">Manasie Hezekiá, Ámune Manasi, Yusiáe Ámun,</verse>
				<verse number="11">Yekuniáe Yusiá o áiay sajjahén brát, ke é wahdá Yahudi Bábelá darándhéh butant.</verse>
				<verse number="12">Cha Bábelay darándhéhiá rand, Shiáltiále Yekuniá, Zerubábele Shiáltiál,</verse>
				<verse number="13">Abihude Zerubábel, Elyákime Abihud, Ázure Elyákim,</verse>
				<verse number="14">Saduke Ázur, Ákime Saduk, Elihude Ákim,</verse>
				<verse number="15">Eliázare Elihud, Mattáne Eliázar, Ákube Mattán,</verse>
				<verse number="16">Issope Ákub ke Maryamay mard at. Cha Maryamá Issá pédá but ke Masih zánaga bit.</verse>
				<verse number="17">É dhawlá, cha Ebráhémá beger tán Dáudá chárdah posht o cha Dáudá beger tán Yahudiáni Bábelay darándhéhiá dega chárdah posht o cha á darándhéhiá beger tán Issá Masihá ham chárdah posht ant.</verse>
				<verse number="18">Issá Masihay pédáesh é dhawlá at: Issáay mát Maryam, Issopá sáng kortagat bale cha áyáni sur o árósá pésar, zántesh ke cha Hodáay Pákén Ruhá, áiay láp porr butag.</verse>
				<verse number="19">Maryamay lógwájah Issop, rást o pahrézkárén mardomé at, nalótheti Maryamá bannám bekant, paméshká wati delá shawri kort: “Pa bétawári é sángá bepróshán.”</verse>
				<verse number="20">É bárawá angat pegr kanagá at ke áiay wábá anágat Hodáwanday préshtagé átk o gwashti: “Issop, oo Dáud bádsháhay chokk! Cha wati deshtár Maryamay zurag o lógá baragá mators, chéá ke áiá é lápporri, cha Pákén Ruhá rasetag.</verse>
				<verse number="21">Á, mardénchokkéay sará chellaga bit o áiay námá Issá bekan, chéá ke á wati kawmá cha áyáni gonáhána rakkénit.”</verse>
				<verse number="22">É sajjahén kár paméshká chosh butant tán Hodáwanday hamá habar rást o paddar bebant ke áiá cha nabiay zobáná gwashtagant:</verse>
				<verse number="23">Neshtagén janénchokkéay láp porra bit o mardénchokkéay sará chellaga bit o áiay námá Emánuil pera bandant, ke eshiay máná “Hodá gón má” ent.</verse>
				<verse number="24">Wahdé Issop cha wábá ágah but, hamá dhawlá ke Hodáwanday préshtagá hokm dátagat, wati jani zort,</verse>
				<verse number="25">bale tán á wahdá ke chokk pédá nabutagat, gón áiá wapt o wábi nakort o chokkay námi Issá per bast.</verse>
			</chapter>
			<chapter number="2">
				<verse number="1">Bádsháh Hirudisay ahd o bárigá, wahdé Issá Yahudiahay damagay shahr Bayt-Lahemá pédá butagat, gorhá cha ródarátká lahtén nojumi Urshalimay shahrá átk.</verse>
				<verse number="2">Jostesh gept: “Hamá nonnok ke pa Yahudiáni bádsháhiá pédá butag, kojá ent? Má áiay estár dar áyagá distag o pa áiay parastesh kanagá átkagén.”</verse>
				<verse number="3">Cha é habaray eshkonagá, Hirudis bádsháh o Urshalimay sajjahén mardom báz paréshán o deltaparkah butant.</verse>
				<verse number="4">Hirudisá kawmay sajjahén dini péshwá o Sharyatay zánóger lóthet o jost geptant ke “ Masihay pédáesh kojá bayagi ent?”</verse>
				<verse number="5">Áyán passaw dát: “Yahudiahay shahr Bayt-Lahemá pédá bit, chéá ke nabiay ketábá nebeshtah ent:</verse>
				<verse number="6">‘Oo Yahudáay shahr Bayt-Lahem! Taw Yahudáay hákemáni nyámá kasterén naay, chéá ke cha taw yakk hákemén sardáré pédá bit ke á mani kawm Bani Esráilay shepánkiá kant.’”</verse>
				<verse number="7">Gorhá Hirudisá nojumi chérandari lóthetant o á estáray dar áyag o záher bayagay allamén wahdi jost kort ke kadén at.</verse>
				<verse number="8">Randá áiá nojumi pa hamá nonnokay shóház o dar géjagá Bayt-Lahemá ráh dátant o gwashti: “Berawét o é chokkay bárawá sharr patth o pól bekanét, wahdé shomá dar gétk, maná sahig bekanét tán man ham pa áiay parastesh kanagá berawán.”</verse>
				<verse number="9">Bádsháhay habaráni eshkonagá rand, nojumi ráh geptant. Ráhá rawán, hamá estár ke áyán dar áyagá distagat, áyáni démá pésh kapán, hamá jágahay sarborá óshtát, ke nonnok ódá at.</verse>
				<verse number="10">Cha é estáray gendagá, sakk báz washdel butant.</verse>
				<verse number="11">Lógá shotant o nonnokesh áiay mát Maryamay gwarán dist. Gorhá kóndhán kaptant o chokkesh parastesh kort, wati tohpah o thékiáni hokkah o zabáddánesh pach kortant o sohr o sóchoki o morresh pa nonnoká sawgát kortant.</verse>
				<verse number="12">Randá, Hodáyá wábá á hozzhár kortant ke Hirudisay kerrá per matarrant. Gorhá cha dega ráhé, wati molká shotant.</verse>
				<verse number="13">Nojumiáni per tarragá rand, Hodáwanday préshtagé Issopay wábá átk o gwashti: “Chokk o chokkay mátá bezur o Mesrá betach, tán man tará nagwashán hamódá bedár, chéá ke Hirudis chokkay dar géjag o koshagá delmánag ent.”</verse>
				<verse number="14">Gorhá, Issop anchosh ke cha wábá ágah but, chokk o chokkay máti zort o shapi shap dém pa Mesrá shot.</verse>
				<verse number="15">Tán Hirudisay marká hamódá mantant tán Hodáwanday hamá habar rást o paddar bebit ke cha nabiay kawlá gwashag butagat: Man wati bacch cha Mesrá lóthet o áwort.</verse>
				<verse number="16">Wahdé Hirudis sahig but ke nojumián á rad dátag, báz zahr gept. Parmáni dát: “Bayt-Lahem o kerr o gwaray do sálig yá kasterén sajjahén mardénchokk koshag bebant.” Anchosh ke áiá pésará nojumi jost o pors kortagatant, hamá hesábá é wahdi gisshént.</verse>
				<verse number="17">É dhawlá Eremyá Nabiay Ketábá Hodáay hamá habar sarjam butant ke gwashtagati:</verse>
				<verse number="18">Cha Rámahay shahrá kukkáré góshán kapt, mótk o zárié mazanén, Ráhilá pa wati chokkán grét, kaséay tasallái nazort, chéá ke á namantagatant.</verse>
				<verse number="19">Hirudisay marká rand, Mesrá Hodáwanday préshtagé Issopay wábá átk.</verse>
				<verse number="20">Préshtagá gwasht: “Pád á, chokk o chokkay mátá bezur o padá wati molk, Esráilá per betarr. Chéá ke chokkay koshagay shawr borrók mortagant.”</verse>
				<verse number="21">Nun Issop pád átk o chokk o chokkay máti zortant o padá Esráilay molká átk.</verse>
				<verse number="22">Bale wahdé sahig but ke Hirudisay jáhá áiay chokk Arkeláus Yahudiahay damagay bádsháh ent, gorhá óday rawagi torset. Wahdé cha wábéá dháhé raseti, watá pa Jalilay damagá rasénti.</verse>
				<verse number="23">Ódá, Náserahay shahrá jahmenend but tán é paymá nabiáni habar rást o paddar bebit ke á Náseri gwashaga bit.</verse>
			</chapter>
			<chapter number="3">
				<verse number="1">Á róchán, pákshódókén Yahyá átk o Yahudiahay gyábáná jári perrént:</verse>
				<verse number="2">“Cha wati gonáhán pashómán bebét o tawbah bekanét, chéá ke ásmáni bádsháhi nazzikk ent.”</verse>
				<verse number="3">Yahyá hamá ent ke Eshayá nabi áiay bárawá gwashit: Gyábáná, kasé gwánka jant: Hodáwanday ráhá tayár o, áiay keshká rást o tachk bekanét.</verse>
				<verse number="4">Yahyáyá cha oshteray pothán gwaptagén póshák gwará at o póstén kamarbandé lánká bastagat. Áiay ward o warák, madag o gyábáni bénag at.</verse>
				<verse number="5">Urshalimay nendók, Yahudiahay sajjahén damagay mardom o Ordonay kawray kerr o gwaray jahmenend áiay kerrá shotant.</verse>
				<verse number="6">Wati gonáháni pashómániesh záher kort o Yahyáyá Ordonay kawrá pákshódi dátant.</verse>
				<verse number="7">Wahdé Yahyáyá dist ke Parisi o Saduki rombay bázén mardom pákshódi geragá áiay kerrá áyagá ant, gón áyán gwashti: “Oo syahmárzádagán! Kayá shomárá dháh dátag ke cha Hodáay áyókén kahr o gazabá rakketa kanét?!</verse>
				<verse number="8">Anchén kár bekanét cha áyán paddar bebit ke shomá pa del cha wati gonáhán pashómán butagét.</verse>
				<verse number="9">Cha wati delá é habará dar bekanét ke ‘má Ebráhémay nasl o óbádag én.’ Man shomárá gwashán ke Hodá cha é seng o dhókán ham, pa Ebráhémá chokk o óbádag pédá korta kant.</verse>
				<verse number="10">Nun tapar tayár ent ke drachkán cha boná begoddhit o har drachké ke sharrén bara nayárit, goddhag o ásá dawr dayaga bit.</verse>
				<verse number="11">Man pa shomay gonáháni pashómániá, shomárá gón ápá pákshódia dayán, bale hamá ke cha man o rand áyagi ent, cha man zórmandter ent o man áiay kawsháni dast geragay láhek ham naán. Á shomárá gón Pákén Ruh o ásá pákshódia dant.</verse>
				<verse number="12">Áiá cha bucch o pogán dánay jetá kanag o gisshénagá, hanshóné dastá ent. Jóháná pák o sallaha kant o dánán ambárá éra kant, bale pog o palárán anchosha sóchit ke ásesh hechbara namerit.”</verse>
				<verse number="13">Gorhá Issá cha Jalilay damagá dar átk o Yahyáay dastá pákshódi geragá Ordonay kawrá shot.</verse>
				<verse number="14">Bale Yahyáyá johd kort áiá pa é kárá maylit o gwashti: “Báyad man cha tai dastá pákshódi begerán, taw chón mani gwará káay?”</verse>
				<verse number="15">Issáyá gwasht: “Annun bell ke anchosh bebit, é paymá Hodáay razáyá sarjama kanén.” Gorhá áiá mannet o Issái pákshódi dát.</verse>
				<verse number="16">Wahdé Issáyá pákshódi gept o cha ápá dar átk, anágat ásmánay dap pach but o Hodáay Pákén Ruhi dist ke kapótéay dróshomá átk o áiay sará ér nesht.</verse>
				<verse number="17">Cha ásmáná tawáré átk: “É mani dóstén Bacch ent o man cha eshiá báz wassh o razá án.”</verse>
			</chapter>
			<chapter number="4">
				<verse number="1">Randá, cha Pákén Ruhay rahshóniá Issá gyábáná shot tánke Shaytán áiá bechakkásit.</verse>
				<verse number="2">Chell shap o chell róch róchag dáragá rand Issá shodig but.</verse>
				<verse number="3">Gorhá Shaytán pa áiay chakkásagá átk o gwashti: “Agan taw Hodáay Chokk ay, é sengán begwash nagan bebant.”</verse>
				<verse number="4">Issáyá passaw dát: “Pákén Ketábá nebisag butag: ‘Mardom tahná pa nán zendaga nabit, cha Hodáay zobánay sajjahén habaráni mannagá zendaga bit.’ ”</verse>
				<verse number="5">Padá Shaytáná Issá pákén shahrá bort o mazanén parasteshgáhay diwálay borzterén jágahá óshtárént o</verse>
				<verse number="6">gwashti: “Agan taw Hodáay Chokk ay gorhá watá cha edá jahlád dawr beday chéá ke nebisag butag: Hodá pa tai negahpániá wati préshtagán hokma kant o á, tará wati dastáni delá dárant tán tai pád dhókéá malaggit. ”</verse>
				<verse number="7">Issáyá gwasht: “Haw, bale chosh ham nebisag butag: Wati Hodáwandén Hodáyá machakkás o ázmáesh makan. ”</verse>
				<verse number="8">Nun Shaytáná yakk sakkén borzén kóhéay sará bort o cha ódá donyáay sajjahén bádsháhi o áyáni shán o shawkati pésh dáshtant o</verse>
				<verse number="9">gwashti: “Agan taw mani démá kóndhán bekapay o maná parastesh bekanay, man é sajjahénán tará dayán.”</verse>
				<verse number="10">Gorhá Issáyá gwasht: “Oo Shaytán! Cha mani démá gom bay! Pákén Ketábá nebisag butag: Wati Hodáwandén Hodáyá parastesh bekan o tahná hamáiay hezmatá bekan.”</verse>
				<verse number="11">Nun Shaytáná á yalah dát o shot. Préshtag átkant o Issáay hezmatesh kort.</verse>
				<verse number="12">Wahdé Issá sahig but ke Yahyá dazgir kanag butag, gorhá Jalilá shot.</verse>
				<verse number="13">Náserahay shahri yalah dát o Kaparnáhumay shahrá jahmenend but. Kaparnáhum, Jalilay mazangwarmay kerrá, Zebulun o Naptáliay kabilaháni sardhagárá ent.</verse>
				<verse number="14">Paméshká é dhawl but ke Eshayá nabiay gwashten sarjam bebit:</verse>
				<verse number="15">Zebulun o Naptáliay sardhagár, gwarmay mazanráhay sará, Ordonay kawray á dastá, Jalilay hamá hand o hankén ke darkawm jahmenend ant,</verse>
				<verse number="16">hamá kawmá ke zendi taháriá gwastagat, mazanén rozhné dist o hamá molk o dhagár ke ódá mark sáhél at, óday jahmenendáni sará rozhnáiá sar jat.</verse>
				<verse number="17">Cha hamá wahdá, Issáyá é kolaw o paygámay rasénag bongéj kort. Gwashti: “Cha wati gonáhán pashómán bebét o tawbah bekanét, chéá ke ásmáni bádsháhi nazzikk ent.”</verse>
				<verse number="18">Wahdé Issá Jalilay mazangwarmay lambá gám janagá at, do bráti dist, yakké Shamun at ke pannámi Petros at o domi áiay brát Andriás at. Áyáni kár máhigiri at o á wahdá pa máhigiriá wati dám o máhórán gwarmá chér géjagá atant.</verse>
				<verse number="19">Issáyá gón áyán gwasht: “Byáét, mani randgiriá bekanét o man shomárá anchosha kanán ke máhig geragay badalá, mardománi delá shekár bekanét.”</verse>
				<verse number="20">Áyán hamá damáná wati dám yalah dát o áiay hamráh butant.</verse>
				<verse number="21">Wahdé kammé démá shot, dega do brát, Ákub o Yuhannái distant ke Zebdiay chokk atant. Bójigay tahá gón wati pet Zebdiá neshtagatant o wati máhórán sráchag o sharr kanagá atant. Issáyá á lóthetant.</verse>
				<verse number="22">Áyán ham wati pet gón bójigá yalah dát o áiay hamráh butant.</verse>
				<verse number="23">Issáyá sajjahén Jalilá tarr o garda kort. Áiá kanisaháni tahá mardom dars o sabakka dát, Hodáay bádsháhiay mestága rasént o mardom cha nájórhi o nádráhián jórh o dráha kortant.</verse>
				<verse number="24">Sajjahén Suriahá áiay nám o tawár prosht o mardomán har dhawlén nájórh o nádráh, jenni, mergiay nádráh, lang o mondh Issáay kerrá áwortant o áiá dráha kortant.</verse>
				<verse number="25">Jalil, Dekápulis, Urshalim, Yahudiah o Ordonay kawray á dastay hand o damagáni bázén mardomé átk o Issáay hamráh but.</verse>
			</chapter>
			<chapter number="5">
				<verse number="1">Mardománi mazanén mocchiay gendagá rand, Issá kóhéay sará sar kapt. Wahdé borzagá nesht, morid ham áiay kerrá átkant.</verse>
				<verse number="2">Gorhá é dhawlá áyáni tálim dayagá lagget:</verse>
				<verse number="3">“Bahtáwar ant hamá ke áyáni ruh wár o bazzag ent, chéá ke ásmáni bádsháhi hamáyánig ent.</verse>
				<verse number="4">Bahtáwar ant hamá ke gamig o porsig ant, chéá ke áyán tasallá o delbaddhia rasit.</verse>
				<verse number="5">Bahtáwar ant hamá ke narmdel o mehrabán ant, chéá ke zeminay mirásdár hamá bant.</verse>
				<verse number="6">Bahtáwar ant hamá ke hakk o ensápay shodig o tonnig ant, chéá ke á séra bant.</verse>
				<verse number="7">Bahtáwar ant hamá ke pa degarán rahma kanant, chéá ke áyáni sará ham rahm kanaga bit.</verse>
				<verse number="8">Bahtáwar ant hamá ke delesh pák o sáp ent, chéá ke á Hodáyá gendant.</verse>
				<verse number="9">Bahtáwar ant hamá ke sohl o émenia kárant, chéá ke á Hodáay chokk náménaga bant.</verse>
				<verse number="10">Bahtáwar ant hamá ke pa Hodáay ráhay geragá bohtám janag o ázár dayaga bant, chéá ke ásmáni bádsháhi hamáyánig ent.</verse>
				<verse number="11">Bahtáwar ét shomá ke pa manigi mardom shomárá dozhmána dayant o ázára rasénant, shomay poshtá dróga bandant o bada gwashant.</verse>
				<verse number="12">Gal o washdel bebét o shádehi bekanét, chéá ke ásmáná shomay mozz sakk báz ent. Pésarigén nabiáni sará ham é dhawlén ázáresh raséntag.</verse>
				<verse number="13">Shomá jahánay wád ét, bale agan wáday tám berawt, gorhá chón padá wádók buta kant? Abéd cha dur réchag o mardománi pádmáliá nun dega hecch kárá nayayt.</verse>
				<verse number="14">Shomá jahánay nur o rozhn ét, shahré ke kóhéay sará ent, chér o andém buta nakant.</verse>
				<verse number="15">Hechkas rókén cherágá tagáréay chérá éra nakant, cherágdánay sará éria kant tán áiay rozhnái pa lógay sajjahén mardomán berasit.</verse>
				<verse number="16">Hamé dhawlá shomay rozhn, mardománi démá shahm bedant tán shomay nékén kárán begendant o shomay ásmáni Petá satá bedayant o besárháyant.</verse>
				<verse number="17">Gomán makanét ke man pa Tawrát o nabiáni habaráni kár nabandag o nákár kanagá átkagán. Man pa áyáni kár nabandag o nákár kanagá nayátkagán, pa áyáni sarjam kanagá átkagán.</verse>
				<verse number="18">Shomárá rásténa gwashán, zemin o ásmánay gár o bérán bayagá pésar, Sharyatay yakk áb o thekké ham gára nabit tán sajjahén sarjam mabant.</verse>
				<verse number="19">Paméshká agan kasé cha Sharyatay parmánán gwandhteréné sost begipt o kár mabandit o degarán ham anchosh dars o sabakk bedant, á, ásmáni bádsháhiá kasterén zánaga bit. Bale kasé ke é parmánáni sará kára kant o degarán ham sója dant, ásmáni bádsháhiá mazan zánaga bit.</verse>
				<verse number="20">Paméshká shomárá gwashán, agan shomay pahrézkári o sharkerdi cha Parisi o Sharyatay zánógeráni kerdá géshter mabit, hechbar ásmáni bádsháhiay darwázagá poterta nakanét.</verse>
				<verse number="21">Shomá eshkotag ke gón péshigén mardomán gwashag butag: ‘hón o kósh makan, harkas hóna kant, áiay dádrasi o dáwaria bit o mayárig kanaga bit.’</verse>
				<verse number="22">Bale man shomárá gwashán, harkas wati brátay sará zahra gipt, á ham hakdiwánay démá mayárig kanaga bit. Kasé ke wati brátá záh o zakat bekant, hakdiwáná mayárig kanaga bit, kasé ke wati brátá ‘hórh’ o ‘ahmaka’ gwashit, dózahay ásay sezáwára bit.</verse>
				<verse number="23">Paméshká agan korbánjáhá, korbánig kanagay wahdá yátá kaptay ke tai brátá gón taw gelagé hastent,</verse>
				<verse number="24">wati korbánigá hamódá korbánjáhá bell o beraw pésará gón wati brátá sohl kan, gorhá byá korbánig bekan.</verse>
				<verse number="25">Agan kaséá gón taw arh o dáwáé hast o tará hakdiwáná bárt, gorhá rasagá pésar, ráhá gón áiá wati arhá begisshén o sohl bekan. Chosh mabit káziay démá barag bebay, á tará apsaray dastá bedant o apsar tará bandijáhá bebárt o jél bekant.</verse>
				<verse number="26">Tará rásténa gwashán, tán zarráni goddhi pai o paysahá porra nakanay, cha ódá ázáta nabay.</verse>
				<verse number="27">Shomá eshkotag ke gwashag butag: ‘zená makan’.</verse>
				<verse number="28">Bale man shomárá gwashán, agan kasé pa badchammi o deldozzi janénéá bechárit, bezán wati delá, gón hamá janéná zenái kort.</verse>
				<verse number="29">Paméshká agan tai rástén chamm tará dém pa gonáhá bebárt, áiá kassh o dawr beday, chéá ke cha sarjamén jánay dózahá kapagá pa taw sharter hamesh ent ke tai jesmay yakk band o bógé cha taw jetá bebit.</verse>
				<verse number="30">Hamé dhawlá, agan tai rástén dast tará dém pa gonáhá bebárt, gorhá áiá borr o dawr beday, chéá ke cha sarjamén jánay dózahá rawagá pa taw sharter esh ent ke tai jesmay yakk band o bógé cha taw jetá bebit.</verse>
				<verse number="31">É ham gwashag butag: ‘agan kasé wati janá yalah bekant, gorhá báyad áiá taláknámahé bedant’.</verse>
				<verse number="32">Bale man shomárá gwashán, agan janénéá zená nakortag o mard áiay sawn o talákán bedant, bezán áiay zenahkáriay sawaba bit o agan kasé hamá janózámén janéná sur o sáng bekant, gorhá bezán gón áiá zená kant.</verse>
				<verse number="33">Shomá é ham eshkotag ke gón péshigén mardomán gwashag butag: ‘wati sawgendá maprósh, Hodáwanday démá wati sawgendá purah bekan’.</verse>
				<verse number="34">Bale man shomárá gwashán, hechbar sawgend mawarét, na pa ásmáná, chéá ke Hodáay taht ent,</verse>
				<verse number="35">na pa zeminá, chéá ke Hodáay pádáni chéray padag o chárchóbah ent, na pa Urshalimá chéá ke ‘Mazanén Bádsháhay’ shahr ent.</verse>
				<verse number="36">Pa wati sará ham sawgend mawar, chéá ke saray mudáni yakk tháléá syáh o espét korta nakanay.</verse>
				<verse number="37">Paméshká ódá ke ‘haw’ gwashagi ent, begwashét ‘haw’ o ódá ke ‘enna’ gwashagi ent, begwashét ‘enna’. Cha eshiá géshter Shaytánay kár ent.</verse>
				<verse number="38">Shomá eshkotag ke gwashag butag: ‘pa chammá chamm o pa dantáná dantán’.</verse>
				<verse number="39">Bale man shomárá gwashán, radkárén mardománi káráni démá maóshtét, agan kaséá tai rástén gobbá shahmáté jat, domiá ham áiay némagá betarrén.</verse>
				<verse number="40">Agan kasé pa tai jámagay kasshagá tará hakdiwáná bebárt, wati kabáhá ham áiá beday.</verse>
				<verse number="41">Agan kasé tará pa zór o bigári hazár gámay pand janaga parmáit, do hazár gám áiay hamráhiá beraw.</verse>
				<verse number="42">Kasé ke cha taw lóthit, áiá beday o agan yakké wáma lóthit, chak o pad mabay.</verse>
				<verse number="43">Shomá eshkotag ke gwashag butag: ‘Gón wati hamsáhegá mehr bekan o gón wati dozhmená naprat’.</verse>
				<verse number="44">Bale man shomárá gwashán, gón wati dozhmená mehr bekanét o pa hamáyán ke shomárá ázára dayant nékén dwá belóthét,</verse>
				<verse number="45">tán wati ásmáni Petay chokk bebét, chéá ke á wati róchá pa nék o badána drapshénit o wati hawrá pa pahrézkár o radkárána gwárénit.</verse>
				<verse number="46">Agan tahná gón hamá mardomán mehr kanét ke gón shomá mehra kanant, gorhá shomárá chónén mozzé rasit? Songi o máliátgir hamé dhawlá nakanant?</verse>
				<verse number="47">Agan éwaká wati brátán drót o drahbát begwashét, gorhá cha degarán shomay sharteri ché ent? Záná, á Hodánábáwarén darkawm ham anchosha nakanant?</verse>
				<verse number="48">Paméshká shomá báyad tamán o béayb bebét, anchosh ke shomay ásmáni Pet wati jáhá tamán o béayb ent.</verse>
			</chapter>
			<chapter number="6">
				<verse number="1">Hozzhár bét! Wati nékén kárán pa mardománi pésh dáragá makanét, chéá ke é dhawlá shomárá cha ásmáni Petay némagá hecch mozzé narasit.</verse>
				<verse number="2">Wahdé chizzé hayráta kanay, gorhá jár majan o dhandhór makan. Doru o dopóstén mardom, kanisah o kuchah o damkáni tahá é dhawlá kanant tánke mardom áyán satá bekanant o besárháyant. Shomárá rásténa gwashán, mozzé ke áyán rasagi at, rasetesh.</verse>
				<verse number="3">Wahdé hayráté cha rástén dastá dayay, chappén dast sahig mabit,</verse>
				<verse number="4">tánke tai dátagén hayrát sarpósh o chérandari bebit. Gorhá tai ásmáni Pet, ke chérénána gendit, tai mozzá dant.</verse>
				<verse number="5">Wahdé dwá kanét, gorhá doru o dopóstén mardománi dhawlá makanét, chéá ke áyán kanisaháni tahá o chárráháni sará óshtag o dwá kanag dósta bit, tánke mardom áyán begendant. Shomárá rásténa gwashán, mozzé ke áyán rasagi at, rasetesh.</verse>
				<verse number="6">Bale harwahd dwá kanay, wati lógá beraw, lógay dapá beband o cha wati ásmáni Petá, ke cha chammán chér o andém ent, dwá belóth, gorhá tai Pet, ke chérénána gendit, tai mozzá dant.</verse>
				<verse number="7">Wahdé dwá kanét, gorhá darkawmén mardománi dhawlá mopt o náhudagén habarán lés o pellés makanét, á hayála kanant ke cha lés o pellésá áyáni dwá gósh dáraga bit.</verse>
				<verse number="8">Áyáni paymá mabét, chéá ke shomay ásmáni Pet cha lóthagá pésar wata zánt ke shomárá ché garaz ent.</verse>
				<verse number="9">Shomá é dhawlá dwá belóthét: ‘Oo may Pet, ke borzén ásmáná ay! Tai nám sharapdár bát.</verse>
				<verse number="10">Tai bádsháhi byáyát. Tai wáhag o erádah zeminay sará ham hamá dhawlá sarjam bát ke ásmáná sarjama bit.</verse>
				<verse number="11">May maróchigén rezk o rózigá maróchi márá beday.</verse>
				<verse number="12">May gonáh o radián bebaksh, anchosh ke má wati sajjahén daynkár bakshetagant.</verse>
				<verse number="13">Márá ázmáesh o chakkásá dawr maday o cha Shaytáná berakkén.’</verse>
				<verse number="14">Chéá ke agan shomá mardománi gonáh o mayárán bebakshét, gorhá shomay ásmáni Pet shomay gonáh o mayárán ham bakshit,</verse>
				<verse number="15">bale agan shomá mardománi gonáh o mayárán mabakshét, gorhá shomay ásmáni Pet ham shomay gonáh o mayárána nabakshit.</verse>
				<verse number="16">Wahdé róchaga bét, doru o dopóstén mardománi dhawlá wati démá tábán o gamnák makanét. Á wati ruá gimmorénant o munjá kanant tán mardom bezánant róchag ant. Shomárá rásténa gwashán, mozzé ke áyán rasagi at, rasetesh.</verse>
				<verse number="17">Bale wahdé róchaga bay, gorhá wati dém o ruá beshód o sará charp kan,</verse>
				<verse number="18">tánke mardom mazánant taw róchag ay, tahná tai ásmáni Pet ke chér o andém ent, hamá bezánt. Á wahdi tai ásmáni Pet ke chérandaria gendit tai mozzá dant.</verse>
				<verse number="19">É jaháná pa wat mál o maddhi mocch makanét, ke edá warók o ramézesha wárt o zanga gerant o dozzesha polant o barant.</verse>
				<verse number="20">Pa wat ásmáná ganj o hazánag ambár bekanét ke ódá na warók o ramézesha wárt, na zanga gerant o na dozzesha polant o barant.</verse>
				<verse number="21">Tai del hamá jáhá rawt ke mál hamódá ent.</verse>
				<verse number="22">Chamm, jesm o jánay cherág ent. Agan tai chamm wassh o dráh ent, gorhá tai sajjahén jesm o ján rozhnága bit.</verse>
				<verse number="23">Bale agan tai chamm nájórh ent, gorhá tai sajjahén jesm o ján tahára bit. Nun agan tai jesm o jánay rozhn wat tahárié bebit, gorhá á tahári chónén mazanén tahárié bit.</verse>
				<verse number="24">Hechkas pa do wájahá golámi korta nakant, yá gón yakkéá dozhmenia kant o domigi dósta bit, yá gón awaligá wapádára bit o cha á degará badia kayt. Shomá yakwahd o yakjáh Hodá o zarray golámiá korta nakanét.</verse>
				<verse number="25">Paméshká shomárá gwashán ke pa wati zendá paréshán o deltaparkah mabét ke ‘ché bwarén o ché benóshén?’, na pa wati jesm o jáná ke ‘ché bepóshén?’. Zend cha waráká o jesm o ján cha pósháká géshtera nakarzit?</verse>
				<verse number="26">Ásmánay báli morgán bechárét, na keshant o na ronant o na ambára kanant, bale angat shomay ásmáni Pet áyán warák o róziga dant. Shomay arzesh o kimmat cha áyán géshter naent?</verse>
				<verse number="27">Kay gón pegr o hayáláni zórá wati zenday róchán yakk sáhaté ham gésh korta kant?</verse>
				<verse number="28">Pa pocch o pósháká chéá paréshán ét? Gyábánay gol o polláni némagá delgósh kanét, chón rost o rodóma kanant. Na zahmaté kasshant o na résant o gwapant,</verse>
				<verse number="29">bale shomárá gwashán ke Solaymán bádsháhá gón wati mazanén shán o shawkatá é polláni hamdróshomén póshák gwará nabutag.</verse>
				<verse number="30">Oo kambáwarán! Wahdé Hodá gyábánay káhán é dhawlá zébá o brahdára kant ke maróchi hastant o bándá taruná sóchaga bant, gorhá shomárá che paymá sharterén pósháka nadant?</verse>
				<verse number="31">Paméshká paréshán o deltaparkah mabét o magwashét ke ‘bárén ché bwarén o ché benóshén?’ yá ‘ché bepóshén?’.</verse>
				<verse number="32">Donyáay sajjahén Hodánábáwarén mardom é chizzáni randá tachant, bale shomay ásmáni Peta zánt ke shomárá é chizz pakár ant.</verse>
				<verse number="33">Cha har chizzá pésar, Hodáay bádsháhi o áiay rástén ráhay shóházá bebét, é sajjahén wat shomárá dayaga bant.</verse>
				<verse number="34">Pa bándátigén róchá paréshán o pegrig mabét, chéá ke bándát, wati pegrá wata kant. Maróchigén janjál, pa maróchigá bass ant.</verse>
			</chapter>
			<chapter number="7">
				<verse number="1">Degarán ér majanét o iráz magerét, tánke shomá ér janag mabét.</verse>
				<verse number="2">Anchosh ke shomá degarán éra janét, hamé paymá shomá ér janaga bét o gón har kayl o paymánahéá ke bedayét, gón hamá kaylá shomárá dayaga bit.</verse>
				<verse number="3">Chéá wati brátay chammay pilláshká genday, bale wati chammay bondhá nagenday?</verse>
				<verse number="4">Tará ke bondhé chammá ent, chón wati brátá gwashta kanay: ‘Bell ke tai chammay pilláshká dara kanán’?</verse>
				<verse number="5">Oo dopóstén shatalkár! Pésará wati chammay bondhá dar kan, randá tai chamm pacha bit o wati brátay chammay pilláshká kassheta kanay.</verse>
				<verse number="6">Pák o palgárén chizzán kochekkán madayét o wati morwáredán hukkáni démá maperrénét. Chó mabit ke áyán lagatmál bekanant o per betarrant o shomay jendá derr o drásh bekanant.</verse>
				<verse number="7">Belóthét, shomárá dayaga bit. Shóház bekanét, dara géjét. Darwázagá bethokkét, pacha bit.</verse>
				<verse number="8">Chéá ke harkas belóthit, áiá rasit. Harkas shóház bekant, dara géjit. Harkas darwázagá bethokkit, pa áiá pacha bit.</verse>
				<verse number="9">Shomay nyámá choshén peté hast ke agan áiay chokk nán belóthit dhóké bedanti?</verse>
				<verse number="10">Yá agan máhig belóthit máré bedanti?</verse>
				<verse number="11">Shomá ke radkár ét, angat wati chokkán sharrén chizzáni dayagá zánét. Gorhá shomay ásmáni Pet chinkadar shartera zánt ke wati lóthókén chokkán wasshén chizz bedant.</verse>
				<verse number="12">Paméshká, har kárá gón degarán hamá dhawlá néki bekanét ke lóthét á dega ham gón shomá bekanant. Sharyat o nabiáni gapp o habar hamesh ent.</verse>
				<verse number="13">Cha tankén darwázagá bepoterét. Chéá ke práhén darwázag o práhén ráh, gári o bégwáhiay némagá bárt o bázéné hamá ráhá zurit.</verse>
				<verse number="14">Bale tank ent á darwázag o grán ent á ráh ke zenday némagá bárt o é ráhay rawók ham kamm ant.</verse>
				<verse number="15">Cha drógén paygambarán hozzhár bebét. Á, méshay póstá gwará kanant o shomay kerrá káyant bale cha bon o béhá derrókén gork ant.</verse>
				<verse number="16">Shomá cha áyáni kerdá áyán pajjáha kárét. Cha dhangarán angur o cha dhóloká enjir chenaga bit?</verse>
				<verse number="17">Sharrén drachk, sharrén bar o nibaga kárit o sellén drachk sellén bar o nibaga kárit.</verse>
				<verse number="18">Sharrén drachk, sellén bar áworta nakant o sellén drachk sharrén bar dáta nakant.</verse>
				<verse number="19">Drachké ke sharrén bara nayárit, goddhag o sóchaga bit.</verse>
				<verse number="20">Paméshká áyán cha barán pajjáha kárét.</verse>
				<verse number="21">Hamá ke maná ‘ Hodáwand, Hodáwanda’ gwashant, pa á sajjahénán ásmáni bádsháhiay darwázag pacha nabit, tahná hamá shota kant ke mani ásmáni Petay wáhag o razáay sará kára kant.</verse>
				<verse number="22">Wahdé á rócha kayt bázéné maná gwashit: ‘Hodáwand, oo Hodáwand! Má gón tai námá paygambari nakortag? Gón tai námá cha mardomán jenn nakasshetagant o gón tai námá bázén ajabén kár pésh nadáshtag?’</verse>
				<verse number="23">Gorhá man áyán rásténa gwashán: ‘Oo badkárán! Man hechbar shomárá pajjáh nayáwortag, cha mani démá dur bebét.’</verse>
				<verse number="24">Paméshká, harkas ke mani é habarána eshkont o áyáni sará kára kant, hamá zántkár o hóshmandén mardomay paymá ent ke wati lógi taláray sará bast.</verse>
				<verse number="25">Hawr but, hár o hirróp átk, purr o syahgwátán gón á lógá dhikk wárt, bale lóg nakapt, chéá ke áiay bonred taláray sará ér kanag butagat.</verse>
				<verse number="26">Bale kasé ke mani habarán gósha dárit o áyáni sará kára nakant, hamá hórh o kamzántén mardomay dhawlá ent ke wati lógi rékáni sará bast.</verse>
				<verse number="27">Hawr but, hár o hirróp átk, purr o syahgwátán gón á lógá dhikk wárt, lóg kapt o pahk wayrán but.”</verse>
				<verse number="28">Wahdé Issáyá é habar halás kortant, mardománi mocchi cha áiay dars o sabakkán hayrán but o bah mantant,</verse>
				<verse number="29">chéá ke áiá Sharyatay zánógeráni paymá darsa nadát, gón wák o ehtiáré tálimia dát.</verse>
			</chapter>
			<chapter number="8">
				<verse number="1">Wahdé Issá cha kóhá ér kapt, mardománi mazanén mocchié áiay randá gón kapt.</verse>
				<verse number="2">Yakk mardé ke áiá syahgarray nádráhiá geptagat Issáay kerrá átk, áiay pádán kapt o gwashti: “Oo wájah! Agan taw belóthay, maná wassh o palgár korta kanay.”</verse>
				<verse number="3">Issáyá dast shahárt, dasti per mosht o gwashti: “Mana lóthán, wassh o palgár bay.” Hamá damáná mard cha syahgarrá palgár but.</verse>
				<verse number="4">Gorhá Issáyá gón áiá gwasht: “Hozzhár bay! Hechkasá cha é habar o hálá sahig makan, bale beraw, watá dini péshwáyá pésh bedár o hamá korbánigá bekan ke Mussáay Sharyatá nebisag butag, tánke pa áyán gwáh o sháhedié bebit.”</verse>
				<verse number="5">Wahdé Issá Kaparnáhumay shahrá raset, yakk Rumi pawji apsaré áiay kerrá átk, mennatgiri kort o gwashti:</verse>
				<verse number="6">“Oo wájah! Mani hezmatkárén bachakk lógá lang o mondh ent o kaptag, sakkén dard o dórán dochár ent.”</verse>
				<verse number="7">Issáyá gwasht: “Gorhá mana káyán, áiá dráha kanán.”</verse>
				<verse number="8">Pawji apsará passaw dát: “Oo wájah! Mana nakarzán ke taw mani lógá byáay, taw tahná hokm bekan, mani hezmatkár dráha bit.</verse>
				<verse number="9">Chéá ke man ham wati masteráni hokmay chérá án o mani dastay chérá ham sepáhig hast. Agan kaséá hokm bekanán: ‘Beraw,’ á rawt o agan kaséá begwashán: ‘Byá,’ á kayt. Agan wati hezmatkárá begwashán: ‘É kárá bekan,’ á kant.”</verse>
				<verse number="10">Wahdé Issáyá é habar eshkot, hayrán but o gón wati hamráhán gwashti: “Shomárá rásténa gwashán ke Esráiliáni nyámá ham man choshén mohrén setk o báwar nadistag.</verse>
				<verse number="11">Bezánét ke cha ródarátk o rónendá bázén mardoma káyant o gón Ebráhém, Esák o Ákubá ásmáni bádsháhiay mehmániá yakkén parzónagay chapp o chágerdá nendant,</verse>
				<verse number="12">bale é bádsháhiay chokk o óbádag dhanná taháriá dawr dayaga bant. Ódá gréwant o dantán pa dantána droshant.”</verse>
				<verse number="13">Gorhá Issáyá gón pawji apsará gwasht: “Beraw, anchosh ke tai báwar ent, gón taw hamá dhawlá bit.” Áiay hezmatkárén bachakk hamá damáná dráh but.</verse>
				<verse number="14">Wahdé Issá Petrosay lógá shot, disti Petrosay wassig tapig ent o nepáday sará waptag.</verse>
				<verse number="15">Issáyá wati dast áiay dastay sará per mosht, tapi sest, á pád átk o Issáay hezmat kanagá lagget.</verse>
				<verse number="16">Bégáhá mardomán bázén jenni ganók Issáay kerrá áwort, áiá gón wati yakkén habará jenn cha áyán kasshetant o sajjahén nádráh wassh o dráh kortant.</verse>
				<verse number="17">É dhawlá Eshayá nabiay péshgói purah o sarjam but: áiá may nezóri dur kortant o nádráhi bortant.</verse>
				<verse number="18">Wahdé Issáyá wati chapp o chágerdá mardománi mocchi dist, parmán dát o gwashti: “Byáét, gwarmay domi némagá rawén.”</verse>
				<verse number="19">Sharyatay zánógeré áiay kerrá átk o gwashti: “Oo ostád! Har jáh ke taw raway man tai hamráha bán.”</verse>
				<verse number="20">Issáyá gwasht: “Róbáhán hóndh o jágah hast o báli morgán kodóh o kodám, bale maná ke Ensánay Chokk án pa saray ér kanagá hecch jágah nést.”</verse>
				<verse number="21">Dega yakk moridéá gón áiá gwasht: “Oo wájah! Maná mókal beday pésará rawán wati petá kabra kanán.”</verse>
				<verse number="22">Issáyá gwasht: “Byá, mani randgiriá bekan, bell ke mordag wati mordagán wat kabr o kapana kanant.”</verse>
				<verse number="23">Issá bójigá swár but, morid ham swár butant.</verse>
				<verse number="24">Yakk anágat trondén tuppáné but o chawl o mawján bójig mán ropt, bale Issá wáb at.</verse>
				<verse number="25">Morid áiay kerrá átkant, ágahesh kort o gwashtesh: “Oo Hodáwand! Márá berakkén, ke ér bokkagi o meragi én.”</verse>
				<verse number="26">Gón áyán gwashti: “Oo kambáwarán! Shomárá chéá torsit?” Randá pád átk, gwát o gwarmi hakkal dátant o tuppán pahk érmósh but.</verse>
				<verse number="27">Á sajjahén bah mantant o gwashagá laggetant: “É chónén mardomé ke gwát o chawl ham eshiay hokmá mannant.”</verse>
				<verse number="28">Wahdé Issá mazangwarmay domi pahnátá, Gadáriáni sardhagárá raset, gorhá do mardom ke cha kabrestáná dar átkagat, gón áiá dochár kaptant. Áyán jenn per at o haminchok wakshi o torsnák atant ke kasséá cha á ráhá gwasta nakort.</verse>
				<verse number="29">Áyán kukkár kort o gwasht: “Oo Hodáay Chokk! Tará gón má che kár ent? Cha gisshéntagén wahdá pésar, pa may azáb dayagá átkagay?”</verse>
				<verse number="30">Cha áyán kammé gestá o á kashter, hukkáni ramagé charagá at.</verse>
				<verse number="31">Gorhá palitén ruhán cha Issáyá dazbandi kort o gwasht: “Agan taw márá cha é mardomán dara kanay, gorhá ráh day ke hukkáni jesmá poterén.”</verse>
				<verse number="32">Issáyá gón áyán gwasht: “Bepoterét!” Nun á dar átk o hukkáni jesmá potertant o hukkáni sajjahén ramag cha jompá jahlagá ér kapáná gwarmá bokket o mortant.</verse>
				<verse number="33">Gorhá hukkáni shwánag shahrá tatkant o é sajjahén hál o jenni ganókáni sargwastesh pa mardomán rasént.</verse>
				<verse number="34">Gorhá shahray sajjahén mardom Issáay cháragá átkant o gón áiá dazbandiesh kort ke áyáni sardhagárá yalah bedant o berawt.</verse>
			</chapter>
			<chapter number="9">
				<verse number="1">Issá yakk bójigéá swár but, mazangwarmi gwázént o wati jenday shahrá átk.</verse>
				<verse number="2">Hamé wahdá lahtén mardomá, tahtéay sará waptagén lang o mondhén mardé áiay kerrá áwort. Wahdé Issáyá áyáni setk o báwar dist, gón langá gwashti: “Oo mani chokk! Delá mazan kan, tai gonáh bakshag butant.”</verse>
				<verse number="3">Bale Sharyatay lahtén zánógerá wati delá gwasht: “É mard kopr kanagá ent.”</verse>
				<verse number="4">Issáyá áyáni delay hál o habar zántant o gwashti: “Shomá chéá wati delá palitén hayála kárét?</verse>
				<verse number="5">Kojám habaray gwashag ásánter ent: ‘Tai gonáh bakshag butagant,’ yá: ‘Pád á, beraw’?</verse>
				<verse number="6">Bale man paméshká é habar kort tán shomá bezánét, man ke Ensánay Chokk án, maná é donyáyá gonáháni pahell kanagay wák o ehtiár hast.” Padá gón á langá gwashti: “Pád á, wati taht o nepádán bezur o lógá beraw.”</verse>
				<verse number="7">Gorhá mard pád átk o lógá shot.</verse>
				<verse number="8">Wahdé mardomán é kár dist, torsetesh o Hodáesh satá kort o sárhát ke mardomi inchok wák o ehtiár dátagant.</verse>
				<verse number="9">Anchosh ke Issá ráhá rawagá at, Mattá námén mardé disti ke song o máliát geragay jágahá neshtagat. Gón áiá gwashti: “Byá, mani randgiriá bekan!” Mattá pád átk o áiay hamráh but.</verse>
				<verse number="10">Wahdé Issá Mattáay lógá parzónagay sará neshtagat o warák waragá at, bázén songi o máliátgir o radkár ham átk o waragá gón Issá o áiay moridán hamwán butant.</verse>
				<verse number="11">Wahdé Parisián é dist gón Issáay moridán gwashtesh: “Chéá shomay wájah gón songi o gonahkárán waráka wárt?”</verse>
				<verse number="12">Issáyá eshkot o gwashti: “Dráh o salámatén mardomán dáktar pakár naent, nádráhán dáktar pakár ent.”</verse>
				<verse number="13">Bale berawét o é habaray mánáyá dar begéjét ke man hayrát o korbánig kanagay lóthók naán, mehr o rahmatay lóthók án. Man pa pahrézkárán nayátkagán, gonahkáráni lóthag o gwánk janagá átkagán.</verse>
				<verse number="14">Randá, Yahyáay morid Issáay kerrá átkant o jostesh kort: “Má o Parisi róchaga dárén, bale tai morid chéá róchaga nadárant?”</verse>
				<verse number="15">Issáyá passaw dát: “Sálónk ke neshtag, sur o árósay mehmán sugia bant o porsa dárant? Bale anchén wahdé kayt ke sálónk cha áyán jetá kanaga bit, hamá wahdá róchaga dárant.</verse>
				<verse number="16">Hechkas cha nókén godéá chondhé naderrit o kwahnén pashká pacch o pinaga najant, chéá ke nókén goday pacch nazza kayt o kwahnén pashká géshtera derrit.</verse>
				<verse number="17">Hamé dhawlá, kwahnén zekkáni tahá nókén sharáb mána nakanant, agan chosh bekanant zekka derant o sharába rechant o zekk ham zawála bant. Nókén sharábá nókén zekkán mána kanant, tán sharáb o zekk, har doén bemánant.”</verse>
				<verse number="18">Issá angat gón áyán habar kanagá at ke parasteshgáhay yakk masteré átk o áiay pádán kapt o gwashti: “Mani jenekk hamé annun mortag, bale byá wati dastá áiay sará per mosh, á padá zendaga bit.”</verse>
				<verse number="19">Issá pád átk o gón wati moridán áiay hamráh but.</verse>
				<verse number="20">Hamódá yakk janéné hastat ke dwázdah sál at áiay hón band nabutagat. Á cha poshti némagá átk o Issáay kabáhay lambi dast jat.</verse>
				<verse number="21">Wati delá gwashagá at: “Agan Issáay kabáhá ham dast per bekanán, dráha bán.”</verse>
				<verse number="22">Issáyá chakk tarrént o gwashti: “Oo mani jenekk! Delá mazan kan, tai setk o báwará tará rakkéntag.” Hamá damáná janén dráh but.</verse>
				<verse number="23">Wahdé Issá parasteshgáhay masteray lógá raset, lahtén mótk áróki dist o bázéné porsay sará zár o puhár ham kanagá at.</verse>
				<verse number="24">Issáyá gwasht: “Dhanná berawét, jenekk namortag, bass wáb ent.” Bale mardom áiay habaráni sará kalág geragá atant.</verse>
				<verse number="25">Wahdé Issáyá mardom cha lógá dhanná dar kortant, jenekkay dasti gept o jenekk pád átk.</verse>
				<verse number="26">É hál, sajjahén damagá tálán but.</verse>
				<verse number="27">Issá cha ódá ráh gept, ráhá do kór gwánk janán áiay randá kapt o gwashtesh: “Oo Dáud bádsháhay chokk! Tará may sará bazzag bát.”</verse>
				<verse number="28">Anchosh ke Issá lógá raset, doén kór áiay kerrá átkant. Issáyá gón áyán gwasht: “Shomárá báwar ent ke man é kárá korta kanán?” Áyán jwáb dát: “Haw, oo Hodáwand!”</verse>
				<verse number="29">Gorhá Issáyá wati dast áyáni chammáni sará per mosht o gwashti: “Hamá dhawlá ke shomá báwar kortag, gón shomá hamá dhawlá bebit.”</verse>
				<verse number="30">Nun áyáni chamm rozhná butant. Issáyá kaddhan kort o gwashtant ke gón hechkasá é bárawá habar makanant.</verse>
				<verse number="31">Bale á shotant o Issáay námesh sajjahén damagá tálán kort.</verse>
				<verse number="32">Áyáni rawagá rand, yakk mardé Issáay kerrá áwortesh ke jennéá geptagat o gong at.</verse>
				<verse number="33">Anchosh ke Issáyá jenn kasshet, gong habar kanagá lagget. Sajjahén mardom hayrán butant o gwashtesh: “Choshén kár hechbar Esráilá gendag nabutag.”</verse>
				<verse number="34">Bale Parisián gwasht: “É, gón jennáni sardáray sarókiá jennána kasshit.”</verse>
				<verse number="35">Issá sajjahén shahr o métagána shot o kanisaháni tahá mardomi dars o sabakka dátant, Hodáay bádsháhiay mestági sheng o tálána kort o har paymén nádráhi o nezórián dur kanán at.</verse>
				<verse number="36">Áiá ke mardománi mocchi distant áyáni sará bazzagi but, chéá ke á béshepánkén pasáni dhawlá, paréshán o béwas atant.</verse>
				<verse number="37">Gón wati moridán gwashti: “Keshár báz ent bale ronók kamm.</verse>
				<verse number="38">Paméshká gón kesháray wáhondá dazbandi bekanét o belóthét ke pa wati keshárán ronók dém bedant.”</verse>
			</chapter>
			<chapter number="10">
				<verse number="1">Randá Issáyá wati dwázdahén hásén kásed lóthetant o jennáni dar kanag o har dhawlén nádráh o nezórén mardománi dráh kanagay wák o ehtiári dátant.</verse>
				<verse number="2">Á dwázdahén kásedáni nám esh ant: pésará, Shamun ke Petros ham gwashaga bit o áiay brát Andriás, randá Zebdiay chokk, Ákub o áiay brát Yuhanná,</verse>
				<verse number="3">Pilipos, Bartulumá, Tumá o máliátgirén Mattá, Halpiay chokk Ákub, Taddá,</verse>
				<verse number="4">sarmachárén Shamun o Yahudá Eskaryuti, hamá ke randá Issái dróhagi o dozhmenáni dastá dayagi at.</verse>
				<verse number="5">Issáyá wati é dwázdahén kásed rawán dát, kaddhan kort o gwashtant: “ Darkawmáni gwará marawét, á shahrán ham marawét ke ódá Sámeri jahmenend ant,</verse>
				<verse number="6">bale Bani Esráiliáni kerrá berawét ke á gárén mésháni dhawlá ant.”</verse>
				<verse number="7">Gwashti: “Har jáh ke rawét, é mestágá sar bekanét ke ásmáni bádsháhi nazzikk ent.</verse>
				<verse number="8">Nádráhán dráh, mordagán zendag, garrián pák o sallah bekanét o cha mardomán jennán dar bekanét. Shomárá moptá rasetag, moptá ham bedayét.</verse>
				<verse number="9">Wati lánkbandáni tahá sohr o nograh o ród mán makanét.</verse>
				<verse number="10">Pa wati sát o sapará turag o pélek mazurét o na do jámag, na chawath o swás o na asá o dazlatth, chéá ke kár kanók wati mozzay hakdár ent.</verse>
				<verse number="11">Wahdé shahr yá métagéá rawét, gorhá anchén mardomé shóház bekanét ke shomay mehmán kanagay láhek bebit o tán roksata nabét hamáiay kerrá bedárét.</verse>
				<verse number="12">Wahdé lógéá rawét, drót o drahbát begwashét o pa á lógá sohl o émeni belóthét.</verse>
				<verse number="13">Agan á lóga karzit, gorhá shomay émeniay wáhag pa áiá rasit o agan nakarzit, shomay é wáhag padá pa shomá pera tarrit.</verse>
				<verse number="14">Agan kasé shomárá wasshátka nakant yá shomay habarán gósha nadárit, á lóg yá shahrá bellét o yalah kanagay wahdá, wati pádáni danz o hákán hamódá bechandhét o betakénét.</verse>
				<verse number="15">Shomárá rásténa gwashán, jost o porsay róchá, Sodum o Gomurahay mardománi sezá cha á shahray mardománi sezá o azábá ásánter o kamtera bit.</verse>
				<verse number="16">Gósh dárét! Man shomárá rawána kanán, bale shomá anchosha bét ke gorkáni nyámá pas. Paméshká máráni dhawlá hozzhár o kapódaráni dhawlá sádah bebét.</verse>
				<verse number="17">Cha mardomán hozzhár bét, á shomárá geráénant o hakdiwánána barant, wati kanisaháni tahá shomárá shallák o hayzarána janant.</verse>
				<verse number="18">Pa manigi hákem o bádsháháni démá pésh kanaga bét, gorhá shomárá sharrén móhé rasit ke áyáni o darkawmáni démá pa man gwáhi bedayét.</verse>
				<verse number="19">Á wahdán ke shomá ódá baraga bét, delá paréshán mabét ke ‘ché begwashén’ yá ‘chón passaw bedayén,’ chéá ke harché ódá shomárá gwashagia bit, hamá wahdá shomárá rasit.</verse>
				<verse number="20">Á wahdá habar kanók shomá nabét, shomay ásmáni Petay Ruh shomay zobáná habara kant.</verse>
				<verse number="21">Brát wati brátá dróhit o kóshárénit o pet wati chokká, chokk cha wati pet o mátá yágia bant o áyána kóshárénant.</verse>
				<verse number="22">Sajjahén mardom, pa mani námay sawabá cha shomá naprata kanant. Bale hamá ke tán áherá sakkiána saggit, á rakkit.</verse>
				<verse number="23">Wahdé shomárá yakk shahréá ázára rasénant gorhá betachét o dega shahréá berawét. Shomárá rásténa gwashán, tánke shomá Esráilay sajjahén shahrán sar bebét, man ke Ensánay Chokk án, pésará káyán.</verse>
				<verse number="24">Na shágerd cha wati ostádá mastera bit o na golám cha wati hodábondá.</verse>
				<verse number="25">Shágerdá haminchok bass ent ke wati ostáday paymá bebit o golám wati hodábonday paymá. Wahdé lógay hodábondesh Belzabul gwashtag, gorhá lógay é dega mardomán allam badterén nám pera bandant.</verse>
				<verse number="26">Shomá cha á mardomán matorsét, chéá ke hecch choshén chérén chizzé nést ke záher o paddar mabit o hecch choshén rázé nést ke áshkár o démdará mabit.</verse>
				<verse number="27">Hamá habarán ke man gón shomá shapay taháriá gwashán, shomá á habarán róchay rozhnáiá begwashét, hamá habar ke halwatá shomay góshán gwashaga bant, á habarán lóg o bánáni sará begwashét o jár janét.</verse>
				<verse number="28">Cha áyán matorsét ke jesm o jáná koshta kanant, bale sáh o arwáhá koshta nakanant, cha hamáiá betorsét ke jesm o ján o sáh o arwáh, doénán dózhá dawr dát o bérán korta kant.</verse>
				<verse number="29">Do jenjeshk pa yakk paysahá bahá nabit? Bale angat cha áyán yakké ham bé shomay ásmáni Petay zánagá zeminá nakapit.</verse>
				<verse number="30">Hodáyá shomay saray mudáni hesáb ham gón ent.</verse>
				<verse number="31">Paméshká matorsét, shomay kadr o arzesh cha sajjahén jenjeshkán géshter ent.</verse>
				<verse number="32">Harkas mardománi démá maná bemannit, man ham wati ásmáni Petay démá áiá mannán,</verse>
				<verse number="33">bale harkas mardománi démá maná mamannit, man ham wati ásmáni Petay démá áiá namannán.</verse>
				<verse number="34">Gomán makanét ke man donyáyá tepáki o sohlay áragá átkagán, pa sohl o tepákiá nayátkagán, gón zahméá átkagán.</verse>
				<verse number="35">Chéá ke man átkagán tán pet o chokkay nyámá, mát o jenekkay nyámá, neshár o wassigay nyámá nátepáki byárán,</verse>
				<verse number="36">bezán harkasay dozhmen áiay wati mardoma bant.</verse>
				<verse number="37">Kaséá ke wati pet o mát cha man dósttera bant, á maná nakarzit o kaséá ke wati bachakk o jenekk cha man dósttera bant, á ham maná nakarzit.</verse>
				<verse number="38">Kasé ke wati salibá baddhá makant o mani hamráh mabit, á ham maná nakarzit.</verse>
				<verse number="39">Chéá ke, agan kasé wati sáhay dáragay johdá bekant, áiá báhénit, bale kasé ke pa manigi wati sáhá báhénit, áiá rakkénit.</verse>
				<verse number="40">Harkas shomárá wasshátk begwashit o sharap bedant, maná sharapa dant o hamá ke maná sharapa dant, á hamáiá sharapa dant ke maná ráhi dátag.</verse>
				<verse number="41">Agan kasé paygambaréá paméshká wasshátka kant o sharapa dant ke á Hodáay ráh dátagén ent, áiá paygambaréay mozza rasit. Hamé dhawlá, kasé ke pahrézkár o rástén mardoméá pa áiay pahrézkáriá sharap bedant, áiá ham pahrézkárén mardoméay mozza rasit.</verse>
				<verse number="42">Agan kasé cha é kasánokén moridán yakkéá paméshká tásé ápa dant ke mani morid ent, allam bezánét ke áiá wati mozza rasit.”</verse>
			</chapter>
			<chapter number="11">
				<verse number="1">Wati dwázdahén moridáni tálim dayagá rand, Issá cha ódá dar átk o pa dars o sabakk dayag o wáz kanagá áyáni shahrán shot.</verse>
				<verse number="2">Wahdé pákshódókén Yahyá, bandijáhá cha Issá Masihay kárán sahig but, wati moridi ráh dátant</verse>
				<verse number="3">ke cha áiá jost bekanant: “Bárén, taw hamá ay ke áyagi at, yá pa degaréá rahchár bebén?”</verse>
				<verse number="4">Issáyá passaw dátant: “Harché ke shomá eshkonag o gendagá ét, berawét Yahyáyá sahig kanét:</verse>
				<verse number="5">kór gendag o maym kanagá ant, lang tarrag o ráh rawagá ant, garri pák o palgár bayagá ant, karr eshkonagá ant, mordag zendag bayagá ant o bazzag o nézgárán wasshén mestág sar bayagá ent.</verse>
				<verse number="6">Bahtáwar hamá ent ke mani káráni gendagá thagal mawárt o malakoshit.”</verse>
				<verse number="7">Wahdé Yahyáay kásed dar kapt o shotant, Issá gón mardomán Yahyáay bárawá gapp o trán kanagá lagget: “Chónén chizzéay cháragá gyábáná shotagét? Kalam o káshay dhilléay cháragá ke gón gwátay kasshagá é dém o á dém shikka wárt?</verse>
				<verse number="8">Agan na, gorhá chónén chizzéay cháragá shotagét? Anchén mardéay cháragá shotagét ke narm o názorkén pósháki gwará at? Á mardom ke názorkén póshák gwará kanant, bádsháhi kalát o márhián nendók ant.</verse>
				<verse number="9">Gorhá ódá shomá chónén chizzéay cháragá shotagét? Paygambaréay cháragá? Haw, shomárá gwashán ke Yahyá cha paygambaréá ham master ent.</verse>
				<verse number="10">Á hamá ent ke áiay bárawá nebisag butag: Bechár, man wati kásedá cha taw pésar ráha dayán ke á, tai ráhá tachk o tayára kant.</verse>
				<verse number="11">Shomárá rásténa gwashán ke hecch mátá pákshódókén Yahyáay warhén bématthén chokké nayáwortag. Bale ásmáni bádsháhiá, hamá ke cha sajjahénán kaster ent, á cha Yahyáyá ham master ent.</verse>
				<verse number="12">Cha pákshódókén Yahyáay wahdá beger tán annun, Hodáay ásmáni bádsháhi gón zóráki démá rawán ent o zórmand áiá pa zóré watigia kanant.</verse>
				<verse number="13">Sajjahén nabián o Tawrátá, tán Yahyáay zamánagá wati péshgói kortagant.</verse>
				<verse number="14">Agan shomá pa mannagá tayár ét, bezánét Yahyá hamá Elyás nabi ent ke áyagi at.</verse>
				<verse number="15">Harkasá gósh per, beshkont.</verse>
				<verse number="16">É zamánagay mardomán kai hamdarwar bekanán ke á, kai dhawlá ant? Á, hamá chokkáni paymá ant ke bázárá neshtagant o á dega chokkán gwánka janant o gwashant:</verse>
				<verse number="17">‘Má pa shomá nal o kalam sáz kort, bale shomá nách o sohbat nagept, má pa shomá mótk áwort, bale shomá arsé narétk.’</verse>
				<verse number="18">Yahyá átkag, na nána wárt o na sharába nóshit, gwashant: ‘ Jenni per ent,’</verse>
				<verse number="19">bale Ensánay Chokk átkag, wárt o nóshit, gwashant: ‘Lápi o sharábié, máliátgir o gonahkáráni sangat ent.’ Bale hekmat o zánt cha kár o kerdá záhera bit.”</verse>
				<verse number="20">Gorhá Issá hamá shahr o mardománi mayárig kanagá lagget ke wati géshterén ajabén kári hamá shahrán kortagatant, chéá ke áyán cha wati badén kárán tawbah nakortagat.</verse>
				<verse number="21">“Bazhn o apsóz pa shomá, oo Korázinay mardomán! Bazhn o apsóz pa shomá, oo Bayt-Saydáay mardomán! Hamá mójezah o ajekkái ke man shomay nyámá pésh dáshtagant, agan Sur o Saydunay shahrán pésh bedáshténant, gorhá óday mardomán hamá wahdá wati gonáháni pashómániay póshák gwará kortagat o poráni sará neshtagatant.</verse>
				<verse number="22">Báwar kanét, jost o porsay róchá Sur o Saydunay mardománi sezá cha shomay sezá o azábá ásánter o kamtera bit.</verse>
				<verse number="23">Oo Kaparnáhumay mardomán! Shomá chest kanag o ásmáná baraga bét? Hechbar! Mordagáni jaháná sarshakuna bét. Chéá ke hamá mójezah o ajekkái ke pa taw pésh dárag butant, agan Sodumay shahrá bebuténant, á shahr tán róche maróchigá mantagat.</verse>
				<verse number="24">Báwar kanét, jost o porsay róchá Sodumay mardománi sezá cha shomay sezá o azábá ásánter o kamtera bit.”</verse>
				<verse number="25">Á wahdá Issáyá gwasht: “Oo mani Pet, zemin o ásmánay Hodábond! Tará satá kanán o sárháyán ke taw é ráz o habar cha zántkár o hóshmandán chér dátant o kódakáni sará paddar kortant.</verse>
				<verse number="26">Oo mani Pet! Taw cha wati razá o wáhagá é dhawlá kort.</verse>
				<verse number="27">Sajjahén chizz, Petá mani dastá dátagant. Abéd cha Petá, hechkas Chokká nazánt. Hamé dhawlá, dega hechkas Petá nazánt, abéd cha Chokká o hamá mardomán ke Chokk belóthit Petá pa áyán paddar bekant.</verse>
				<verse number="28">Oo srénproshtagén zahmatkasshán! Dém pa man byáét, man wat shomárá árám o ásudagia bakshán.</verse>
				<verse number="29">Mani jogá baddhá kanét, cha man hél begerét, ke man narmdel o békebr án. Gorhá shomárá árám o ásudagia rasit.</verse>
				<verse number="30">Chéá ke mani jog ásán o mani bár sobakk ent.”</verse>
			</chapter>
			<chapter number="12">
				<verse number="1">Yakk randé, Shabbatay róchá Issá cha gandomi keshárán gwazagá at. Áiay morid shodig atant o kesháray hóshagán sendag o waragá laggetant.</verse>
				<verse number="2">Parisián ke dist gón Issáyá gwashtesh: “Bechár! Tai morid anchén kára kanant ke Shabbatay róchá rawá naent.”</verse>
				<verse number="3">Passawi dát: “Záná, shomá nawántag, wahdé Dáud o áiay hamráh shodig butant, Dáudá ché kort?”</verse>
				<verse number="4">Hodáay Pákén lógá shot, Hodáay námá hayráti o pákwandhén nagani wártant ke áyáni warag na pa áiá rawá at o na pa áiay hamráhán, tahná pa dini péshwáyán rawá at.</verse>
				<verse number="5">Sharyatá é ham nawántagó ke mazanén parasteshgáhay tahá, dini péshwá Shabbatay béhormatiá kanant bale angat bémayár zánag o lékaga bant?</verse>
				<verse number="6">Man gón shomá gwashán ke edá cha mazanén parasteshgáhá ham masteréné hastent.</verse>
				<verse number="7">Agan shomá é habaray máná bezántén ke gwashit: Man hayrát o korbánig kanagay lóthók naán, mehr o rahmatay lóthók án, gorhá shomá á mardom mayárig nakortagatant ke bémayár ant.</verse>
				<verse number="8">Bezánét man ke Ensánay Chokk án, Shabbatay róchay wáhond án.</verse>
				<verse number="9">Cha ódá démá rawán, Issá áyáni kanisahá shot.</verse>
				<verse number="10">Ódá mardé hastat ke dasti hoshk o mondh at. Lahténá pa beddh o bohtám janagay nimmóná cha Issáyá jost kort: “ Shabbatay róchá kaséay dráh kanag rawá ent yá na?”</verse>
				<verse number="11">Gón áyán gwashti: “Agan cha shomá kaséá méshé hast o Shabbatay róchá chátéá bekapit, hamá damáná méshá cha chátá dara nakant?</verse>
				<verse number="12">Ensánay arzesh cha méshá báz géshter ent. Paméshká Shabbatay róchá néki kanag rawá ent.”</verse>
				<verse number="13">Nun gón á mardá gwashti: “Dastá shahár day.” Áiá dast shahár dát o domi dastay dhawlá wassh o dráh but.</verse>
				<verse number="14">Bale Parisi dhanná shotant o pa Issáay kóshárénagá shawr o saláhesh kort.</verse>
				<verse number="15">Wahdé Issáyá áyáni delay é habar zánt, cha ódá dar kapt. Bázéné áiay padá rawán but o áyáni nyámá harkas ke nádráh at, sajjahéni dráh kortant.</verse>
				<verse number="16">Kaddhani kortant o gwashti: “Gón kassá magwashét man kay án.”</verse>
				<verse number="17">É dhawl paméshká but ke Eshayá nabiay gwashtagén habar sarjam bebit:</verse>
				<verse number="18">É mani hezmatkár ent ke man gechén kortag, maná sakk dóst ent o man cha eshiá báz wassh o razá án, man wati Ruhá eshiay sará éra géján, darkawmáni nyámá é hezmatkár mani ensáp o dádrasiay járá perrénit.</verse>
				<verse number="19">Na jang o merha kant o na ják o kukkár o na kasé damk o bázárán áiay tawárá eshkont,</verse>
				<verse number="20">na ke nezór o nawahkén kalam o káshá próshit o na mermeránkén cherágá koshit, tán hamá wahdá ke ensáp o dádrasiá sóbén o kámyáb bekant.</verse>
				<verse number="21">Pa donyáay kawmán áiay nám mazanén omété bit.</verse>
				<verse number="22">Hamá wahdá mardomán Issáay gwará yakk jenni ganóké áwort. Á, kór o gong at. Issáyá dráh kort o á gendag o habar kanagá lagget.</verse>
				<verse number="23">Sajjahén mardom pa hayráni o bah mánagi gwashagá laggetant: “Chosh buta kant ke é Dáud bádsháhay chokk o óbádag ent?!”</verse>
				<verse number="24">Bale wahdé Parisián é habar eshkot, gwashtesh: “É, gón jennáni sardár Belzabulay sarókiá jennána kasshit.”</verse>
				<verse number="25">Issáyá áyáni é hayál zánt o gón áyán gwashti: “Har molkéá ke nátepáki bekapit, á molk gár o zawála bit o har shahré yá lógé bahr o báng bebit, barjáha namánit.</verse>
				<verse number="26">Agan Shaytán wat Shaytáná dar bekant, bezán gón wati jendá jang ent. Gorhá áiay bádsháhi chón barjáha mánit?</verse>
				<verse number="27">Agan man gón Belzabulay sarókiá jennán dara kanán, gorhá shomay jenday chokk o morid gón kai zór o wáká jennán dara kanant? É paymá, shomay morid wat shomárá mayáriga kanant.</verse>
				<verse number="28">Bale agan man gón Hodáay Ruhá jennán dara kanán, bezánét ke Hodáay bádsháhi shomay nyámá rasetag.</verse>
				<verse number="29">Yá chón buta kant, kasé zóráwarén mardoméay lógá bepoterit o áiay mál o melkatá pol o pánch bekant, tán pésará á zóráwarén mardá magipt o mabandit? Gorhá áiay lógá pol o pánch korta kant.</verse>
				<verse number="30">Kasé ke mani hamráh o dózwáh naent, á mani badwáh ent, kasé ke mocch o yakjáh kanagá gón man hór naent, á, sheng o sháng o tak o parka kant.</verse>
				<verse number="31">Paméshká shomárá gwashán ke har gonáh o kopr, bakshag o pahell kanaga bit, bale Hodáay Pákén Ruhay bárawá sellén habar o kopr, pahell kanaga nabit.</verse>
				<verse number="32">Harkas Ensánay Chokkay bárawá sellén habaré bekant bakshaga bit, bale á ke Pákén Ruhay bárawá sellén habaré begwashit, na é donyáyá pahell kanaga bit o na áyókén donyáyá.</verse>
				<verse number="33">Agan sharrén bar o nibaga lóthét, báyad ent drachk sharréné bebit, badén drachk badén bar o nibaga dant, har drachk cha áiay bará zánaga bit.</verse>
				<verse number="34">Oo syahmárzádagán! Shomá ke wat sell o radkár ét, chón sharrén habar korta kanét? Chéá ke harché mardomay delá bebit, hamá cha áiay dapá dara kayt.</verse>
				<verse number="35">Sharrén mardom cha sharrén ganj o hazánagá sharrén chizz dara kant o sellén mardom cha sellén hazánagá, sellén chizz.</verse>
				<verse number="36">Shomárá gwashán ke jost o porsay róchá mardomán wati har mopt o náhudagén habaray hesáb dayagi ent.</verse>
				<verse number="37">Chéá ke tai habar ant ke tará bémayára kanant o tai habar ant ke tará mayárbára kanant.”</verse>
				<verse number="38">Gorhá lahtén Parisi o Sharyatay zánógerá gón áiá gwasht: “Oo ostád! Má cha taw neshánié gendaga lóthén.”</verse>
				<verse number="39">Issáyá áyáni passawá gwasht: “Sherr o zenahkárén nasl o padréch, neshánia lóthit, bale Yunos nabiay neshániá abéd, dega hecch neshánié áyán dayaga nabit.</verse>
				<verse number="40">Anchosh ke Yunos tán say róch o say shapá thuhén máhigay lápá at, hamé paymá Ensánay Chokk tán say róch o say shapá zeminay lápá bit.</verse>
				<verse number="41">Jost o porsay róchá, Naynawáay mardom gón é zamánagay mardomán hórigá páda káyant o áyán mayáriga kanant, chéá ke áyán Yunosay dháh o hozzhárbáshay sará tawbah kort. Bale nun cha Yunosá masteréné edá ent.</verse>
				<verse number="42">Jost o porsay róchá, Sabáay malakah gón é zamánagay mardomán hórigá páda kayt o áyán mayáriga kant, chéá ke Sabáay malakah cha donyáay á dastá átk tán Solaymánay hekmatá beshkont. Bale nun cha Solaymáná masteréné edá ent.</verse>
				<verse number="43">Wahdé jenné cha kaséá dara kayt, gorhá gyábánána rawt tán pa wati árámi o ásudagiá, jáhé shóház bekant, bale choshén jágahé narasiti.</verse>
				<verse number="44">Gorhá gwashit: ‘Cha ódá ke dar átkagán, padá hamódá rawán.’ Wahdé pera tarrit o gendit ke á lóg hórk o hálig, roptag o sáp o sallah ent,</verse>
				<verse number="45">gorhá rawt o cha wat dega hapt selterén jenn gón wata kárit. Á sajjahén, hórigá ódá rawant o ord o bonaga kanant. É dhawlá, á mardomay ásar o ákebat cha pésarigéná angat badtera bit. É badkárén naslay hál ham hamé paymá bit.”</verse>
				<verse number="46">Issá angat gón mardomán habará at ke áiay mát o brát átk o dhanná óshtátant. Áyán gón Issáyá habar kanagi at.</verse>
				<verse number="47">Gorhá yakkéá Issá sahig kort ke “Tai mát o brát dhanná óshtátagant, gón taw habar kanaga lóthant.”</verse>
				<verse number="48">Issáyá passaw dát: “Mani mát kay ent o mani brát kay?”</verse>
				<verse number="49">Padá áiá wati moridáni némagá dast shahár dát o gwasht: “Esh ant mani mát o brát.</verse>
				<verse number="50">Harkas ke mani ásmáni Petay wáhag o razáay sará kára kant, mani brát, mani mát o gohár hamá ent.”</verse>
			</chapter>
			<chapter number="13">
				<verse number="1">Hamá róchá, Issá cha lógá dar átk o mazangwarmay kerrá shot o nesht.</verse>
				<verse number="2">Bale mardománi anchén mazanén mocchié áiay gwará átk ke á bójigéá swár but. Sajjahén mardom gwarmay tayábá óshtátagatant.</verse>
				<verse number="3">Gorhá áiá mardom gón darwar o mesálán bázén dars o sabakké dátant. Gwashti: “Yakk dehkáné pa tohmay chandhagá shot,</verse>
				<verse number="4">tohmáni chandhagay wahdá kammoké tohm ráhay sará retk o báli morgán chet o wártant.</verse>
				<verse number="5">Kammé tohm dhal o dhókáni sará retk ke ódá hák kamm at, paméshká zutt rost o sabz butant, chéá ke dhagár talag at.</verse>
				<verse number="6">Bale cha róchay trondén garmiá gimmort o hoshk butant, chéá ke áyáni risshag o wandhál zeminá johl nashotagatant.</verse>
				<verse number="7">Kammé tohm shezz o cherekkáni tahá ham retk o shezzán áyáni rost o rodóm dásht.</verse>
				<verse number="8">Dega kammé tohm, sharrén zeminá retk, rost o baresh kort, jáhé sad sari, jáhé shast sari o jáhé si sari.</verse>
				<verse number="9">Harkasá gósh per, beshkont.”</verse>
				<verse number="10">Nun morid áiay kerrá átkant o jostesh kort: “Chéá taw gón mardomán pa darwar o mesál habara kanay?”</verse>
				<verse number="11">Áyáni passawá gwashti: “Hodáyá é zánt shomárá dátag ke ásmáni bádsháhiay rázán sarpad bebét, bale á dega mardománá nadátagi.</verse>
				<verse number="12">Hamáiá ke chizzé hast, géshter dayaga bit, tánke áiá báz bebit, bale kaséá ke nést, hamá ke hastenti ham pach geraga bit.</verse>
				<verse number="13">Paméshká man pa darwar o mesál gón áyán habara kanán ke áyáni chammán maym hast bale nagendant, góshesh pach ant bale naeshkonant o sarkech ham nawarant.</verse>
				<verse number="14">Eshayá nabiay péshgói é mardománi bárawá rást o sarjama bit ke gwashit: gón góshána eshkonét, bale sarkecha nawarét, gón chammána chárét, bale nagendét,</verse>
				<verse number="15">chéá ke é kawm sengdel butag, góshesh grán ant, áyán wati chamm bastagant chó mabit áyáni chamm begendant, áyáni gósh beshkonant, áyáni del bezánant o sarpad bebant o mani némagá per betarrant ke man áyán dráh bekanán.</verse>
				<verse number="16">Bale shomay chamm bahtáwar ant ke gendant o shomay gósha eshkonant.</verse>
				<verse number="17">Shomárá rásténa gwashán, bázén paygambar o pahrézkárén mardománi wáhag butag ke harché shomá gendagá ét áyán ham bedistén, bale nadistesh o harché ke shomá eshkonagá ét áyán ham beshkotén bale naeshkotesh.</verse>
				<verse number="18">Nun tohm chandhagay mesálay maksad o mánáyá gósh bedárét.</verse>
				<verse number="19">Wahdé kasé Hodáay bádsháhiay habará eshkont, bale sarkecha nawárt, gorhá Shaytána kayt o harché ke áiay delá keshag butag dara kant o bárt. Esh at ráhay sará retkagén tohmáni mesálay máná.</verse>
				<verse number="20">Á tohm ke dhal o dhókáni sará retkant, hamá mardomay mesál ent ke Hodáay habará eshkont o hamá damáná pa gal o shádehia mannit,</verse>
				<verse number="21">bale pa é sawabá ke risshag o wandháli najatag, Hodáay habar áiay delá, tán dérá namánit o jágaha nakant. Wahdé Hodáay gál o habaráni sawabá sakki o ázáré berasiti, hamá damáná cha ráhá thagalit o kapit.</verse>
				<verse number="22">Á tohm ke shezz o dhangaráni tahá retkant, hamá mardomay mesál ent ke Hodáay habará gósha dárit, bale donyái parésháni o mál o zarray hers o jópah, áiá rada dayant o naylant Hodáay habar sabz betarrit o bar o barward bedant.</verse>
				<verse number="23">Á tohm ke sharrén zeminá retkant hamá mardomay mesál ent ke Hodáay habará gósha dárit o sarpada bit o bar o barwarda dant, bázéné sad sari, bázéné shast sari o bázéné si sari.”</verse>
				<verse number="24">Issáyá pa áyán dega mesálé áwort o gwasht: “ Ásmáni bádsháhi, hamá mardomay paymá ent ke wati dhagárá sharrén tohmi keshtagat,</verse>
				<verse number="25">bale wahdé mardom waptag o wáb atant, áiay dozhmené átk o gandomay keshtagén dhagárá zahrichk o barri káhay tohmi rétk o shot.</verse>
				<verse number="26">Wahdé gandom rostant o hóshagesh áwort, káh o zahrichk ham rost o mazan butant.</verse>
				<verse number="27">Nun nawkar átkant o gón wati hodábondá gwashtesh: ‘Oo wájah! Taw wati dhagárá sharrén tohm nakeshtagat? Gorhá é zahrichk o barri káh cha kojá átkant?’</verse>
				<verse number="28">Gwashti: ‘Dozhmenéá é kár kortag.’ Nawkarán jost kort: ‘Taw lóthay má berawén áyán begwajén?’</verse>
				<verse number="29">Passawi dát: ‘Na, chó mabit ke káh o zahrichkáni gwajagay wahdá gandom ham dar kanag bebant.</verse>
				<verse number="30">Tán ronagay wahdá belli hórigá rodant, ronagay wahdá gón rónkárána gwashán: “Pésará zahrichkán yakráh o pa sóchagá grámband bekanét, randá gandomán mani ambárá bellét.”’”</verse>
				<verse number="31">Issáyá gón áyán dega mesálé jat o gwasht: “ Ásmáni bádsháhi, thélkáhay tohmay dhawlá ent, ke kaséá zort o wati dhagárá kesht.</verse>
				<verse number="32">Toré belli áiay dánag cha é dega tohmán kaster ent, bale wahdé rodit cha é dega sabzagán borzter, drachkéay dhawlá bit o báli morg áiay ták o tháláni chérá kodóh o kodáma bandant.”</verse>
				<verse number="33">Randá dega mesálé áworti: “ Ásmáni bádsháhi, hamá homiray paymá ent ke janénéá zort o gón bázén ártéá hawár kort o kamm kammá sajjahén árt gwát gept o homir but.”</verse>
				<verse number="34">Issáyá pa mardomán sajjahén habar, mesál o darwaráni tahá gwashtant, bé darwar o mesálán hecch habaria nakort,</verse>
				<verse number="35">tán paygambaray é habar sarjam bebit ke gwashit: “man gón mesál o darwarán wati zobáná pacha kanán o gón áyán anchén habara kanán ke cha donyáay pédáeshá beger tán angat, chér o andém butagant.”</verse>
				<verse number="36">Randá Issáyá mardom eshtant o lógá shot, ódá morid áiay gwará átkant o gwashtesh: “Márá dhagáray barri káh o zahrichkay mesálay mánáyá sarpad kan.”</verse>
				<verse number="37">Gwashti: “Hamá ke sharrén tohma keshit, Ensánay Chokk ent.</verse>
				<verse number="38">Dhagár donyá ent, sharrén tohm ásmáni bádsháhiay chokk ant, zahrichkay tohm Shaytánay chokk ant,</verse>
				<verse number="39">hamá dozhmen ke tohmi dhagárá rétkant, Shaytán ent, kesháray rónay wahd, áheratay róch ent o kesháray ronók, préshtag ant.</verse>
				<verse number="40">Anchosh ke zahrichk mocch kanag o ásá sóchaga bant, áheratay róchá ham hamé dhawlá bit.</verse>
				<verse number="41">Ensánay Chokk, wati préshtagán ráha dant tán sajjahén badkárán o áyán ke degarán rada dayant yakjáh bekanant o cha áiay bádsháhiá dar bekanant.</verse>
				<verse number="42">Áyán ásay kurahá dawra dayant ke ódá gréwag o dantán pa dantán droshaga bit.</verse>
				<verse number="43">Á wahdá nék o pahrézkárén mardom, wati Petay bádsháhiá róchay paymá drapshant. Harkasá gósh per, beshkont.”</verse>
				<verse number="44">“ Ásmáni bádsháhi, hamá ganj o hazánagay paymá ent ke dhagáréá chér dayag butag. Wahdé anágat kaséá dar gétk, áiá chéra dant o padá pa gal o shádehia rawt o wati sajjahén mál o maddhiá bahá kant o hamá dhagárá pa bahá zurit.</verse>
				<verse number="45">Hamé dhawlá, ásmáni bádsháhi, sawdágeréay paymá ent ke dhawldárén morwáred shóháza kant.</verse>
				<verse number="46">Wahdé áiá sakkén gránkimmatén morwáredé dastá kapit, gorhá rawt o wati sajjahén hast o néstá bahá kant o hamá morwáredá gipt.</verse>
				<verse number="47">Hamé dhawlá ásmáni bádsháhi, yakk dám o máhóréay dhawlá ent ke gwarmá dawria dayant o har paymén máhiga gerant.</verse>
				<verse number="48">Wahdé dám cha máhigá porra bit, cha gwarmá dhann daria kanant o máhigán dara chenant, sharrén máhigána zurant o saptáni tahá kanant o é dega harábénán dawra dayant.</verse>
				<verse number="49">Áheratay róchá ham anchosha bit. Préshtaga káyant o badkárán cha nék o pahrézkárén mardomána gisshénant o jetá kanant.</verse>
				<verse number="50">Badkárán ásay kurahá dawra dayant ke ódá gréwag o dantán pa dantán droshaga bit.</verse>
				<verse number="51">Bárén, shomá é sajjahén habarán sarpad butét?” Áyán passaw dát: “Ji haw.”</verse>
				<verse number="52">Gón áyán gwashti: “Paméshká Sharyatay har zánóger ke ásmáni bádsháhiay moridé bit, hamá marday dhawlá ent ke cha wati hazánagá har paymén nók o kwahnén chizz dara kant.”</verse>
				<verse number="53">Wahdé Issáyá é mesál o darwar sarjam kortant, cha ódá dar kapt.</verse>
				<verse number="54">Wati jenday shahrá átk, óday kanisahá mardománi tálim dayagi bongéj kort. Mardom pa hayráni gwashagá laggetant: “Eshiá é zánt o zánag o é dhawlén ajabén kár kanagay wák o twán cha kojá rasetag?”</verse>
				<verse number="55">É hamá dártráshay chokk naent? Maryam eshiay mát o Ákub, Issop, Shamun o Yahudá eshiay brát naant?</verse>
				<verse number="56">Eshiay sajjahén gohár hamedá may kerrá jahmenend naant? Gorhá é sajjahén chizzi cha kojá áwortagant?</verse>
				<verse number="57">Áyán bad átk o Issáesh namannet, bale Issáyá gón áyán gwasht: “Hecch nabiéá wati shahr o hankéná o wati lógá sharap nést.”</verse>
				<verse number="58">Paméshká áiá ódá bázén mójezah pésh nadásht, chéá ke mardomán áiay sará báwar néstat.</verse>
			</chapter>
			<chapter number="14">
				<verse number="1">Á wahdá Jalilay hákem Hirudis, Issáay nám o tawárá sahig but.</verse>
				<verse number="2">Áiá gón wati hezmatkárán gwasht: “É hamá pákshódókén Yahyá ent ke cha mordagán zendag butag, paméshká choshén ajekkái o mójezahána kant.”</verse>
				<verse number="3">Chosh at ke Hirudisá Hirudiáay sawabá ke pésará áiay brát Piliposay jan at, Yahyá geráéntag o bandijáhá band kortagat.</verse>
				<verse number="4">Chéá ke Yahyáyá gón Hirudisá gwashtagat: “Hirudiáay wati lógi kanag Sharyatá pa taw rawá naent.”</verse>
				<verse number="5">Hirudisá pa Yahyáay kóshárénagá shawr kortagat bale torseti, chéá ke mardománi báwar at Yahyá paygambaré.</verse>
				<verse number="6">Hirudisay sálgerah but o Hirudiáay jenekká mehmánáni démá nách o sohbat gept. Hirudis báz washdel but,</verse>
				<verse number="7">sawgendi wárt o labzi kort ke “Harché lóthay belóth, pa taw bakshaga bit.”</verse>
				<verse number="8">Jenekká wati mátay shawr o saláhay sará gwasht: “Pákshódókén Yahyáay sará hamedá tabakéay tahá bekan o maná beday.”</verse>
				<verse number="9">Hirudis báz paréshán o deltaparkah but bale mehmánáni démá sawgendi wártagat o jenekki labz dátagat, paméshká parmáni kort áiay é wáhagá barjáh bekanant.</verse>
				<verse number="10">É dhawlá, Yahyáay sari bandijáhá borráént.</verse>
				<verse number="11">Gorhá áiay sar tabakéay tahá árag o jenekká dayag but, áiá wati mátay kerrá bort.</verse>
				<verse number="12">Yahyáay morid átkant o áiay jónesh bort, kabr o kapaná rand, shot o Issáesh sahig kort.</verse>
				<verse number="13">É habaray eshkonagá rand, Issá bójigéá swár but o dur o gestáén jáhéá tahnaká shot. Wahdé mardom sahig butant, cha shahrán payádaká áiay randá gón kaptant.</verse>
				<verse number="14">Issá ke cha bójigá ér kapt o mardománi mazanén mocchii dist, áyáni sará bazzagi but o sajjahén nádráhi dráh kortant.</verse>
				<verse number="15">Bégáhá, morid áiay kerrá átkant o gwashtesh: “É, dur o gestáén jágahé o béwahd ham butag, paméshká mardomán bell ke métag o bázárán berawant o pa wat ward o waráké bahá begerant.”</verse>
				<verse number="16">Bale Issáyá gwasht: “Áyán rawagay zalurat nést, shomá wat áyán warák bedayét.”</verse>
				<verse number="17">Gwashtesh: “Edá may kerrá tahná panch nán o do máhig hast.”</verse>
				<verse number="18">Gwashti: “Harché shomárá gón, mani kerrá byárét.”</verse>
				<verse number="19">Gorhá áiá mardom sabzagén káháni sará nendagay parmán dátant, randá panchén nán o doén máhigi zortant, ásmánay némagá cháreti o Hodáay shogri gept, gorhá náni chondh chondh kort o moridáni dastá dátant. Moridán nán mardománi sará bahr kortant.</verse>
				<verse number="20">Sajjahén mardomán tán sérá wárt o moridán angat cha sar átkagén chondhán, dwázdah sapt porr kort.</verse>
				<verse number="21">Janén o chokkán o abéd, kesás panch hazár mardén atant. Sajjahénán sérá wárt.</verse>
				<verse number="22">Issáyá hamá damáná morid parmán dát o gwashtant: “Tánke man é mardomán roksata kanán, shomá bójigá swár bét o cha man pésar gwarmay domi némagá berawét.”</verse>
				<verse number="23">Mardománi rahádag kanagá rand, pa dwá kanagá tahná kóhay sará sar kapt. Rónend at o á wat tahná at.</verse>
				<verse number="24">Á wahdá, bójig cha tayábá dur rasetagat, trond o tézén gwát o mastén mawj o chawláni ámách at.</verse>
				<verse number="25">Shapay cháromi pásá, Issá ápay sará gám janán dém pa áyán pédák at.</verse>
				<verse number="26">Wahdé moridán Issá ápay sará gám janán dist, sakk torset o gwashtesh balkén ruhé, paméshká cha torsá kukkáresh kort.</verse>
				<verse number="27">Bale Issáyá hamá damáná gón áyán gwasht: “Matorsét, é man án.”</verse>
				<verse number="28">Petrosá gwasht: “Oo Hodáwand! Agan é taw ay, gorhá bell ke man ham ápay sará tai kerrá káyán.”</verse>
				<verse number="29">Issáyá gwasht: “Byá!” Gorhá Petros cha bójigá gwarmá ér átk o ápay sará Issáay némagá rawagá lagget.</verse>
				<verse number="30">Bale cha gwátay trondiá torseti o ér boddhagá lagget, gorhá kukkári kort: “Oo Hodáwand! Maná berakkén.”</verse>
				<verse number="31">Hamá damáná Issáyá dast shahár dát, á gept o gwashti: “Oo kambáwar! Chéá shakket kort?”</verse>
				<verse number="32">Bójigá sar kaptant o gwát kapt o árám but.</verse>
				<verse number="33">Hamá ke bójigá neshtagatant, Issáesh satá o saná kanáná gwasht: “Béshakk taw Hodáay Chokk ay.”</verse>
				<verse number="34">Wahdé áyán gwarm gwázént Genisáretay shahrá ér átkant.</verse>
				<verse number="35">Óday mardomán Issá pajjáh áwort, sajjahén hand o damagay á dega mardomesh sahig kortant o sajjahén nádráhesh áiay kerrá áwortant.</verse>
				<verse number="36">Dazbandiesha kort: “Bell má tai kabáhay lambá dast bejanén o bass.” Áyán ke dasta jat, sajjahén wassh o dráha butant.</verse>
			</chapter>
			<chapter number="15">
				<verse number="1">Randá, cha Urshalimá átkagén lahtén Parisi o Sharyatay zánóger Issáay kerrá átk o gwashtesh:</verse>
				<verse number="2">“Tai morid chéá may pet o piroki rahbandá próshant o cha waragá pésar dasta nashódant?”</verse>
				<verse number="3">Áyáni passawá gwashti: “Shomá chéá pa wati dód o rahbandáni dáragá Hodáay hokmána próshét?!</verse>
				<verse number="4">Hodáyá gwashtag: Wati pet o mátá sharap o ezzat beday o harkas ke wati pet o mátá záh o dwá bedant, báyad ent koshag bebit.</verse>
				<verse number="5">Bale shomá gwashét: ‘Agan kasé wati pet yá mátá begwashit: “Hamá komakk ke man báyad ent shomárá bedátén, á man Hodáay ráhá korbánig kortag,”</verse>
				<verse number="6">nun zalurat naent á wati pet o mátá sharap bedant.’ Shomá pa wati dód o rahbandáni dáragá Hodáay habará próshét.</verse>
				<verse number="7">Oo doru o dopóstén mardomán! Eshayá nabiá cha Hodáay némagá shomay bárawá sharr gwashtag:</verse>
				<verse number="8">É mardom dapá maná satá dayant, bale delesh cha man báz dur ent.</verse>
				<verse number="9">Á moptá maná parastesha kanant o mardománi jórhéntagén ráh o rahbandán sója dayant. ”</verse>
				<verse number="10">Issáyá mardom wati kerrá lóthet o gwashtant: “Gósh bedárét o sarpad bebét.</verse>
				<verse number="11">Á chizzé ke dapá rawt mardomá nápáka nakant, bale hamá chizz ke cha dapá dara kayt mardomá nápáka kant.”</verse>
				<verse number="12">Nun morid áiay kerrá átkant o gwashtesh: “Zánay ke tai é habarán Parisi tawréntagant?”</verse>
				<verse number="13">Issáyá passaw dát: “Har nehálé ke mani ásmáni Petá nakeshtag, allamá gwajaga bit.</verse>
				<verse number="14">Shomá áyán bay makanét, á kóráni kórén rahshón ant, wahdé yakk kóré domi kórá ráhá shóna dant gorhá doén chátá kapant.”</verse>
				<verse number="15">Petrosá gwasht: “É mesálay mánáyá márá sarpad kan.”</verse>
				<verse number="16">Issáyá gwasht: “Shomá angat haminkadar násarpad ét?</verse>
				<verse number="17">Nazánét harché ke dapá rawt, lápá mána bit o padá cha rótán dara kayt.</verse>
				<verse number="18">Bale harché ke cha dapá dara kayt, béhá cha delá páda kayt o hamé chizz ensáná nápáka kant.</verse>
				<verse number="19">Chéá ke badén pegr o hayál, hón o kósh, zená, bénangi, dozzi, drógén sháhedi o kopr, cha delá chesta bant.</verse>
				<verse number="20">É sajjahén, mardomá nápák o palita kanant, bale agan kasé gón nashoshtagén dastán warag bwárt, sell o nápáka nabit.”</verse>
				<verse number="21">Issáyá á jágah yalah dát o Sur o Saydunay sardhagárá shot.</verse>
				<verse number="22">Kanháni janéné ke hamóday mardomé at átk o kukkári kort: “Oo Hodáwand, oo Dáud bádsháhay chokk! Tará mani sará bazzag bát. Palitén ruhé mani jenekká sakk ázára dant.”</verse>
				<verse number="23">Bale Issáyá jwábé nadát. Nun moridán dazbandi kort: “Eshiá yal kan, galléni, may randá kaptag o báz kukkár kanagá ent.”</verse>
				<verse number="24">Issáyá darráént: “Man bass pa Bani Esráilay gárén méshán ráh dayag butagán.”</verse>
				<verse number="25">Gorhá janén áiay pádán kapt o gwashti: “Oo Hodáwand! Maná komakk kan.”</verse>
				<verse number="26">Gwashti: “Cha chokkáni dastá nánay pach gerag o kochekkáni démá dawr dayag sharr naent.”</verse>
				<verse number="27">Janéná gwasht: “Oo Hodáwand! Bale kochekk wati wáhondáni parzónagay sarárókén naganay thokkorána warant.”</verse>
				<verse number="28">Gorhá Issáyá áiay passawá gwasht: “Oo bánok! Tai báwar mohr o rédag ent, paméshká hamá dhawl ke taw lóthay anchosha bit.” Hamá damáná áiay jenekk dráh but.</verse>
				<verse number="29">Issáyá á jágah esht o shot, cha Jalilay mazangwarmay tayábá gwast o yakk kóhéay sará sar kapt o nesht.</verse>
				<verse number="30">Bázén mardomé áiay kerrá átk, lang, kór, mondh, lell o dega har paymén nádráhesh, Issáay démá áwortant o Issáyá dráh kortant.</verse>
				<verse number="31">Wahdé mardomán dist ke gong habar kanagá ant, mondh dráh bayagá ant, lang tarragá ant o kór gendagá ant, gorhá Esráili hayrán butant o wati Hodáesh satá o saná kort.</verse>
				<verse number="32">Issáyá wati morid lóthet o gwashtant: “Maná é mardománi sará bazzaga bit, say róch ent mani kerrá ant o nun pa waragá hecchesh nést. Gón shodigén lápá eshán roksat kanaga nalóthán, chó mabit ke ráhá betosant o bekapant.”</verse>
				<verse number="33">Moridán darráént: “É barr o gyábáná pa inchok mardomay waráká, nán cha kojá byárén?”</verse>
				<verse number="34">Gorhá Issáyá cha moridán jost kort: “Shomárá chont nán gón?” Gwashtesh: “Hapt nán o lahtén hordén máhig.”</verse>
				<verse number="35">Áiá mardom zeminay sará nendagay hokm dátant.</verse>
				<verse number="36">Gorhá haptén nán o máhigi zortant, Hodáay shogri gept, náni chondh chondh kort o moridáni dastá dátant o moridán mardománi sará bahr kortant.</verse>
				<verse number="37">Sajjahénán sérá wárt o randá cha sar átkagén nánáni chondhán, moridán hapt lach porr kort.</verse>
				<verse number="38">Chár hazár mardéná warák wárt, áyán janén o chokk ham gón at.</verse>
				<verse number="39">Mardománi roksat kanagá rand, Issá bójigá nesht o Magadanay sardhagárá shot.</verse>
			</chapter>
			<chapter number="16">
				<verse number="1">Parisi o Sadukiáni lahtén mardom Issáay kerrá pa áiay chakkásagá átk o ásmáni neshánié lóthetesh.</verse>
				<verse number="2">Bale Issáyá passaw dát: “Wahdé bégáha bit shomá gwashét: ‘Bóm o hawá wassha bit chéá ke ásmánay rang sohr ent.’</verse>
				<verse number="3">Sabáhá gwashét: ‘Maróchi tuppána bit chéá ke ásmánay rang moj o hónchak ent.’ É paymá ásmánay rang o neshániáni kesás kanagá zánét, bale zamánag o wahday neshániáni kesás kanagá nazánét.</verse>
				<verse number="4">Sherr o zenahkárén nasl o padréch neshánia lóthit, bale áyán Yunos nabiay neshániá abéd, dega hecch neshánié dayaga nabit.” Randá Issáyá á yalah dátant o shot.</verse>
				<verse number="5">Wahdé morid mazangwarmay domi pahnátá rasetant zántesh ke nánesh shamoshtag.</verse>
				<verse number="6">Issáyá gón áyán gwasht: “Hozzhár bét! Cha Parisi o Sadukiáni homirá pahréz kanét.”</verse>
				<verse number="7">Gorhá á watmánwat habar kanagá laggetant: “Wájah paméshká chosha gwashit ke má nán gón wat nayáwortag.”</verse>
				<verse number="8">Issáyá zánt ke ché gwashagá ant, paméshká gwashti: “Oo kambáwarán! Chéá jérhagá ét ke ‘gón má nán nést,’</verse>
				<verse number="9">angat hecch sarpad nabutagét?! Shomá á panchén nán shamoshtag, ke panch hazár mardomá sérá wárt o cha sar átkagén naganán chont sapt porr kort?</verse>
				<verse number="10">Yá hamá haptén nán ke chár hazár mardomá wárt o sér kort o shomá cha sar átkagénán chont sapt porr kort?</verse>
				<verse number="11">Gorhá chón sarkecha nawarét ke man gón shomá nánáni bárawá habar nakortag? Cha Parisi o Sadukiáni homirá pahréz kanét.”</verse>
				<verse number="12">Gorhá morid sarpad butant ke áiá nagwashtag cha ártén homirá pahréz bekanant, cha Parisi o Sadukiáni tálimá watá dur bedárant.</verse>
				<verse number="13">Wahdé Issá Kaysariah Pilipiay sardhagárá átk, cha wati moridán josti kort: “Mardom Ensánay Chokkay bárawá ché gwashant, man kay án?”</verse>
				<verse number="14">Áyán passaw dát: “Lahténa gwashit pákshódókén Yahyá ay, lahténa gwashit Elyás nabi ay, dega lahténa gwashit Eremyá nabi ay yá cha á dega nabián yakké.”</verse>
				<verse number="15">Gorhá cha áyán josti kort: “Shomá wat mani bárawá ché gwashét, man kay án?”</verse>
				<verse number="16">Shamun Petrosá passaw dát: “Taw Masih ay, namiránén Hodáay Chokk.”</verse>
				<verse number="17">Issáyá darráént: “Oo Shamun, oo Yunáay chokk! Taw bahtáwaré ay, chéá ke é habar ensánéá pa taw záher o paddar nakortag, mani Pet ke ásmáná ent, áiá paddar kortag.</verse>
				<verse number="18">Tará gwashán: Taw Petros ay o é taláray sará man wati kelisáay bonyátá éra kanán ke markay zór áiá hechbar prósha nadant o áiay sará sóbéna nabit.</verse>
				<verse number="19">Man ásmáni bádsháhiay kelitán tará dayán, zeminay sará harché ke taw makana kanay, ásmáná ham makan kanaga bit, harché ke zeminay sará taw rawá kanay ásmáná ham rawá kanaga bit.”</verse>
				<verse number="20">Randá áiá wati morid parmán kortant: “Hechkasá magwashét ke man Masih án.”</verse>
				<verse number="21">Cha hamá wahdá rand Issá gón wati moridán pa tachk o paddari habar kanagá lagget ke “Allamá, báyad ent Urshalimá berawán, cha kawmay kamásh, mazanén dini péshwá o Sharyatay zánógeráni dastá sakki o sóri besaggán o koshag bebán o sayomi róchá zendag bebán o jáh bejanán.”</verse>
				<verse number="22">Petrosá á yakk kerré kasshet o pa iráz gwashti: “Oo Hodáwand! Hodá chosh makanát. Gón taw hechbar é paymá nabit.”</verse>
				<verse number="23">Issáyá chakk tarrént o gón Petrosá gwashti: “Oo Shaytán! Cha mani démá dur bay. Taw mani ráhá bandagá ay, tai hayál Hodái hayálé naent, ensáni hayálé.”</verse>
				<verse number="24">Randá Issáyá morid lóthetant o gwashti: “Agan kasé lóthit mani randgiriá bekant, báyad ent wati delay sajjahén lóth o wáhagán yalah bedant o pa sáhay nadr kanagá, wati jenday salibá baddhá bekant o mani ráhá gám bejant.</verse>
				<verse number="25">Chéá ke, agan kasé wati sáhay rakkénagay johdá bekant, áiá báhénit, bale á ke wati sáhá pa manigia báhénit, áiá rakkénit.</verse>
				<verse number="26">Agan kaséá sajjahén donyá berasit, bale wati sáhá bebáhénit, gorhá á chónén sóbé bárt o ché kattheta kant? Mardom wati sáhá pa che kimmaté bahá zorta kant?</verse>
				<verse number="27">Ensánay Chokk gón wati Petay mazanén shán o marháhá préshtagáni hamráhiá kayt, gorhá harkasá áiay kortagén káráni mozzá dant.</verse>
				<verse number="28">Shomárá rásténa gwashán, edá lahtén mardom óshtátag ke tán áyáni démá Ensánay Chokkay bádsháhi záher mabit, markay támá nachashant.”</verse>
			</chapter>
			<chapter number="17">
				<verse number="1">Shash róchá rand, Issáyá Petros, Ákub o áiay brát Yuhanná, hamráh kortant o yakk borzén kóhéay sará bortant ke ódá dega kass mabit.</verse>
				<verse number="2">Ódá áyáni démá Issáay chehrag o dróshom badal but. Áiay dém róchay dhawlá drapshnák but o god o pósháki, espét espét butant.</verse>
				<verse number="3">Hamá wahdá áyáni démá Mussá o Elyás záher butant o gón Issáyá habar kanagá laggetant.</verse>
				<verse number="4">Petrosá gón Issáyá gwasht: “Oo Hodáwand! May edá bayag sakk sharr ent, agan tai razá bebit hamedá say sáheg o kápára bandén, yakké pa taw, yakké pa Mussá o degaré pa Elyásá.”</verse>
				<verse number="5">Hamé wahdá ke angat á habará at, drapshókén jambaréá áyáni sará sáheg kort o cha jambará tawáré átk o gwashti: “É mani dóstén Bacch ent, cha eshiá man báz wassh o razá án, eshiay habarán gósh bedárét.”</verse>
				<verse number="6">Wahdé moridán é tawár eshkot, sakk torsetesh o dém pa chér kaptant.</verse>
				<verse number="7">Bale Issá démá átk, dasti per kortant o gwashti: “Pád áét, matorsét!”</verse>
				<verse number="8">Wahdé áyán chamm pach kortant o cháret, abéd cha Issáyá dega hechkasesh nadist.</verse>
				<verse number="9">Cha kóhá ér kapagay wahdá Issáyá hokm kortant: “Tán hamá wahdá ke Ensánay Chokká cha mordagán jáh najatag, wati é distagénáni bárawá hechkasá hál madayét.”</verse>
				<verse number="10">Moridán jost kort: “ Sharyatay zánóger chéá gwashant ke cha Masihay áyagá pésar, báyad ent Elyás nabi byayt?”</verse>
				<verse number="11">Passawi dát: “Elyása kayt o sajjahén kárán gwam o géga kant.</verse>
				<verse number="12">Bale mana gwashán, Elyás wa átkag, áyán pajjáh nayáwort o harché ke áyáni delá lóthet, gón áiá hamá dhawlesh kort. Hamé dábá Ensánay Chokká ham cha áyáni dastá sakki o sóri saggagi ent.”</verse>
				<verse number="13">Nun moridán zánt ke á pákshódókén Yahyáay bárawá habar kanagá ent.</verse>
				<verse number="14">Wahdé Issá o sayén morid mardománi mocchiay nazzikká átkant, yakk mardé Issáay démá átk, kóndhán kapt o gwashti:</verse>
				<verse number="15">“Oo wájah! Tará mani bachakkay sará bazzag bát, áiá mergiay nádráhi gón ent o sakk azáb o bazzagia kant, bázén baré ásá kapit o báz bará ápá.</verse>
				<verse number="16">Man tai moridáni kerrá áwort, bale áyán dráh kort nakort.”</verse>
				<verse number="17">Issáyá gwasht: “Oo bébáwar o gomráhén nasl o padréch! Man tán kadéná gón shomá bemánán? Tán chinchok wahdá shomárá besaggán? Chokká edá mani kerrá byárét.”</verse>
				<verse number="18">Issáyá jenn hakkal dát, jenn dar átk o bachakk hamá damáná dráh but.</verse>
				<verse number="19">Randá morid halwatá Issáay gwará átkant o cha áiá jostesh kort: “Má chéá á jenn kasshet nakort?”</verse>
				<verse number="20">Issáyá passaw dát: “Shomay kambáwariay sawabá. Shomárá rásténa gwashán, agan shomay báwar arzonéay kesásá ham bebit, shomá é kóhá gwashta kanét ke ‘cha edá bekenz o ódá beraw,’ kóha kenzit. Hecch chizz pa shomá nabuteni naent.</verse>
				<verse number="21">Bale é dhawlén jenn, abéd cha dwá kanag o róchag dáragá dara nayáyant.”</verse>
				<verse number="22">Wahdé Jalilá yakjáh butant, Issáyá gón áyán gwasht: “ Ensánay Chokk dróhaga bit o anchén mardománi dastá dayaga bit</verse>
				<verse number="23">ke áiá koshant, bale sayomi róchá á zendaga bit o jáha jant.” Cha é habarán, áiay morid báz paréshán o deltaparkah butant.</verse>
				<verse number="24">Wahdé Issá o áiay morid Kaparnáhumá rasetant, gorhá mazanén parasteshgáhay songi o máliátgir Petrosay kerrá átkant o jostesh kort: “Tai ostád mazanén parasteshgáhay songá nadant?”</verse>
				<verse number="25">Passawi dát: “Haw, dant.” Wahdé Petros lógá átk, Issáyá cha áiá pésar hamé jost kort ke “Oo Shamun! Donyáay bádsháh cha kayá song o máliáta gerant? Cha wati chokkán yá cha degarán?”</verse>
				<verse number="26">Passawi tarrént: “Cha degarán.” Issáyá gwasht: “Gorhá chokk bakshaga bant.</verse>
				<verse number="27">Bale pa áyáni naranjénagá, mazangwarmay tayábá beraw o nahigé ápá dawr beday, hamá máhig ke pésará nahigá jant, áiay dapá pach kan, taw yakk chárkaldári zarré genday, hamáiá bezur, manig o wati songá porr kan.”</verse>
			</chapter>
			<chapter number="18">
				<verse number="1">Hamá wahdá morid Issáay kerrá átkant o jostesh kort: “Bárén, ásmáni bádsháhiá sajjahénáni master o kamásh kay ent?”</verse>
				<verse number="2">Issáyá kasánén chokké tawár kort, áyáni nyámá óshtárént o</verse>
				<verse number="3">gwashti: “Shomárá rásténa gwashán, agan shomá watá badal makanét o kasánén chokkáni paymá mabét, hechbar ásmáni bádsháhiá pád ér korta nakanét.</verse>
				<verse number="4">Paméshká harkas watá é chokkay dhawlá békebr bekant, ásmáni bádsháhiá hamá cha sajjahénán mastera bit.</verse>
				<verse number="5">Harkas pa mani námá, gón washwáhagi é dhawlén chokké wati gwará bedárit, bezán áiá maná dáshtag.</verse>
				<verse number="6">Harkas, cha é kasánokénán ke mani sará báwarmand ant yakkéá dém pa gonáhá bebárt, pa áiá gehter ent ke jenteri táé áiay gardená bebandant o daryáay johlánkián chagal bedayant.</verse>
				<verse number="7">Zár o wáwaylá pa é donyáyá ke gomráhiáni sawab ent. Nabit ke mardom rad majant o thagal mawárt, bale apsóz pa hamá kasá ke radiáni sáchók o sawabsáza bit.</verse>
				<verse number="8">Agan tai dast yá pád tará dém pa gonáhá bebárt, áiá borr o dawr day, chéá ke gón doén dast o pádán dózahay dáemi ásá kapagay badalá, pa taw sharter hamesh ent ke lang o mondh, namiránén zenday wáhond bebay.</verse>
				<verse number="9">Agan tai chamm tará dém pa gonáhá bebárt, áiá ham dar kan o dawr day, chéá ke gón doén chammán dózahay ásá kapagay badalá, pa taw sharter hamesh ent ke gón yakk chamméá namiránén zenday wáhond bebay.</verse>
				<verse number="10">Hozzhár bét. Cha é kasánénán yakkéá ham kamarzesh mazánét o ér majanét. Man shomárá gwashán ke ásmáná esháni préshtag, modám mani ásmáni Petay chehragá gendant.</verse>
				<verse number="11">Ensánay chokk pa gonahkár o gárénáni rakkénagá átkag.</verse>
				<verse number="12">Shomá ché gwashét? Agan kaséá sad mésh bebit o cha áyán yakké gár bebit, gorhá nawad o nohén méshán kóhá yalaha nadant o gárén méshay shóházá narawt?</verse>
				<verse number="13">Shomárá rásténa gwashán, agan gárén méshá dar begéjit, cha á nawad o nohén gár nabutagénán, pa eshiá géshter gal o shádehia kant.</verse>
				<verse number="14">Hamé paymá, shomay ásmáni pet cha é kasánénán yakkéay gár bayagá ham razá nabit.</verse>
				<verse number="15">Agan tai brát radié bekant, beraw o mán halwatá cha á gonáhá sahigi bekan, agan tai habari gósh dásht, gorhá bezán tará wati brát raset.</verse>
				<verse number="16">Bale agan tai habari namannet, gorhá yakk o do kas hamráh bekan, chéá ke har chizzay rásti, gón do yá say mardomay sháhediá paddar kanag bebit.</verse>
				<verse number="17">Agan áyáni habari namannet, gorhá kelisáyá hál beday, bale agan kelisáay habari ham gósh nadásht, gorhá áiá nábáwaráni dhawlá bezán.</verse>
				<verse number="18">Shomárá rásténa gwashán, harché ke shomá zeminay sará makana kanét, ásmáná ham makan kanaga bit, harché ke shomá zeminay sará rawá kanét, ásmáná ham rawá kanaga bit.</verse>
				<verse number="19">Man shomárá é ham gwashán, agan zeminay sará cha shomá do kas, pa hamdeli o tepák chizzé belóthit, har wáhagé ke bebit, cha mani ásmáni Petay némagá áyána rasit.</verse>
				<verse number="20">Chéá ke har jáh do yá say kas mani námay sará hór bebit, man gón áyán góna bán.”</verse>
				<verse number="21">Hamá wahdá Petrosá cha Issáyá jost kort: “Oo Hodáwand! Agan mani brát gón man badi bekant, gorhá tán chont randá man áiá pahell bekanán? Tán hapt randá?”</verse>
				<verse number="22">Issáyá passaw dát: “Man tará gwashán, hapt randá na. Haptá, haptád randá hesáb kan o bebakshi.</verse>
				<verse number="23">Chéá ke ásmáni bádsháhi, hamá bádsháhay dhawlá ent ke cha wati golámán hesáb geragi lóthet.</verse>
				<verse number="24">Wahdé hesáb geragá lagget, yakk mardé áiay démá áwortesh ke lakkáni lakk wámdár at,</verse>
				<verse number="25">bale áiá wám dát nakortant. Paméshká hodábondá parmán kort ke á wat gón jan o chokkán o dega harché ke áiá hastat, bahá kanag o wám gerag bebant.</verse>
				<verse number="26">Golám áiay pádán kapt o mennat o zári kort o gwashti: ‘Maná móh beday, tai sajjahén wámána dayán.’</verse>
				<verse number="27">Hodábondá golámay sará bazzag but, cha á wámán sar gwast o ázáti kort.</verse>
				<verse number="28">Bale wahdé á golám dhanná dar átk, wati hamkárén golámi dist ke áiay sad dináray wámdár at, dasti gotthá sakk dátant o gwashti: ‘Mani wámán beday.’</verse>
				<verse number="29">Áiay pádán kapt o mennat o zári kort o gwashti: ‘Maná móh beday, tai sajjahén wámána dayán.’</verse>
				<verse number="30">Bale áiá namannet o tán wámáni dayagá jélá bandi kort.</verse>
				<verse number="31">É dega golám cha é sargwastay gendagá báz delranj butant o sajjahén hál o habaresh pa wati hodábondá sar kort.</verse>
				<verse number="32">Gorhá hodábondá á golám lóthet o gwashti: ‘Oo radkárén golám! Man wám tará paméshká bakshetant ke taw gón man báz mennat o zári kort.</verse>
				<verse number="33">Anchosh ke maná tai sará bazzag butagat, tará ham báyad wati wámdáray sará bazzag butén.’</verse>
				<verse number="34">Hodábond zahr gept o á golámi tán sarjamén wámáni dayagá band kanáént.</verse>
				<verse number="35">Nun agan shomá wati brátá pa del mabakshét, mani ásmáni pet ham gón shomá hamé dhawlá kant.”</verse>
			</chapter>
			<chapter number="19">
				<verse number="1">Wahdé Issáyá é habar halás kortant, Jalilay damagi yalah dát o dém pa Yahudiahay hamá hand o damagá shot ke Ordonay kawray domi pahnátá ent.</verse>
				<verse number="2">Mardománi mazanén rombé áiay randá gón at o Issáyá ódá áyáni nádráhén mardom dráh kortant.</verse>
				<verse number="3">Lahtén Parisi, Issáay chakkásagá áiay kerrá átk o jostesh kort: “Bárén, pa mardá rawá ent ke wati janay talák o sawnán bedant, sawab toré harché bebit?”</verse>
				<verse number="4">Passawi tarrént: “Shomá nawántag ke Hodáyá jahánay jórhénagay wahdá ensán mardén o janén addh kortag o</verse>
				<verse number="5">gwashtagi: Paméshká, mard cha wati pet o mátá jetá o gón wati janá hór o yakjáha bit. Mard o jan, yakk jesm o jána bant.</verse>
				<verse number="6">É paymá, nun á do naant, yakk jesm o ján ant. Paméshká, á ke Hodáyá yakk kortagant, ensán áyán jetá makant.”</verse>
				<verse number="7">Jostesh kort: “Gorhá parchá Mussáyá parmán dátag ke mard pa wati janay sawn dayagá, áiá taláknámahé bedant o begisshéniti?”</verse>
				<verse number="8">Issáyá passaw dát: “Mussáyá shomay sengdeliay sawabá janénáni sawn dayag rawá kortag, cha bongéjá é dhawl nabutag.</verse>
				<verse number="9">Shomárá gwashán: Harkas cha zenahkáriá abéd, pa dega sawabéá wati janénay sawn o talákán bedant o gón dega janénéá sur o sáng bekant, bezán zená kanagá ent.”</verse>
				<verse number="10">Moridán gwasht: “Agan mard o janay nyámá jáwar é dhawlá ent gorhá sur nakanag sharter ent.”</verse>
				<verse number="11">Gwashti: “É tálimá harkas zorta nakant, hamá kas zorta kant ke áiá é wák o twán bakshag butag.</verse>
				<verse number="12">Lahtén sur korta nakant chéá ke cha mátay lápá é dhawlá pédá butag, lahtén cha mardománi dastá anchosh butag o lahtén pa ásmáni bádsháhiá cha sur o árósá sara gwazit. Agan kasé é habará saggit, hamé dhawlá bekant.”</verse>
				<verse number="13">Á wahdá kasánén chokkesh Issáay kerrá áwortant ke wati dastá áyáni sará per bemoshit o dwá bekant, bale moridán neherr o hakkal dátant.</verse>
				<verse number="14">Issáyá gwasht: “Chokkán bellét mani kerrá byáyant, áyáni démá madárét, chéá ke ásmáni bádsháhi anchén mardománig ent.”</verse>
				<verse number="15">Nun Issáyá áyáni sará dast per mosht. Gorhá wati ráhi gept o shot.</verse>
				<verse number="16">Padá yakk mardé Issáay kerrá átk o josti kort: “Oo ostád! Man kojám nékén kárán bekanán ke namiránén zenday wáhond bebán?”</verse>
				<verse number="17">Issáyá gwasht: “Taw chéá nékiay bárawá cha man josta kanay? ‘Nékén’ tahná yakké, á Hodáay jend ent, agan taw zendmána lóthay, gorhá Hodáay hokmáni sará kár kan.”</verse>
				<verse number="18">Josti kort: “Kojám hokmáni sará?” Issáyá gwasht: “Hón makan, zená makan, dozzi makan, drógén sháhedi maday,</verse>
				<verse number="19">wati pet o mátá ezzat beday, gón wati hamsáhegá wati jenday paymá mehr bekan.”</verse>
				<verse number="20">Warnáén mardá gón Issáyá gwasht: “É sajjahén man kortagant. Dega kojám kár pasht kaptag?”</verse>
				<verse number="21">Issáyá passaw dát: “Agan lóthay tamánén ensáné bebay, beraw wati sajjahén mál o hastiá bahá kan o zarrán garib o nézgárén mardománi sará bahr kan, é paymá tará ásmáni ganjé rasit. Gorhá byá o mani randgiriá bekan.”</verse>
				<verse number="22">Anchosh ke warnáyá é habar eshkot, báz gamig o paréshán but o shot, chéá ke á sér o hazgárén mardé at.</verse>
				<verse number="23">Issáyá gón moridán gwasht: “Shomárá rásténa gwashán, pa hazgár o máldárén mardomán ásmáni bádsháhiá pád ér kanag sakk grán ent.</verse>
				<verse number="24">Haw, shomárá gwashán: Suchenay domká oshteray gwazag wa báz grán ent, bale Hodáay bádsháhiá, zardárén mardomay rawag angat gránter ent.”</verse>
				<verse number="25">É habaray eshkonagá, morid sakk hayrán butant o watmánwatá gwashtesh: “Gorhá kay rakketa kant?”</verse>
				<verse number="26">Issáyá áyáni némagá cháret o gwashti: “Pa ensáná nabuteni ent, bale Hodáay dastá har chizz buta kant.”</verse>
				<verse number="27">Gorhá Petrosá gwasht: “Má wati har chizz yalah dátag o tai randgiriá kanagá én, bárén márá ché rasit?”</verse>
				<verse number="28">Issáyá gón áyán gwasht: “Shomárá rásténa gwashán, hamá nókén donyáyá wahdé Ensánay Chokk wati shán o shawkatay tahtay sará nendit, shomá ke mani hamráh ét, dwázdah tahtay sará nendét o Bani Esráilay dwázdahén kabilaháni dádrasiá kanét.</verse>
				<verse number="29">Harkasá pa mani námaygi lóg, brát o gohár, pet o mát, chokk yá mál o dhagár yalah dátagant, áiá sad sari géshtera rasit o abadmánén zenday wáhonda bit.</verse>
				<verse number="30">Bale bázéné ke awali ent, áheria bit o bázéné ke áheri ent awalia bit.</verse>
			</chapter>
			<chapter number="20">
				<verse number="1">Ásmáni bádsháhi, bágéay hamá hodábonday paymá ent ke pa wati anguri bágá, kárendahay shóházá máhallah dar kapt.</verse>
				<verse number="2">Áiá, róchmozz yakk dináré gisshént o kárendah pa kárá bágá rawán dátant.</verse>
				<verse number="3">Kesás say sáhatá rand dar átk o disti lahtén kárendah bázárá békár óshtátag.</verse>
				<verse number="4">Gwashti: ‘Shomá ham berawét mani bágá kár kanét. Harché ke shomay hakka bit, shomárá dayán.’</verse>
				<verse number="5">Gorhá á shotant. Padá némróchá o dém pa bégáhá dhanná dar átk o anchoshi kort.</verse>
				<verse number="6">Rónenday nazzikká padá dar átk o disti dega lahtén mardom óshtátag, cha áyán josti kort: ‘Chéá shomá sajjahén róchá békárá óshtátagét?’</verse>
				<verse number="7">Gwashtesh: ‘Márá hechkasá kár nadátag.’ Bágay hodábondá gwasht: ‘Shomá ham berawét o bágá kár kanét.’</verse>
				<verse number="8">Rónend but o hodábondá gón wati kármasterá gwasht: ‘Godhsari kárendahán beger tán awaligénán, sajjahénáni mozzá beday.’</verse>
				<verse number="9">Hamáyán ke rónenday nazzikká kár bongéj kortagat, harkasá yakk dináré mozz raset.</verse>
				<verse number="10">Randá hamáyáni bárig átk ke pésará káresh bongéj kortagat, áyáni hayál at ke géshteresha rasit, bale áyán ham yakk yakk dináré raset.</verse>
				<verse number="11">Wati mozzesh zort o bágay hodábonday sará norondhagá laggetant o gwashtesh:</verse>
				<verse number="12">‘Cha sajjahénán o rand átkagén kárendahán yakk sáhaté kár kortag o má sajjahén róchá garmi saggetag o kár kortag, bale taw mayg o áyáni mozz barábar kortant.’</verse>
				<verse number="13">Bágay hodábondá gón yakkéá gwasht: ‘Oo mani sangat! Man gón taw náhakki nakortag. Taw wat gón man róché yakk dináréá namannetag?</verse>
				<verse number="14">Paméshká haminchok ke tai hakk ent bezur o beraw. É mani tab ent ke harché tará dayán, haminchok cha taw rand átkagén kárendahán ham bedayán.</verse>
				<verse number="15">Záná, man wati zarráni master wat naán, har dhawlá ke lóthán gón wati zarrán hamá dhawl bekanán? Yá ke tai chamm mani daspachiá dista nakant?’</verse>
				<verse number="16">É dhawlá, á ke awali ant, áheria bant o hamá ke áheri ant, awalia bant.”</verse>
				<verse number="17">Urshalimay rawagay wahdá, ráhá, Issáyá dwázdahén morid yakk kerré bortant o gwashti:</verse>
				<verse number="18">“Nun má Urshalimá rawagá én, ódá Ensánay Chokká gerant o mazanén dini péshwá o Sharyatay zánógeráni dastá dayant. Áiay markay hokmá borrant o</verse>
				<verse number="19">darkawmén mardománi dastá dayanti. Darkawmén mardom áiay sará rishkand o maskará kanant, gón hayzarán mána bandant o salibay sará dranjanti. Bale sayomi róchá, á padá zendaga bit o jáha jant.”</verse>
				<verse number="20">Hamé wahdá Zebdiay chokkáni mát, wati chokkáni hamráhiá Issáay kerrá átk, áiay pádán kapt o lótheti ke pa mennatgiri chizzé begwashit.</verse>
				<verse number="21">Issáyá cha áiá jost kort: “Begwash, ché lóthay?” Gwashti: “Wahdé tai bádsháhia kayt, labz kan ke mani doén chokkán gón wata nendárénay, yakkéá wati rástén o domiá chappén némagá.”</verse>
				<verse number="22">Issáyá passaw dát: “Shomá nazánét ché lóthagá ét. Bárén, á jámá ke mana nóshán shomá nósheta kanét?” Gwashtesh: “Ji haw, má wártia kanén.”</verse>
				<verse number="23">Issáyá gwasht: “Shomárá mani jám nóshagi ent, bale é mani dastá naent ke kay mani rástén o kay chappén némagá benendit. É jágah hamáyánig ant ke mani Petá pa áyán gisshéntagant.”</verse>
				<verse number="24">Wahdé á dega dahén moridán é habar eshkot, doén brátáni sará zahr geptant.</verse>
				<verse number="25">Gorhá Issáyá sajjahén morid lóthetant o gwashti: “Shomá zánét ke darkawmáni hákem mardománi sará hákemia kanant o kawmáni master wati chérdastén mardománi sará wati ehtiárá kára bandant.</verse>
				<verse number="26">Bale shomá chosh makanét. Cha shomá harkas ke mazania lóthit báyad ent sajjahénáni hezmatkár bebit o</verse>
				<verse number="27">cha shomá harkas ke masteria lóthit, shomay kaster o dazbój bebit.</verse>
				<verse number="28">Hamé dhawlá, Ensánay Chokk nayátkag ke mardom áiay hezmatá bekanant, átkag ke mardománi hezmatá bekant o gón wati sáhay dayagá, bázénéá berakkénit.”</verse>
				<verse number="29">Wahdé cha Ariháay shahrá dar áyagá atant, bázén mardomé Issáay randá gón at.</verse>
				<verse number="30">Áyáni ráhay sará neshtagén do kórá eshkot ke Issá cha ódá gwazagá ent, kukkáresh kort o gwashtesh: “Oo Hodáwand, oo Dáud bádsháhay chokk! Tará may sará bazzag bát.”</verse>
				<verse number="31">Mardomán á hakkal dátant o gwashtesh: “Bétawár bét,” bale áyán géshter kukkár kort: “Oo Hodáwand, oo Dáud bádsháhay chokk! Tará may sará bazzag bát.”</verse>
				<verse number="32">Issá óshtát o josti kort: “Shomá cha man ché lóthét? Pa shomá ché bekanán?”</verse>
				<verse number="33">Áyán passaw dát: “Oo Hodáwand! May chammán rozhná kan.”</verse>
				<verse number="34">Issáyá áyáni sará bazzag but, dasti chammán per moshtant o hamá damáná biná butant o Issáay randá gón kapt o shotant.</verse>
			</chapter>
			<chapter number="21">
				<verse number="1">Wahdé Urshalimay nazzikká átkant o Zaytunay kóhay dámoná Bayt-Pájiay métagá rasetant, Issáyá do morid rawán dát o</verse>
				<verse number="2">gwashtanti: “Démi métagá berawét, anchosh ke ódá rasét haré gendét ke bastag o korragi ham gón ent, áyán bójét o pa man byárét.</verse>
				<verse number="3">Agan kaséá gón shomá chizzé gwasht, begwashét: ‘Wájahá pakár ant o randá ráhesha dant.’”</verse>
				<verse number="4">Paméshká é dhawlá but tán hamá chizz ke nabiay zobáná péshgói kanag butag, rást o paddar bebit:</verse>
				<verse number="5">“Gón Sahyunay Jenekká begwashét: ‘Tai bádsháh tai gwará békebr pédák ent o haréá, bezán korragéá swár ent.’”</verse>
				<verse number="6">Gorhá morid shotant o hamá paymá ke Issáyá gwashtagat, hamá dhawlá kortesh.</verse>
				<verse number="7">Áyán har o korrag áwortant, wati shál o cháderesh haráni poshtá ér kortant o Issá swár but.</verse>
				<verse number="8">Bázénéá wati shál o cháder ráhay sará chérgéján kortant, dega bázén mardoméá drachkáni thál o ták borret o ráhay sará ér kort.</verse>
				<verse number="9">Issáay péshromb o padrombén mardom, kukkár kanáná gwashagá atant: “ Hushiáná, oo Dáud bádsháhay chokk! Mobárak bát hamá ke pa Hodáwanday námá kayt, Hushiáná, borzén arshá.”</verse>
				<verse number="10">Wahdé Issá Urshalimá raset gorhá shór o walwalahé macchet. Shahray mardom jostá atant ke “É kay ent?”</verse>
				<verse number="11">Mocchiay mardomán passaw dát: “É hamá nabi ent, Issá ke Jalilay shahr Náserahay nendóké.”</verse>
				<verse number="12">Issá mazanén parasteshgáhay péshgáhá shot o ódá sawdáger o grákáni gallénag o dar kanagá goláésh but. Zarr badal kanókén sarrápáni thébali chappi kortant o kapót bahá kanókáni korsi o tahtagi dawr dátant.</verse>
				<verse number="13">Gwashti: “Hodáay Ketábá nebisag butag: mani lóg, dwá o parasteshay jágah bebit, bale shomá dozzbázáré kanéti.”</verse>
				<verse number="14">Mazanén parasteshgáhay péshgáhá, bázén kór o lang Issáay kerrá átkant o áiá dráh kortant.</verse>
				<verse number="15">Wahdé mazanén dini péshwá o Sharyatay zánógerán Issáay mójezah o ajekkái distant o é ham distesh ke parasteshgáhá kasánén chokk pa kukkár “ Hushiáná, oo Dáud bádsháhay chokk ” gwashagá ant, báz nawassh butant o</verse>
				<verse number="16">cha Issáyá jostesh kort: “Eshkonagá ay é chokk ché gwashagá ant?” Gwashti: “Haw! Eshkonagá án. Shomá hechbar nawántag ke: ‘Taw wati satá o saná chokk o shirmechén nonnokáni dapá ham dátag ke tará satá bekanant’?”</verse>
				<verse number="17">Gorhá Issáyá á yalah kortant o cha shahrá dhann dar átk o Bayt-Anyáay métagá wati shapi róch kort.</verse>
				<verse number="18">Wahdé Issá sabáhá máhallah per tarrag o shahray némagá rawagá at, shodig but.</verse>
				<verse number="19">Ráhay sará enjiray drachké disti, áiay némagá shot bale abéd cha táká dega hecchi nadist. Gorhá gwashti: “Dega baré, hechbar burr o bar makanátay” o hamá damáná drachk gimmort o hoshk but.</verse>
				<verse number="20">Eshiay gendagá morid hayrán butant. Jostesh kort: “Chón but ke yakk anágat drachk gimmort?”</verse>
				<verse number="21">Issáyá passaw dát: “Shomárá rásténa gwashán, agan shomárá báwar ent o delá shakka nayárét, gorhá hamá dhawlá ke man gón enjiray drachká kortag, shomá ham anchosh o angat géshter korta kanét. Agan shomá é kóhá begwashét ke ‘watá cha edá chest kan o daryáay tahá dawr beday,’ gorhá hamé dhawlá bit.</verse>
				<verse number="22">Agan shomá báwar kanét, harché ke wati dwáyáni tahá lóthét, shomárá dayaga bit.”</verse>
				<verse number="23">Hamá wahdá ke Issá mazanén parasteshgáhay péshgáhá shot o tálim dayagá lagget, mazanén dini péshwá o kawmay kamásh áiay kerrá átkant o jostesh kort: “Taw gón kojám hakk o ehtiárá é kárána kanay? Kayá tará é káráni kanagay ehtiár dátag?”</verse>
				<verse number="24">Issáyá passaw dát o gwashti: “Maná ham cha shomá josté hast, agan mani jostay passawá bedayét, gorhá shomárá gwashán ke gón kojám hakk o ehtiárá é kárána kanán.</verse>
				<verse number="25">Shomay hayálá, Yahyáyá cha kojá pákshódi dayagay ehtiár rasetagat, cha ásmáná yá cha ensánay némagá?” Áyán watmánwatá shawr o saláh kort o gwashtesh: “Agan begwashén cha ásmáná at, gorhá márá gwashit: ‘pa ché áiay sará imánó nayáwort?’</verse>
				<verse number="26">Agan begwashén ke cha ensánay némagá butag, gorhá márá cha mardomána torsit chéá ke sajjahén mardomán mannetag ke Yahyá nabié.”</verse>
				<verse number="27">Paméshká passawesh dát: “Má nazánén.” Issáyá gwasht: “Gorhá man ham shomárá nagwashán ke gón kojám hakk o ehtiárá é kárána kanán.”</verse>
				<verse number="28">“Nun shomá ché gwashét? Yakk mardé hastat, áiay do bacch atant. Wati masterén bacchay kerrá shot o gwashti: ‘Oo mani chokk! Maróchi beraw anguri bágá kár kan.’</verse>
				<verse number="29">Áiá passaw dát: ‘Mana narawán,’ bale randá pashómán but o shot.</verse>
				<verse number="30">Gorhá domi bacchay kerrá shot o hamé dhawlá gwashti. Bacchá passaw dát: ‘Ji haw, mani wájah! Mana rawán,’ bale nashot.</verse>
				<verse number="31">Cha é doénán kojám bacchá wati petay habar zort?” Áyán passaw dát: “Awaligá.” Issáyá gón áyán gwasht: “Báwar kanét, songi o máliátgir o badkárén janén cha shomá pésar Hodáay bádsháhiá rawant.</verse>
				<verse number="32">Chéá ke Yahyá pahrézkáriay ráh o rastahá shomay kerrá átk, bale shomá áiay sará imán nayáwort. Songi o badkárén janénán áiay sará imán áwort o shomá é chizz gón wati chammán dist, bale angat shomá tawbah nakort o áiay sará imán nayáwort.</verse>
				<verse number="33">Dega yakk mesálé gósh dárét: Zemindáréá anguri bágé addh kort o áiay chapp o chágerdá pall o pasili bast, pa anguráni shiragay geragá, kall o kombé jórhi kort o pa negahpániá yakk borjé ham basti. Randá bági pa konandahkári o zamán lahtén bágpánay dastá dát o wat saparéá shot.</verse>
				<verse number="34">Wahdé anguray mósom but, pa wati bahray geragá, hezmatkári zamánzurén bágpánáni kerrá ráh dátant.</verse>
				<verse number="35">Bágpánán áiay hezmatkár geptant, yakké latth o kotthesh kort, domi ham jat o kosht o sayomiesh sengsár kort.</verse>
				<verse number="36">Randá, cha pésarigénán géshter hezmatkári ráh dát, bale bágpánán gón áyán ham hamé dhawlá kort.</verse>
				<verse number="37">Godhsará, wati chokki ráh dát, hayáli kort balkén áiay ruá bedárant.</verse>
				<verse number="38">Bale wahdé bágpánán áiay chokk dist, watmánwatá gwashtesh: ‘Bágay mirásdár hamesh ent, byáét bekoshéni tán eshiay melk o mirásay hodábond wat bebén.’</verse>
				<verse number="39">Gorhá gept o cha bágá dhann bort o koshtesh.</verse>
				<verse number="40">Nun wahdé anguray bágay hodábonda kayt, gón é bágpánán ché kant?”</verse>
				<verse number="41">Áyán passaw dát: “Á, é badkerdén bágpánán gár o bégwáha kant o bágá dega bágpánáni dastá dant ke áiay bahrá pa wahda dayant.”</verse>
				<verse number="42">Issáyá cha áyán jost kort: “Shomá Hodáay Pákén Ketábán nawántag: Á seng ke bánbandén ostáyán pasond nakort o nazort hamá seng, bonhesht but. É Hodáwanday kár ent o may chammán ajab ent.”</verse>
				<verse number="43">“Paméshká gón shomá gwashán ke Hodáay bádsháhi, cha shomá pach gerag o yakk kawméá dayaga bit ke áiay bar o samará kárit.</verse>
				<verse number="44">Kasé ke hamé sengay sará kapit, thokkor thokkora bit o kasé ke seng áiay sará kapit, hurta bit.”</verse>
				<verse number="45">Wahdé mazanén dini péshwá o Parisián Issáay mesál eshkotant, sarpad butant ke á, hamáyáni bárawá habar kanagá at.</verse>
				<verse number="46">Lóthetesh Issáyá dazgir bekanant, bale cha mardomána torsetesh, chéá ke mardománi chammá Issá paygambaré at.</verse>
			</chapter>
			<chapter number="22">
				<verse number="1">Issáyá padá gón mardomán pa mesál o darwar habar kort o gwasht:</verse>
				<verse number="2">“ Ásmáni bádsháhi, hamá bádsháhay paymá ent ke pa wati chokkay árósá mehmánié korti.</verse>
				<verse number="3">Golámi lóthetagén mehmánáni randá ráh dátant, bale áyáni delá nalóthet byáyant.</verse>
				<verse number="4">Gorhá áiá dega lahtén golám ráh dát o hokmi kort ke gón hamá lóthetagén mardomán begwashant: ‘Shámon tayár kortag, káiger o pábondi gwask helár kanag butagant o har chizz tayár ent, byáét árósay mehmániá gón bebét.’</verse>
				<verse number="5">Bale parwáhesh nakort o harkas wati káray némagá shot, yakké dhagáráni némagá o yakké dém pa wati sawdágeriá.</verse>
				<verse number="6">Á degarán áiay golám gept o sobakk o béezzat kort o koshtant.</verse>
				<verse number="7">Bádsháh sakk zahr gept o pa hónigáni janag o áyáni shahray sóchagá sepáhigi ráh dátant.</verse>
				<verse number="8">Gorhá gón wati golámán gwashti: ‘Árósay mehmáni tayár ent, bale hamá ke lóthag butagatant, áyagay láhek naatant.</verse>
				<verse number="9">Paméshká berawét chárráháni sará harkasá ke gendét, áyán mani mehmániá byárét.’</verse>
				<verse number="10">Bádsháhay golám shotant o sharr o gandag, harkasesh ke dist, sajjahénesh yakjáh kort o áwortant o árósay tálár cha mehmáná porr but.</verse>
				<verse number="11">Nun wahdé bádsháh mehmánáni cháragá átk, yakk anchén mardé disti ke suri godi gwará naat.</verse>
				<verse number="12">Bádsháhá cha áiá jost kort: ‘Hambal! Bé suri pósháká, taw chón tóká potertagay?’ Bale áiá hecch passaw dát nakort.</verse>
				<verse number="13">Gorhá bádsháhá gón wati hezmatkárán gwasht: ‘Eshiay dast o pádán bandét o dhanná taháriá dawr bedayét.’ Ódá gréwant o dantán pa dantána droshant.</verse>
				<verse number="14">Chéá ke lóthetagén báz ant, bale gechén kortagén kamm.”</verse>
				<verse number="15">Hamé wahdá Parisi shotant o anchén pandal o repké kortesh ke Issáyá chón cha áiay jenday habarán mán begisshénant o dámá dawr bedayant.</verse>
				<verse number="16">Nun lahtén shágerdesh gón Hirudiáni hamráhiá áiay kerrá rawán dát tán begwashant: “Oo ostád! Má zánén ke taw tachk o rástén mardomé ay o Hodáay ráhá pa rástiá sója dayay o hechkaséay némagá nageray, chéá ke sajjahénán pa yakk chamméá cháray.</verse>
				<verse number="17">Márá begwash, tai hayálá Rumay bádsháh Kaysará song o máliát dayag rawá ent yá na?”</verse>
				<verse number="18">Issáyá áyáni gandagén pegr zánt o gwashti: “Oo dopóstén shatalkárán! Chéá maná chakkásagá ét?</verse>
				<verse number="19">Cha hamá zarrán ke pa máliátá dayant, yakké maná pésh bedárét.” Áyán yakk dináré pésh kort.</verse>
				<verse number="20">Issáyá cha áyán jost kort: “Eshiay sará kai nám o naksh per ent?”</verse>
				<verse number="21">Gwashtesh: “Kaysaray.” Nun Issáyá darráént: “Gorhá Kaysaraygá Kaysará bedayét o Hodáaygá Hodáyá bedayét.”</verse>
				<verse number="22">É habaráni eshkonagá á hayrán butant o Issáesh esht o shotant.</verse>
				<verse number="23">Randá, lahtén Saduki ke áheratay namannók ant, Issáay kerrá átk o jostesh kort:</verse>
				<verse number="24">“Oo ostád! Mussáyá gwashtag: ‘Agan kasé bé poshpadá bemerit, báyad ent áiay brát gón áiay janózámá sur bekant, tán pa wati brátá rand o ráhé bellit.’</verse>
				<verse number="25">May némagá hapt brát hastat. Awali brátá sur kort, bé chokká mort o wati jani pa á dega brátá esht.</verse>
				<verse number="26">Padá gón domi o sayomi tán haptomiá anchosh but.</verse>
				<verse number="27">Godhsará, á janén ham mort.</verse>
				<verse number="28">Nun taw begwash, áheratay róchá é janén cha haptén brátán kojám brátayga bit? Chéá ke sajjahén brátán bárig bárigá gón áiá sur kortagat.”</verse>
				<verse number="29">Issáyá passaw dát: “Shomá rad wártag, chéá ke na cha Pákén Ketábán chizzé sarkecha warét o na Hodáay wák o zórá sarpada bét.</verse>
				<verse number="30">Áheratá, na kasé sura kant o na sur dayaga bit, ásmáni préshtagáni dhawlá bant.</verse>
				<verse number="31">Mordagáni padá zendag bayag o jáh janagay bárawá, záná shomá hamá habar nawántag ke Hodáyá shomárá gwashtagat:</verse>
				<verse number="32">Man án, Ebráhémay Hodá, Esákay Hodá o Ákubay Hodá? Bezán á, mordagáni Hodá naent, zendagénáni Hodá ent.”</verse>
				<verse number="33">Mardom cha Issáay é habaráni eshkonagá hayrán o habakkah butant.</verse>
				<verse number="34">Wahdé Parisi sahig butant ke Issáyá chón gón wati passawá Sadukiáni dap bastag, gorhá hór but o átkant.</verse>
				<verse number="35">Cha áyán yakkéá, ke Sharyatay kázié at, pa Issáay chakkásagá cha áiá jost kort:</verse>
				<verse number="36">“Oo ostád! Sharyatay masterén hokm kojám ent?”</verse>
				<verse number="37">Issáyá passaw dát: “ Wati Hodáwandén Hodáyá pa del, gón sajjahén ján o sáh o gón sajjahén pahm o pegrá dóst bedár.</verse>
				<verse number="38">Cha sajjahénán masterén o awali hokm hamesh ent.</verse>
				<verse number="39">Domi hokm ham, hameshiay dhawlá ent: Gón wati hamsáhegá wati jenday paymá mehr bekan.</verse>
				<verse number="40">Hamé doén hokm, Mussáay Sharyat o sajjahén nabiáni parmánáni bonyát ant.”</verse>
				<verse number="41">Hamé wahdá ke Parisi yakjáh mocch atant, Issáyá cha áyán jost kort:</verse>
				<verse number="42">“ Masihay bárawá shomá ché gwashét? Á kai chokk ent?” Áyán passaw dát: “ Dáud bádsháhay chokk ent.”</verse>
				<verse number="43">Nun gwashti: “Gorhá chéá Dáud cha Pákén Ruhay shobén o elhámá, áiá wati Hodáwanda zánt, wahdé gwashit:</verse>
				<verse number="44">Hodáwandá gón mani Hodáwandá gwasht: ‘Mani rástén némagá benend tán hamá wahdá ke tai dozhmenán tai pádáni chérá dawr bedayán.’</verse>
				<verse number="45">Nun agan Dáud, Masihá wati Hodáwanda gwashit, gorhá Masih chón áiay chokk buta kant?”</verse>
				<verse number="46">Hechkasá áiay habaráni passaw dát nakort o cha á róchá o rand, kaséá ham cha áiá jost kanagay del o joryat néstat.</verse>
			</chapter>
			<chapter number="23">
				<verse number="1">Á wahdá Issáyá gón mocchiay mardomán o wati moridán habar kort o gwasht:</verse>
				<verse number="2">“ Sharyatay zánóger o Parisi, Mussáay jáhá neshtagant.</verse>
				<verse number="3">Paméshká harché ke shomárá tálima dayant, áyáni habarán bemannét o á habaráni randgiriá bekanét, bale áyáni dhawlá mabét, parchá ke harché á tálima dayant, wat á dhawlá nakanant.</verse>
				<verse number="4">Anchén gránén bára bandant o mardománi kópagá laddhant ke chest kanaga nabant, bale wat pa áyáni chest kanagá lankok o mórdánagé ham nasorénant.</verse>
				<verse number="5">Á harché ke kanant, pa mardománi pésh dáragá kanant o bass. Wati táitán mazana kanant o kabáhay lambán drájkassh.</verse>
				<verse number="6">Mehmánián, awali reday nendagesh dóst ent o kanisaháni sharterén jáhán gechéna kanant.</verse>
				<verse number="7">Bázáráni tarr o garday wahdá lóthant ke mardom áyán wasshátk o drahbát begwashant o ‘rabbi’ tawár bekanant.</verse>
				<verse number="8">Bale maylét mardom shomárá ‘ostád’ begwashant, chéá ke shomárá tahná yakk ostádé hast o sajjahén yakdomiay brát ét.</verse>
				<verse number="9">Shomá é donyáyá hechkasá ‘pet’ tawár makanét chéá ke shomárá yakk Peté hast, hamá ke ásmáná ent.</verse>
				<verse number="10">Shomárá hechkas ‘tálim dayók’ magwashit, chéá ke shomárá yakk tálim dayóké hast o á Masih ent.</verse>
				<verse number="11">Á ke shomay nyámá cha sajjahénán master ent, hamá á degaráni hezmatkár bebit.</verse>
				<verse number="12">Chéá ke harkas watá mazana zánt o lékit, kamsharapa bit o harkas watá jahl o érdasta mannit, washnám o sharapdára bit.</verse>
				<verse number="13">Bale bazhn o apsóz pa shomá, oo Sharyatay zánógerán o Parisián! Oo dopóstén shatalkárán! Shomá mardománi démá ásmáni bádsháhiay darwázagá banda kanét, na wata poterét o na degarána kellét.</verse>
				<verse number="14">Bale bazhn o apsóz pa shomá, oo Sharyatay zánógerán o Parisián! Oo dopóstén shatalkárán! Shomá janózámáni lógán gón málwáriá barét o pa pésh dáragá, wati dwá o sanáyán drájkassha kanét, shomárá sakterén sezá o padmozza rasit.</verse>
				<verse number="15">Bazhn o apsóz pa shomá, oo Sharyatay zánógerán o Parisián! Oo dopóstén shatalkárán! Shomá pa yakk mardoméay Yahudi kanagá, hoshki o daryáyán sát o sapara kanét, bale wahdé kasé shomay hambáwara bit, gorhá áiá cha wati jendá do sari badter o dózahay chokka kanét.</verse>
				<verse number="16">Oo kórén rahshónán! Bazhn o apsóz pa shomá ke mardomán sója dayét: ‘Agan kasé mazanén parasteshgáhay sawgendá bwárt parwáh nést, bale agan yakké parasteshgáhay teláh o tangawáni sawgendá bwárt, gorhá báyad ent wati sawgendá purah bekant.’</verse>
				<verse number="17">Oo kamzántén kórán! Kojám chizzay darajat borzter ent, tangaw o teláháni yá parasteshgáhay? Teláh o tangaw, paméshká pák o palgár ant ke parasteshgáhá ér ant.</verse>
				<verse number="18">Shomá chosh ham gwashét ke ‘agan kasé korbánjáhay sawgendá bwárt hecch parwáh nést, bale agan kasé korbánjáhay korbánigay sawgendá bwárt, gorhá báyad ent wati sawgendá purah bekant.’</verse>
				<verse number="19">Oo kórén mardomán! Kojám chizzay darajat borzter ent, korbánigay yá korbánjáhay? Korbánig paméshká pák o palgár zánaga bit ke korbánjáhá korbánig kanaga bit.</verse>
				<verse number="20">Paméshká kasé ke korbánjáhay sawgendá wárt, bezán korbánjáh o korbánig kortagén sajjahén chizzáni sawgendá wárt.</verse>
				<verse number="21">Harkas ke mazanén parasteshgáhay sawgendá wárt, bezán parasteshgáh o áiay jahmenenday sawgendá wárt.</verse>
				<verse number="22">Harkas ke ásmánay sawgendá wárt, Hodáay taht o á taht nendókay sawgendá wárt.</verse>
				<verse number="23">Bazhn o apsóz pa shomá, oo Sharyatay zánógerán o Parisián! Oo dopóstén shatalkárán! Shomá purchénk, gwátag o zirragay dahyakká kasshét o Hodáay námá dayét bale cha Sharyatay dega masterén hokmán bezán dádrasi o ensáp, rahmdeli o wapádáriá béhayál o bétránag butagét. Drégatá, shomá é kár bekorténant o á ham yalah madáténant.</verse>
				<verse number="24">Oo kórén rahshónán! Shomá passhagá kamaká géchét o dara kanét, bale oshterá éra barét.</verse>
				<verse number="25">Bazhn o apsóz pa shomá, oo Sharyatay zánógerán o Parisián! Oo dopóstén shatalkárán! Shomá wati pyálah o darpáni dhanni némagá sáp o sallaha kanét bale áyáni tal o tók sell ent. Shomay del o darun ham cha lálech o tamáh o bépahréziá porr o sell ent.</verse>
				<verse number="26">Oo kórén Parisi! Pésará wati pyálahay tóká sapá kan, dhanni némagá á wat pák o sallaha bit.</verse>
				<verse number="27">Bazhn o apsóz pa shomá, oo Sharyatay zánógerán o Parisián! Oo dopóstén shatalkárán! Shomá espétén gach jatagén kabráni paymá ét ke sarzáherá dhawldár ant, bale tóká, cha mordagáni haddh o har paymén gand o gasarhá porr ant.</verse>
				<verse number="28">Hamé dhawlá shomá ham sarzáherá mardománi chammá tachk o pahrézkárén mardom ét bale shomay del cha shatalkári o náshariá sarréch ent.</verse>
				<verse number="29">Bazhn o apsóz pa shomá, oo Sharyatay zánógerán o Parisián! Oo dopóstén shatalkárán! Shomá nabiáni kabráni sará gombod o addiraha bandét o pahrézkáráni kabrána sambahénét o dhawldára kanét.</verse>
				<verse number="30">Chosh ham gwashét ke ‘agan má wati pet o pirokáni wahd o bárigá buténén, gorhá paygambaráni kosht o kóshá gón áyán hamráh nabutagatén.’</verse>
				<verse number="31">É dhawlá wati bárawá sháhedia dayét o mannét hamáyáni nasl o óbádag ét ke paygambaresh koshtagant.</verse>
				<verse number="32">Bale hamá kár ke shomay pet o pirokán bongéj kortag, shomá áyán sarjam bekanét.</verse>
				<verse number="33">Oo márán, oo syahmárzádagán! Shomá chón cha dózahay sezáyá rakketa kanét?</verse>
				<verse number="34">Man, paygambar o zántkár o Sharyatay zánóger shomay kerrá ráha dayán, shomá cha áyán lahténá koshét o saliba kasshét, dega lahténá wati kanisahán hayzarána janét o shahr pa shahra táchénét.</verse>
				<verse number="35">Gorhá cha Hábilá beger tán Barakiáay chokk Zakaryáyá, ke shomá mazanén parasteshgáh o korbánjáhay nyámá kosht, é sajjahén pahrézkáráni hón ke jaháná réchag butag, shomay gardená bit.</verse>
				<verse number="36">Shomárá rásténa gwashán, é sajjahénáni kóshay sezá hamé zamánagay mardomána rasit.</verse>
				<verse number="37">Urshalim, oo Urshalim! Taw paygambarána koshay o Hodáay ráh dátagénán sengsára kanay. Báz randá man lóthetag tai chokkán wati kerrá mocch o yakjáh bekanán, anchosh ke nekénkén morgé chureg o chippokán wati bál o bánzoláni chérá moccha kant, bale shomá nalóthet.</verse>
				<verse number="38">Nun shomay lóg wayrán, shomay wati dastá yalah dayaga bit.</verse>
				<verse number="39">Shomárá gwashán, dega baré maná nagendét tán á wahdá ke wati zobáná begwashét: ‘Mobárak bát hamá ke pa Hodáwanday námá kayt.’”</verse>
			</chapter>
			<chapter number="24">
				<verse number="1">Issá cha mazanén parasteshgáhá dar áyagá at ke morid átkant tán áiay delgósh o chamshánká pa parasteshgáhay jágah o márhiáni nedáragá betarrénant.</verse>
				<verse number="2">Issáyá gón áyán gwasht: “É sajjahénán gendagá ét? Shomárá rásténa gwashán, yakk sengé ham domi sengay sará namánit, sajjahénána próshant o karójant.”</verse>
				<verse number="3">Hamá wahdá ke Issá Zaytunay kóhay sará neshtagat, áiay morid pa halwat o ehwaté átkant o jostesh kort: “Begwash bárén, é prosht o prósh kadéna bit o tai bádsháhiay áyag o donyáay halásiay nesháni, ché ent?”</verse>
				<verse number="4">Issáyá passaw dátant: “Hozzhár bét kasé shomárá gomráh makant.</verse>
				<verse number="5">Chéá ke bázéné mani námá kayt o gwashit: ‘Man hamá Masih án’ o bázénéá gomráha kant.</verse>
				<verse number="6">Jangáni kukkárá eshkonét o áyáni hál o habar shomay góshána kapit bale matorsét o paréshán mabét. Allam é dhawlá bit, bale angat halásiay wahd nayátkag o pa sar narasetag.</verse>
				<verse number="7">Yakk kawmé dega kawméay sará o yakk hokumaté dega hokumatéay sará páda kayt. Bázén molk o jágahán kahta kapit o zeminchandha bit.</verse>
				<verse number="8">Bale é sajjahén, tahná zank o záyagay dardáni bendát ent.</verse>
				<verse number="9">Á wahdá shomárá gerant o sakki o sóriáni ámácha kanant o koshant ham o donyáay sajjahén kawm, mani námay sawabá cha shomá naprata kanant.</verse>
				<verse number="10">Gorhá bázéné poshtá kenzit o cha ráhá thagalit, yakké domiá dróhit o kast o kénaga kant.</verse>
				<verse number="11">Bázén drógén paygambar jáha janant o bázénéá gomráha kanant.</verse>
				<verse number="12">Cha gomráhi o náshariá, bázén mardománi nyámá mehr o dósti kamma bit.</verse>
				<verse number="13">Bale hamá ke tán áherá sakkiána saggit, á rakkit.</verse>
				<verse number="14">Hodáay bádsháhiay mestágay jár, sajjahén donyáyá janaga bit, tán pa sajjahén kawmán sháhedié bebit, gorhá donyáay halási sara rasit.</verse>
				<verse number="15">Wahdé shomá á ‘ palit o bérán kanókén bazzhnáká ’ gendét, hamá ke Dányál nabiá áiay bárawá habar kortag ke á pákén jágahá óshtátag,” wánók bezánt o sharr sarpad bebit,</verse>
				<verse number="16">“hamá ke Yahudiahá ant dém pa kóhán betachant.</verse>
				<verse number="17">Hamá ke bán o bádgiray sará ent, wati ord o poténkáni zuragá jahlá ér makapit o lógá marawt o</verse>
				<verse number="18">hamá mardom ke dhagáráni sará kesht o keshárá ent, wati kabáhay zuragá per matarrit.</verse>
				<verse number="19">Á róchán, apsóz pa lápporr o chokmátén janénán.</verse>
				<verse number="20">Dwá bekanét ke shomay tachag o dar rawag, zemestán yá Shabbatay róchá mabit.</verse>
				<verse number="21">Chéá ke hamá róchán, anchén gránén sakki o sórié kapit ke áiay mesál cha jahánay jórh bayagá tán é wahdá nayátkag o hechbar ham nayayt.</verse>
				<verse number="22">Agan á sakkiáni róch kamter kanag mabuténant, hecch mardomé narakketagat, bale pa gechén kortagénáni háterá, á róch kamter kanaga bant.</verse>
				<verse number="23">Á wahdá, agan kasé shomárá begwashit: ‘Bechár, Masih edá ent’ yá ‘Bechár, ódá ent,’ báwar makanét.</verse>
				<verse number="24">Chéá ke drógén Masih o drógén nabi jáha janant o mazanén nesháni o ajekkái pésha dárant. Wati sajjahén zórá janant ke gechén kortagénán ham gomráh bekanant.</verse>
				<verse number="25">Man cha é jáwaráni bayagá pésar shomárá hál dátag.</verse>
				<verse number="26">Gorhá, agan wahdé mardom shomárá begwashant: ‘Bechárét, gyábáná ent,’ ódá marawét, yá ke begwashant: ‘Lógay tahá ent,’ báwar makanét.</verse>
				<verse number="27">Chéá ke Ensánay Chokk anchén gerókéay paymá kayt ke cha ródarátká beger tán rónendá shahma dant o gendaga bit.</verse>
				<verse number="28">Har jáh ke mortagén sahdáréay jóna bit, ódá gittó o dhundhwárén morg moccha bant.</verse>
				<verse number="29">Á rócháni sakki o sórián o rand, yakk anágat róch tahára bit, máha nadrapshit o máhekánia nabit, estár ham cha ásmáná kapant o ásmáni zór o wák, larzénaga bant.</verse>
				<verse number="30">Á wahdá, Ensánay Chokkay nesháni ásmáná paddara bit o donyáay sajjahén kawma gendant ke Ensánay Chokk, gón mazanén wák o twán o shán o shawkaté jambaráni sará kayt o paddara bit, nun gréwant o mótka kárant.</verse>
				<verse number="31">Gón karnáay borzén tawárá wati préshtagán ráha dant ke áiay gechén kortagén mardomán, cha donyáay chárén kondhán, bezán cha zeminay hand o damagán tán ásmánay goddhi marz o simsarán, mocch o yakjáh bekanant.</verse>
				<verse number="32">Nun cha enjiray drachká dars o sabakk begerét, anchosh ke áiay thál narma bant o táka trokkant, gorhá zánét ke garmágay mósom nazzikk ent.</verse>
				<verse number="33">Hamé dhawlá, wahdé é sajjahén chizzána gendét, wata zánét ke mani áyagay wahd nazzikk ent o darwázagay dapá rasetagán.</verse>
				<verse number="34">Shomárá rásténa gwashán, tán é sajjahén jáwar mayáyant é nasl o padréch halása nabit.</verse>
				<verse number="35">Zemin o ásmán gára bant, bale mani habar hechbar gár o zyána nabant.</verse>
				<verse number="36">Hechkasa nazánt ke á róch o á sáhat kadéna rasit, na ásmánay préshtaga zánant o na chokk, tahná Peta zánt o bass.</verse>
				<verse number="37">Hamá dhawlá ke Nuhay bárigá butag, Ensánay Chokkay áyagay róch ham anchosha bit.</verse>
				<verse number="38">Chéá ke cha hár o tuppáná pésar, tán hamá róchá ke Nuh bójigá swár but, mardomán wártag o nóshetag o sáng o sur kortag.</verse>
				<verse number="39">Á hecch sahig naatant tán hár o tuppán átk o sajjahén mardomi gár o hármal kortant. Ensánay Chokkay áyagay wahdá ham hamé dhawlá bit.</verse>
				<verse number="40">Á wahdá, do mardom kesháráni sará kárá bit, yakké baraga bit o domi hamódá pasht géjaga bit.</verse>
				<verse number="41">Do janén jenteray sará dánay droshagá bit, yakké baraga bit o domi hamódá pasht géjaga bit.</verse>
				<verse number="42">Shomá nazánét ke shomay Hodáwand kojám róchá kayt. Paméshká sár o hozzhár bét.</verse>
				<verse number="43">Shomá sharra zánét, agan lógay hodábondá bezántén ke dozz shapay kojám wahd o pásá kayt, gorhá ágah butagat o dozzi wati lógá pa dozziá naeshtagat.</verse>
				<verse number="44">Hamé paymá tayár bét, chéá ke Ensánay Chokk anchén wahdéá kayt ke shomá áiay entezár o wadárá nabét.</verse>
				<verse number="45">Kay ent hamá wapádár o shiwwárén hezmatkár ke hodábond áiá wati é dega sajjahén hezmatkáráni master bekant tán áyán pa wahd ward o warák bedant.</verse>
				<verse number="46">Bahtáwar ent hamá hezmatkár ke wahdé hodábonda kayt, áiá hamá káráni sará gendit.</verse>
				<verse number="47">Shomárá rásténa gwashán, hodábond hamá hezmatkárá wati sajjahén mál o hastiay kármastera kant.</verse>
				<verse number="48">Bale agan hezmatkár gandag o radkáré bebit o wati delá begwashit ke ‘hodábond áyagá déra kant’ o</verse>
				<verse number="49">paméshká wati hamkáráni latth o kotth kanagá bongéj bekant o gón sharábián ward o nóshá bebit,</verse>
				<verse number="50">áiay hodábond anchén róch o sáhatéá kayt o rasit ke á nazánt o wadárá naent.</verse>
				<verse number="51">Gorhá hodábond áiá thokkor thokkora kant o shatalkáráni nyámá dawra dant. Ódá gréwant o dantán pa dantána droshant.</verse>
			</chapter>
			<chapter number="25">
				<verse number="1">Á wahdá ásmáni bádsháhi, hamá dahén neshtagén janénchokkáni paymá bit ke wati cherágesh zortant o sálónkay péshwáziá dar kaptant.</verse>
				<verse number="2">Cha áyán panch nádán atant o panch dáná.</verse>
				<verse number="3">Nádánén jenekkán wati cherág zortant bale gón wat thélesh nabort gón.</verse>
				<verse number="4">Dánáén jenekkán cherágán o abéd, théldánáni tahá ham gón wat thél bort gón.</verse>
				<verse number="5">Sálónká áyagá dér kort, paméshká á sajjahén kóchandhán wáb kaptant.</verse>
				<verse number="6">Shapnémá kukkár macchet ke ‘hayyá byáét, sálónk pédák ent o wasshátki kanét.’</verse>
				<verse number="7">Gorhá á sajjahén ágah butant o wati cherágáni sharr kanagá laggetant.</verse>
				<verse number="8">Nádánén jenekkán gón dánáén jenekkán gwasht: ‘Cha wati thélán kammoké márá ham bedayét, chéá ke may cherág mermeránk ant.’</verse>
				<verse number="9">Dánáén jenekkán passaw dát: ‘Na, balkén pa máshomá sajjahénán bass mabant, shomá berawét cha dokkánán thél bezurét.’</verse>
				<verse number="10">Bale wahdé á thélay geragá shotagatant, sálónk átk o raset. Hamá jenekk ke tayár o járhig atant, sálónkay hamráhiá suray mehmániá shotant o mehmánjáhay darwázag band but.</verse>
				<verse number="11">Randá é dega jenekk ham átkant o gwashtesh: ‘Wájah, oo wájah! Darwázagá pa má pach kan.’</verse>
				<verse number="12">Bale sálónká passaw tarrént: ‘Shomárá rásténa gwashán ke man shomárá nazánán.’</verse>
				<verse number="13">Paméshká hósh o sár bebét chéá ke shomá á róch o sáhatá heccha nazánét.</verse>
				<verse number="14">Hamé dhawlá Hodáay bádsháhi, mardéay paymá ent ke sát o saparéá shot. Hezmatkári lóthetant o wati mál o maddhii hamáyáni dastá dát.</verse>
				<verse number="15">Har hezmatkári, áiay bud o twánay kesásá zarr dát, yakké panch tálánt, domi do tálánt o sayomi yakk tálánté dáti o wati sapará shot.</verse>
				<verse number="16">Á hezmatkár ke áiá panch tálánt rasetagat, hamá damáná sawdágeriá shot o panch tálánti nap raset.</verse>
				<verse number="17">Hamé paymá, á domi ke do tálánti rasetagat, dega do tálánti nap raset.</verse>
				<verse number="18">Bale hamáiá, ke yakk tálánté rasetagati, wájahay zarri zort o yakk jágahé zeminá kall kort o chéri dát.</verse>
				<verse number="19">Bázén wahdéá rand, é hezmatkáráni hodábond per tarret o átk o cha áyán hesábi lóthet.</verse>
				<verse number="20">Hamáiá ke panch tálánt rasetagat, dega panch géshén tálánti áwort o gwashti: ‘Oo wájah! Taw maná panch tálánt dátagat, é panchén géshén ant ke man katthetagant.’</verse>
				<verse number="21">Hodábondá gwasht: ‘Shábásh, oo wapádár o sharrén golám! Taw gón kammén bonmálá tachk o rást butagay, nun man tará géshterén káráni zemmah o dhobbahá dayán, byá mani shádkámiáni sharikdár bay.’</verse>
				<verse number="22">Hamá ke do tálánti rasetagat ham átk o gwashti: ‘Oo wájah! Taw maná do tálánt dátagat, esh ant do dega ke cha á doénán man katthetagant.’</verse>
				<verse number="23">Áiay hodábondá gwasht: ‘Shábásh, oo wapádár o sharrén golám! Taw ham gón kammoká tachk o rást butagay, tará ham géshterén káráni dhobbahá dayán, byá mani shádkámiáni sharikdár bay.’</verse>
				<verse number="24">Nun hamá hezmatkár átk ke áiá yakk tálánté rasetagat, gwashti: ‘Oo wájah! Man zántag ke taw trondén mardé ay, nakeshtagéna ronay o cha hamódá moccha kanay o baray ke tohmi dánagé nachandhetaget.</verse>
				<verse number="25">Paméshká cha torsá man tai dátagén tálánt zeminá kall kort, esh ent tai zarr.’</verse>
				<verse number="26">Áiay hodábondá passaw dát: ‘Oo nábud o békárén golám! Wahdé taw zánt man nakeshtagéna ronán o ódá ke tohmi dánagé nachandhetagon, moccha kanán o barán,</verse>
				<verse number="27">gorhá báyad ent taw mani dátagén zarr byáji o bápáriéay kerrá ér bekorténant tánke cha wati saparay per tarragá rand, man wati zarr gón byáján begepténant.</verse>
				<verse number="28">Paméshká tálántá cha eshiá pach gerét o hamáiá bedayét ke áiay kerrá dah tálánt ant.</verse>
				<verse number="29">Chéá ke harkasá chizzé hast, áiá géshter dayaga bit tán sarréch bebit, bale harkasá ke nést, harché ke hasti ham pach geraga bit.</verse>
				<verse number="30">É nábudén golámá dhanná taháriá dawr bedayét. Ódá gréwant o dantán pa dantána droshant.’</verse>
				<verse number="31">Wahdé Ensánay Chokk gón wati mazanén shán o marháhá préshtagáni hamráhiá kayt, gorhá wati porshawkatén tahtay sará nendit.</verse>
				<verse number="32">Á wahdá sajjahén kawmáni mardom árag o áiay démá mocch kanaga bant o á, áyán anchosha gisshénit o do bahra kant ke shepánk wati bozán cha méshán jetá kant.</verse>
				<verse number="33">Méshán wati rástén némagá kant o bozán chappén némagá.</verse>
				<verse number="34">Gorhá bádsháh gón áyán ke rástén némagá ant, gwashit: ‘Oo bahtáwarán ke shomárá cha mani Petá barkat rasetag! Byáét, é bádsháhiá wati mirás kanét, ke cha donyáay bongéjá pa shomá tayár kanag butag.</verse>
				<verse number="35">Chéá ke wahdé man shodig atán, shomá maná warag dát. Tonnig atán, maná ápó dát. Darpadar atán, maná wati lógá jágahó dát.</verse>
				<verse number="36">Jándar atán, maná póshákó dát. Nádráh atán, mani hálporsió kort. Bandig atán, mani gendagá átkét.’</verse>
				<verse number="37">Gorhá hamá pahrézkárén mardom cha bádsháhá josta kanant: ‘Oo wájah! Má kadi tará shodig distag o warag dátag, tonnig distag o áp dátag.</verse>
				<verse number="38">Má kadi tará darpadar distag o wati lógán jágah dátag, kadi tará jándar distag o póshák gwará dátag,</verse>
				<verse number="39">kadi tará nádráh yá bandig distag o tai gendagá átkagén?’</verse>
				<verse number="40">Bádsháh passawa dant: ‘Báwar kanét, wahdé shomá gón mani yakk kaster kasterén brátéá é paymén kár kortag, gorhá allam bezán gón manó ham kortag.’</verse>
				<verse number="41">Randá gón hamáyán ke chappén némagá ant, gwashit: ‘Oo shummán! Cha mani démá dur bét o hamá jamburén ásay némagá berawét ke hechbara namerit o pa Shaytán o áiay hamráhán addh kanag butag.</verse>
				<verse number="42">Chéá ke wahdé man shodig atán shomá maná warag nadát, tonnig atán ápó nadát.</verse>
				<verse number="43">Darpadar atán lógá nabort, jándar atán póshák gwará nadát, nádráh yá bandig atán o manó hálporsi nakort.’</verse>
				<verse number="44">Gorhá á ham josta kanant: ‘Oo wájah! Má kadi tará shodig, tonnig, darpadar, jándar, nádráh yá bandig distag o tai hezmat nakortag?’</verse>
				<verse number="45">Gorhá bádsháh áyán é dhawlá passawa dant: ‘Báwar kanét, wahdé shomá gón mani hecch kasterénéá é dhawlén kár nakortag, gorhá allam bezán gón manó ham nakortag.’</verse>
				<verse number="46">Paméshká é mardom dém pa abadmánén sezáyá rawant, bale pahrézkárén mardomán namiránén zenda rasit.”</verse>
			</chapter>
			<chapter number="26">
				<verse number="1">Wahdé Issáyá é habar halás kortant, gón wati moridán gwashti:</verse>
				<verse number="2">“Shomá wassha zánét ke do róchá rand Sargwazay Aida bit o Ensánay Chokk pa salib kasshagá geráénaga bit.”</verse>
				<verse number="3">Hamé wahdá, mazanén dini péshwá o kawmay kamáshán, masterén dini péshwá Kayápáay márhiá diwán kort o</verse>
				<verse number="4">é pandal jórhént ke Issáyá pa yakk repk o honaré begeráénant o bekóshárénant.</verse>
				<verse number="5">Bale gwashtesh: “Aiday róchán na, chosh mabit ke mardom áshóp bekanant.”</verse>
				<verse number="6">Wahdé Issá Bayt-Anyáyá hamá Shamunay lógá at ke cha jozámay nádráhiá dráh butagat,</verse>
				<verse number="7">yakk janéné gón sengmarmarén atrdánéá ke gránbaháén atri mán at, Issáay gwará átk. Issá parzónagay sará neshtagat o hamódá Issáay sari atr per mosht.</verse>
				<verse number="8">Gón é káray gendagá, Issáay morid delá nawassh butant ke “Chéá é atr zawál kanag but?</verse>
				<verse number="9">Agan é bahá kanag butén, mazanén zarré rasetagat o garib o nézgárán dayag butagat.”</verse>
				<verse number="10">Issáyá moridáni é nawasshi sarkech wárt, paméshká gwashti: “Chéá shomá é janéná ranjénagá ét? Eshiá gón man nékié kortag.</verse>
				<verse number="11">Garib o nézgár modám shomay kerrá hast, bale man harwahd gón shomá gón naán.</verse>
				<verse number="12">É janén pésh kaptag o pa mani kabr kanagay tayáriá, maná atri per moshtag.</verse>
				<verse number="13">Shomárá rásténa gwashán, sajjahén donyáyá, har kondhé ke mani wasshén mestág jár janaga bit, é janén o eshiay kár ham yát kanaga bit.”</verse>
				<verse number="14">Randá cha dwázdahén moridán yakké, ke námi Yahudá Eskaryuti at, mazanén dini péshwáyáni kerrá shot o</verse>
				<verse number="15">gwashti: “Agan man Issáyá shomay dastá bedayán, shomá maná ché dayét?” Áyán si nograhén korsh hesáb kort o áiay dastá dát.</verse>
				<verse number="16">Cha hamá wahdá o rand, Yahudá pa Issáay áyáni dastá dayagá gwam o gégén wahd o móhéay shóházá at.</verse>
				<verse number="17">Béhomirén Naganay Aiday awali róchá, moridán cha Issáyá jost kort: “Ché lóthay, Sargwazay Aiday shámay tayáriá kojá bekanén ke taw bwarayi?”</verse>
				<verse number="18">Áiá passaw dát: “Shahrá berawét o pelán mardomá begwashét ke ‘ostáda gwashit, mani wahd nazzikk ent, mani dela lóthit gón wati moridán Sargwazay shámá tai lógá bwarán.’”</verse>
				<verse number="19">Gorhá moridán Issáay gwashagay sará Sargwazay shám tayár kort.</verse>
				<verse number="20">Bégáh ke but, Issá gón wati dwázdahén moridán parzónagay sará neshtagat.</verse>
				<verse number="21">Waragay wahdá áiá gón moridán gwasht: “Báwar kanét, cha shomá yakké maná dróhit o dozhmenáni dastá dant.”</verse>
				<verse number="22">Morid báz paréshán o deltaparkah butant o bárig bárigá cha áiá jost kanagá laggetant: “Oo Hodáwand! Man wa naán, na?”</verse>
				<verse number="23">Áiá passaw tarrént: “Á ke annun gón man hamkásag but, hamá maná dróhit.”</verse>
				<verse number="24">Hamá dhawlá ke nebisag butag, Ensánay Chokk cha é donyáyá rawagi ent, bale bazhn o apsóz pa hamáiá ke Ensánay Chokká dróhit. Pa áiá sharter at ke hechbar cha mátá pédá mabutén.</verse>
				<verse number="25">Gorhá Yahudáyá, hamá ke Issái dróhagi at, gwasht: “Oo ostád! Man wa naán, na?” Issáyá passaw dát: “Taw wat gwasht.”</verse>
				<verse number="26">Wahdé shám waragá atant Issáyá nagané zort, Hodáay shogri gept, chondh chondh kort o moridáná dáti. Gwashti: “Bezurét o bwarét, é mani jesm ent.”</verse>
				<verse number="27">Padá jámé zorti, Hodáay shogri gept, moridáná dát o gwashti: “Shomá sajjahén cha eshiá benóshét.</verse>
				<verse number="28">É mani ahd o karáray hón ent, ke pa bázénéay gonáháni bakshagá réchaga bit.</verse>
				<verse number="29">Man shomárá gwashán, nun dega baré anguray dahl o samará nanóshán, hamá róchá padá nósháni ke wati Petay bádsháhiá, gón shomá hóra bán.”</verse>
				<verse number="30">Hodáay sepat o sanáyá rand, dém pa Zaytunay kóhá ráh geptant.</verse>
				<verse number="31">Gorhá Issáyá gón moridán gwasht: “Shomá sajjahén, hamé enshapi thagala warét o maná yalaha kanét, chéá ke nebisag butag: Man shepánká janán o ramagay pas sheng o shánga bant.</verse>
				<verse number="32">Bale zendag bayag o jáh janagá rand, cha shomá pésar Jalilá rawán.”</verse>
				<verse number="33">Gorhá Petrosá darráént: “Agan sajjahén thagal bwarant o tará yalah bedayant, man hechbar thagala nawarán.”</verse>
				<verse number="34">Issáyá gwasht: “Tará rásténa gwashán, hamé enshapi cha korósay bángá pésar, mani pajjáh áragá say randá enkára kanay.”</verse>
				<verse number="35">Bale Petrosá gwasht: “Agan gón taw mani sar ham berawt, cha tai pajjáh áragá hechbara nabajján.” É dega sajjahén moridán ham anchosh gwasht.</verse>
				<verse number="36">Randá Issá gón wati moridán Jetsimáni námén jágahéá shot o gón áyán gwashti: “Hamedá bedárét, man kammé démterá rawán o dwá kanán.”</verse>
				<verse number="37">Zebdiay doén chokk o Petrosi wati hamráh kortant. Anágat yakk mazanén andóh o bétáhirié áiay jesm o jáná nesht.</verse>
				<verse number="38">Gón áyán gwashti: “Sakk paréshán án, gam o andóhán maná markig kortag, shomá edá bedárét, mawapsét o mani hamráhiá ágah o hozzhár bét.”</verse>
				<verse number="39">Randá kammé démterá shot, dém pa chér kapt o dwá kanáná gwashti: “Oo mani Pet! Agan buta kant, cha man é sakkiáni jám o pyálahá bethagalén, bale á dhawlá na ke mana lóthán, hamá dhawlá ke taw lóthay.”</verse>
				<verse number="40">Wahdé per tarret o wati moridáni kerrá átk, disti ke á wáb ant. Gón Petrosá gwashti: “Nabut yakk sáhaté ham gón man ágah bemánét?</verse>
				<verse number="41">Hozzhár bét o dwá kanét tánke ázmáesh o chakkásá makapét. Ruh, tayár o morádig ent, bale jesm nezór o nátwán.”</verse>
				<verse number="42">Domi bará pa dwá kanagá shot o dwái kort: “Oo mani Pet! Agan é pyálah bé nóshagá cha man thagalénaga nabit, gorhá harché ke tai razá ent hamá dhawlá bebit.”</verse>
				<verse number="43">Wahdé per tarret, disti padá wáb ant. Áyáni chamm rohézag o wábénag atant.</verse>
				<verse number="44">Yalahi dátant o sayomi randá padá pa dwá kanagá shot o hamá dwái kort.</verse>
				<verse number="45">Gorhá moridáni kerrá per tarret o gwashti: “Angat ham waptag o árám kanagá ét? Nun á wahd o sáhat nazzikk ent ke Ensánay Chokk dróhag o gonahkáráni dastá dayaga bit.</verse>
				<verse number="46">Pád áét berawén. Á ke maná dróhit, pédák ent.”</verse>
				<verse number="47">Issá angat habará at ke cha dwázdahén moridán yakké, bezán Yahudá, átk o raset. Áiá mazanén rombé hamráh at ke zahm o latthesh gón at. É romb, cha mazanén dini péshwá o kawmay kamásháni némagá ráh dayag butagat.</verse>
				<verse number="48">Issáay dróhóká áyáná é nesháni dátagat: “Hamáiá ke mana chokkán, Issá hamá ent. Áiá dazgir kanét.”</verse>
				<verse number="49">Gorhá Yahudá tachkátachk Issáay kerrá átk o gwashti: “Oo ostád! Salám o drót!” Randá Issái chokket.</verse>
				<verse number="50">Issáyá gwasht, “Oo hambal! Pa hamá kárá ke átkagay, bekani.” Gorhá démá átkant, Issáesh gept o dazgir kort.</verse>
				<verse number="51">Hamá damáná, Issáay hamráhán yakkéá wati zahm kasshet o masterén dini péshwáay nawkaray góshi sest.</verse>
				<verse number="52">Issáyá gón áiá gwasht: “Wati zahmá jotká kan. Á kas ke zahma kasshit, cha zahmá merit.</verse>
				<verse number="53">Záná, taw nazánay agan cha wati Petá belóthán, á pa mani komakká hamé annun dwázdah lashkará géshter préshtag ráha dant.</verse>
				<verse number="54">Bale gorhá Pákén Ketábáni nebeshtagén hamá habar ke báyad ent sarjam bebant, chón pa sara rasant?”</verse>
				<verse number="55">Nun démi mardománi mocchiay némagá tarrént o gwashti: “Záná man yági o rahzané án ke shomá gón zahm o latthán pa mani geragá átkagét? Man har róch mazanén parasteshgáhá neshtag o mardom dars o sabakk dátagant o shomá maná nageptag.</verse>
				<verse number="56">Bale é paymá paméshká but ke Nabiáni Ketábáni péshgói, rást o paddar bebant.” Gorhá sajjahén moridán á yalah dát o jestant.</verse>
				<verse number="57">Issáay dazgir kanókán, Issá zort o masterén dini péshwá Kayápáay kerrá bort ke ódá Sharyatay zánóger o kawmay kamásh mocch atant.</verse>
				<verse number="58">Petros ham dur durá, Issáay randá rawán at tán masterén dini péshwáay lógay péshgáhá raset, tahá potert o gón hezmatkárán nesht tán bezánt ke chónén shawré borraga bit.</verse>
				<verse number="59">Mazanén dini péshwá o sarókáni diwánay sajjahén básk, pa Issáay markay sezá dayagá drógén sháhediay shóházá atant,</verse>
				<verse number="60">chónáhá bázén drógén sháhed pa gwáhi dayagá pád átk, bale hecchesh dastá nakapt. Godhsará do mardom démá dar átk o</verse>
				<verse number="61">gwashtesh: “É mardá gwashtag ke ‘man Hodáay parasteshgáhá próshta kanán o say róchá padá bandáni.’”</verse>
				<verse number="62">Gorhá masterén dini péshwá pád átk o cha Issáyá josti kort: “Tai bárawá chónén sháhedi dayagá ant? Esháni hecch passawa nadayay?”</verse>
				<verse number="63">Bale Issáyá passaw nadát. Masterén dini péshwáyá padá gón áiá gwasht: “Man tará namiránén Hodáay sará sawgenda dayán, márá begwash, bárén, taw hamá Masih, Hodáay Chokk ay?”</verse>
				<verse number="64">Issáyá darráént: “Taw wat gwasht. Bale shomá sajjahénán hála dayán, démterá gendét ke Ensánay Chokk zóráwarén Hodáay rástén némagá neshtag. Cha ásmánay jambaráni sará ham kayt.”</verse>
				<verse number="65">Gorhá masterén dini péshwáyá wati gwaray jámag dert o gwashti: “Eshiá kopr kort, angat ham márá sháhed pakár ent? Shomá eshiay kopr wat eshkot.</verse>
				<verse number="66">Nun shomay shawr o saláh ché ent?” Áyán passaw dát: “Eshiay sezá mark ent.”</verse>
				<verse number="67">Randá áyán Issáay dap o démá tokk jat o lahténá mosht o shahmát ham jat.</verse>
				<verse number="68">Nun gwashtesh: “Oo Masih! Pa má paygambari kan o begwash tará kayá jat.”</verse>
				<verse number="69">Á wahdá Petros dhanná péshgáhá neshtagat, móledé áiay kerrá átk o gwashti: “Taw ham Jalili Issáay hamráh butagay.”</verse>
				<verse number="70">Bale áiá sajjahénáni démá namannet o gwashti: “Mana nazánán taw ché gwashagá ay.”</verse>
				<verse number="71">Wahdé dém pa mazanén darwázagá rawagá at, dega móledéá dist o gón mardomán gwashti: “É mard Issá Náseriay hamráh butag.”</verse>
				<verse number="72">Petrosá sawgend wárt o domi randá namannet o gwashti: “Man é mardá nazánán.”</verse>
				<verse number="73">Damánéá rand, ódá óshtátagén mardom Petrosay kerrá átkant o gwashtesh: “Allamá taw cha hamáyán ay, cha tai gálwárá anchosh jáha kayt.”</verse>
				<verse number="74">Petrosá pa nálaté sawgend wárt o gwasht: “Man é mardá nazánán.” Hamá damáná korósá báng dát.</verse>
				<verse number="75">Gorhá Petros yátá kapt ke Issáyá gwashtagat: “Korósay bángá pésar, taw say randá mani pajjáh áragá enkára kanay.” Nun dhanná dar átk o sakk gréti.</verse>
			</chapter>
			<chapter number="27">
				<verse number="1">Sabáhá máhallah, sajjahén mazanén dini péshwá o kawmay kamásh Issáay kóshá hamshawr butant.</verse>
				<verse number="2">Issáesh bast, gerrán kort o Rumi wáli Pilátusay dastá dát.</verse>
				<verse number="3">Wahdé Issáay geráénók Yahudáyá dist ke Issáesh mayárig kort, cha wati kortagén kárá pashómán but o sién nograhén korshi bort o mazanén dini péshwá o kawmay kamásháná wápas dátant.</verse>
				<verse number="4">Gwashti: “Man sakk mayárig án ke yakk bégonáhén mardomé pa kóshárénagá geráéntag.” Bale áyán passaw dát: “Má chón kanén, taw bezánay o tai kár.”</verse>
				<verse number="5">Gorhá Yahudáyá hamá zarr mazanén parasteshgáhá dawr dátant o shot, watá gothlóp kort o koshti.</verse>
				<verse number="6">Mazanén dini péshwáyán zarr zortant o gwashtesh: “É palitén zarr ant, parasteshgáhay hazánagá esháni ér kanag nárawá ent.”</verse>
				<verse number="7">Paméshká shawr o saláhá rand, cha á zarrán kombáréay dhagáresh bahá gept ke pa darámadán kabrestáné bekananti.</verse>
				<verse number="8">Tán róche maróchigá á dhagáray nám “hónay dhagár” ent.</verse>
				<verse number="9">Paméshká chosh but tán hamá chizz ke Eremyá nabiay zobáná péshgói kanag butag, rást o paddar bebit: Man sién nograhén korsh zortant ke é zarr Bani Esráilay chokkán áiay kimmat bastagat o</verse>
				<verse number="10">cha é zarrán kombáray dhagáron bahá gept, anchosh ke Hodáwandá maná parmán kortagat.</verse>
				<verse number="11">Nun Issá wáliay démá óshtárénag but o wáliá cha áiá jost kort: “Taw Yahudiáni bádsháh ay?” Issáyá passaw dát: “Taw wat gwashagá ay.”</verse>
				<verse number="12">Mazanén dini péshwá o kawmay kamásh Issáyá beddh o bohtám janagá atant, bale áiá hecch passaw nadát.</verse>
				<verse number="13">Pilátusá gwasht: “Taw naeshkonagá ay ke é tará chinchok bohtám janagá ant?”</verse>
				<verse number="14">Bale Issáyá áyáni hecch bohtámay passaw ham nadát o wáli sakk hayrán mant.</verse>
				<verse number="15">Wáliá har sál aiday wahdá, cha Yahudi bandigán yakké, hamá ke mardomán belóthetén, ázáta kort.</verse>
				<verse number="16">Á wahdá yakk námdárén bandigé jélá at ke námi Bárábás at.</verse>
				<verse number="17">Nun ke mardom mocch atant, Pilátusá cha áyán jost kort: “Shomá ché lóthét? Man kayá ázát bekanán? Bárábásá, yá Issáyá ke Masih ham gwashanti?”</verse>
				<verse number="18">Áiá zántagat ke Issáesh pa hasadd o konnat áiay dastá dátag. Paméshká chosh gwashti.</verse>
				<verse number="19">Wahdé Pilátus hakdiwáná neshtagat, áiay janá é kolaw ráh dát ke “Gón é bégonáh o nékén mardá hecch makan, chéá ke dóshi man eshiay bárawá sakkén paréshánén wábé distag.”</verse>
				<verse number="20">Bale mazanén dini péshwá o kawmay kamáshán mardománi mocchi sakk shórént o áshopént ke Issáay mark o Bárábásay ázátiá belóthant.</verse>
				<verse number="21">Wáliá jost kort: “Ché lóthét, cha é doénán kojámiá pa shomá ázát bekanán?” Áyán gwasht: “Bárábásá.”</verse>
				<verse number="22">Pilátusá cha áyán jost kort: “Gorhá gón Issáyá ke Masih ham gwashanti, ché bekanán?” Áyán pa hamtawári passaw dát o gwasht: “ Salibi kassh!”</verse>
				<verse number="23">Pilátusá jost kort: “Chéá bárén? Mayári ché ent?” Bale áyán géshter kukkár kort o gwashtesh: “Salibi kassh!”</verse>
				<verse number="24">Wahdé Pilátusá dist ke hecch káré korta nakant o mardom shóresh kanagá ant, gorhá áiá áp zort, mocchiay démá wati dast shoshtant o gwashti: “Man cha é marday hóná bémayár án, shomá bezánét o shomay kár.”</verse>
				<verse number="25">Sajjahén mardomán gwasht: “Eshiay hón mayg o may chokkáni gardená bebit.”</verse>
				<verse number="26">Gorhá Pilátusá pa áyánigi, Bárábás ázát kort o Issá shallák janáént o dáti ke áiá salibay sará bedranjant.</verse>
				<verse number="27">Wáliay sepáhigán Issá wáliay kóth o márhiay péshgáhá bort o sepáhigáni sajjahén lashkar áiay chapp o chágerdá mocch kort.</verse>
				<verse number="28">Áyán, Issáay gwaray god kasshetant o bádsháháni paymén sohrchakén kabáhé gwará dát,</verse>
				<verse number="29">cha dhangar o konthagán tájé jórhént o áiay sará ér kort, latthé rástén dastá dát o pa kalág o rishkand, áiay démá kóndhán kaptant o gwashtesh: “Salám o drót, oo Yahudiáni bádsháh!”</verse>
				<verse number="30">Áiay démá tohesh kort o hamá latthesh sará jat.</verse>
				<verse number="31">Wahdé kalág o malandhesh hallént, gwaray kabáhesh kasshet o áiay jenday godesh padá gwará dátant. Randá dém pa salib kasshagá bortesh.</verse>
				<verse number="32">Wahdé rawagá laggetant, Shamun námén mardé distesh ke Keriniay shahray mardomé at. Sepáhigán á pa bigár gept ke Issáay salibá baddhá bekant.</verse>
				<verse number="33">Wahdé “Joljotá” bezán hamá “Kámpól” námén jágahá rasetant</verse>
				<verse number="34">ódá Issáesh morr mán retkagén sharáb dát, bale áiá chashagá rand nawárt.</verse>
				<verse number="35">Nun salibay sará dratkesh, pocch o póshákesh watmánwatá bahr kortant o áyáni sará shartesh bast ke bárén kayá berasant.</verse>
				<verse number="36">Randá hamódá neshtant o áiay negahpániesh kort.</verse>
				<verse number="37">Issáay sarborá, salibay dáray sará, mayárnámagé dratkesh ke áiay sará nebeshtagat: “É Yahudiáni bádsháh, Issá ent.”</verse>
				<verse number="38">Issáay hamráhiá do yági o dozzesh ham salibay sará dratk, yakké rástén o domi chappén némagá.</verse>
				<verse number="39">Rahgwazán dozhmán dayán, wati sar chandhént o</verse>
				<verse number="40">gwashtesh: “Oo mazanén parasteshgáhay karójók ke gwashtaget: ‘say róchá padá áiá addha kanán’. Agan taw Hodáay Chokk ay, gorhá cha salibá ér á o watá berakkén.”</verse>
				<verse number="41">Hamé dhawlá mazanén dini péshwá, Sharyatay zánóger o kawmay kamásh ham áiay sará rishkand o maskará kanagá atant.</verse>
				<verse number="42">Gwashtesh: “Á dega mardomi rakkéntant, bale watá rakkénta nakant, é wa Esráilay bádsháh ent, agan nun cha salibá ér bekapit, má áiay sará báwara kanén.</verse>
				<verse number="43">Óst o ométi pa Hodá bastag, agan Hodáyá dóst ent, berakkéniti, chéá ke gwashtagati: ‘Man Hodáay Chokk án.’”</verse>
				<verse number="44">Hamé paymá Issáay hamráhiá salib kasshetagén yági ham áiá bad o rad gwashagá atant.</verse>
				<verse number="45">Némróchá beger tán bégáhay sayá, sajjahén molk anágat tahár but.</verse>
				<verse number="46">Bégáhay sáhat sayá, Issáyá chihál jat: “Eli, Eli, lemá sabakktani?” Bezán: Oo mani Hodá, oo mani Hodá! Taw chéá maná tahná esht?</verse>
				<verse number="47">Ódá, lahtén óshtátagén mardomá wahdé eshkot, gwashtesh: “ Elyásá tawár kanagá ent.”</verse>
				<verse number="48">Cha áyán yakké tacháná shot, espanjé zorti o tropshén sharábá missénti, dáréay sará bast o pa chussagá Issáay némagá shahárti.</verse>
				<verse number="49">Bale é dega mardomán gwasht: “Sabr kan, bechárén bárén Elyás eshiay rakkénagá kayt yá na?”</verse>
				<verse number="50">Issáyá domi bará borzén tawáréá chihál kasshet o sáh dát.</verse>
				<verse number="51">Hamá wahdá mazanén parasteshgáhay pardah, borzádá beger tán jahlád, dert o do bahr but, zemin larzet o talár trakket o kap butant,</verse>
				<verse number="52">kabráni dap pach but o bázén pák o pahrézkárén mardom ke mortagatant, padá zendag butant.</verse>
				<verse number="53">Issáay jáh janag o zendag bayagá rand, cha wati kabrán dar átkant, Urshalimay Pákén shahrá shotant o watá pa bázénéá záher o paddaresh kort.</verse>
				<verse number="54">Hamá pawji apsar o áiay hamráhén sepáhig ke Issáay páneg atant, wahdé zeminchandh o é dega sargwastesh distant, sakk torset o gwashtesh: “Béshakk é mard Hodáay Chokk at.”</verse>
				<verse number="55">Bázén janéné ham, ke cha Jalilá pa Issáay hezmat o cholópagá áiay hamráhiá átkagat, dur óshtátag o cháragá atant.</verse>
				<verse number="56">Gón áyán Maryam Majdaliah, Ákub o Issopay mát Maryam o Zebdiay chokkáni mát gón atant.</verse>
				<verse number="57">Rónendá, Arimátiáay shahray Issop námén zardárén mardé átk ke Issáay moridé at.</verse>
				<verse number="58">Pilátusay kerrá shot o Issáay jónay baragay ejázati lóthet. Pilátusá parmán dát ke jóná áiá bedayant.</verse>
				<verse number="59">Issopá jón zort o sápén lilomén godéá patát o</verse>
				<verse number="60">hamá nókén kabray tahá ér dát ke pa wat cha talárá tráshtagati. Mazanén dhóké léth dayáná kabray dapá éri kort o shot.</verse>
				<verse number="61">Bale Maryam Majdaliah o á dega Maryam, hamódá kabray dém pa démá neshtant.</verse>
				<verse number="62">Domi róchá, bezán Shambehá, mazanén dini péshwá o Parisi yakjáh but o Pilátusay kerrá shotant.</verse>
				<verse number="63">Gwashtesh: “Oo wájah! Márá yát ent ke é drógbandá wati zendá gwashtagat ke ‘say róchá rand man padá zendaga bán o jáha janán.’</verse>
				<verse number="64">Paméshká parmán beday ke tán say róchá kabray sará negahpáni kanag bebit, chó mabit ke áiay morid jóná bedozzant o bebarant o gón mardomán begwashant ke á cha mordagán padá zendag butag o é goddhi repk o dróg, cha pésarigéná angat gandagter bebit.”</verse>
				<verse number="65">Pilátusá darráént: “Negahpán wa esh ant, wati hamráhiá bebarét o haminchok ke gón shomá buta kant, kabray negahpániá bekanét.”</verse>
				<verse number="66">Gorhá shotant o kabray dapay mazanén dhók mohr o mómband kort o sepáhigesh páneg kortant.</verse>
			</chapter>
			<chapter number="28">
				<verse number="1">Shabbatay róchá rand, bezán Yakshambehay gwarbámá Maryam Majdaliah o á dega Maryam kabray cháragá shotant.</verse>
				<verse number="2">Yakk anágat mazanén zeminchandhé but, chéá ke Hodáwanday préshtagé cha ásmáná ér átk, dhóki léthént o áiay sará nesht.</verse>
				<verse number="3">Rang o dróshomi gerókay paymá drapshagá at o god o pósháki, barpay dhawlá espét atant.</verse>
				<verse number="4">Negahpánén sepáhig cha bimmá larzagá laggetant o mordagay dhawlá butant.</verse>
				<verse number="5">Préshtagá gón janénán gwasht: “Matorsét! Mana zánán shomá Issáay shóházá ét ke salib kasshag butag.</verse>
				<verse number="6">Á edá naent, anchosh ke wat gwashtagati zendag butag o jáhi jatag, byáét hamá jágahá bechárét ke ér kanag butagat.</verse>
				<verse number="7">Eshtápiá berawét o áiay moridán sahig kanét ke á cha mordagán zendag butag o cha shomá pésar Jalilá rawt, hamódá áiá gendét. Nun man shomárá hál dát.”</verse>
				<verse number="8">Gorhá janén pa tors o ham gón wasshi cha kabray sará tachán but o shotant tán é hálá moridán sar bekanant.</verse>
				<verse number="9">Issá bé gat o gománá anágat wat gón á janénán dochár kapt o gwashti: “Salám o drót!” Á nazzikká átkant, Issáay pádesh geptant o parasteshesh kort.</verse>
				<verse number="10">Issáyá gón áyán gwasht: “Matorsét! Berawét mani brátán begwashét ke Jalilá berawant, hamódá maná gendant.”</verse>
				<verse number="11">Hamá wahdá ke janén per tarrag o rawagá atant, lahtén negahpánén sepáhig, dém pa shahrá shot tán dini péshwáyán cha é sargwastán sahig bekanant.</verse>
				<verse number="12">Dini péshwáyán, kawmay kamásháni gend o nend o shawr o saláhá rand, sepáhig mazanén zarré lálech dát o</verse>
				<verse number="13">gwashtant: “Gón mardomán begwashét: ‘Shapá má wáb butagén, áiay morid átkagant o jónesh dozzetag o bortag.’</verse>
				<verse number="14">Agan wáli cha é hálán sahig but, shomá paréshán o deltaparkah mabét, má áiá sarpada kanén ke pa shomá janjálé mabit.”</verse>
				<verse number="15">Sepáhigán zarr zortant o anchosh ke sój dayag butagatant, hamá dábesh kort. É kessah tán róche maróchigá Yahudiáni nyámá sheng o tálán ent.</verse>
				<verse number="16">Gorhá yázdahén morid Jalilay hamá kóhay sará shotant ke Issáyá gón áyán gwashtagat.</verse>
				<verse number="17">Wahdé áyán Issá dist parasteshesh kort, bale lahtén angat shakk at.</verse>
				<verse number="18">Issáyá gón áyán gwasht: “Ásmán o zeminay sajjahén zór o wák mani dastá dayag butag.</verse>
				<verse number="19">Paméshká, berawét sajjahén kawmán mani morid bekanét, Pet o Chokk o Pákén Ruhay námá pákshódi bedayét o</verse>
				<verse number="20">áyán dars o sabakk bedayét ke mani sajjahén hokm o parmánáni sará kár bekanant. Deljam bebét, man tán donyáay halásiá, modám gón shomá gón án.”</verse>
			</chapter>
		</book>
		<book number="41">
			<chapter number="1">
				<verse number="1">Issá Masih, Hodáay Chokkay wasshén mestágay bongéj o shoruhát.</verse>
				<verse number="2">Anchosh ke Eshayá Nabiay Ketábá nebeshtah ent: Bechár, man wati kásedá cha taw pésar ráha dayán ke á, tai ráhá tachk o tayára kant.</verse>
				<verse number="3">Gyábáná, kasé gwánka jant: Hodáwanday ráhá tayár o áiay keshká rást o tachk bekanét.</verse>
				<verse number="4">Pákshódókén Yahyá gyábáná záher but o gwánki jat: “Cha wati gonáhán pashómán bebét, tawbah bekanét o pákshódi bekanét ke bakshaga bét.”</verse>
				<verse number="5">Mardom, cha Yahudiahay sajjahén métag o kallagán o cha Urshalimay shahrá áiay kerrá shotant. Wati gonáhesh mannetant o Yahyáyá Ordonay kawrá pákshódia dátant.</verse>
				<verse number="6">Yahyáyá cha oshteray pothán gwaptagén póshák gwará at o póstén kamarbandé lánká bastagati. Áiá, madag o gyábáni bénaga wárt.</verse>
				<verse number="7">Yahyáyá jára jat o gwashti: “Cha man o rand, mardé kayt ke cha man báz zórmandter ent o maná é láheki ham nést ke kóndhán bekapán o áiay kawshbandán bebóján.</verse>
				<verse number="8">Man shomárá gón ápá pákshódia dayán, bale á shomárá gón Hodáay Pákén Ruhá pákshódia dant.”</verse>
				<verse number="9">Á róchán, Issá cha Jalilay damagay shahr Náserahá átk o Ordonay kawrá Yahyáay dastá pákshódi dayag but.</verse>
				<verse number="10">Anchosh ke á cha ápá dar áyagá at, disti ke ásmánay dap pach but o Hodáay Pákén Ruh kapótéay dróshomá átk o áiay sará ér nesht.</verse>
				<verse number="11">Cha ásmáná é tawár átk: “Taw mani dóstén Bacch ay o man cha taw báz wassh o razá án.”</verse>
				<verse number="12">Hamá wahdá Pákén Ruhá Issá gyábáná rawán dát.</verse>
				<verse number="13">Á, tán chell róchá gyábáná mant o Shaytán áiá báz chakkásagá at. Ódá jangali jánwar ham gón áiá hór atant o préshtagán áiay hezmat kort.</verse>
				<verse number="14">Cha Yahyáay dazgir bayagá rand, Issá Jalilá shot o Hodáay bádsháhiay wasshén mestágay jári jat o</verse>
				<verse number="15">gwashti: “Wahd átkag o rasetag. Hodáay bádsháhi nazzikk ent. Tawbah bekanét o Hodáay wasshén mestágay sará báwar bekanét.”</verse>
				<verse number="16">Issá, Jalilay mazangwarmay lambá rawagá at ke do máhigiri dist, Shamun o áiay brát Andriás, ke pa máhigiriá wati dám o máhórán gwarmá chér géjagá atant.</verse>
				<verse number="17">Issáyá gón áyán gwasht: “Byáét, mani randgiriá bekanét o man shomárá anchosha kanán ke máhig geragay badalá, mardománi delá shekár bekanét.”</verse>
				<verse number="18">Áyán hamá damáná wati dám yalah dát o áiay hamráh butant.</verse>
				<verse number="19">Issá ke kammé démá shot Zebdiay chokk, Ákub o áiay brát Yuhannái distant, ke bójigá neshtagatant o wati máhórán sráchag o sharr kanagá atant.</verse>
				<verse number="20">Anchosh ke Issáyá á distant, gwánki jatant. Á doénán, wati pet Zebdi gón kárendahán bójigá yalah dát o Issáay hamráh butant.</verse>
				<verse number="21">Issá o áiay morid Kaparnáhumay shahrá shotant. Shabbatay róchá Issá kanisahá shot o mardomi tálim dátant.</verse>
				<verse number="22">Mardom cha áiay dars o sabakkán hayrán atant, chéá ke áiá Sharyatay zánógeráni paymá darsa nadát, gón wák o ehtiáré tálima dát.</verse>
				<verse number="23">Hamé wahdá, kanisahay tahá yakk mardéá ke áiá jenné per at, kukkár kanáná gwasht:</verse>
				<verse number="24">“Oo Issá Náseri! Tará gón má che kár ent? Átkagay ke márá gár o tabáh bekanay? Mana zánán taw kay ay, taw Hodáay gechén kortagén hamá Pákén ay.”</verse>
				<verse number="25">Issáyá jenn hakkal dát o gwashti: “Wati dapá bedár o é mardá yalah day.”</verse>
				<verse number="26">Jenná á mard sakk pretk o zhámbalént o kukkár kanán cha áiá dar átk.</verse>
				<verse number="27">Mardomán pa hayráni watmánwatá gwasht: “É chónén habaré? Gwashay nókén tálimé, gón choshén wák o ehtiáré ke jennán ham hokma dant o jenn ham áiay habará mannant.”</verse>
				<verse number="28">Dér nagwast ke Jalilay sajjahén kerr o gwarán, Issáyá nám dar áwort.</verse>
				<verse number="29">Issá, anchosh ke cha kanisahá dar kapt, Ákub o Yuhannáay hamráhiá Shamun o Andriásay lógá shot.</verse>
				<verse number="30">Ódá, Shamunay wassig tapig at o nepáday sará waptagat. Anchosh ke Issá lógá átk, nádráhay hálesh dát,</verse>
				<verse number="31">Issá nazzikká shot, áiay dasti gept o pádi kort. Áiay tap kapt, á wassh but o áyáni hezmat kanagá lagget.</verse>
				<verse number="32">Bégáhá rónendá rand, mardomán wati nádráh ke áyáni nyámá ganók o jenni ham hastat, Issáay kerrá áwortant.</verse>
				<verse number="33">Shahray sajjahén mardom, lógay dapá mocch butant.</verse>
				<verse number="34">Issáyá bázéné dráh kort ke dhawl dhawlén nádráhián geptagatant o bázén ganókáni jenni kasshetant, áiá jenn pa habará naeshtant, chéá ke jennán á pajjáha áwort.</verse>
				<verse number="35">Sabáhá máhallah ke angat tahár at, Issá pád átk, cha lógá dar kapt, yakk gestá o panáhén jágahéá shot o dwái kort.</verse>
				<verse number="36">Shamun o áiay hamráh pa Issáay shóházá dar kaptant.</verse>
				<verse number="37">Wahdé Issáesh dist, gón áiá gwashtesh: “Sajjahén mardom tará shóház kanagá ant.”</verse>
				<verse number="38">Issáyá gwasht: “Byáét dega némagéá berawén, dém pa kerr o gwaray halk o hankénán, tánke man wasshén mestágá berasénán, chéá ke man pa hamé kárá átkagán.”</verse>
				<verse number="39">Gorhá, sajjahén Jalilá tarr o tábi kort, kanisaháni tahá wasshén mestágay jári jat o jenniáni jenni ham kasshet o dar kortant.</verse>
				<verse number="40">Yakk mardé, ke áiá syahgarr at Issáay kerrá átk, kóndhán kapt, dazbandi kort o gwashti: “Agan taw belóthay, maná wassh o palgár korta kanay.”</verse>
				<verse number="41">Issáyá áiay sará sakk bazzag but, dasti shahárt o á mardi dast per mosht o gwashti: “Mana lóthán, wassh o palgár bay.”</verse>
				<verse number="42">Hamá damáná á mard cha syahgarrá dráh but.</verse>
				<verse number="43">Roksat kanagay wahdá, Issáyá kaddhan kort o gwasht:</verse>
				<verse number="44">“Hozzhár bay. Hechkasá cha é habar o hálá sahig makan. Bale beraw, watá dini péshwáyá pésh bedár o pa wati pák o palgáriá, hamá korbánig ke Mussáay Sharyatá nebisag butag, hayráti bekan tánke pa áyán gwáh o sháhedié bebit.”</verse>
				<verse number="45">Bale á mard ke cha ódá dar kapt, wati drahbakshiay habari har jáh sheng o tálán kort. É sawabá, nun Issáyá sarzáherá, hecch shahréá shota nakort, dasht o gyábán o gestáén jágahána tarret. Bale angat mardom cha har némagá áiay kerrá átkant.</verse>
			</chapter>
			<chapter number="2">
				<verse number="1">Lahtén róchá o rand, Issá padá Kaparnáhumá átk o é habar sheng o tálán but ke á lógá ent.</verse>
				<verse number="2">Gorhá, haminkadar mardom átk o mocch but ke lógay dapá óshtagay jágah ham néstat. Issá Hodáay habarán mahluká dars o sabakk dayagá at.</verse>
				<verse number="3">Hamá damáná, chár mardom yakk lang o mondhén mardé áiay kerrá áragá at,</verse>
				<verse number="4">bale cha mardománi bázén mocchiá, mondhesh Issáay nazzikká áwort nakort. Paméshká, lógay sará sar kaptant, lógay saresh thong kort o mondhesh gón nepádá, jahl ér dát.</verse>
				<verse number="5">Issáyá ke áyáni setk o báwar dist, gón langá gwashti: “Oo mani chokk! Tai gonáh bakshag butant.”</verse>
				<verse number="6">Bale Sharyatay lahtén zánóger ke ódá neshtagat, wati delá gwashtesh:</verse>
				<verse number="7">“Á pa ché chosha gwashit? É kopré. Abéd cha Hodáay jendá, dega kass gonáhán baksheta nakant.”</verse>
				<verse number="8">Harché ke áyáni delá at, Issáyá hamá damáná máret o gwashti: “Shomá pa ché wati delá choshén hayála kanét.</verse>
				<verse number="9">Wat begwashét, gón é langá kojám habar ásánter ent: ‘Tai gonáh bakshag butagant’ yá: ‘Pád á, wati nepádán bezur o beraw’?</verse>
				<verse number="10">Bale man paméshká é habar kort tán shomá bezánét, man ke Ensánay Chokk án, maná é donyáyá gonáháni pahell kanagay wák o ehtiár hast.” Padá gón á langá gwashti:</verse>
				<verse number="11">“Tará gwashán, pád á, wati nepádán bezur o lógá beraw.”</verse>
				<verse number="12">Gorhá mard sajjahénáni démá pád átk, wati nepádi zortant o dhanná shot. Sajjahén mardom hayrán butant, Hodáesh satá kort o sárhát o gwashtesh: “Má choshén kár hechbar nadistagat.”</verse>
				<verse number="13">Issá, padá gwarmay lambá shot. Mardománi mazanén rombé áiay kerrá átk, Issáyá á mardom tálim dátant.</verse>
				<verse number="14">Anchosh ke Issá ráhá rawagá at, Halpiay chokk Láwii dist ke song o máliát geragay jágahá neshtagat. Gón áiá gwashti: “Byá, mani randgiriá bekan.” Á pád átk o Issáay hamráh but.</verse>
				<verse number="15">Wahdé Issá Láwiay lógá pa waragá neshtagat, dega bázén songi o máliátgir o gonahkárén mardomé gón Issá o áiay moridán nán waragá at. Chéá ke bázéné áiay mannók at.</verse>
				<verse number="16">Sharyatay Parisi zánógerán, wahdé Issá gón é dhawlén mardomán yakjáh waragá dist, gón Issáay moridán gwashtesh: “Á chéá gón songi o gonahkárán hór neshtag o waragá ent?”</verse>
				<verse number="17">É habaráni eshkonagá rand, Issáyá gwasht: “Dráh o salámatén mardomán, dáktar pakár naent, nádráhán dáktar pakár ent. Man pa pahrézkárán nayátkagán, gonahkáráni lóthag o gwánk janagá átkagán.”</verse>
				<verse number="18">Yahyáay morid o Parisi róchag atant. Nun mardom Issáay kerrá átkant o jostesh kort: “Chéá Yahyá o Parisiáni morid róchaga dárant, bale tai morid róchaga nabant?”</verse>
				<verse number="19">Issáyá gón mesáléá passaw dát: “Sur o árósay mehmán, tán sálónk neshtag, róchag buta kanant? Na, tánke sálónk gón áyán gón ent, róchaga nabant.</verse>
				<verse number="20">Bale á rócha kayt ke sálónk cha áyán jetá kanaga bit, gorhá á róchaga dárant.</verse>
				<verse number="21">Hechkas cha nókén godéá chondhé naderrit o kwahnén pashká pacch o pinaga najant, chéá ke nókén goday pacch nazza kayt o kwahnén pashká géshtera derrit.</verse>
				<verse number="22">Hechkas ham nókén sharábá, kwahnén zekkán mána nakant, chéá ke nókén sharáb, zekkána trákénit o derrit. Zekk o sharáb, har do zawála bant. Nókén sharábá, nókén zekkán mána kanant.”</verse>
				<verse number="23">Shabbatay róchéá, Issá cha gandomi kesháráni tóká gwazagá at. Áiay moridán ráh rawájaká cha á keshárán lahtén hóshag sest.</verse>
				<verse number="24">Parisián gón Issáyá gwasht: “Bechár, chéá tai morid Shabbatay róchá anchén kára kanant ke rawá naent?”</verse>
				<verse number="25">Issáyá gwasht: “Záná, shomá nawántag, wahdé Dáud o áiay hamráh shodig butant o áyán chizzé pa waragá néstat, gorhá Dáudá ché kort?</verse>
				<verse number="26">Masterén dini péshwá Ábyátáray zamánagá, Dáud Hodáay Pákén Lógá shot o wat gón hamráhán Hodáay námá hamá hayráti o pákwandhén naganesh wártant ke, abéd cha dini péshwáyán dega hechkasá áyáni waragay hakk néstat.”</verse>
				<verse number="27">Padá, gón áyán gwashti: “Hodáyá Shabbatay róch pa mardomán pédá kortag, mardom pa Shabbatay róchá pédá nakortagant.</verse>
				<verse number="28">Paméshká, man ke Ensánay Chokk án, maná Shabbatay róchay ehtiár ham hast.”</verse>
			</chapter>
			<chapter number="3">
				<verse number="1">Dega randé, Issá kanisahá shot. Ódá mardé hastat ke dasti hoshk o mondh at.</verse>
				<verse number="2">Neshtagén mardom Issáay entezár o wadárá atant ke agan é marday dastá Shambehay róchá dráh bekant, gorhá má áiay sará Shabbatay róchá kár kanagay bohtámá jata kanén.</verse>
				<verse number="3">Issáyá gón mondhén mardá gwasht: “Byá démá bósht.”</verse>
				<verse number="4">Randá gón á neshtagén mardomán gwashti: “Shabbatay róchá, néki kanag rawá ent yá badi? Ensánay zenday rakkénag yá koshag o gár kanag?” Á bétawár butant.</verse>
				<verse number="5">Issáyá pa zahr cháretant, chéá ke cha áyáni sengdeliá sakk padard but. Gón á mardá gwashti: “Dastá shahár day!” Áiá dast shahár dát o dasti wassh o dráh but.</verse>
				<verse number="6">Gorhá Parisi dhanná shotant o pa Issáay kóshárénagá gón Hirudián shawr o saláhesh bongéj kort.</verse>
				<verse number="7">Issá cha mardomán dur, gón wati moridán gwarmay lambá shot. Bázén Jalili mardomé áiay padá rawán but.</verse>
				<verse number="8">Cha Yahudiah, Urshalim, Edumiah o Ordonay kawray á dastá ham bázén mardomé mocch but, Sur o Saydunay chapp o chágerday nendók ham átkant. Chéá ke áyán Issáay mójezaháni bárawá eshkotagat.</verse>
				<verse number="9">Issáyá gón moridán gwasht, bójigé pa áiá tayár bekanant tánke cha bázén mardománi mocchiay angerr o áshópá dur bebit.</verse>
				<verse number="10">Áiá bázén mardomé wassh o dráh kortagat, paméshká nádráhén mardom pa áiay dast per kanagá, télánk dayán, démá kenzán atant.</verse>
				<verse number="11">Hamáyán ke jenn per at, wahdé Issáesh dist áiay pádán kaptant, kukkáresh kort o gwashtesh: “Taw Hodáay Chokk ay.”</verse>
				<verse number="12">Issáyá hokm dátant: “Gón kassá magwashét man kay án.”</verse>
				<verse number="13">Randá, Issá kóhay sará sar kapt o cha wati moridán lahténi hamódá lóthet o á Issáay kerrá átkant.</verse>
				<verse number="14">Issáyá cha áyán dwázdah kas gechén kort o wati hásén kásed náméntant, tánke gón áiá hamráh bebant o áyán pa wasshén mestágay sheng kanagá rawán bekant.</verse>
				<verse number="15">Jenn kasshagay ehtiári ham dátant.</verse>
				<verse number="16">Á dwázdahénáni nám esh ant: Shamun ke Issáyá áiay domi nám, “Petros” per bast,</verse>
				<verse number="17">Zebdiay chokk, Ákub o áiay brát Yuhanná ke Issáyá “grand o gerókay chokk” nám per bastant,</verse>
				<verse number="18">Andriás, Pilipos, Bartulumá, Mattá, Tumá, Halpiay chokk Ákub, Taddá, sarmachárén Shamun o</verse>
				<verse number="19">Yahudá Eskaryuti ke randá Issái dróhagi o dozhmenáni dastá dayagi at.</verse>
				<verse number="20">Randá, Issá lógá átk o ódá mardom haminchok báz at ke Issá o áiay moridán waragay móh ham naraset.</verse>
				<verse number="21">Wahdé áiay syád o wáres sahig butant, áiay baragá átkant, chéá ke lahténá gwashtagat ke á sár naent.</verse>
				<verse number="22">Cha Urshalimá átkagén Sharyatay zánógerán ham anchosh gwashtagat ke Issáyá jenn per o gón jennáni sardár Belzabulay sarókiá, jennána kasshit.</verse>
				<verse number="23">Gorhá Issáyá á lóthetant, mesáli dát o gwashti: “Shaytán, chón Shaytáná kasshet o dar korta kant?</verse>
				<verse number="24">Agan yakk molkéá nátepáki bebit, á molk barjáha namánit o</verse>
				<verse number="25">agan yakk lógéay mardom watmánwat nátepák bebant, á lóg ham pashta nakapit.</verse>
				<verse number="26">Hamé dhawlá, agan Shaytán wati jenday helápá bóshtit, gár o bégwáha bit. É áiay halási ent.</verse>
				<verse number="27">Yakk zóráwarén mardoméay lógá hechkasa napoterit o áiay lógá pol o pánch korta nakant, tán wahdé ke hamá zóráwarén mardomá magipt o mabandit. Randá áiay lógá pol o pánch korta kant.</verse>
				<verse number="28">Báwar kanét ke mardománi gonáh o kopr bakshag bant,</verse>
				<verse number="29">bale hamá ke Hodáay Pákén Ruhay helápá kopra kant, hechbar pahell kanaga nabit o abadi gonahkára mánit.”</verse>
				<verse number="30">Issáyá paméshká chosh gwasht ke á gwashagá atant, Issáyá jenné sará ent.</verse>
				<verse number="31">Issáay mát o brát átk o dhanná óshtátant, kolaw o paygámesh rawán dát ke Issá áyáni kerrá byayt.</verse>
				<verse number="32">Bázén mardomé áiay chapp o chágerdá neshtagat o hálesh dát: “Tai mát o brát dhanná óshtátag o tará lóthant.”</verse>
				<verse number="33">Issáyá áyáni passawá jost kort: “Mani mát o brát kay ant?”</verse>
				<verse number="34">Nun Issáyá neshtagén mardománi némagá cháret o gwashti: “Mani mát o brát esh ant!</verse>
				<verse number="35">Á ke Hodáay wáhag o razáay sará kára kanant, hamá mani mát o brát o gohár ant.”</verse>
			</chapter>
			<chapter number="4">
				<verse number="1">Issá padá mazangwarmay kerrá, mardomán dars o sabakk dayagá at. Áiay chapp o chágerdá haminchok mardom mocch but ke á bójigéá swár but o kammoké á kashter kenzet. Sajjahén mardom gwarmay tayábá óshtátagatant.</verse>
				<verse number="2">Gorhá áiá mardom gón darwar o mesálán bázén dars o sabakké dátant. Gwashti:</verse>
				<verse number="3">“Gósh dárét. Yakk dehkáné pa tohmay chandhagá shot,</verse>
				<verse number="4">tohmáni chandhagay wahdá kammoké tohm ráhay sará retk o báli morgán chet o wártant.</verse>
				<verse number="5">Kammé tohm dhal o dhókáni sará retk ke ódá hák kamm at, paméshká zutt rost o sabz butant, chéá ke dhagár talag at.</verse>
				<verse number="6">Bale cha róchay trondén garmiá gimmort o hoshk butant, chéá ke áyáni risshag o wandhál, zeminá johl nashotagatant.</verse>
				<verse number="7">Kammé tohm shezz o cherekkáni tahá ham retk, shezzán áyáni rost o rodóm dásht o á bébar o bésamar mantant.</verse>
				<verse number="8">Dega kammé tohm, sharrén zeminá retk, á sharr rost o mazan butant, jáhé si sari, jáhé shast sari o jáhé sad sari hóshag o baresh kort.”</verse>
				<verse number="9">Padá gwashti: “Harkasá pa eshkonagá gósh per, beshkont.”</verse>
				<verse number="10">Wahdé mardom shotant o Issá tahná mant, gorhá dwázdahén morid o é dega hamráhán, cha áiá é mesáláni máná jost kort.</verse>
				<verse number="11">Issáyá passaw dát: “ Hodáay bádsháhiay ráz shomárá bakshag butag, bale á ke mani ráhay randgiriá nakanant, é chizz pa áyán hoshkén mesál o darwar ant o bass,</verse>
				<verse number="12">tánke: gón chammán bechárant, bale magendant gón góshán beshkonant, bale sarkech mawarant, Hodáay némagá per matarrant o bakshag mabant.”</verse>
				<verse number="13">Padá gwashti: “Agan shomá é mesálá sarkecha nawarét, gorhá á dega mesálán chón zánta kanét?</verse>
				<verse number="14">Tohm chandhók hamá ent ke Hodáay habará keshit.</verse>
				<verse number="15">Lahtén mardom ráhay sará retkagén tohmay dhawlá ent. Hodáay gál o habar ke ódá keshaga bit, hamá damáná Shaytána kayt o cha áyáni delá keshtagén habará dara kant o bárt.</verse>
				<verse number="16">Hamé dhawlá, á tohm ke dhal o dhókáni sará retkant, hamá mardománi mesál ent ke Hodáay habará gósha dárant o hamá damáná pa gal o shádehia mannanti,</verse>
				<verse number="17">bale pa é sawabá ke risshag o wandhálesh najatag, Hodáay kolaw áyáni delá, tán dérá namánit o jágaha nakant. Wahdé pa Hodáay gál o habaránigi sakki o ázáré berasitesh, hamá damáná cha ráhá thagalant o kapant.</verse>
				<verse number="18">Á tohm ke shezz o dhangaráni nyámá réchag butant, hamá mardom ant ke Hodáay gál o habará gósha dárant</verse>
				<verse number="19">bale donyái parésháni o mál o zarray hers o jópah o á dega chizzáni lóth o wáhag áyán rada dayant o naylant Hodáay habar sabz betarrit o bar o barward bedant.</verse>
				<verse number="20">Á tohm ke sharrén zeminá retkant, hamá mardom ant ke Hodáay habará eshkonant o mannant, bar o barwarda dayant, lahtén si sari, lahtén shast sari o lahtén sad sari.”</verse>
				<verse number="21">Issáyá mesál dayáná gwasht: “Kay rókén cherágá tagár, yá tahtay chérá chéra dant? Cherágá cherágdánay sará éra nakanant?</verse>
				<verse number="22">Á chizz ke chér ent, záher o paddar bayagi ent o á habar ke panáh o andém ent, áshkár o démdará bayagi ent.</verse>
				<verse number="23">Harkasá pa eshkonagá gósh per, beshkont.”</verse>
				<verse number="24">Padá gwashti: “Delgósh kanét ke shomá ché eshkonét. Gón har kayl o paymánahéá ke bedayét, gón hamá kaylá shomárá dayaga bit. Angat géshter ham shomárá rasit.</verse>
				<verse number="25">Kaséá ke chizzé hast, áiá géshter dayaga bit o kaséá ke nést, cha áiá hamá ke hastenti ham pach geraga bit.”</verse>
				<verse number="26">Issáyá gwasht: “ Hodáay bádsháhi, anchosh ent ke kasé dhagárá tohm bekeshit.</verse>
				<verse number="27">Shapá bwapsit o róchá ágah bebit. Bale tohm anchosha rodant o mazana bant ke dehkán wata nazánt che paymá o chónaká chosh but.</verse>
				<verse number="28">Bé kaséay komakká, dhagár wat keshtagén tohmá pa bar o barwarda rasénit. É dhawlá: pésará ták, padá hóshag o randá hóshagay tahá dánag.</verse>
				<verse number="29">Wahdé kesháray bara rasit, dehkán dásá sóhána kant, chéá ke rón o móshay wahd átkag.”</verse>
				<verse number="30">Padá Issáyá gwasht: “Pa Hodáay bádsháhiá, chónén darwaré byárén o chónén mesálé pa áiay bayáná pésh bekanén?</verse>
				<verse number="31">Hodáay bádsháhi, thélkáhay tohmay dhawlá ent. Zeminá keshagi tohmáni tahá cha sajjahénán kasterén ent.</verse>
				<verse number="32">Bale keshag ke but, rodit o cha á dega sabzagán borztera bit, sháh o lambi anchosh mazana bant ke báli morg, áiay ták o tháláni sáhegá kodóh o kodáma bandant.”</verse>
				<verse number="33">Issáyá Hodáay habar anchén mesál o darwaráni tahá gón áyán darshána kortant ke á sarpad but bekanant.</verse>
				<verse number="34">Bé darwar o mesálán hecch habaria nakort, bale wahdé gón wati moridán tahná but, gorhá sajjahén mesáli pa áyán máná kortant.</verse>
				<verse number="35">Hamá róchá, bégáhá, Issáyá gón wati moridán gwasht: “Byáét gwarmay domi némagá rawén.”</verse>
				<verse number="36">Áyán cha mardomán roksat gept, hamá bójigá ke Issá neshtagat swár butant o Issáesh gón wat bort. Dega lahtén bójig ham áyáni hamráh at.</verse>
				<verse number="37">Dér nagwast ke mazanén syahgwátéá sar kort o mastén chawl o mawján bójig cha ápá porr kort.</verse>
				<verse number="38">Issáyá, sarjáhé saray chérá at o bójigay poshti némagá, wáb at. Gorhá moridán, cha wábá ágah kort o gwashtesh: “Oo ostád! Tará may hayál hecch gwar naent ke má ér bokkagi o meragi én?”</verse>
				<verse number="39">Á cha wábá ágah but, gwáti hakkal dát o gón gwarmá gwashti: “Érmósh! Bass kan!” Gorhá gwát kapt o chawl o mawj árám geptant.</verse>
				<verse number="40">Padá gón wati moridán gwashti: “Shomárá pa ché torsit? Angat báwara nakanét?”</verse>
				<verse number="41">Áyán sakk torset o watmánwatá gwashtesh: “É chónén mardomé ke gwát o chawl ham eshiay hokmá mannant?”</verse>
			</chapter>
			<chapter number="5">
				<verse number="1">Issá o áiay morid, Jalilay mazangwarmay domi pahnátá Gerásiáni sardhagárá rasetant.</verse>
				<verse number="2">Wahdé Issá cha bójigá ér átk, hamá damáná yakk mardé ke jenné per ati, cha kabrestáná dar átk o gón áiá dochár kapt.</verse>
				<verse number="3">Á, kabrestáná jahmenend at o haminchok zóri mán at ke hechkasá áiay dast o pád gón zamzilá ham kayd korta nakortant.</verse>
				<verse number="4">Pésará báz randá mardomán kayd kortagat, bale áiá zamzil próshtagatant o hechkasá áiay ger o dáray wák o twán néstat.</verse>
				<verse number="5">Á, shap o róch kabrestán o kóhán neshtagat, kukkár o chihália jat o watá gón dhók o sengá thappigia kort.</verse>
				<verse number="6">Anchosh ke Issái cha durá dist, tacháná áiay némagá átk o Issáay pádán kapt.</verse>
				<verse number="7">Gón kukkár o chiháléá gwashti: “Issá, oo mazanshánén Hodáay Chokk! Tará gón man che kár ent? Tará Hodáay sawgend ent, maná azáb maday.”</verse>
				<verse number="8">Chéá ke Issáyá gwashtagat: “Oo palitén ruh! É mardá yalah day.”</verse>
				<verse number="9">Issáyá cha áiá jost kort: “Tai nám kay ent?” Áiá passaw dát: “Mani nám ‘Lashkar’ ent, chéá ke má báz én.”</verse>
				<verse number="10">Padá áiá gón Issáyá báz randá mennat o zári kort ke “Márá cha é sardhagárá dar makan.”</verse>
				<verse number="11">Hamódá jompéay sará, hukkáni mazanén ramagé charagá at.</verse>
				<verse number="12">Jennán dazbandi kort o gwasht: “Márá ráh beday tánke hamé hukkáni jesmá poterén.”</verse>
				<verse number="13">Issáyá ejázat dátant. Gorhá, jenn dar átkant o hukkáni jesmá potertant. Hukkáni ramag ke do hazáray kesásá at, cha jompá jahlagá ér kapáná gwarmá bokket.</verse>
				<verse number="14">Gorhá, hukkáni shwánag shahr o métagán tatkant o mardomesh é bárawá hál dátant. Wahdé mardomán é habar eshkot, átkant tán gón wati jenday chammán é sargwastá begendant.</verse>
				<verse number="15">Issáay gwará ke átkant distesh, hamá mard ke pésará jennán ganók kortagat, hamedá neshtag, pocch o pósháki gwará o pa hósh o sár ent. Nun torsesh delá nesht.</verse>
				<verse number="16">Á ke wat chamdistén sháhed atant, kessahesh kort ke jenni ganók chónaká hósh o sár butag o hukk che paymá gwarmá bokketagant.</verse>
				<verse number="17">Gorhá mardomán gón Issáyá dazbandi kort ke áyáni sardhagárá yalah bedant o berawt.</verse>
				<verse number="18">Wahdé Issá bójigá swár bayagá at, á mardá ke jenná yalah dátagat, dazbandi kort: “Maná wati hamráh kan.”</verse>
				<verse number="19">Bale Issáyá ejázat nadát o gwashti: “Lógá beraw o wati mardomán hál beday ke Hodáwandá pa taw chónén káré kortag o tai sará chón bazzagi butag.”</verse>
				<verse number="20">Gorhá, á mard shot o har káré ke Issáyá pa áiá kortagat, Dekápulisay sardhagáray mardomi hál dátant. Sajjahén mahluk, habakkah o hayrán but.</verse>
				<verse number="21">Wahdé Issá padá bójigá swár but o gwarmay á dastá shot, tayábay kerrá, mardománi mazanén rombé áiay chapp o chágerdá mocch but.</verse>
				<verse number="22">Yáerus námén mardé ke kanisahay master at, hamódá átk o gón Issáay gendagá, áiay pádán kapt.</verse>
				<verse number="23">Gón áiá dazbandii kort ke “Mani jenekk markig ent. Byá o wati dastá áiay sará ér mosh, tánke dráh bebit o zendag bemánit.”</verse>
				<verse number="24">Issá áiay hamráh but o shot. Dega bázén rombé mardom ham, angerr kanán gón áiá rawán but.</verse>
				<verse number="25">Mardománi rombá janéné gón at ke dwázdah sál at áiay hón band nabutagat o</verse>
				<verse number="26">cha bázén dáktarán pa wati elájá mazanén ranjé kasshetagati o sajjahén zarr o máli ham báhéntagatant, bale dráh bayagay badalá nájórhter butagat.</verse>
				<verse number="27">Áiá pésará Issáay bárawá eshkotagat o nun cha mardománi nyámá Issáay poshtá átk o áiay kabáhi dast jat.</verse>
				<verse number="28">Chéá ke áiay setk o báwar esh at ke agan Issáay pocchán ham dast per bekanán, dráha bán.</verse>
				<verse number="29">Anchoshi kort, hamá damáná hón band but o cha wati jesmay hálatá sarpad but ke dráh ent.</verse>
				<verse number="30">Issáyá zutt zánt ke yakk wák o kodraté cha áiá dar átkag. Gorhá áiá mardománi némagá chakk tarrént o josti kort: “Kayá mani pocch dast jatant?”</verse>
				<verse number="31">Moridán gwasht: “Oo wájah! Wat gendagá ay ke mardomán tará chón angerr kortag, angat ham josta kanay: ‘Kayá mani pocch dast jatant?’”</verse>
				<verse number="32">Issá angat chárén némagán cháragá at ke kayá é kár kortag.</verse>
				<verse number="33">Bale hamá janéná ke é kár kortagat, zánti ke áiá chón butag o pa tors o larz átk, Issáay pádán kapt o é káray rástén habar o háli dátant.</verse>
				<verse number="34">Issáyá gón áiá gwasht: “Oo mani jenekk! Tai setk o báwará tará rakkéntag, pa wasshi o salámati beraw o cha wati nájórhiá dráh bebay.”</verse>
				<verse number="35">Issá angat habará at ke cha kanisahay masteray lógá, mardomé átk o Yáerusi hál dát ke “Tai jenekk mortag, nun pa ché ostádá géshter delsyáha kanay?”</verse>
				<verse number="36">Issáyá áyáni habaráni némagá delgósh nakort o gón kanisahay masterá gwashti: “Mators, báwar kan.”</verse>
				<verse number="37">Cha Petros, Ákub o áiay brát Yuhannáyá abéd, dega hechkasá hamráhiay ejázati nadát.</verse>
				<verse number="38">Wahdé kanisahay masteray lógá átkant, distesh ke baláhén shór o walwalahé, mardom gréwag o mótk áragá ant.</verse>
				<verse number="39">Lógá potert o gwashti: “Chéá shóra kanét o gréwét? Chokk namortag, bass wáb ent.”</verse>
				<verse number="40">Mardomán gón é habaráni eshkonagá rishkandé jat, bale Issáyá cha hamá báná ke jenekk ódá at, sajjahén mardom dar kortant o gón jenekkay pet o mát o wati sayén moridán hamódá shot.</verse>
				<verse number="41">Issáyá jenekkay dast gept o gwashti: “Talitá kom!” Bezán: Oo jenekkok! Pád á.</verse>
				<verse number="42">Jenekk hamá damáná pád átk o tarragá lagget. Omri dwázdah sál at. Á mardom ke gón atant sakk hayrán butant.</verse>
				<verse number="43">Issáyá pa trondi hokm kortant: “É habará gón hechkasá magwashét” o gwashti: “Jenekká warák bedayét.”</verse>
			</chapter>
			<chapter number="6">
				<verse number="1">Randá, Issá cha ódá dar átk o moridáni hamráhiá wati jenday shahrá átk.</verse>
				<verse number="2">Shabbatay róch ke but, kanisahá shot o mardománi tálim dayagi bongéj kort. Cha áiay dars o sabakkán bázén mardomé hayrán but o gón yakdegará gwashtesh: “É habar eshiá cha kojá áwortagant o é zánt o zánag kayá dátag? É dhawlén ajabén káráni kanagay wák o twáni cha kojá rasetag?</verse>
				<verse number="3">É hamá dártrásh naent ke Maryamay bacch o Ákub, Yushá, Yahudá o Shamunay brát ent? Áiay gohár ham hamedá may shahrá jahmenend naant?” Gorhá áyán bad átk o Issáesh namannet.</verse>
				<verse number="4">Issáyá gón áyán gwasht: “Hecch nabiéá wati shahr o hankéná, wati lógá o wati syád o wáresáni nyámá sharap nést.”</verse>
				<verse number="5">Áiá ódá bázén mójezah pésh dásht nakort, bass lahtén nádráhay sará dasti per mosht o dráhi kortant.</verse>
				<verse number="6">Issá, cha áyáni nábáwariá hayrán at. Randá, Issáyá é dega métag o ábádián tarr o garda kort o mardomi sabakka dátant.</verse>
				<verse number="7">Dwázdahén kásedi lóthetant o do doá rawán kortant, jenn o palitén ruháni dar kanagay wák o ehtiári ham dátant o</verse>
				<verse number="8">gwashti: “Tarr o garday wahdá, gón wat abéd cha asá o dazlatthéá dega hecch mabarét, na nán o na turag o tóshag, na wati lánkbandáni tahá zarr.</verse>
				<verse number="9">Kawsh pádá kanét, bale cha gwaray jámagá abéd, dega géshén póshák mazurét.</verse>
				<verse number="10">Harkaséay lógá ke rawét, tán shomay kár halása nabit, hamá lógá bedárét.</verse>
				<verse number="11">Har jáh ke mardom shomárá wasshátka nakanant o shomay habarán gósha nadárant, cha ódá dar kapét o dar kapagay wahdá, wati pádáni danz o hákán bechandhét, tán áyáni helápá sháhedié bebit ke shomá Hodáay kolaw pa áyán raséntag.”</verse>
				<verse number="12">Gorhá, morid shotant o járesh jat ke mardom cha wati badén kárán pashómán bebant o tawbah bekanant.</verse>
				<verse number="13">Áyán bázén jenni ganóké sár kort o bázén nádráhé thél per mosht o dráh kort.</verse>
				<verse number="14">Issáay é káráni hál o habar Hirudis bádsháhay góshá raset, chéá ke Issáay nám nun portawár butagat. Lahténay gomán at, é hamá pákshódókén Yahyá ent ke padá cha mordagán zendag butag, paméshká choshén ajekkái o mójezahána kant.</verse>
				<verse number="15">Lahténá gwasht: “ Elyás nabi ent ke padá átkag,” á degarána gwasht: “É, gwastagén paygambaráni dhawlá yakk paygambaré.”</verse>
				<verse number="16">Gón é habaráni eshkonagá Hirudisá gwasht: “É hamá Yahyá ent ke man sar borretag, bale nun padá zendag butag.”</verse>
				<verse number="17">Yahyáay koshagay kessah chosh at ke Hirudisá, Yahyáay gerag o bandi kanagay hokm wat dátagat, chéá ke Hirudisá gón wati brát, Piliposay janá, ke námi Hirudiá at, sur kortagat.</verse>
				<verse number="18">Yahyáyá é habaray sará Hirudis mayárig kortagat o gwashtagati ke Sharyatá rawá naent kasé gón wati zendagén brátay janá sáng o sur bekant.</verse>
				<verse number="19">Paméshká, Hirudiáyá gón Yahyáyá báz hasadd o kénag hastat o lótheti áiá bekóshárénit, bale é kár cha áiay dazrasá dur at,</verse>
				<verse number="20">chéá ke Hirudisá zántagat Yahyá pahrézkár o pákén mardomé o cha áiá torseti. Paméshká gwashtagati kasé áiá ázáré marasénit. Báz bará, á cha Yahyáay habaráni gósh dáragá negrán o paréshán butagat bale angat áiá dósta but ke Yahyáay habarán beshkont.</verse>
				<verse number="21">Áherá, Hirudiáyá gwam o gégén wahd o móhé raset. Hirudisá pa wati sálgerahá, mazanén jashné gept o sajjahén darbári, pawji sarmaster o Jalilay mir o master lóthetagatant.</verse>
				<verse number="22">Hamá wahdá, Hirudiáay jenekk majlesá átk, nách o sohbati gept o Hirudis o áiay mehmáni washdel kortant. Bádsháhá cha galá gón jenekká gwasht: “Harché tai dela lóthit begwash, man tará dayán.”</verse>
				<verse number="23">Sawgendi wárt o gwashti: “Harché lóthay, belóth, toré mani bádsháhiay némá.”</verse>
				<verse number="24">Jenekk dar átk, wati mátay kerrá shot o josti kort: “Ché belóthán?” Mátá gwasht: “Pákshódókén Yahyáay sará belóth.”</verse>
				<verse number="25">Gorhá á zutt zuttá per tarret, bádsháhay kerrá átk o gwashti: “Man pákshódókén Yahyáay sará tabakéay tahá lóthán, hamé annun.”</verse>
				<verse number="26">Hirudis bádsháh sakk paréshán but, bale áiá mehmánáni démá sawgend wártagat o jenekki labz dátagat.</verse>
				<verse number="27">Paméshká jalládi hokm kort: “Zendáná beraw, Yahyáay sará borr, tabakéay tahá kan o byár.” Jallád, bandijáhá shot, Yahyáay sari borret o</verse>
				<verse number="28">tabakéay tahá pa jenekká áwort o rasént. Jenekká sar bort o wati mátárá dát.</verse>
				<verse number="29">Wahdé Yahyáay morid sahig butant, átkant, jónesh bort o kabr kort.</verse>
				<verse number="30">Issáay kásed, áiay gwará per tarretant o wati sajjahén kortagén kár o dátagén tálimay bárawá Issáesh hál dát.</verse>
				<verse number="31">Áiá gwasht: “Byáét yakk gestáén jágahé rawén tánke tahná bebén o shomá kammé árám bekanét.” Chéá ke á wahdá mardománi raw o á, haminchok báz at ke áyán pa waragá ham móh naraset.</verse>
				<verse number="32">Á, bójigéá neshtant o yakk gestáén jágahé shotant tánke tahná bebant.</verse>
				<verse number="33">Rawagay wahdá, bázén mardoméá á distant o pajjáhesh áwortant o mardom cha sajjahén shahrán payádaká hamá jágahá shotant o cha Issá o moridán pésar ódá sar butant.</verse>
				<verse number="34">Wahdé Issá cha bójigá ér kapt o mardománi mazanén mocchii dist, áyáni sará bazzagi but, chéá ke á béshepánkén pasáni dhawlá atant. Gorhá áyán bázén chizzéay tálim dayagá lagget.</verse>
				<verse number="35">Rónendá, morid átkant o gwashtesh: “Nun béwahd ent o é gestáén jágahé.</verse>
				<verse number="36">Mardomán begwash tán é kerr o gwaráni métag o bázárán berawant o pa wat ward o warák begerant.”</verse>
				<verse number="37">Bale Issáyá gwasht: “Shomá wat áyán warák bedayét.” Moridán darráént: “Gorhá má berawén o do sad dináray nagan begerén o eshán bedayén ke bwarant?”</verse>
				<verse number="38">Áiá jost gept: “Gón shomá chont nán gón? Berawét bechárét.” Áyán patthet o padá átk o gwashtesh: “May kerrá panch nagan o do máhig hast.”</verse>
				<verse number="39">Áiá hokm kort: “Mardomán sabzagén káháni patthay sará benendárénét.”</verse>
				<verse number="40">Mardom panjáh panjáh o sad saday romb o thóliá neshtant.</verse>
				<verse number="41">Issáyá panchén nagan o doén máhig dastá kortant, ásmáni cháret o Hodáay shogri gept. Randá nagani chondh chondh kort o moridáni dastá dátant tánke mardománi sará bahresh bekanant. Doén máhigi ham sajjahénáni sará bahr kortant.</verse>
				<verse number="42">Sajjahén mardomán tán sérá wárt.</verse>
				<verse number="43">Moridán cha sar átkagén nán o máhigán dwázdah sapt porr kort.</verse>
				<verse number="44">Nán warókén mardománi tahá panch hazár mardén atant.</verse>
				<verse number="45">Issáyá hamá damáná morid parmán dát o gwashtant: “Tánke man é mardomán roksata kanán, shomá bójigá swár bét o cha man pésar gwarmay domi pahnátá, Bayt-Saydáay shahrá berawét.”</verse>
				<verse number="46">Mardománi yalah kanagá rand, Issá pa dwá kanagá kóhay sará sar kapt.</verse>
				<verse number="47">Rónendá, morid bójigay tahá gwarmay nyámá atant o Issá hoshkiá tahná at.</verse>
				<verse number="48">Disti ke trondén gwáté áyáni dém pa démá kasshagá ent o morid pa zahmat o hillaté hólig janagá ant. Gorhá shapay cháromi pásá, Issá ápay sará gám janán, dém pa áyán átk o lótheti cha áyáni kash o kerrá begwazit.</verse>
				<verse number="49">Wahdé áyán Issá ápay sará gám janán dist, gománesh kort balkén ruhé o ják o salwátesh kort.</verse>
				<verse number="50">Chéá ke sajjahénán gón áiay gendagá báz torset. Bale Issáyá hamá damáná gón áyán gwasht: “Matorsét, é man án.”</verse>
				<verse number="51">Gorhá gón áyán yakjáh but o bójigá nesht, gwát ham kapt o árám but. Morid hayrán o habakkah mantant,</verse>
				<verse number="52">chéá ke áyán angat naganay mójezah sarkech nawártagat, delesh sakk o seng at.</verse>
				<verse number="53">Issá o moridán gwarm gwázént o domi pahnátá Genisáretay shahrá rasetant o bójigesh nangar kort.</verse>
				<verse number="54">Anchosh ke cha bójigá ér kaptant, mardomán Issá pajjáh áwort.</verse>
				<verse number="55">Mardom pa drekk o maydán har némagá shotant, wati nádráh o nájórhesh tahtáni sará kortant o har jáh ke áyán eshkot Issá ódá ent, hamódá bortant.</verse>
				<verse number="56">Issá har shahr o kallagéá ke shot, mardomán wati nádráh chárráháni sará áwortant o dazbandiesha kort ejázat bedant ke bimmár áiay kabáhay lambá dast bejanant. Harkasá ke dast pera kort, wassh o dráha but.</verse>
			</chapter>
			<chapter number="7">
				<verse number="1">Cha Urshalimá átkagén lahtén Parisi o Sharyatay zánóger Issáay kerrá mocch but.</verse>
				<verse number="2">Distesh ke Issáay lahtén morid gón nashoshtagén, bezán gón sell o nápákén dastán waráka wárt.</verse>
				<verse number="3">Chéá ke Parisi o sajjahén Yahudi, tánke wati pet o piroki dini rahbanday sará dast mashódant, waráka nawarant.</verse>
				<verse number="4">Wahdé cha bázárá káyant, tán shosht o shód makanant heccha nawarant o dega bázén hamé dhawlén dód o dáb hastant chosh ke, tán waráki darp o hiránán pésará mashódant kármarza nakanant.</verse>
				<verse number="5">Paméshká, Parisi o Sharyatay zánógerán cha áiá jost kort: “Chéá tai morid pet o piroki rahbandáni randgiriá nakanant o gón sell o nápákén dastán waráka warant?”</verse>
				<verse number="6">Áiá gwasht: “Oo doru o dopóstén mardomán! Eshayá nabiá cha Hodáay némagá shomay bárawá sharr nebeshtag: É mardom dapá maná satá dayant, bale delesh cha man báz dur ent.</verse>
				<verse number="7">Á moptá maná parastesha kanant o mardománi jórhéntagén ráh o rahbandán sója dayant.</verse>
				<verse number="8">Shomá Hodáay hokm yalah dátagant o mardománi ráh o rahband geptagant.”</verse>
				<verse number="9">Randá gwashti: “Shomá pa wati dód o rahbandáni kár bandagá Hodáay hokmáni yalah dayagay sharrén ráhé dar gétkag.</verse>
				<verse number="10">Chéá ke Tawrátay tahá Mussáyá gwashtag: Wati pet o mátá sharap o ezzat beday. Harkas ke wati pet o mátá záh o dwá bedant, báyad ent koshag bebit.</verse>
				<verse number="11">Bale shomá mardomán chosh sója dayét ke yakké wati pet o mátá komakk makant o begwashit: ‘Pahell kanét, á komakk ke man báyad ent shomárá bedátén, Hodáay ráhá korbánig kortag.’</verse>
				<verse number="12">Shomá á mardomá gón é sar o sójá, cha wati pet o mátay komakk kanagá makan o manaha kanét.</verse>
				<verse number="13">Shomá gón wati dód o rahbandáni barjáh dáragá, Hodáay habarán nákára kanét o dega bázén hamé dhawlén kára kanét.”</verse>
				<verse number="14">Padá áiá rombé mardom wati kerrá lóthet o gwashti: “Shomá mani habarán gósh bedárét o sarpad bebét.</verse>
				<verse number="15">Chizzé ke mardomay lápá rawt áiá sell o nápáka nakant, bale chizzé ke cha delá dara kayt, mardomá nápáka kant.</verse>
				<verse number="16">Harkasá pa eshkonagá gósh per, beshkont.”</verse>
				<verse number="17">Wahdé mardomi yalah dátant o lógá átk, moridán gwasht: “Márá é mesálay maksadá sarpad kan.”</verse>
				<verse number="18">Issáyá gwasht: “Shomá haminkadar násarpad ét? Hecch warákay warag mardomá sell o nápáka nakant,</verse>
				<verse number="19">chéá ke delá narawt, lápá rawt o cha rótán dara kayt.” Gón é mesálá, áiá gisshént ke sajjahén waragi chizz, helár o pák ant.</verse>
				<verse number="20">Padá gésh kanáná gwashti: “Á chizz ke mardomá sell o nápáka kant, cha áiay del o daruná chesta bit o áiá nápáka kant,</verse>
				<verse number="21">chosh ke badén pegr o hayál, bénangi, dozzi, hón o kósh, zená,</verse>
				<verse number="22">lálech o tamáh, badwáhi, mandr, waylánki, hasadd, kopr, takabbor o ahmaki.</verse>
				<verse number="23">É sajjahén badi, cha mardomay daruná sarchammaga gerant o mardomá sell o nápáka kanant.”</verse>
				<verse number="24">Issá cha ódá dar átk o Suray sardhagárá shot. Ódá lógéá shot o nalótheti ke kasé áiay áyagá sahig bebit, bale watá chér dát nakort.</verse>
				<verse number="25">Janéné ke áiay kasánén jenekká jenné per at, wahdé Issáay áyagay háli eshkot, hamá damáná átk o áiay pádán kapt.</verse>
				<verse number="26">É janén Yunánié at o Suriahay damag Pinikiahá pédá butagat. Áiá Issá mennat o dazbandi kort ke jenná cha jenekká dar bekant.</verse>
				<verse number="27">Issáyá gwasht: “Awalá báyad ent chokk warag bwarant o sér bekanant, chéá ke cha chokkáni dastá nánay pach gerag o kochekkáni démá dawr dayag sharr naent.”</verse>
				<verse number="28">Janéná gwasht: “Oo Hodáwand! Bale kochekk ham chokkáni parzónagay sarárókén naganay thokkorána warant.”</verse>
				<verse number="29">Issáyá gwasht: “Taw sharrén passawé dát, beraw, tai jenekkay jenn dar átkag.”</verse>
				<verse number="30">Wahdé janén lógá per tarret, disti ke jenekk tahtay sará waptag o jenná yalah dátag.</verse>
				<verse number="31">Issá, cha Suray sardhagárá per tarret, Sayduni gwázént, dém pa Jalilay mazangwarm o Dekápulisay sardhagárá átk o raset.</verse>
				<verse number="32">Mardomán yakk karrén mardé ke zobáni ham lell o chacch at, Issáay kerrá áwort o dazbandiesh kort ke wati dastá áiay sará per bemoshit.</verse>
				<verse number="33">Issáyá á mard cha mardománi mocchiá yakk kerré bort o lankoki áiay góshán mán kortant. Randá áiay zobánay sará lebzi per mosht.</verse>
				<verse number="34">Ásmánay némagá cháreti, áh o ginsárté kasshet o gwashti: “Effatah!” (Bezán “pach bay!”)</verse>
				<verse number="35">Hamá damáná, marday gósh pach butant, zobáni ham pach but o pa sharri habar kanagá lagget.</verse>
				<verse number="36">Issáyá, mardom báz kaddhan kortant ke gón hechkasá é bárawá hecch magwashant, bale haminchok ke áiá pa habar nakanagá kaddhan kort, mardomán habar haminkadar géshter tálán kort.</verse>
				<verse number="37">Mardom báz hayrán atant o gón yakdomiá gwashtesh: “É chónén ajabén nékén kára kant, karráni góshán pacha kant o lelláni zobáná ham bójit.”</verse>
			</chapter>
			<chapter number="8">
				<verse number="1">Hamá róchán, yakk baré padá Issáay gwará mardománi mazanén rombé yakjáh but. Áyán ward o warák gón naat. Paméshká, áiá wati morid lóthetant o gwashti:</verse>
				<verse number="2">“Maná é mardománi sará bazzaga bit. Say róch ent mani kerrá ant o nun pa waragá hecchesh nést.</verse>
				<verse number="3">Agan eshán gón shodigén lápá roksat bekanán, ráhá tosant o kapant, chéá ke lahtén cha durén jágahán átkag.”</verse>
				<verse number="4">Moridán passaw dát: “É barr o gyábáná pa inchok mardomay waráká, nán cha kojá byárén?”</verse>
				<verse number="5">Áiá cha moridán jost kort: “Shomárá chont nán gón?” Gwashtesh: “Hapt.”</verse>
				<verse number="6">Áiá mardom zeminay sará nendagay hokm dátant, haptén náni zortant, Hodáay shogri gept, chondh chondhi kort o moridáni dastá dátanti, tánke mardománi démá éresh bekanant. Moridán anchosh kort.</verse>
				<verse number="7">Áyáni kerrá lahtén hordén máhig ham hastat. Issáyá máhigáni sará ham Hodáay shogr gept o gón moridán gwashti: “Mardománi démá éresh kanét.”</verse>
				<verse number="8">Sajjahénán sérá wárt o randá cha sar átkagén chondhán, moridán hapt sapt porr kort.</verse>
				<verse number="9">Á mardom chár hazáray kesásá atant. Randá áiá mardom roksat kortant o</verse>
				<verse number="10">randá gón wati moridán bójigá nesht o Dalmánutahay sardhagárá shot.</verse>
				<verse number="11">Lahtén Parisi Issáay kerrá átk o gón áiá gapp o tráná nesht, tán áiá bechakkásant o dámá dawr bedayant. Gwashtesh: “Márá ásmáni neshánié pésh kan tán báwar bekanén ke tará Hodáyá rawán dátag.”</verse>
				<verse number="12">Issáyá cha delá áh o ginsárté kasshet o gwashti: “É zamánagay mardom, chéá ásmáni neshánia lóthant? Báwar kanét ke áyán hecch neshánié dayaga nabit.”</verse>
				<verse number="13">Gorhá Issáyá á eshtant, bójigá swár but o dém pa gwarmay domi némagá shot.</verse>
				<verse number="14">Moridán shamoshtagat gón wat nán bezurant. Bójigá gón áyán yakk náné hastat o bass.</verse>
				<verse number="15">Issáyá hokm kort o gwashtant: “Hozzhár bét! Cha Parisi o Hirudis bádsháhay homirá pahréz kanét.”</verse>
				<verse number="16">Á watmánwatá habar kanagá laggetant ke “Wájah é habará paméshká gwashit ke má gón wat nán nayáwortag.”</verse>
				<verse number="17">Issáyá zánt o gwashti: “Chéá jérhagá ét ke ‘gón má nán nést’? Angata nazánét o sarpad nabutagét, shomay del inkadar sakk o seng ant?</verse>
				<verse number="18">Shomárá chamm per, gorhá pa ché nagendét, gósh per, bale góshán pacha nakanét ke beshkonét? Shomá shamoshtag</verse>
				<verse number="19">man che paymá gón panch naganá panch hazár mardom sér kort o shomá cha sar átkagén naganán, chont sapt porr kort?” Moridán passaw dát: “Dwázdah.”</verse>
				<verse number="20">Shomá nadist ke man hapt nán chondh chondh kort o chár hazár mardomá wárt o shomá cha sar átkagén naganáni chondhán, chont sapt porr kort? Áyán passaw dát: “Hapt.”</verse>
				<verse number="21">Issáyá gwasht: “Gorhá pa ché angat mani habarán sarkecha nawarét?”</verse>
				<verse number="22">Wahdé Issá gón wati moridán Bayt-Saydáyá sar but, yakk kórén mardé áiay kerrá áwortesh o dazbandiesh kort ke “Wati dastá eshiay sará per mosh.”</verse>
				<verse number="23">Issáyá kóray dast gept, cha métagá dur bort o áiay chammáni sará lebzi per mosht. Randá wati dasti áiay chammáni sará ér kort o josti gept: “Taw chizzé genday?”</verse>
				<verse number="24">Á mardá sar borz kort o gwashti: “Mardomán gendagá án, gwashay drachk ant ke soragá ant.”</verse>
				<verse number="25">Issáyá padá wati dast áiay chammáni sará per moshtant, é randá, áiay chamm pakká sharr butant o sajjahén chizzi sharriá distant.</verse>
				<verse number="26">Nun Issáyá gwasht: “Tachkátachk wati lógá beraw o métagá mán matarr.”</verse>
				<verse number="27">Issá gón wati moridán dém pa Kaysariah Pilipiay kallagán shot. Ráhá, cha wati moridán josti kort: “Mani bárawá mardom ché gwashant, man kay án?”</verse>
				<verse number="28">Áyán passaw dát: “Lahténa gwashit taw pákshódókén Yahyá ay, lahténa gwashit taw Elyás nabi ay. Dega lahténa gwashit cha á dega nabián yakké ay.”</verse>
				<verse number="29">Gorhá áiá jost kort: “Shomá wat mani bárawá ché gwashét, man kay án?” Petrosá passaw dát: “Taw Masih ay.”</verse>
				<verse number="30">Bale áiá hokm dátant: “É habará páshk makanét ke man Masih án.”</verse>
				<verse number="31">Randá, Issá moridán tálim dayagá lagget o gwashti: “ Ensánay Chokk báyad ent bázén sakki o sóri besaggit. Kawmay kamásh, mazanén dini péshwá o Sharyatay zánóger allamá áiá mamannant o bekóshárénant o say róchá rand á padá zendag bebit.”</verse>
				<verse number="32">Wahdé Issáyá tachkátachk é habar kortant, Petrosá á yakk kerré bort o gwashti: “Oo wájah! Dega baré choshén habar makan.”</verse>
				<verse number="33">Bale Issáyá chakk tarrént, moridáni némagá cháret o Petrosi hakkal dát o gwashti: “Oo Shaytán! Cha mani démá dur bay. Tai hayál Hodái hayálé naent, ensáni hayálé.”</verse>
				<verse number="34">Issáyá, sajjahén mahluk o morid lóthetant o gwashti: “Agan kasé lóthit mani randgiriá bekant, báyad ent wati delay sajjahén lóth o wáhagán yalah bedant o pa sáhay nadr kanagá, wati jenday salibá baddhá bekant o mani ráhá gám bejant.</verse>
				<verse number="35">Chéá ke, agan kasé wati sáhay rakkénagá johd bekant, áiá báhénit, bale harkas pa man o mani wasshén mestágá wati sáhá báhénit, áiá rakkénit.</verse>
				<verse number="36">Agan yakkéá sajjahén donyá berasit bale wati sáhá bebáhénit, gorhá á chónén sóbé bárt o ché kattheta kant?</verse>
				<verse number="37">Mardom wati sáhá pa che kimmaté bahá zorta kant?</verse>
				<verse number="38">Agan kasé é béwapá o radkárén ahd o zamánagá cha man o mani habarán lajj bekant, gorhá Ensánay Chokk ham, wahdé Hodáay pákén préshtagáni hamráhiá gón Petay mazanén shán o marháhá padá kayt, cha áiá lajja kant.”</verse>
			</chapter>
			<chapter number="9">
				<verse number="1">Issáyá gón áyán gwasht: “Báwar kanét, cha shomá lahtén ke annun edá óshtátag, tán Hodáay bádsháhiá gón sajjahén wák o kodratá nagendit, markay támá nachashit.”</verse>
				<verse number="2">Cha é habarán shash róchá rand, Issáyá Petros o Ákub o Yuhanná wati hamráh kort o yakk borzén kóhéay sará pa halwat o ehwaté bortant ke ódá dega kass mabit. Áyáni démá, Issáay rang o dróshom badal but o</verse>
				<verse number="3">áiay póshák, anchosh espét butant ke jahánay hecch godshódé godán é dhawlá espét o drapshnák korta nakant.</verse>
				<verse number="4">Á wahdi, Elyás o Mussá záher butant o gón Issáyá gapp o habaresh kort.</verse>
				<verse number="5">Petrosá gón Issáyá gwasht: “Wájah! May edá bayag sakk sharr ent, bell ke má say sáheg o kápára bandén, yakké pa taw, yakké pa Mussáyá o degaré pa Elyásá.”</verse>
				<verse number="6">Petrosá nazánt ché begwashit, chéá ke sakk torsagá atant.</verse>
				<verse number="7">Bale hamá damáná jambaréá áyáni sará sáheg kort o tawáré rost: “É mani dóstén Bacch ent, eshiay habarán gósh bedárét!”</verse>
				<verse number="8">Anágat, moridán chapp o chágerdá cháret, bale abéd cha Issáyá dega hechkasesh nadist.</verse>
				<verse number="9">Cha kóhá ér kapagay wahdá, Issáyá hokm kortant: “Tán á wahdá ke Ensánay Chokká cha mordagán jáh najatag, wati é distagénáni bárawá hechkasá hál madayét.”</verse>
				<verse number="10">Á, é habaray sará bah mant o watmánwat jérhagá atant ke cha mordagán jáh janag o zendag bayagay máná ché ent?</verse>
				<verse number="11">Gorhá jostesh kort: “ Sharyatay zánóger chéá gwashant ke cha Masihay áyagá pésar, báyad ent Elyás nabi byayt?”</verse>
				<verse number="12">Issáyá passaw dát: “Sharyatay zánógeráni habar rást ent ke Masihay áyagá pésar, Elyás nabi padá kayt o sajjahén kárán gwam o géga kant. Bale ásmáni ketábán pa ché chosh átkag ke Ensánay Chokk báyad ent báz sakki o sóri besaggit o mardom áiá mamannant?</verse>
				<verse number="13">Elyás nabiay bárawá shomárá begwashán ke á padá átk o anchosh ke Hodáay ketábán péshgói kanag butag, har dhawl áyáni delá lóthet, gón áiá hamá dhawlesh kort.”</verse>
				<verse number="14">Wahdé Issá o sayén morid per tarret o é dega moridáni kerrá átkant, mardománi mazanén rombé distesh. Lahtén Sharyatay zánóger ham hamódá at o gón moridán dapjáká at.</verse>
				<verse number="15">Anchosh ke mahluká Issá dist, báz hayrán butant o tachán tacháná áiay némagá átkant o wasshátkesh kort.</verse>
				<verse number="16">Áiá jost kort: “Shomá gón eshán ché bárawá dapják kanagá ét?”</verse>
				<verse number="17">Cha rombay nyámá, mardéá passaw dát: “Ostád! Man wati bachakk tai gwará áwortag. Á habar korta nakant, chéá ke yakk gongén ruhéay asir o bandig ent.</verse>
				<verse number="18">Wahdé jenn áiá gipt, zeminá dawria dant, dapi kap o gajja bit, dantána droshit o konth o hoshka bit. Man gón tai moridán gwasht ke eshiay jenná bekasshét, bale áyán dar kort nakort.”</verse>
				<verse number="19">Issáyá gwasht: “Oo bébáwarén nasl o padréch! Man tán kadéná gón shomá bemánán o besaggán? Chokká mani kerrá byárét!”</verse>
				<verse number="20">Gorhá bachakkesh áwort, bale anchosh ke jennay chamm pa Issáyá kaptant, bachakki pretk o zhámbalént o zeminrá dawr dát. Á, léth waráná kap o gajj but.</verse>
				<verse number="21">Issáyá cha áiay petá jost kort: “Chont wahd ent ke é dhawlá ent?” Petá passaw dát: “Cha kasániá.</verse>
				<verse number="22">Báz randá, jenn áiá pa koshagá ás o ápá dawra dant. Agan tai dastá buta kant, má bazzag én, madat kan.”</verse>
				<verse number="23">Issáyá gwasht: “Agan mani dastá buta kant? Á ke báwara kant, pa áiá har chizz buta kant.”</verse>
				<verse number="24">Bachakkay petá hamá damáná kukkár kort o gwashti: “Maná báwar ent, agan mani báwar nezór ent, komakk bekan tán porzórter bebit.”</verse>
				<verse number="25">Wahdé Issáyá dist mahluk cha har némagá tachán áiay kerrá pédák ent, jenni hakkal dát o gwashti: “Oo karr o lellén jenn! É bachakká yalah day o padá hechbar eshiay jesm o jáná mapoter.”</verse>
				<verse number="26">Gorhá jenná krinzhagé jat o bachakki zhámbalént o yalah dát. Bachakk mordagay dhawlá kapt. Bázéné gwashagá at ke bachakk mortag.</verse>
				<verse number="27">Bale Issáyá áiay dast gept o pádi kort. Á pád átk o óshtát.</verse>
				<verse number="28">Wahdé Issá lógá raset, moridán halwatá cha áiá jost kort: “Má chéá é bachakkay jenn kasshet nakort?”</verse>
				<verse number="29">Áiá passaw dát: “É dhawlén jenn, bé dwá kanagá dara nayáyant.”</verse>
				<verse number="30">Issá o áiay moridán á jágah yalah dát o cha Jalilá gwastant, bale Issáyá nalóthet kasé bezánt ke á kojá ent,</verse>
				<verse number="31">chéá ke wati moridáni tálim dayagá goláésh at. Gwashti: “ Ensánay Chokk dróhaga bit o anchén mardománi dastá dayaga bit ke koshanti, bale say róchá rand, padá zendaga bit o jáha jant.”</verse>
				<verse number="32">Bale morid áiay é habará sarpad nabutant o cha áiá jost kanagesh ham torset.</verse>
				<verse number="33">Padá Kaparnáhumá átkant. Wahdé Issá lógá at, cha moridán josti kort: “Shomá ráhá ché gwashagá atét?”</verse>
				<verse number="34">Bale áyán passaw nadát o bétawár butant chéá ke ráhá, watmánwat é habará atant ke “Bárén, may nyámá sajjahénáni master o kamásh kay ent.”</verse>
				<verse number="35">Gorhá Issá nesht, dwázdahén moridi lóthetant o gwashti: “Á kas ke masteria lóthit, báyad ent watá cha sajjahénán kaster bezánt o sajjahénáni hezmatkár bebit.”</verse>
				<verse number="36">Gorhá, yakk kasánén chokké áyáni nyámá óshtárénti, baddhá kort o gwashti:</verse>
				<verse number="37">“Harkas pa mani námá, gón washwáhagi é dhawlén chokké wati gwará bedárit, bezán áiá maná dáshtag. Harkas maná bedárit, bezán hamá ásmáni Peti dáshtag ke maná ráhi dátag.”</verse>
				<verse number="38">Yuhannáyá gón Issáyá gwasht: “Ostád! Má yakk mardé dist ke gón tai námay geragá, cha mardomán palitén ruh dara kant, bale má á makan o manah kort, chéá ke á cha má naat.”</verse>
				<verse number="39">Issáyá gwasht: “Na, é kárá makanét, chéá ke harkas gón mani námá mójezah o ajekkáié kant, á wat padá maná bad gwashta nakant o</verse>
				<verse number="40">á ke may badwáh naent gón má ent.</verse>
				<verse number="41">Agan kasé é námay sawabá shomárá tásé áp bedant ke shomá Masihayg ét, allam bezánét ke áiá wati mozza rasit.</verse>
				<verse number="42">Harkas, cha é kasánokénán ke mani sará báwarmand ant yakkéá dém pa gonáhá bebárt, pa áiá gehter ent ke jenteri táé áiay gardená bebandant o daryáyá chagali bedayant.</verse>
				<verse number="43">Agan tai dasté tará dém pa gonáhá bebárt, áiá borr. Chéá ke gón doén dastán dózahay dáemi ásá kapagay badalá, sharter hamesh ent ke gón yakk dasté, namiránén zenday wáhond bebay.</verse>
				<verse number="44"></verse>
				<verse number="45">Agan tai pádé tará dém pa gonáhá bebárt, áiá borr. Chéá ke gón doén pádán dózahá kapagay badalá, sharter hamesh ent ke gón yakk pádé namiránén zenday wáhond bebay.</verse>
				<verse number="46"></verse>
				<verse number="47">Agan tai chammé tará dém pa gonáhá bebárt, áiá dar kan. Chéá ke gón doén chammán dózahá kapagay badalá, sharter hamesh ent ke gón yakk chammé Hodáay bádsháhiá bepoteray,</verse>
				<verse number="48">hamá dózah ke ódá warókén kerm hechbara namerant o ás hechbar sárt o érmósha nabit.</verse>
				<verse number="49">Chéá ke harkas cha ásá wádók kanaga bit.</verse>
				<verse number="50">Wád sharr ent, bale agan áiay tám gár bebit, shomá chón áiá padá wádóka kanét. Shomá ham watá wádók o támdár bekanét o gón yakdegará pa sohl o émeni zend begwázénét.”</verse>
			</chapter>
			<chapter number="10">
				<verse number="1">Issá, cha ódá dar átk o dém pa Yahudiahay damag o Ordonay kawray domi pahnátá shot. Ódá, padá mardománi bázén rombé átk o áiay kerrá mocch but. Á, wati hél o ádatay sará, mardománi tálim dayagá goláésh but.</verse>
				<verse number="2">Lahtén Parisi átk o pa áiay chakkásagá jostesh kort: “Bárén, rawá ent ke mard wati janay talák o sawnán bedant?”</verse>
				<verse number="3">Issáyá passaw dát: “Mussáyá shomárá ché hokm kortag?”</verse>
				<verse number="4">Áyán passaw dát: “Mussáyá razá dátag ke mard pa wati janay sawn dayagá, taláknámahé benebisit o áiá begisshénit.”</verse>
				<verse number="5">Nun Issáyá gwasht: “Mussáyá pa shomay sengdeliay sawabá é dhawlá hokm dátag.</verse>
				<verse number="6">Bale jahánay jórhénagay wahdá, Hodáyá ensán mardén o janén addh kortag.</verse>
				<verse number="7">Paméshká, mard cha wati pet o mátá jetá o gón wati janá hór o yakjáha bit.</verse>
				<verse number="8">Mard o jan, yakk jesm o jána bant, é paymá, nun á do naant, yakk jesm o jáné ant.</verse>
				<verse number="9">Paméshká, á ke Hodáyá yakk kortagant, ensán áyán jetá makant.”</verse>
				<verse number="10">Lógá ke shotant, moridán cha áiá é bárawá jost kort.</verse>
				<verse number="11">Gwashti: “Kasé ke wati janénay sawn o talákána dant o gón dega janénéá sur o sánga kant bezán ke á, gón wati nókén janá zená kanagá ent.</verse>
				<verse number="12">Hamé dhawlá, agan janéné cha wati mardá sawn begipt o gón dega mardéá sáng o sur bekant, á ham zená kanagá ent.”</verse>
				<verse number="13">Yakk róché, mardomán wati kasánén chokk, Issáay kerrá áwortant ke wati dastá áyáni sará bemoshit, bale moridán neherr o hakkal dátant.</verse>
				<verse number="14">Issáyá ke chosh dist nárazá but o gón moridán gwashti: “Chokkán bellét mani kerrá byáyant, áyáni démá madárét, chéá ke Hodáay bádsháhi anchén mardománig ent.</verse>
				<verse number="15">Shomárá rásténa gwashán, á ke Hodáay bádsháhiá chokkáni paymá mamannit, hechbar ódá pád ér korta nakant.”</verse>
				<verse number="16">Randá Issáyá chokk wati kotthá nendáréntant, dasti per mosht o barkati dátant.</verse>
				<verse number="17">Wahdé Issáyá wati ráh gept o shot, yakk mardé tacháná átk, kóndhán kapt o josti kort: “Oo nékén ostád! Man chón bekanán ke namiránén zenday wáhond bebán?”</verse>
				<verse number="18">Issáyá gwasht: “Taw maná ‘nékén’ pa ché gwashay? Abéd cha Hodáyá, kass nék naent.</verse>
				<verse number="19">Hodáay hokmán ham taw zánay: Hón makan, zená makan, dozzi makan, drógén sháhedi maday, degaray málá mawar, wati pet o mátá ezzat beday.”</verse>
				<verse number="20">Mardá passaw dát: “Oo ostád! Hodáay é hokm o parmánán, man cha kasániá kárband kanagá án.”</verse>
				<verse number="21">Gorhá, Issáyá pa mehré áiay némagá cháret o gwashti: “Tará angat yakk káré kanagi ent, beraw wati sajjahén mál o hastiá bahá kan o zarrán garib o nézgárén mardománi sará bahr kan, é paymá tará ásmáni ganjé rasit. Gorhá byá o mani randgiriá bekan.”</verse>
				<verse number="22">Cha é habará, démi pazhmordah, gamig o paréshán but o shot. Chéá ke á sér o hazgárén mardé at.</verse>
				<verse number="23">Issáyá chárén némagán cháret o gón wati moridán gwashti: “Pa máldárén mardomán, Hodáay bádsháhiá pád ér kanag sakk grán ent.”</verse>
				<verse number="24">Áiay morid cha é habarán hayrán butant. Issáyá padá gwasht: “Oo mani chokkán! Hodáay bádsháhiá pád ér kanag, sakk grán ent.</verse>
				<verse number="25">Cha suchenay domká oshteray gwazag wa báz grán ent, bale Hodáay bádsháhiá, zardárén mardomay rawag angat gránter ent.”</verse>
				<verse number="26">Morid, géshter hayrán butant o gón yakdomiá gwashtesh: “Gorhá kay rakketa kant?”</verse>
				<verse number="27">Issáyá padá á cháretant o gwashti: “Pa ensáná nabuteni ent, bale pa Hodáyá chosh naent, chéá ke Hodáay dastá har chizz buta kant.”</verse>
				<verse number="28">Gorhá Petros gwashagá lagget: “Má wati har chizz yalah dátag o tai randgiriá kanagá én.”</verse>
				<verse number="29">Issáyá passaw dát: “Báwar kanét, agan kaséá pa man o pa mani wasshén mestágá wati lóg, brát o gohár, mát o pet, chokk yá mál o dhagár yalah dátagant o mani randgirii kortag,</verse>
				<verse number="30">Hodá áyáni badalá sad barábar géshtera dant. Hamé jaháná, gón sakki o sóriáni hamráhiá, lóg, brát o gohár, mát, chokk, mál o dhagár áiá rasit o á dega jaháná ham abadmánén zenday wáhonda bit.</verse>
				<verse number="31">Bale bázéné ke awali ent, áheria bit o bázéné ke áheri ent, awalia bit.”</verse>
				<verse number="32">Issá pésar o morid áiay randá, Urshalimay némagá rawagá atant. Morid, hayrán o bah mánag atant o á dega hamráháni delá, tors o bimmé wadi butagat. Issáyá á dwázdahén morid kerréá bortant o gwashti ke gón áiá ché bayagi ent.</verse>
				<verse number="33">“Nun má Urshalimá rawagá én, ódá Ensánay Chokká gerant o mazanén dini péshwá o Sharyatay zánógeráni dastá dayant. Áiay markay hokmá borrant o darkawmén mardománi dastá dayanti.</verse>
				<verse number="34">Darkawmén mardom áiay sará rishkand o maskará kanant, áiay sar o démá tokka janant, shallák o hayzaránia janant o koshanti, bale say róchá rand, á padá zendaga bit o jáha jant.”</verse>
				<verse number="35">Zebdiay doén chokk Ákub o Yuhanná, Issáay kerrá átkant o gwashtesh: “Oo ostád! May wáhag esh ent ke á chizzá ke cha taw annuna lóthén pa má bekani.”</verse>
				<verse number="36">Áiá passaw dát: “Ché lóthét?”</verse>
				<verse number="37">Gwashtesh: “Wahdé tai bádsháhia kayt, wati porshawkatén diwáná, cha má yakkéá wati rástén o á degará chappén némagá benendárén.”</verse>
				<verse number="38">Issáyá passaw dát: “Shomá nazánét ché lóthagá ét. Bárén, shomárá é twán hast, á jámá ke man nósha kanán benóshét o á pákshódiá ke mana kanán bekanét?”</verse>
				<verse number="39">Gwashtesh: “Ji haw, é kárá korta kanén.” Issáyá gwasht: “Démterá, shomárá é jám nóshagi o é pákshódi ham kanagi ent,</verse>
				<verse number="40">bale bezánét ke é cha mani ejázatá dar ent o gwashta nakanán kay mani rástén o kay chappén némagá nendit. É jágah, hamáyánig ant ke pa áyán gisshénag butagant.”</verse>
				<verse number="41">Wahdé á dega dahén moridán é habar eshkot, Ákub o Yuhannáay sará zahr geptant.</verse>
				<verse number="42">Gorhá, Issáyá sajjahén morid lóthetant o gwashti: “Shomá zánét, á ke darkawmáni hákem zánaga bant mardománi sará hákemia kanant o kawmáni master chérdastáni sará wati ehtiárá kára bandant.</verse>
				<verse number="43">Bale shomá chosh makanét, cha shomá harkas ke mazania lóthit, báyad ent sajjahénáni hezmatkár bebit o</verse>
				<verse number="44">cha shomá harkas ke masteria lóthit, sajjahénáni kaster o dazbój bebit.</verse>
				<verse number="45">Hamé dhawlá, Ensánay Chokk nayátkag ke mardom áiay hezmatá bekanant, átkag ke mardománi hezmatá bekant o gón wati sáhay dayagá, bázénéá berakkénit.”</verse>
				<verse number="46">Gorhá, Ariháay shahrá átkant. Wahdé Issá gón wati morid o dega bázén mardománi hamráhiá, cha Ariháyá dar kapagá at, ráhay sará, yakk kórén pendhóké neshtagat ke námi Bártimáus at o Timáusay chokk at.</verse>
				<verse number="47">Wahdé Bártimáus sahig but, Issá Náseri ent ke cha hamé ráhá gwazagá ent, gwánki jat o gwashti: “Issá, oo Dáud bádsháhay chokk! Tará mani sará bazzag bát.”</verse>
				<verse number="48">Lahténá hakkal kanáná gwasht: “Bétawár bay!” Bale áiá géshter kukkár kort: “Oo Dáud bádsháhay chokk! Tará mani sará bazzag bát.”</verse>
				<verse number="49">Issá óshtát o gwashti: “Tawári kanét.” Mardomán á kór tawár kort o gwashtesh: “Delá mazan kan! Pád á, byá ke tará tawár kanagá ent.”</verse>
				<verse number="50">Bártimáusá wati kabáh kerré dawr dát, koppi kort o Issáay gwará átk.</verse>
				<verse number="51">Issáyá jost kort: “Ché lóthay? Man pa taw ché bekanán?” Gwashti: “Oo ostád! Mana lóthán ke dobar begendán.”</verse>
				<verse number="52">Issáyá gwasht: “Beraw ke tai imáná tará dráh kort.” Kór hamá damáná biná but o Issáay hamráhiá rawán but.</verse>
			</chapter>
			<chapter number="11">
				<verse number="1">Wahdé Urshalimay nazzikká, Zaytunay kóhay dámoná Bayt-Páji o Bayt-Anyáay métagán rasetant, gorhá Issáyá do morid rawán dát o</verse>
				<verse number="2">gwashti: “Démi métagá berawét. Anchosh ke ódá rasét, korragén haré gendét ke bastag. Á korragá angat hechkas swár nabutag. Áiá bójét o edá byárét.</verse>
				<verse number="3">Agan kaséá jost kort ke ‘shomá ché kanagá ét,’ begwashét ke ‘wájahá é korrag pakár ent o padá zutt peria tarrénit.’”</verse>
				<verse number="4">Gorhá doén morid shotant o korragé distesh ke darwázagay dapá bastagat. Bótkesh.</verse>
				<verse number="5">Cha ódá óshtátagén mardomán lahténá jost kort: “Shomá ché kanagá ét? Pa ché é korragá bójét?”</verse>
				<verse number="6">Anchosh ke Issáyá sój dátagatant, áyán hamá dáb gwasht. Gorhá, dátesh.</verse>
				<verse number="7">Korragesh Issáay kerrá áwort o wati shál o cháderesh áiay poshtá ér kortant o Issá swár but.</verse>
				<verse number="8">Bázénéá Issáay wasshátk kanagá, áiay ráhay sará wati shál o cháder chérgéján kortant. Dega bázénéá, cha machkadag o dhagárán drachkáni thál o ták borret o ráhay sará ér kort.</verse>
				<verse number="9">Issáay péshromb o padrombén mardom, kukkár kanáná gwashagá atant: “ Hushiáná, mobárak bát hamá ke pa Hodáwanday námá kayt!</verse>
				<verse number="10">Shogr ent ke may bonpirok Dáuday bádsháhi padá barjáh dáraga bit. Hushiáná, borzén arshá!”</verse>
				<verse number="11">Gorhá Issá Urshalimá átk o mazanén parasteshgáhá shot. Ódá, áiá parasteshgáhay chárén kondháni har chizz cháret. Bale béwahd at, paméshká gón wati dwázdahén moridán Bayt-Anyáyá shot.</verse>
				<verse number="12">Domi róchá, wahdé Issá o áiay morid cha Bayt-Anyáyá dar kaptant, ráhá Issá shodig but.</verse>
				<verse number="13">Áiá cha durá enjiray drachké dist ke táki sabz o baz atant. Drachkay nazzikká shot tán begendit bárén bar ent yá na. Bale wahdé raset, abéd cha táká dega hecchi nadist, chéá ke enjiray baray mósom naat.</verse>
				<verse number="14">Gorhá gón drachká gwashti: “Cha ed o rand, hechkas cha taw baré mawarát.” É habar moridán eshkot.</verse>
				<verse number="15">Anchosh ke Urshalimá sar butant, Issá mazanén parasteshgáhay péshgáhá shot o ódá sawdáger o grákáni gallénag o dar kanagá goláésh but. Zarr badal kanókén sarrápáni thébali chappi kortant o kapót bahá kanókáni korsi o tahtagi dawr dátant.</verse>
				<verse number="16">Mazanén parasteshgáhay péshgáhá, tájeráná málay barag o áragi ham naesht.</verse>
				<verse number="17">Mardomi tálim dátant o gwashti: “Záná, Hodáay Ketábá nebisag nabutag: Mani lóg sajjahén kawmáni dwá o parasteshay jágah bebit, bale shomá dozzbázáré kortag.”</verse>
				<verse number="18">Wahdé mazanén dini péshwá o Sharyatay zánógerán é habar eshkot, áiay koshagay johdesh kort. Bale torsetesh, chéá ke sajjahén mardom cha Issáay tálimán hayrán o habakkah atant.</verse>
				<verse number="19">Bégáh ke but, Issá o áiay morid cha shahrá dar kaptant.</verse>
				<verse number="20">Domi sohbá, ráhá hamá enjiray drachkesh dist ke nun cha boná hoshk butagat.</verse>
				<verse number="21">Petros, Issáay pésarigén habaray yátá kapt o gwashti: “Wájah! Bechár, é drachk ke taw baddwái kort gimmortag.”</verse>
				<verse number="22">Issáyá passaw dát: “Hodáay sará báwar kanét,</verse>
				<verse number="23">shomárá rásténa gwashán, agan kaséá setk o báwar bebit o é kóhá begwashit: ‘Watá cha edá chest kan o daryáay tahá dawr beday’ o wati gwashtagén habaray sará delá shakk mayárit o báwar bekant, á wahdi pa áiá anchosha bit.</verse>
				<verse number="24">Paméshká shomárá gwashán, harché ke wati dwáyáni tahá lóthét, báwar kanét ke shomárá rasetag o shomárá dayaga bit.</verse>
				<verse number="25">Har wahdá ke pa dwáyá óshtét, agan shomárá gón yakkéá gelage hast, wati dwáay tahá áiá bebakshét, tánke shomay ásmáni Pet ham, shomay gonáh o mayárán bebakshit.</verse>
				<verse number="26">Bale agan shomá mabakshét, shomay ásmáni Pet ham shomay gonáh o mayárána nabakshit.”</verse>
				<verse number="27">Issá o áiay morid, padá Urshalimá átkant. Anchosh ke Issá mazanén parasteshgáhay péshgáhá gám janagá at, mazanén dini péshwá, Sharyatay zánóger o kawmay kamásh áiay kerrá átkant.</verse>
				<verse number="28">Jostesh kort: “Taw gón kojám hakk o ehtiárá é kárána kanay? Kayá tará é káráni kanagay ehtiár dátag?”</verse>
				<verse number="29">Issáyá passaw dát o gwasht: “Maná ham cha shomá josté hast, mani passawá bedayét, tán man ham shomárá begwashán ke gón kojám hakk o ehtiárá é kárána kanán.</verse>
				<verse number="30">Yahyáyá pákshódi dayagay ehtiár, cha ásmáná rasetagat yá cha ensánay némagá? Passaw bedayét!”</verse>
				<verse number="31">Áyán watmánwatá shawr o saláh kort o gwashtesh: “Agan begwashén cha ásmáná at, gorhá gwashit: ‘Pa ché áiay sará imánó nayáwort?’</verse>
				<verse number="32">Agan begwashén cha ensánay némagá at...?” É habaresh démá nabort chéá ke áyán cha mardomán torset, pa é háterá ke mardom Yahyáyá barhakkén nabié hesáb kanagá atant.</verse>
				<verse number="33">Paméshká passawesh dát: “Má nazánén.” Issáyá gwasht: “Gorhá man ham shomárá nagwashán ke gón kojám hakk o ehtiárá é kárána kanán.”</verse>
			</chapter>
			<chapter number="12">
				<verse number="1">Issáyá, randá gón mesál o darwar wati habar gón áyán bongéj kort o gwashti: “Mardéá anguri bágé addh kort. Áiay chapp o chágerdá pall o pasili bast, pa anguráni shiragay geragá kall o kombé jórhi kort o pa negahpániá yakk borjé ham basti. Randá bági pa konandahkári o zamán lahtén bágpánay dastá dát o wat saparéá shot.</verse>
				<verse number="2">Wahdé anguray mósom but, áiá hezmatkáré zamánzurén bágpánáni kerrá ráh dát tán cha bágá kammé nibag byárit,</verse>
				<verse number="3">bale bágpánán é hezmatkár latth o kotth kort o gón hórk o háligén dastán per tarrént.</verse>
				<verse number="4">Gorhá, hodábondá dega hezmatkáré dém dát. Áyán, áiay sar ham prósht o béezzat kort.</verse>
				<verse number="5">Padá dega hezmatkáré rawáni dát o bágpánán á ham jat o kosht. Hamé dhawlá, áiá dega bázén hezmatkáré ráh dát, bale bágpánán lahtén jat o lahtén kosht.</verse>
				<verse number="6">Nun pa ráh dayagá áiay kerrá yakk kasé pasht kaptagat, áiay dóstén mardénchokk. Godhsará, wati hamá chokki rawán dát, hayáli kort balkén áiay ruá bedárant.</verse>
				<verse number="7">Bale bágpánán watmánwatá gwasht: ‘Bágay mirásdár hamesh ent, byáét eshiá ham koshén, tánke melk o mirás may bebant.’</verse>
				<verse number="8">Gorhá gept o koshtesh o jónesh cha bágá dhann, dawr dát.”</verse>
				<verse number="9">Issáyá jost kort: “Nun shomay gománá bágay hodábond ché kant? Á kayt, bágpánána koshit o bágá dega bágpánáni dastá dant.</verse>
				<verse number="10">Záná, shomá Pákén Ketábá nawántag: Á seng ke bánbandén ostáyán pasond nakort o nazort hamá seng, bonhesht but.</verse>
				<verse number="11">É Hodáwanday kár ent o may chammán ajab ent.”</verse>
				<verse number="12">Nun áyán lóthet Issáyá dazgir bekanant, chéá ke zántesh Issáyá é mesál hamáyáni bárawá áwortag, bale cha mardomána torsetesh. Gorhá Issáesh esht o shotant.</verse>
				<verse number="13">Randá, áyán lahtén Parisi o Hirudi Issáay kerrá rawán dát tán áiá cha áiay jenday habarán mán begisshénant.</verse>
				<verse number="14">Nun átk o jostesh kort: Oo ostád! Má zánén ke taw tachk o rástén mardomé ay o harché gwashay pa rástiá gwashay o hechkaséay némagá nageray, chéá ke sajjahénán pa yakk chamméá cháray o gón rásti o delsetki Hodáay ráhá sója dayay. Bárén, Rumay bádsháh Kaysará, song o máliát dayag rawá ent yá na? Má áiá máliát bedayén yá madayén?</verse>
				<verse number="15">Issáyá áyáni é dotal o dopósti zánt o gwashti: “Chéá maná chakkásagá ét? Yakk dináré byárét tán bechárán.”</verse>
				<verse number="16">Áyán dináré áwort. Josti kort: “Eshiay sará kai nám o naksh per ent?” Áyán passaw dát: “Kaysaray.”</verse>
				<verse number="17">Nun Issáyá gwasht: “Gorhá Kaysaraygá Kaysará bedayét o Hodáaygá Hodáyá bedayét.” Cha é passawá, á hayrán o habakkah mantant.</verse>
				<verse number="18">Randá, lahtén Saduki, ke áheratay namannók ant, Issáay kerrá átk o jostesh kort: “Oo ostád! Mussáyá pa má nebeshtag: Agan kaséay sur kortagén bráté bé chokká bemerit o janózámi zendag bebit, gorhá áiay brát báyad ent gón á janózámá sur bekant tánke chokk o rand o ráhé pa wati brátá bellit.</verse>
				<verse number="19"></verse>
				<verse number="20">É dhawlá, hapt brát atant. Awali brátá jané gept o bé chokká mort,</verse>
				<verse number="21">gorhá domi brátá gón á janózámá sur kort, bale á ham bé chokká mort. Sayomi brát ham, hamé dhawlá.</verse>
				<verse number="22">Cha haptén brátán hechkasá pa wat rand o ráhé naesht. Godhsará, á janén ham mort.</verse>
				<verse number="23">Nun taw begwash, áheratay róchá é janén kojám brátayga bit? Chéá ke har haptén brátán bárig bárigá gón áiá sur kortagat.”</verse>
				<verse number="24">Issáyá gwasht: “Shomá gomráh naét? Parchá ke na cha Pákén Ketábán chizzé sarkecha warét o na Hodáay wák o zórá sarpada bét.</verse>
				<verse number="25">Mordag ke jáha janant, na sura kanant o na sur dayaga bant, ásmáni préshtagáni dhawlá bant.</verse>
				<verse number="26">Mordagáni padá zendag bayag o jáh janagay bárawá, záná shomá Mussáay ketábá bon geptagén dhólokay kessah nawántag, ke Hodáyá gón Mussáyá chón habar kort? ‘Man án, Ebráhémay Hodá, Esákay Hodá o Ákubay Hodá.’</verse>
				<verse number="27">Bezán á, mordagáni Hodá naent, zendagénáni Hodá ent. Shomá báz rad wártag.”</verse>
				<verse number="28">Cha Sharyatay zánógerán yakké, áyáni é habarán gósh dáragá at o áiá máret ke Issá sharr passaw dayagá ent, nazzikká átk o josti kort: “Sharyatay masterén hokm kojám ent?”</verse>
				<verse number="29">Issáyá passaw dát: “ Sharyatay masterén hokm esh ent: ‘Oo Esráil! Gósh dár: Hodáwand, may Hodá, yektáén Hodá ent,</verse>
				<verse number="30">wati Hodáwandén Hodáyá, pa del, gón sajjahén ján o sáh, gón sajjahén pahm o pegr o gón sajjahén was o wáká dóst bedár.’</verse>
				<verse number="31">Domi hokm esh ent: ‘Gón wati hamsáhegá wati jenday paymá mehr bekan.’ Cha é doénán, dega masterén hokm nést.”</verse>
				<verse number="32">Gorhá, Sharyatay zánógerá gwasht: “Oo ostád! Taw sakk rást o sharr gwasht, pa rásti ke Hodá yakké o abéd cha áiá, Hodáé nést.</verse>
				<verse number="33">Áiá pa del, gón sajjahén pahm o pegr o sarjamén was o wáká dóst dárag o hamsáhegá wati jenday paymá mehr kanag cha sajjahén hayrátién sóchagi tohpah o sajjahén korbánigán sharter ent.”</verse>
				<verse number="34">Wahdé Issáyá dist áiá dánáén passawé dát, gwashti: “Taw cha Hodáay bádsháhiá dur naay.” Cha ed o rand, hechkasá del nakort cha Issáyá chizzé jost bekant.</verse>
				<verse number="35">Wahdé Issáyá, mazanén parasteshgáhá tálima dát, josti kort ke “ Sharyatay zánóger che paymá gwashant Masih Dáud bádsháhay chokk ent?</verse>
				<verse number="36">Dáudá wat cha Hodáay Pákén Ruhay shobén o elhámá gwashtag: Hodáwandá gón mani Hodáwandá gwasht mani rástén némagá benend tán hamá wahdá ke tai dozhmenán tai pádáni chérá dawr bedayán.</verse>
				<verse number="37">Agan Dáuday jend, Masihá wati Hodáwanda gwashit, gorhá á chón Dáuday chokk buta kant?” Mardománi mocchiá gón wasshi o shádehi, Issáay habar gósha dásht.</verse>
				<verse number="38">Padá, Issáyá wati tálimáni tahá gwasht: “Cha Sharyatay zánógerán hozzhár bét ke áyán, drájén jámag o kabáh gwará kanag dósta bit o bázáráni tarr o gardá, cha mardomán wasshátk o drahbáta lóthant.</verse>
				<verse number="39">Kanisaháni sharterén jáhán gechéna kanant o mehmánián, awali reday nendagesh pasond ent.</verse>
				<verse number="40">Janózámáni lógán gón málwáriá barant o pa pésh dáragá wati dwá o sanáyán drájkassha kanant. Eshán sakterén sezá o padmozza rasit.”</verse>
				<verse number="41">Issá, mazanén parasteshgáhay hayrátáni pétiay dém pa démá neshtagat o hamá mardomán cháragá at ke é pétiá zarresh dawra dát. Cha zardárán bázénéá, zyádahén zarré ér kort.</verse>
				<verse number="42">Gorhá, garib o béwasén janózámé átk o do paysahi pétiá mán kort.</verse>
				<verse number="43">Nun Issáyá morid wati kerrá lóthetant o gwashti: “Shomárá rásténa gwashán, é béwasén janózámá cha á sajjahénán géshter zarr pétiá mán kort.</verse>
				<verse number="44">Chéá ke á degarán cha wati géshén málá chizzoké dát, bale é janózámá, gón wati nézgári o garibiá, harché ke áiá hastat dáti, bezán wati sajjahén bonmál.”</verse>
			</chapter>
			<chapter number="13">
				<verse number="1">Wahdé Issá cha mazanén parasteshgáhá dar áyagá at, cha moridán yakkéá gón áiá gwasht: “Oo ostád! Bechár chónén dhawldárén seng o dhok ant o chónén shawkén lóg o márhi.”</verse>
				<verse number="2">Issáyá passaw dát: “É dhawldárén lóg o márhiána genday? Cha eshán yakk sengé ham domi sengay sará namánit, sajjahénána próshant o karójant.”</verse>
				<verse number="3">Wahdé Issá mazanén parasteshgáhay dém pa démá Zaytunay kóhay sará neshtagat, Petros, Ákub, Yuhanná o Andriás áiay kerrá átkant o pa halwat o ehwaté jostesh kort:</verse>
				<verse number="4">“Márá begwash, bárén, é prosht o prósh kadéna bit o eshiay nazzikk bayagay nesháni ché ent?”</verse>
				<verse number="5">Issáyá habar bongéj kort o gwashtant: “Hozzhár bét, kasé shomárá gomráh makant.</verse>
				<verse number="6">Bázéné mani námá kayt o gwashit: ‘Man hamá án’ o bázénéá gomráha kant.</verse>
				<verse number="7">Wahdé jangáni kukkárá eshkonét o áyáni hál o habar shomay góshána kapit, matorsét o paréshán mabét. Allam é dhawlá bit, bale angat halásiay wahd nayátkag.</verse>
				<verse number="8">Yakk kawmé dega kawméay sará o yakk hokumaté dega hokumatéay sará páda kayt. Bázén molk o jágahán zeminchandha bit o kahta kapit. É, tahná zank o záyagay dardáni bendát ent.</verse>
				<verse number="9">Hozzhár bét! Shomárá hakdiwánáni démá pésha kanant, kanisaháni tahá janant o pa manigi, hákem o bádsháháni démá óshtárénant. Gorhá shomárá sharrén móhé rasit ke pa man gwáhi bedayét.</verse>
				<verse number="10">Bale pésará báyad ent ke mani wasshén mestág pa sajjahén kawmán jár janag bebit.</verse>
				<verse number="11">Harwahd ke shomárá gerant o hakdiwánána barant, cha péshá paréshán mabét ke ‘má ché begwashén.’ Á wahdá, har chizzé ke shomárá sój dayaga bit, hamáiá begwashét. Chéá ke gwashók shomá naét, Hodáay Pákén Ruh ent.</verse>
				<verse number="12">Brát wati brátá dróhit o kóshárénit o pet wati chokká, chokk cha wati pet o mátá yágia bant o áyána kóshárénant.</verse>
				<verse number="13">Sajjahén mardom, pa mani námaygi cha shomá naprata kanant. Bale hamá ke tán áherá sakkiána saggit, á rakkit.</verse>
				<verse number="14">Wahdé shomá á ‘ palit o bérán kanókén bazzhnáká ’ hamá jágahá gendét ke áiay jágah naent,” wánók bezánt o sharr sarpad bebit, “hamá ke Yahudiahá ant dém pa kóhán betachant.</verse>
				<verse number="15">Á ke bán o bádgiray sará ent pa chizzéay zuragá jahlá ér makapit o lógá marawt o</verse>
				<verse number="16">á ke dhagáráni sará kesht o keshárá ent, wati kabáhay zuragá per matarrit.</verse>
				<verse number="17">Á róchán, apsóz pa lápporr o chokmátén janénán.</verse>
				<verse number="18">Dwá bekanét ke é chizz zemestáná mabit.</verse>
				<verse number="19">Chéá ke hamá róchán, anchén sakki o sórié kapit ke áiay mesál, cha hamá róchá ke Hodáyá jahán jórhéntag tán é wahdá nayátkag o hechbar ham nayayt.</verse>
				<verse number="20">Agan Hodáwandá á sakkiáni róch kamter makorténant, hecch mardomé narakketagat. Bale pa wati gechén kortagénáni háterá, á róchi kamter kortagant.</verse>
				<verse number="21">Á wahdá, agan kasé shomárá begwashit: ‘Bechár, Masih edá ent’ yá ‘bechár, ódá ent,’ báwar makanét.</verse>
				<verse number="22">Chéá ke drógén masih o drógén nabi jáha janant o nesháni o ajekkái pésha dárant. Wati sajjahén zórá janant ke gechén kortagénán ham gomráh bekanant.</verse>
				<verse number="23">Nun sharr hósh o sár kanét, chéá ke é sajjahén jáwaráni bayagá pésar man shomárá hál dátag.</verse>
				<verse number="24">Á róchán, cha é sakki o sórián o rand, róch tahára bit, máha nadrapshit o máhekánia nabit,</verse>
				<verse number="25">estár ham cha ásmáná kapant o ásmáni zór o wák larzénaga bant.</verse>
				<verse number="26">Á wahdá, mardom Ensánay Chokká gendant, ke gón mazanén wák o twán o shán o shawkaté cha jambaráni nyámá kayt.</verse>
				<verse number="27">Gorhá préshtagán ráha dant o cha chárén gwátán, bezán cha zeminay hand o damagán tán ásmánay goddhi marz o simsarán, wati gechén kortagén mardomán yakjáha kant.</verse>
				<verse number="28">Nun cha enjiray drachká dars o sabakk begerét. Anchosh ke áiay thál narma bant o táka trokkant, gorhá zánét ke garmágay mósom nazzikk ent.</verse>
				<verse number="29">Hamé dhawlá, wahdé é chizzána gendét, wata zánét ke mani áyagay wahd nazzikk ent o darwázagay dapá rasetagán.</verse>
				<verse number="30">Shomárá rásténa gwashán, tán é sajjahén jáwar mayáyant é nasl o padréch halása nabit.</verse>
				<verse number="31">Zemin o ásmán gára bant, bale mani habar hechbar gár o zyána nabant.</verse>
				<verse number="32">Hechkasa nazánt ke á róch o á sáhat kadéna rasit, na ásmánay préshtaga zánant o na chokk, Peta zánt o bass.</verse>
				<verse number="33">Tayár o hozzhár bét! Chéá ke nazánét á wahd o damán kadéna kayt.</verse>
				<verse number="34">Mani per tarragay mesál, hamé dhawlá ent ke mardé dur o drájén saparéá berawt, roksat kanagay wahdá, sajjahén hezmatkáráni kár o bárán sar o sój bekant o negahpáná hokm bedant: ‘Sár o hozzhár bay!’</verse>
				<verse number="35">Shomá nazánét ke lógay hodábond kojám róch o che wahdá kayt; bégáhá, shapnémá, bámgwáhá yá sabáhay wahdá? Paméshká sár o hozzhár bét.</verse>
				<verse number="36">Chosh mabit ke hodábond anágat byayt o begendit ke shomá wáb ét.</verse>
				<verse number="37">Anchosh ke man shomárá gwashagá án, sajjahénána gwashán: Hozzhár bét!”</verse>
			</chapter>
			<chapter number="14">
				<verse number="1">Sargwaz o Béhomirén Naganay Aidá do róch pasht kaptagat, mazanén dini péshwá o Sharyatay zánóger, ráh o nimmóné shóház kanagá atant tán gón repk o pandal, Issáyá begerant o bekóshárénant.</verse>
				<verse number="2">Bale gwashtesh: “Aiday róchán na, chosh mabit ke mardom áshóp bekanant.”</verse>
				<verse number="3">Issá, Bayt-Anyáyá hamá Shamunay lógá mehmán at ke cha jozámay nádráhiá dráh butagat. Hamódá, yakk janéné gón sengmarmarén atrdánéá Issáay gwará átk, atrdáná sombolay gehter o gránbaháén atr mán at. Áiá atrdán pach kort o atr, Issáay sará chandhetant.</verse>
				<verse number="4">Ódá, lahtén neshtagén mardom cha é kárá wati delá nawassh but o gwashtesh: “Chéá é atr zawál kanag but?</verse>
				<verse number="5">É atr, cha say sad dinárá géshterá bahá butagat o zarr, garib o nézgárán dayag butagatant.” Paméshká, nun á janéná mayárig kanagá atant.</verse>
				<verse number="6">Bale Issáyá gwasht: “Belléti, shomá pa ché eshiá ranjénagá ét? É janéná gón man nékié kortag.</verse>
				<verse number="7">Garib o nézgár, modám shomay kerrá ant o shomá harwahd ke belóthét gón áyán néki korta kanét, bale man harwahd gón shomá gón naán.</verse>
				<verse number="8">Éshiá pa mani kabr kanagay tayáriá, wati hezmat sarjam kort o mani sará atr chandhet.</verse>
				<verse number="9">Shomárá rásténa gwashán, sajjahén donyáyá, har kondhé ke mani wasshén mestág jár janaga bit, é janén o eshiay kár ham yát kanaga bit.”</verse>
				<verse number="10">Yahudá Eskaryuti, ke cha Issáay dwázdahén moridán yakké at, mazanén dini péshwáyáni kerrá shot tánke Issáyá bedróhit o áyáni dastá bedant.</verse>
				<verse number="11">Á cha Yahudáay habaray eshkonagá báz wassh butant o labzesh kort áiá chizzé zarr bedayant. Nun, Yahudá gwam o gégén wahd o móhéay shóházá at ke Issáyá áyáni dastá bedant.</verse>
				<verse number="12">Béhomirén Naganay Aiday awali róchá ke gwarándhay korbánig kanagay róch at, moridán cha Issáyá jost kort: “Ché lóthay, Sargwazay Aiday shámay tayáriá kojá bekanén ke taw bwarayi?”</verse>
				<verse number="13">Gorhá, Issáyá cha moridán do kas dém dát o gwashti: “Shahrá berawét, ódá mardé gendét ke ápi kunzagé gón enti, áiay poshtá rawán bét.</verse>
				<verse number="14">Hamá lógá ke á rawt, shomá ham berawét o lógay wáhondá begwashét: ‘Ostád josta kant: Mehmánhánah kojá ent ke man gón wati moridán Sargwazay shámá hamódá bwarán?’</verse>
				<verse number="15">Á mard, shomárá wati lógay sarborá, práhén bán o diwánjáhé pésha dárit ke ódá har chizz hast o tayár ent, shámay tayáriá hamódá bekanét.”</verse>
				<verse number="16">Doén morid shot o shahrá rasetant. Ódá, áyán har chizz hamá paymá dist ke Issáyá gwashtagat. Sargwazay shámesh hamódá tayár kort.</verse>
				<verse number="17">Bégáh ke but, Issá gón dwázdahén moridán hamódá átk.</verse>
				<verse number="18">Wahdé parzónagay sará neshtagatant o shám waragá atant, gwashti: “Báwar kanét, cha shomá yakké ke annun gón man neshtag o shám waragá ent, maná dróhit o dozhmenáni dastá dant.”</verse>
				<verse number="19">Morid paréshán o deltaparkah butant o bárig bárigá jostesh kort: “Wájah! Man wa naán, na?”</verse>
				<verse number="20">Issáyá passaw dát: “Cha shomá dwázdahénán yakké, hamá ke annun gón man hamkásag ent.”</verse>
				<verse number="21">Chéá ke hamá dhawlá ke nebisag butag, Ensánay Chokk cha é donyáyá rawagi ent, bale bazhn o apsóz pa hamáiá ke Ensánay Chokká dróhit. Pa áiá sharter at ke hechbar cha mátá pédá mabutén.</verse>
				<verse number="22">Wahdé shám waragá atant, Issáyá nagané zort, shogri gept, chondh chondh kort o moridáná dáti. Gwashti: “Bezurét! É mani jesm ent.”</verse>
				<verse number="23">Padá jámé zorti, Hodáay shogri gept, moridáná dáti o sajjahénán cha á jámá nóshet.</verse>
				<verse number="24">Nun gwashti: “É mani nókén ahd o karáray hón ent ke pa bázénéá réchaga bit.</verse>
				<verse number="25">Shomárá rásténa gwashán, nun dega baré anguray dahl o samará nanóshán tán hamá róchá ke Hodáay bádsháhiá padá benósháni.”</verse>
				<verse number="26">Hodáay sepat o sanáyá rand, dém pa Zaytunay kóhá ráh geptant.</verse>
				<verse number="27">Issáyá gón moridán gwasht: “Shomá sajjahén thagala warét o maná yalaha kanét. Chéá ke nebisag butag: Man shepánká janán o pas sheng o shánga bant.</verse>
				<verse number="28">Bale zendag bayag o jáh janagá rand, cha shomá pésar Jalilá rawán.”</verse>
				<verse number="29">Petrosá darráént: “Agan sajjahén thagal bwarant o tará yalah bedayant, man hechbar thagala nawarán.”</verse>
				<verse number="30">Issáyá gwasht: “Tará rásténa gwashán, hamé maróchi, haw enshapi, taw, tai jend, cha korósay domi bángá pésar, mani pajjáh áragá say randá enkára kanay.”</verse>
				<verse number="31">Petrosá pa deljami gwasht: “Agan gón taw mani sar ham berawt, cha tai pajjáh áragá hechbara nabajján.” É dega sajjahén moridán ham anchosh gwasht.</verse>
				<verse number="32">Issá o áiay morid, Jetsimáni námén jágahéá shotant. Gón áyán gwashti: “Hamedá bedárét, mana rawán o dwá kanán.”</verse>
				<verse number="33">Petros, Ákub o Yuhannái wati hamráh kortant. Anágat, yakk mazanén andóh o bétáhirié áiay jesm o jáná nesht.</verse>
				<verse number="34">Gón áyán gwashti: “Sakk paréshán án, gam o andóhán maná markig kortag, shomá edá bedárét, mawapsét o ágah o hozzhár bét.”</verse>
				<verse number="35">Cha ódá kammé démterá shot, dém pa chér kapt o dwá kanán gwashti: “Oo mani Pet! Agan buta kant, é sakkén sáhatá cha mani sará bethagalén.”</verse>
				<verse number="36">Padá gwashti: “Abbá, oo mani Pet! Tai dastá har chizz buta kant, é sakkiáni jám o pyálahá cha man dur kan o bethagalén. Bale á dhawlá na ke mana lóthán, hamá dhawlá ke taw lóthay.”</verse>
				<verse number="37">Wahdé Issá per tarret, disti ke á wáb ant. Gorhá gón Shamun Petrosá gwashti: “Shamun! Wáb ay? Nabut yakk sáhaté ham ágah bemánay?</verse>
				<verse number="38">Hozzhár bét o dwá kanét tánke ázmáesh o chakkásá makapét. Ruh, tayár o morádig ent, bale jesm nezór o nátwán.”</verse>
				<verse number="39">Yakk baré padá pa dwá kanagá shot o hamá dwái kort.</verse>
				<verse number="40">Wahdé per tarret, disti padá wáb ant. Áyáni chamm rohézag o wábénag atant o nazántesh áiá ché passaw bedayant.</verse>
				<verse number="41">Sayomi randá, padá moridáni kerrá átk o gwashti: “Angat ham waptag o árám kanagá ét? Bass ent! Á wahd o sáhat rasetag. Nun Ensánay Chokk dróhag o gonahkáráni dastá dayaga bit.</verse>
				<verse number="42">Pád áét berawén! Á ke maná dróhit, pédák ent.”</verse>
				<verse number="43">Issá angat habará at ke cha dwázdahén moridán yakké, bezán Yahudá, átk o raset. Áiá rombé mardom hamráh at ke zahm o latthesh gón at. É romb, cha mazanén dini péshwá, Sharyatay zánóger o kawmay kamásháni némagá ráh dayag butagat.</verse>
				<verse number="44">Yahudáyá áyáná é nesháni dátagat: “Hamáiá ke mana chokkán, Issá hamá ent. Áiá dazgir kanét o gón mohr o mohkamén negahpánié bebarét.”</verse>
				<verse number="45">Gorhá, Yahudá tachkátachk Issáay kerrá átk o gwashti: “Oo ostád!” Randá, Issái chokket.</verse>
				<verse number="46">Yahudáay hamráhán Issá gept o dazgir kort.</verse>
				<verse number="47">Cha Issáay hamráhán yakkéá wati zahm kasshet o masterén dini péshwáay nawkaray sará orosh bort o áiay góshi sest.</verse>
				<verse number="48">Issáyá gón hamá mardomán ke áiay dazgir kanagá átkagatant, gwasht: “Záná, man yági o rahzané án ke gón zahm o latthán pa mani geragá átkagét?</verse>
				<verse number="49">Man har róch, shomay démá mazanén parasteshgáhá tálim dátag o shomá maná nageptag. Bale Pákén Ketábáni habar báyad ent sarjam bebant.”</verse>
				<verse number="50">Á wahdi, moridán á yalah dát o jestant.</verse>
				<verse number="51">Warnáé ke lilomén jámagé gwará ati o bass, Issáay randá gón kapt, áesh ham gept.</verse>
				<verse number="52">Bale dazgir kanagay wahdá, áiay jámag lakosht o á jándará tatk.</verse>
				<verse number="53">Issáay dazgir kanókán, Issá zort o masterén dini péshwáay kerrá bort, hamódá é dega mazanén dini péshwá, kawmay kamásh o Sharyatay zánóger mocch atant.</verse>
				<verse number="54">Petros ham dur durá Issáay randá rawán at, masterén dini péshwáay lógay péshgáhá potert o gón hezmatkárán ásay kerrá nesht o dastáni tápagá lagget.</verse>
				<verse number="55">Mazanén dini péshwá o sarókáni diwánay sajjahén básk, pa Issáay markay sezá dayagá sháhediay shóházá atant, bale sháhed néstat.</verse>
				<verse number="56">Bázénéá, drógén sháhedi dát, bale áyáni habar gón yakdomiá yakk o hamdap naatant.</verse>
				<verse number="57">Dega lahtén, pa drógén sháhedi dayagá pád átk o gwashtesh:</verse>
				<verse number="58">“Má eshkotag ke é mardá gwashtag: ‘Man ensánay addh kortagén é mazanén parasteshgáhá karóján o próshán o say róchay tahá yakké bandán ke ensánay jórhéntagéna nabit.’”</verse>
				<verse number="59">Bale á sháhedáni habar ham yakk dhawlá naatant.</verse>
				<verse number="60">Masterén dini péshwá pád átk o sajjahénáni démá cha Issáyá josti kort: “Tai bárawá chónén sháhedi dayagá ant? Esháni hecch passawa nadayay?”</verse>
				<verse number="61">Bale Issá bétawár at o hecch passawé nadáti. Masterén dini péshwáyá padá cha áiá jost kort o gwashti: “Taw hamá Masih, mazanshánén Hodáay Chokk ay?!”</verse>
				<verse number="62">Issáyá passaw dát: “Man Hamá Án, shomá yakk róché gendét ke Ensánay Chokk, zóráwarén Hodáay rástén némagá neshtag. Cha ásmánay jambaráni tahá ham kayt.”</verse>
				<verse number="63">Masterén dini péshwáyá wati gwaray jámag dert o gwashti: “Angat ham márá sháhed pakár ent?</verse>
				<verse number="64">Shomá wat eshiay kopr eshkot. Nun shomay shawr o saláh ché ent?” Sajjahénán darráént: “Eshiay sezá mark ent.”</verse>
				<verse number="65">Cha áyán lahténá, Issáay dap o démá tokk jat, áiay chammesh bastant, mosht o shahmátesh jat o gwashtesh: “Nun paygambari kan!” Sepáhigán, á gept o gón latth o shahmátán mán bast.</verse>
				<verse number="66">Á wahdá ke Petros, jahlá, péshgáhá neshtagat, cha masterén dini péshwáay móledán yakké átk.</verse>
				<verse number="67">Petrosi dist ke ásay démá neshtag o watá garm kanagá ent. Áiay némagá rogurogu cháret o gwashti: “Taw ham Issá Náseriay hamráh butagay!”</verse>
				<verse number="68">Bale áiá namannet o gwashti: “Na, mana nazánán o sarpada nabán ke taw ché gwashagá ay.” Gón é habará, dém pa darwázagá rahádag but. Hamé damáná korósá báng dát.</verse>
				<verse number="69">Á móledá yakk baré padá Petros dist o gón áyán ke ódá óshtátagatant, gwashti: “É mard ham cha hamáyán ent!”</verse>
				<verse number="70">Bale Petrosá padá namannet. Kammé randterá, á ke ódá óshtátagatant, padá gón Petrosá gwashtesh: “Allamá taw cha hamáyán ay, chéá ke taw ham Jalilié ay.”</verse>
				<verse number="71">Bale Petrosá sawgend wárt o gwasht: “Mani sará Hodáay nálat bát agan dróg bebandán. É mardá ke shomá gwashét, mania nazánán.”</verse>
				<verse number="72">Hamé damáná korósá domi báng dát. Nun Petros, Issáay hamá habaray yátá kapt ke gwashtagati: “Cha korósay domi bángá pésar, say randá mani pajjáh áragá enkára kanay.” Nun delranj but o sakk gréti.</verse>
			</chapter>
			<chapter number="15">
				<verse number="1">Sabáhá máhallah mazanén dini péshwá, kawmay kamásh, Sharyatay zánóger o sarókáni diwánay sajjahén básk hamshawr butant o Issáesh bast, gerrán kort o Pilátusay dastá dát.</verse>
				<verse number="2">Pilátusá cha áiá jost kort: “Taw Yahudiáni bádsháh ay?” Issáyá passaw dát: “Taw wat gwashagá ay.”</verse>
				<verse number="3">Mazanén dini péshwá áiay sará bázén bohtám janagá atant.</verse>
				<verse number="4">Pilátusá padá jost kort: “Pa ché passawa nadayay? Bechár tai sará chinchok bohtám janagá ant.”</verse>
				<verse number="5">Issáyá hecch passaw nadát. Pilátus hayrán mant.</verse>
				<verse number="6">Pilátusá, har sál aiday wahdá, cha Yahudi bandigán yakké, hamá ke mardomán belóthetén, ázáta kort.</verse>
				<verse number="7">Bandigáni tahá Bárábás námén mardé hastat. Gón hamá áshópián gerag butagat ke shóreshay wahdá hón o kóshesh kortagat.</verse>
				<verse number="8">Mardom, Pilátusay kerrá átkant, dazbandiesh kort o gwashtesh: “Har dábá ke taw gwastagén sálán kortag, embari ham hamá dábá bekan.”</verse>
				<verse number="9">Pilátusá jost kort: “Shomá lóthét ke Yahudiáni bádsháhá pa shomá ázát bekanán?”</verse>
				<verse number="10">Áiá zántagat ke dini péshwáyán, Issá pa hasadd o konnat áiay dastá dátag. Paméshká chosh gwashti.</verse>
				<verse number="11">Bale dini péshwáyán mardom shórént o áshopéntant tán cha Pilátusá Issáay badalá, Bárábásay ázátiá belóthant.</verse>
				<verse number="12">Pilátusá padá jost kort: “Gorhá é mardá ke shomá áiá Yahudiáni bádsháha gwashét, chón kanán?”</verse>
				<verse number="13">Mardomán kukkár kort: “ Salibi kassh!”</verse>
				<verse number="14">Pilátusá jost kort: “Chéá bárén? Mayári ché ent?” Bale áyán géshter kukkár kort: “Salibi kassh!”</verse>
				<verse number="15">Gorhá Pilátusá, ke lótheti mardomán cha wat razá bekant, Bárábás ázát kort o Issá, shallák janáént o dáti ke salibay sará bedranjanti.</verse>
				<verse number="16">Sepáhigán, Issá wáliay kóth o márhiay péshgáhá bort o sepáhigáni sajjahén lashkar lóthet o mocch kort.</verse>
				<verse number="17">Áyán, bádsháhi jamurangén kabáhé Issáay gwará dát, cha dhangar o konthagán tájé jórhént o áiay sará ér kort.</verse>
				<verse number="18">Gón kalág o rishkandé, sharap o ezzat dát o gwashtesh: “Salám o drót, o Yahudiáni bádsháh!”</verse>
				<verse number="19">Latthesh sará jat, dap o démá tokk jat o sojdahesh kort.</verse>
				<verse number="20">Wahdé kalág o malandhesh hallént, gwaray jamurangén kabáhesh kasshet o áiay jenday godesh padá gwará dátant. Randá, dém pa salib kasshagá bortesh.</verse>
				<verse number="21">Hamá wahdá, Keriniay shahray Shamun námén mardé, ke Eskandar o Ruposay pet at, cha keshárán dém pa shahrá áyagá distesh. Sepáhigán pa bigár gept ke Issáay salibá baddhá bekant.</verse>
				<verse number="22">Áyán, Issá hamá jágahá áwort ke námi “Joljotá” bezán “Kámpól” ent.</verse>
				<verse number="23">Gorhá, sharábesh morr mán kort o pa waragá dát, bale Issáyá nawárt.</verse>
				<verse number="24">Nun salibay sará dratkesh, pocch o póshákesh watmánwatá bahr kortant o shartesh bast ke bárén kayá ché rasit.</verse>
				<verse number="25">Sohbay wahd at ke Issáesh salib kasshet.</verse>
				<verse number="26">Mayárnámagay sará pa áiay jorm o mayárá chosh nebeshtagat: “Yahudiáni bádsháh.”</verse>
				<verse number="27">Issáay hamráhiá do yági o dozzesh ham salibay sará dratk, yakké rástén o domi chappén némagá.</verse>
				<verse number="28">É dhawlá, Pákén Ketábay hamá péshgói sarjam but ke gwashit: Á cha radkárán zánag but.</verse>
				<verse number="29">Rahgwazán dozhmán dayán, wati sar chandhént o gwashtesh: “Oo mazanén parasteshgáhay karójók ke gwashtaget: ‘Say róchá padá áiá addha kanán’!</verse>
				<verse number="30">Nun watá berakkén o cha salibá ér á!”</verse>
				<verse number="31">Hamé paymá mazanén dini péshwá o Sharyatay zánóger rishkand o maskará kanagá atant o gwashtesh: “Á dega mardomi rakkéntant bale watá rakkénta nakant.</verse>
				<verse number="32">Bell ke Masih, Esráilay bádsháh, nun cha salibá ér bekapit tánke má begendén o báwar bekanén.” Á doén ham ke gón áiá dár kasshag butagatant, Issáyá bad o rad gwashagá atant.</verse>
				<verse number="33">Némróchá beger tán bégáhay sayá, sajjahén molk anágat tahár but.</verse>
				<verse number="34">Bégáhay sáhat sayá, Issáyá chihál jat: “Elui, Elui, lemá sabakktani?” (Bezán: Oo mani Hodá, oo mani Hodá! Taw chéá maná tahná esht?)</verse>
				<verse number="35">Ódá nazzikká, lahtén óshtátagén mardomá wahdé eshkot, gwashtesh: “Bechárét, Elyásá tawár kanagá ent.”</verse>
				<verse number="36">Cha áyán yakké tacháná shot, espanjé zort o tropshén sharábá missénti. Espanji dáréay sará bast o pa chussagá Issáay némagá shahárt o gwashti: “Sabr kanét, bechárén bárén Elyás eshiay rakkénagá kayt yá na?”</verse>
				<verse number="37">Gorhá, Issáyá borzén tawáréá chihál kasshet o sáh dát.</verse>
				<verse number="38">Hamé wahdá, mazanén parasteshgáhay pardah, borzádá beger tán jahlád dert o do bahr but.</verse>
				<verse number="39">Hamá pawji apsar ke Issáay dém pa démá óshtátagat, wahdé disti ke áiá chón sáh dát, gorhá gwashti: “Béshakk é mard Hodáay Chokk at.”</verse>
				<verse number="40">Lahtén janén dur óshtátag o cháragá at, gón áyán, Maryam Majdaliah, kasánén Ákub o Yusháay mát Maryam o Sálumah gón atant.</verse>
				<verse number="41">Wahdé Issá Jalilá at, é janén áiay hamráh atant o áiay hezmat o cholópagesh kortagat. Abéd cha eshán, dega bázén janéné ham ódá at ke áiay hamráhiá Urshalimá átkagatant.</verse>
				<verse number="42">Á róch, Jomahay róch at o mardom, pa Shabbatay róchay árám kanagá, watá tayár kanagá atant.</verse>
				<verse number="43">Issop námén mardé ke Arimátiáay shahray nendók at, sarókáni diwánay ezzatmandén báské at o wat ham Hodáay bádsháhiay rahchár o wadárig at. Jomahay bégáhá Pilátusay kerrá shot o gón bahádorri o deléri, Issáay jónay baragay ejázati lóthet.</verse>
				<verse number="44">Wahdé Pilátus sahig but Issá chó zutt mortag, hayrán o habakkah mant o pawjiáni masteri lóthet tán bezánt ke Issá mortag yá na?</verse>
				<verse number="45">Pawjiáni masteray sajjahén hál o habaráni eshkonagá rand, Issáay jónay baragay ejázati dát.</verse>
				<verse number="46">Issopá, lilomén godé bahá gept o áwort, áiay jón cha salibá ér gétk o hamá goday tahá kapan kort. Kabréay tahá ke cha pésará cha talárá tráshag o tayár kanag butagat, Issái kabr kort o mazanén dhóké léth dayáná kabray dapá ér kort.</verse>
				<verse number="47">Maryam Majdaliah o Yusháay mát Maryam, har doénán dist ke áesh kojá kall kort.</verse>
			</chapter>
			<chapter number="16">
				<verse number="1">Wahdé Shabbatay róch halás but, Maryam Majdaliah, Ákubay mát Maryam o Sálumahá, washbóén dáru gept ke Issáay jóná charp kanant.</verse>
				<verse number="2">Yakshambehay bámgwáhá, dém pa Issáay kabrá shotant.</verse>
				<verse number="3">Ráhá, watmánwat habar kanagá atant ke “Bárén, kabray dapay dhóká kay pa má léthénit o dura kant?”</verse>
				<verse number="4">Bale wahdé nazzikk rasetant distesh dhók, ke sakk mazan at, léthénag butag.</verse>
				<verse number="5">Kabrá ke potertant, distesh ke rástén némagá yakk espétpóshén warnáé neshtag. Cha áiay gendagá, sakk hayrán o habakkah mantant.</verse>
				<verse number="6">Warnáyá gwasht: “Matorsét, shomá Issá Náseriay shóházá ét ke salib kasshag butag. Á zendag butag, jáhi jatag o edá naent. Bechárét, é hamá jágah ent ke edá áiay jón ér at.</verse>
				<verse number="7">Nun shomá berawét, Petros o á dega moridán sahig kanét ke Issá cha shomá pésar, Jalilá rawt. Anchosh ke wat shomárá gwashtagati, hamódá áiá gendét.”</verse>
				<verse number="8">Janén dar átk o cha kabray sará jestant. Á cha torsá larzag o drahagá atant. Paméshká, gón hechkasá habaresh nakort.</verse>
				<verse number="9">Yakshambehay sabáhá máhallah, cha wati jáh janagá rand, Issá cha sajjahénán pésar, Maryam Majdaliahay démá paddar but. É hamá Maryam ent ke Issáyá cha áiá hapt jenn kasshetagat.</verse>
				<verse number="10">Á shot o hamáyáná háli dát ke Issáay hamráh butagatant o nun gréwán o mótk árán atant.</verse>
				<verse number="11">Bale wahdé áyán é habar eshkot ke Issá zendag butag o Maryamá distag, báwaresh nakort.</verse>
				<verse number="12">Randá, Issá dega shekl o dróshoméá, do moriday démá záher but ke dém pa yakk kallagéá rawagá atant.</verse>
				<verse number="13">Á, padá átkant o é dega moridesh hál dátant, bale áyán ham báwar nakort.</verse>
				<verse number="14">Randá, Issá wati yázdahén moridáni démá, hamá wahdá átk o záher but ke warák waragá atant. Issáyá, pa áyáni kambáwari o sengdeliá, á mayárig kortant chéá ke á mardománi habaresh báwar nakortagat ke Issáesh cha jáh janagá rand distagat.</verse>
				<verse number="15">Gón áyán gwashti: “Shomá donyáay sajjahén kawmáni kerrá berawét o wasshén mestágá sar kanét.</verse>
				<verse number="16">Harkas ke mani sará báwara kant o pákshódia kant, á rakkit. Bale kasé ke mani sará báwara nakant, mayáriga bit.</verse>
				<verse number="17">Báwarmandán, é nesháni góna bant: mani námay sará, jennán cha mardomána kasshant, nók nókén zobánán habara kanant,</verse>
				<verse number="18">márán pa dasta gerant o agan zahrnákén chizz ham bwarant, áyán hecch parwáha nabit. Gón báwarmandáni dast per moshagá, nádráh wassh o dráha bant.”</verse>
				<verse number="19">Anchosh ke Hodáwandén Issáyá gón áyán wati habar halás kortant, ásmáná barag but o Hodáay rástén némagá nesht.</verse>
				<verse number="20">Morid, pa áiay mestágay sheng o tálán kanagá, har molk o shahrá shotant o Hodáwand ham áyáni hamráh at o gón bázén mójezah o ajabbatén neshánián, wati habaráni barhakkii rást o paddar kort.</verse>
			</chapter>
		</book>
		<book number="42">
			<chapter number="1">
				<verse number="1">Sharapdárén wájah Tiupilos! Anchén sargwast may nyámá sarjam butagant ke Enjilay awali hezmatkárán cha bongéjá, hamé sargwast gón wati chammán distagant o randá pa má raséntagant. Bázénéá áyáni bárawá nebeshtag o annun man johlánkén patth o pólé kortag o pa wat gehter distag ke áyán pa taw gón sharrén red o bandé benebisán,</verse>
				<verse number="2"></verse>
				<verse number="3"></verse>
				<verse number="4">tán hamá tálim ke taw geptagant, áyáni rástiay bárawá tai báwar mohr o mohkamter bebit.</verse>
				<verse number="5">Yahudiahay damagay bádsháh Hirudisay zamánagá, Zakaryá námén dini péshwáé hastat ke cha Abiáay dini péshwáyáni thóliá at. Áiay jan, cha Hárunay nasl o padréchá at o námi Elizábet at.</verse>
				<verse number="6">Á, har doén, Hodáay chamm o nezará nék o pahrézkár atant o Hodáwanday sajjahén hokm o rahbandáni sará pa bémayári zendesha gwázént.</verse>
				<verse number="7">Bale chokkesh néstat, chéá ke Elizábet santh o béchokk at o doénáni omr ham mazan at.</verse>
				<verse number="8">Yakk randé ke hezmatkáriay bárig pa Zakaryáay thóliá kapt o á, Hodáay bárgáhá dini péshwái kanagá at,</verse>
				<verse number="9">gón dini péshwáiay rahbandáni randgiriá, Zakaryá pálay sará gechén kanag but ke á, Hodáwanday mazanén parasteshgáhá berawt o sóchoki dutt bedant.</verse>
				<verse number="10">Wahdé Zakaryá sóchoki dutt dayagá at, é dega sajjahén mardom dhanná dwá kanagá atant.</verse>
				<verse number="11">Anágat, Hodáwanday préshtagé, bósóchi korbánjáhay rástén némagá, Zakaryáay démá záher but.</verse>
				<verse number="12">Gón préshtagay gendagá, Zakaryá bah mant o áiay jesm o jáná torsé kapt.</verse>
				<verse number="13">Bale préshtagá gón áiá gwasht: “Oo Zakaryá! Mators. Tai dwá mannag but, tai jan Elizábet mardénchokkéay sará chellaga bit o báyad ent taw áiay námá Yahyá bekanay.</verse>
				<verse number="14">Á, pa taw shádehi o wasshia kárit o cha áiay butená bázéné ham shádána bit,</verse>
				<verse number="15">chéá ke á, Hodáwanday chammán mazanén mardomé bit. Nabáyad ent sharáb o dega hanósh o bésár kanókén chizzán dap per bekant o bwárt. Á, mátay lápá cha Hodáay Pákén Ruhá porra bit.</verse>
				<verse number="16">Bázén Bani Esráiliáni delán dém pa Hodáwandá tarrénit, ke áyáni Hodá ent.</verse>
				<verse number="17">Á, gón Elyás nabiay ruh o kodratá, cha Hodáwandá pésara kayt, tánke petáni delán chokkáni némagá betarrénit o namannókán ham pahrézkáráni hekmatay némagá chahr bedant, tánke pa Hodáwandá kawmé tayár bekant.”</verse>
				<verse number="18">Zakaryáyá cha préshtagá jost kort: “Eshiá chón bezánán o báwar bekanán? Man pir án o mani jan ham mazanomr ent.”</verse>
				<verse number="19">Préshtagá passaw dát: “Man Jebráil án o Hodáay bárgáhá óshtók án. Annun rawán dayag butagán, gón taw habar bekanán o tará é mestágá bedayán.</verse>
				<verse number="20">É wahdá, nun taw lell o gonga bay o tán á róchá ke é habaráni rásti allama bit, habar korta nakanay. Chéá ke taw, mani é habar ke kawl dátagén wahdá rást o paddara bant báwar nakortant.”</verse>
				<verse number="21">Hamé wahdá, mardom dhanná Zakaryáay entezár o wadárá atant. Hayrán atant ke á chéá mazanén parasteshgáhá inkadar mahtal butagat.</verse>
				<verse number="22">Wahdé Zakaryá dhanná dar átk, áiá gón mardomán habar kort nakort. Gorhá zántesh áiá parasteshgáhá elhámé rasetag o shobéné distagi. Chéá ke áiá gón mardomán esháraha kort o habar kanagay wáki néstat.</verse>
				<verse number="23">Zakaryá cha hezmatkáriay halásiá rand, wati lógá per tarret.</verse>
				<verse number="24">Chizzé wahdá rand, áiay jan, Elizábetá chokkéay ométwári but o tán panch máhá, démgir but o cha lógá dara nakapt.</verse>
				<verse number="25">Áiá gón wat gwasht: “Hodáwandá pa man choshén káré kortag, é róchán wati mehri mani sará gwáréntag o mardománi chammá é kamezzatii cha man dur kortag.”</verse>
				<verse number="26">Shashomi máhá, Hodáyá wati préshtag Jebráil, Jalilay damagay shahr Náserahá, Maryam námén neshtagén jenekkéay kerrá ráh dát ke áiay sáng gón Issop námén mardéá butagat. Issop, cha Dáuday nasl o padréchá at.</verse>
				<verse number="27"></verse>
				<verse number="28">Préshtag, Maryamay kerrá átk o gwashti: “Gal o shádán bay ke Hodáay nékén wáhagay sáhegá ay o Hodáwand gón taw gón ent.”</verse>
				<verse number="29">Cha é habaray eshkonagá, Maryam báz paréshán but o delá gwashti: “Bárén, é dhawlén hál o hawál kanagay máná ché ent?!”</verse>
				<verse number="30">Préshtagá gwasht: “Oo Maryam! Mators, chéá ke Hodáay mehr o rahmat tai hamráh ent.</verse>
				<verse number="31">Nun taw pa chokká ométwára bay o tará mardénchokké bit, ke báyad ent áiay námá Issá bekanay.</verse>
				<verse number="32">Á, mazanén mardomé bit o borzén arshay Hodáay Chokk zánaga bit o Hodáwandén Hodá, áiay pet o piroki, bezán Dáuday bádsháhiay tahtá áiá bakshit.</verse>
				<verse number="33">Á, Ákubay padréchay sará modám bádsháhia kant o áiay bádsháhi hechbara nakotthit.”</verse>
				<verse number="34">Maryamá cha préshtagá jost kort: “É chón buta kant ke man taningah sur nakortag o janénchokké án?!”</verse>
				<verse number="35">Préshtagá passaw dát: “ Hodáay Pákén Ruh tai sará éra kayt o borzén arshay Hodáay zór o kodrat tai sará sáhéla bit. Paméshká á, pák o Hodáay Chokk zánaga bit.</verse>
				<verse number="36">Elizábet ham ke tai syád ent, piránsariá pa mardénchokkéá ométwár ent. Hamá ke gwashtagatesh santh o bérand ent, nun shash máh ent ke lápi porr ent.</verse>
				<verse number="37">Chéá ke pa Hodáyá, hecch káré nabuteni naent.”</verse>
				<verse number="38">Maryamá gwasht: “Man Hodáwanday móled án, hamé dhawlá ke taw gwashtag, anchosh bát.” Randá préshtag cha áiay kerrá shot.</verse>
				<verse number="39">Hamá róchán, Maryam eshtápiá ráh gept o Yahudiahay kóhestáni hand o damagay shahréá shot.</verse>
				<verse number="40">Ódá Zakaryáay lógá shot o Elizábeti hál o hawál kort.</verse>
				<verse number="41">Anchosh ke Maryamay tawár Elizábetay góshán kapt, áiay lápá, chokká serr bast o Elizábet cha Pákén Ruhá porr but.</verse>
				<verse number="42">Gón borzén tawáré gwashti: “Taw janénáni nyámá bahtáwar ay! Bahtáwar ent hamá chokk ke tai lápá ent.</verse>
				<verse number="43">Man kay án ke mani Hodáwanday mát mani gendagá byayt?</verse>
				<verse number="44">Wahdé tai tayárjórhiay tawár mani góshán kapt, chokk cha galá lápay tahá soret.</verse>
				<verse number="45">Bahtáwar ay taw ke báwaret kortag, chéá ke Hodáwanday hamá habar ke gón taw gwashag butagant, sarjama bant.”</verse>
				<verse number="46">Maryamá, áiay passawá gwasht: “Mani sáh o ján, Hodáwandá satá o saná kant.</verse>
				<verse number="47">Mani ruh galá bál ent, ke Hodá mani rakkénók ent.</verse>
				<verse number="48">Chéá ke wati móleday nezórii cháretag. Cha ed o rand, sajjahén nasl o padréch maná bahtáwara zánant.</verse>
				<verse number="49">Chéá ke á Páknámén Zórmandá pa man mazanén kár kortag.</verse>
				<verse number="50">Áiay mehr o rahmat, hamá sajjahénáni posht dar poshtá mánit ke áiay torsesh delá hastent.</verse>
				<verse number="51">Áiá gón wati porzórén báská, mazanén kár o kerd pésh dáshtag o hamá ke wati delá bázén pahresh bastag, áiá sheng o sháng kortagant.</verse>
				<verse number="52">Áiá, hokmrán cha wati tahtán sarshakun o garib, borz o sarperáz kortagant.</verse>
				<verse number="53">Shodig, gón wasshén chizzán sérláp o séréni dast hórk o hálig rahádag kortagant.</verse>
				<verse number="54">Á wati mehr o rahmatáni yátá kaptag o pa wati hezmatkárén Bani Esráili kawmá mehrabán butag,</verse>
				<verse number="55">bezán pa Ebráhém o áiay chokk o óbádagán abadi mehri bakshetag, hamá paymá ke gón may pet o pirokán labzi kortagat.”</verse>
				<verse number="56">Maryam, say máhay kesásá Elizábetay lógá mant o randá per tarret o wati lógá shot.</verse>
				<verse number="57">Wahdé Elizábetay máh o róch sarjam butant, áiá mardénchokké but.</verse>
				<verse number="58">Áiay chellagiay hál ke syád o hamsáhegán sar but o eshkotesh Hodáwandá áiay sará mazanén mehr o rahmaté kortag, gorhá gón áiay wasshiá hór o sharikdár butant.</verse>
				<verse number="59">Wahdé nonnoká hasht róch but, pa áiay sonnat kanagá átkant. Áyán nonnokay nám petay námay sará, Zakaryá per bandagi at.</verse>
				<verse number="60">Bale nonnokay mátá gwasht: “Na, áiay nám báyad ent Yahyá bebit.”</verse>
				<verse number="61">Mardomán gwasht: “Tai kothom o hándáná, é námén mardom kass nabutag.”</verse>
				<verse number="62">Gorhá áyán chokkay pet, Zakaryá pa eshárah jost kort ke á wati chokká chónén námé pera bandit?</verse>
				<verse number="63">Zakaryáyá nebisagi dártahtagé lóthet o áiay sará nebeshti: “Chokkay nám Yahyá ent.” Gorhá sajjahén mardom hayrán butant.</verse>
				<verse number="64">Hamá damáná Zakaryáay gongén zobán pach but o habará lagget o Hodáay satá o sanái bongéj kort.</verse>
				<verse number="65">Cha é habará, hamsáhegán tors delá kapt o Yahudiahay damagay kóhestagáni sajjahén mardomán é bárawá habara kort.</verse>
				<verse number="66">Harkasá ke é hál eshkot wati del o hayálá chosh gwashti: “Bárén, é chokk chónén mardomé bit?” Chéá ke Hodáwanday dast gón áiá gón at.</verse>
				<verse number="67">Gorhá, Yahyáay pet Zakaryá, cha Pákén Ruhá porr but o péshgói kort o gwashti:</verse>
				<verse number="68">“ Hodáwand, Esráilay Hodáyá satá o saná bát, chéá ke pa wati kawmay madat kanagá átkag o kawmi rakkéntag.</verse>
				<verse number="69">Áiá cha wati hezmatkárén Dáuday lóg o bonjáhá, kánthé pa may rakkénagá jórhéntag,</verse>
				<verse number="70">anchosh ke áiá bázén wahdéá pésar, cha wati pákén nabiáni zobáná kawl dátag.</verse>
				<verse number="71">Áiá, cha may sajjahén dozhmen o badwáhán ke cha má naprata kanant, márá rakkéntag,</verse>
				<verse number="72">may pet o pirokáni sará mehr o rahmati kortag o wati pákén hamá ahd o karáray yát o tránagi dáshtag.</verse>
				<verse number="73">Gón may pet Ebráhémá sawgendi ham kortagat,</verse>
				<verse number="74">ke márá cha dozhmenáni dastá berakkénit, tánke bé tors o bimmá pa áiá hezmat bekanén o</verse>
				<verse number="75">áiay chamm o nezará wati sarjamén zendá nék o pák bebén.</verse>
				<verse number="76">Taw, oo mani chokk! Borzén arshay Hodáay nabi zánaga bay, chéá ke taw cha Hodáwanday áyagá pésar, áiay ráh o keshká tachk o tayára kanay.</verse>
				<verse number="77">Taw áiay kawmá é zántá dayay ke gón áyáni gonáháni pahelliá, Hodá áyána rakkénit.</verse>
				<verse number="78">Chéá ke may Hodá mehrabán ent o cha áiay békesásén rahmatán róch cha borzén arshá, may zendmáná sara kasshit,</verse>
				<verse number="79">tán pa áyán ke taháróki o markay sáhegá neshtagant, rozhnái bebakshit o márá dém pa sohl o ásudagiay ráhá rahshóni bekant.”</verse>
				<verse number="80">Á chokk, rodán o mán Pákén Ruhá zórmand bayán at. Cha Bani Esráiliáni nyámá záher bayagá pésar, gyábánána mant.</verse>
			</chapter>
			<chapter number="2">
				<verse number="1">Hamá róchán, Rumay bádsháh Kaysar Águstusá jár jat o hokm kort ke Rumay sarjamén molk mardomshomári kanag bebit.</verse>
				<verse number="2">É awali mardomshomári at o á wahdá, Kwirinius Suriahay wáli at.</verse>
				<verse number="3">Harkas pa wati námay nebeshtah kanáénagá, wati pet o piroki shahrá shot.</verse>
				<verse number="4">Issop ham cha Jalilay shahr Náserahá dar kapt o Yahudiahay shahr Bayt-Lahemá shot. Bayt-Lahem, hamá shahr ent ke bázén wahdé pésará ódá Dáud bádsháh pédá butagat. Issop, béhá cha Dáuday padréchá at, paméshká pa wati námay nebeshtah kanáénagá ódá shot.</verse>
				<verse number="5">Issopá, wati deshtár, Maryam ham gón at ke á, pa chokkéá ométwár at.</verse>
				<verse number="6">Hamé wahdá ke á Bayt-Lahemá atant, Maryamay chellag bayagay máh o róch sarjam butant o</verse>
				<verse number="7">mardénchokkéay sará chellag but ke áiay awali chokk at. Maryamá wati nonnok godéá pétk o káhdánéay tahá wápént, chéá ke pa áyán mehmánjáhá jágah néstat.</verse>
				<verse number="8">Hamá hand o damagá, lahtén shepánk hastat ke shapá gyábáná wati ramagesh negahpánia kort.</verse>
				<verse number="9">Á shapá, anágat Hodáwanday préshtagé áyáni démá átk o chárén némagán Hodáwanday mazaniay shahm o rozhnái drapshán but. Cha eshiá, áyán sakk torset.</verse>
				<verse number="10">Bale préshtagá gwasht: “Matorsét, maná mestágé gón ent ke pa shomá bázén wasshié kárit o pa sajjahén kawmá wasshén mestágé.</verse>
				<verse number="11">Á esh ent ke Dáuday shahr Bayt-Lahemá maróchi pa shomá rakkénóké pédá butag ke á, Hodáwandén Masih ent.</verse>
				<verse number="12">Eshiay pajjáh áragay nesháni esh ent ke shomá káhdánéay tahá, mán godéá pétkagén nonnoké gendét.”</verse>
				<verse number="13">Anágat, cha ásmáni préshtagáni lashkará rombé á préshtagay kerrá átk o Hodáesh sepat o saná kort:</verse>
				<verse number="14">“Shán o shawkat borzén arshay Hodáyá bát o zeminay sará sohl o émeni pa hamá mardomán bát ke Hodá cha áyán wassh o washnód ent.”</verse>
				<verse number="15">Wahdé préshtag per tarret o ásmáná shotant, shepánkán watmánwatá shawr kort o gwashtesh: “Byáét Bayt-Lahemá berawén o hamé sargwast ke ódá butag o Hodáwandá márá hál dátag, wat begendén.”</verse>
				<verse number="16">Gorhá á, pa eshtápi ráh gept o hamódá shotant, Issop o Maryamesh dar gétkant o nonnokesh kahdánay tahá dist.</verse>
				<verse number="17">Nonnokay gendagá rand, shepánkán é chokkay bárawá harché ke cha préshtagán eshkotagat, mardom sahig kortant.</verse>
				<verse number="18">Á mardomán ke shepánkáni habar eshkot, hayrán o habakkah mantant.</verse>
				<verse number="19">Bale Maryamá é sajjahén habar, wati delá dáshtant o esháni sará báz pegr o hayália kort.</verse>
				<verse number="20">Shepánkán, harché ke eshkotag o distagat, pa áyán Hodáyá sepat o saná kanán per tarretant, chéá ke é sajjahén hamá dhawlá atant ke gón áyán gwashag butagat.</verse>
				<verse number="21">Hashtomi róchá, wahdé nonnokay sonnat kanagay wahd átk, áiay námesh Issá per bast, hamá nám ke mátay lápá kapagá pésar, préshtagá per kortagat.</verse>
				<verse number="22">Wahdé mát o chokkay chellagshódiay wahd halás but, Mussáay Sharyatay randgiriá, Issop o Maryamá Issá Urshalimay mazanén parasteshgáhá áwort tánke áiá Hodáwanday sepordah bekanant,</verse>
				<verse number="23">anchosh ke Hodáwanday Sharyata gwashit: Awali har mardénchokk báyad ent pa Hodáwandá nadrigé hesáb kanag bebit.</verse>
				<verse number="24">Pa korbánig kanagá ham átkant, tán hamá dhawlá ke Hodáwanday Sharyata gwashit, “jopté shántol yá do kasánén kapót” hayrát bekanant.</verse>
				<verse number="25">Hamá wahdá Urshalimay shahrá, Shamun námén mardé hastat ke pahrézkár o Hodádósté at o Bani Esráiliáni rakkénókay rahchár at o Hodáay Pákén Ruh, gón áiá gón at.</verse>
				<verse number="26">Pákén Ruhá mestág dátagat, tán wahdé ke Hodáwanday Masihá magendit, á namerit.</verse>
				<verse number="27">Cha Pákén Ruhay elhám o shobénagá, mazanén parasteshgáhay péshgáhá átkagat. Nun wahdé Issáay pet o mátá Sharyatay ráh o rahbandáni sarjam kanagá Issá Pákén Lógá áwortagat,</verse>
				<verse number="28">Shamuná Issá zort, dastáni delá dásht, Hodá saná o satá kort o gwashti:</verse>
				<verse number="29">“Oo zórmandén Hodáwand! Nun maná, wati é hezmatkárá, anchosh ke taw wat labz dátag, cha é jaháná pa wasshi o salámati chest kan o wati gwará bebar,</verse>
				<verse number="30">chéá ke man gón wati chammán cha tai némagá é neját o rakkénag distag</verse>
				<verse number="31">ke taw sajjahén kawmáni démá paddar kort.</verse>
				<verse number="32">Á pa dega kawmán Hodáay bárawá sarpad kanókén rozhné bit o pa tai Bani Esráili kawmá pahr o sháné.”</verse>
				<verse number="33">Wahdé Issáay pet o mátá áiay bárawá Shamunay é habar eshkotant, hayrán butant.</verse>
				<verse number="34">Shamuná pa áyán nékén dwá kort o gón chokkay mát, Maryamá gwashti: “Hodáyá é chokk, pa bázén Bani Esráiliáni rakkénag o bázénéay gár o bégwáh kanagá ráh dátag. É chokk neshánié bit, bale bázéné áiá namannit.</verse>
				<verse number="35">Hamé paymá á, bázénéay deláni rázán páshka kant. Oo Maryam! Taw wati zendá mazanén gam o andóhé genday ke á gam, zahmay dhawlá tai delá kappa kant.”</verse>
				<verse number="36">Hamódá, Ásheray kabilahay yakk janéné hastat ke nabié at. Áiay nám Hanná at o áiay Petay nám Panuil at. Omri mazan at. Sur kanagá rand, hapt sáli gón wati lógwájahá gwázéntagat,</verse>
				<verse number="37">bale randá janózám but. Nun áiay omr hashtád o chár sál at o áiá cha mazanén parasteshgáhá dhann, pád éra nakort. Shap o róch, Hodáyá saná o satá kanán, wati wahd pa dwá o róchaga gwázént.</verse>
				<verse number="38">Á ham, hamá sáhatá áyáni kerrá átk, Hodáay shogri gept o gón hamá sajjahén mardomán ke Urshalimay rakkénagay rahchár atant, gwashti: “É chokk hamá rakkénók ent.”</verse>
				<verse number="39">Wahdé Issáay pet o mátá Hodáwanday Sharyatay sajjahén ráh o rahband purah kortant, gorhá per tarret o Jalilá, wati shahr Náserahá átkant.</verse>
				<verse number="40">Á chokk, rodán o zórmand bayán at. Cha zánt o zánagá sarréch at o Hodáay rahmati gón at.</verse>
				<verse number="41">Issáay pet o mát, Issop o Maryam, har sál Sargwazay Aidá, Urshalimá shotant.</verse>
				<verse number="42">Wahdé Issáyá dwázdah sál but, wati hél o ádatay padá, aidá Urshalimá shotant.</verse>
				<verse number="43">Aiday róch ke halás butant, per tarragay wahdá, kasánén Issáay mát o pet sahig naatant o á Urshalimá mant.</verse>
				<verse number="44">Awali róchá, áyán wati delá pegr kort balkén gón kárwáná gón ent, paméshká yakk róchéay menzelá démá shotant. Randá, áiay shóházá dar kaptant o cha wati syád o pajjárókán áiay jostesh gept.</verse>
				<verse number="45">Bale Issáay nagendagá per tarret o pa áiay shóházá, Urshalimá shotant.</verse>
				<verse number="46">Sayomi róchá, áyán Issá mazanén parasteshgáhay péshgáhá dar gétk ke ódá á, Sharyatay zánógeráni nyámá neshtagat, áyáni habarán gósh dáragá at o cha áyán jost o pors kanagá at.</verse>
				<verse number="47">Sajjahén eshkonók cha áiay hóshmandi o passawán hayrán atant.</verse>
				<verse number="48">Wahdé Issop o Maryamá á dist, hayrán butant. Mátá gón áiá gwasht: “Oo mani chokk! Taw chéá gón má chosh kort? Man o tai pet gón parésháni tai shóházá butagén.”</verse>
				<verse number="49">Issáyá passaw dát: “Shomá chéá mani shóházá butagét? Záná, nazántagó ke man báyad ent wati Petay lógá bebán?”</verse>
				<verse number="50">Bale á Issáay é habarán sarpad nabutant.</verse>
				<verse number="51">Issá gón áyán padá Náserahá shot o áyáni sajjahén habari gept o mannetant. Áiay mátá é sajjahén habar, wati delá dáshtant.</verse>
				<verse number="52">Issá rodán o cha zánt o zánagá sarréch bayán at o Hodá o mardomán róch pa róch dósttera but.</verse>
			</chapter>
			<chapter number="3">
				<verse number="1">Rumay bádsháh, Tiberius Kaysaray bádsháhiay pánzdahomi sál at. Hamá róchán, Pontius Pilátus, Yahudiahay wáli at. Hirudis, Jalilay hákem at. Hirudisay brát Pilipos, Eturiah o Tráhunitisay hákem at o Lisániás, Ábiliniay hákem at.</verse>
				<verse number="2">Hanná o Kayápá, á wahday masterén dini péshwá atant. Hamá róchán, Hodáay kolaw gyábáná Zakaryáay bacch, Yahyáay sará átk.</verse>
				<verse number="3">Yahyá, Ordonay kawray doén pahnátán har jágaha shot o Hodáay kolawi pa mardomána rasént o gwashti: “Cha wati gonáhán pashómán bebét, tawbah bekanét o pákshódi bekanét ke bakshaga bét.”</verse>
				<verse number="4">Anchosh ke é bárawá Eshayá Nabiay Ketábá nebeshtah ent: Gyábáná, kasé gwánka jant: “ Hodáwanday ráhá tayár o áiay keshká rást o tachk bekanét.</verse>
				<verse number="5">Sajjahén kandh o darag porr kanaga bant o sajjahén kóh o jomp jahl áraga bant. Chapp o chóthén ráh tachk kanaga bant o sajjahén sarkap o érkap hamdap o hamlasun kanaga bant.</verse>
				<verse number="6">Jahánay sajjahén mardom cha Hodáay némagá rakkénag o rastgária gendant.”</verse>
				<verse number="7">Wahdé mardom pa pákshódi kanagá átk o mocch butant, Yahyáyá gón áyán gwasht: “Oo syahmárzádagán! Kayá shomárá dháh dátag o gwashtag ke cha Hodáay áyókén kahr o gazabá rakketa kanét?!</verse>
				<verse number="8">Anchén kár bekanét cha áyán paddar bebit ke shomá pa del cha wati gonáhán pashómán butagét. Wati delá pahr mabandét ke ‘má Ebráhémay nasl o óbádag én.’ Man shomárá gwashán ke Hodá cha é seng o dhókán ham, pa Ebráhémá chokk o óbádag pédá korta kant.</verse>
				<verse number="9">Nun tapar tayár ent drachkán cha boná begoddhit o har drachké ke sharrén bara nayárit, goddhag o ásá dawr dayaga bit.”</verse>
				<verse number="10">Mardomán jost kort: “Gorhá má ché bekanén?”</verse>
				<verse number="11">Áiá passaw dát: “Agan kaséá do jámag hast, yakkéá hamá kasá bedant ke áiá hecch nést o agan kaséay kerrá ward o warák hast, áyán ham bahr bekant.”</verse>
				<verse number="12">Songi o máliátgir ham pa pákshódiá Yahyáay kerrá átkant. Jostesh kort: “Oo ostád! Má ché bekanén?”</verse>
				<verse number="13">Gorhá áiá gwasht: “Cha gisshéntagén kesásá géshter magerét.”</verse>
				<verse number="14">Sepáhigán ham cha áiá jost gept: “Má ché bekanén?” Passawi dát: “Pa zór cha kaséá zarr magerét o kaséay sará drógén tohmat majanét. Wati mozzay sará gozarán bekanét.”</verse>
				<verse number="15">Mardom, Hodáay wádah dátagén rakkénókay entezár o wadárá atant, paméshká hayálesha kort ke balkén Yahyá hamá Masih ent?</verse>
				<verse number="16">Bale Yahyáyá á sajjahén passaw dátant o gwashti: “Man shomárá tahná gón ápá pákshódia dayán, bale yakk anchén kasé áyagi ent ke á cha man zórmandter ent o man áiay kawshbandáni bójagay láhek ham naán. Á shomárá gón Hodáay Pákén Ruh o ásá pákshódia dant.</verse>
				<verse number="17">Áiá cha bucch o pogán dánay jetá kanag o gisshénagá, hanshóné dastá ent. Jóháná pák o sallaha kant o dánán ambárá éra kant, bale pog o palárán anchosha sóchit ke ásesh hechbara namerit.”</verse>
				<verse number="18">Yahyáyá, mardom dega bázén sar o sój o delbaddhi ham dátant o wasshén mestág, dayán kort.</verse>
				<verse number="19">Bale wahdé Yahyáyá, Jalilay hákem Hirudis pa é háterá sakk mayárig kort ke áiá gón wati brátay jan Hirudiáyá, náráhén nazzikki hastat o dega bázén radén kári ham kortagat,</verse>
				<verse number="20">Hirudisá wati gandagén kár gésh kort o Yahyái gept o bandig kanáént.</verse>
				<verse number="21">Wahdé Yahyá bázén mardomán pákshódi dayagá at, áiá Issá ham pákshódi dát. Wahdé Issá dwá kanagá at, hamá wahdá ásmánay dap pach but o</verse>
				<verse number="22">Pákén Ruh, kapótéay dróshomá áiay sará ér nesht o cha ásmáná tawáré átk ke “Taw mani dóstén Bacch ay, man cha taw báz wassh o razá án.”</verse>
				<verse number="23">Issáyá kamm o gésh si sál at ke wati kári bongéj kort. Mardománi hayál at ke Issá Issopay chokk ent. Issop Háliay chokk ent o cha Háliá rand:</verse>
				<verse number="24">Mattát, Mattáte Láwi, Láwie Malki, Malkie Yanná, Yannáe Issop,</verse>
				<verse number="25">Issope Mattátiá, Mattátiáe Ámus, Ámuse Náhum, Náhume Hasli, Haslie Najjáy,</verse>
				<verse number="26">Najjáye Mahat, Mahate Mattátiá, Mattátiáe Shemi, Shemie Issop, Issope Yahudá,</verse>
				<verse number="27">Yahudáe Yuhanán, Yuhanáne Risá, Risáe Zerubábel, Zerubábele Shiáltiál, Shiáltiále Niri,</verse>
				<verse number="28">Nirie Malki, Malkie Addi, Addie Kusám, Kusáme Elmudám, Elmudáme Ér,</verse>
				<verse number="29">Ére Yushá, Yusháe Elyázar, Elyázare Yurim, Yurime Mattát, Mattáte Láwi,</verse>
				<verse number="30">Láwie Shamun, Shamune Yahudá, Yahudáe Issop, Issope Yunán, Yunáne Elyákim,</verse>
				<verse number="31">Elyákime Maliá, Maliáe Minán, Mináne Mattátá, Mattátáe Nátán, Nátáne Dáud,</verse>
				<verse number="32">Dáude Yassi, Yassie Óbayd, Óbayde Buáz, Buáze Salmun, Salmune Nahshun,</verse>
				<verse number="33">Nahshune Aminádáb, Aminádábe Aram, Arame Hesrun, Hesrune Páres, Párese Yahudá,</verse>
				<verse number="34">Yahudáe Ákub, Ákube Esák, Esáke Ebráhém, Ebráhéme Térá, Téráe Náhór,</verse>
				<verse number="35">Náhóre Soruj, Soruje Rau, Raue Pálaj, Pálaje Ábér, Ábére Shálah,</verse>
				<verse number="36">Shálahe Kaynán, Kaynáne Arpakshád, Arpaksháde Sám, Sáme Nuh, Nuhe Lamék,</verse>
				<verse number="37">Laméke Metushálah, Metushálahe Hanuk, Hanuke Yáred, Yárede Mahalálél, Mahaláléle Kenán,</verse>
				<verse number="38">Kenáne Énosh, Énóshe Sayt, Sayte Ádam, o Ádam cha Hodáay némagá ent.</verse>
			</chapter>
			<chapter number="4">
				<verse number="1">Issá, Hodáay Pákén Ruhá sarréch, cha Ordonay kawrá per tarret o Pákén Ruh, gyábáná áiay rahshón at.</verse>
				<verse number="2">Ódá Shaytáná Issá tán chell róchá chakkáset. Á róchán áiá hecch waráké nawárt. Wahdé á róch halás butant shodig but.</verse>
				<verse number="3">Shaytáná gwasht: “Agan taw Hodáay Chokk ay, gorhá é sengá begwash nagané bebit.”</verse>
				<verse number="4">Issáyá passaw dát: “Pákén Ketábá nebisag butag ke mardom tahná pa nán zendaga nabit.”</verse>
				<verse number="5">Gorhá Shaytáná á, yakk borzén jágahéá bort o pa yakk damáné donyáay sajjahén bádsháhi pésh dáshtant o</verse>
				<verse number="6">gwashti: “Man esháni sajjahén was o wák o shawkatá tará dayán, chéá ke é mani dastá kaptagant o man harkasá belóthán, dayánesh.</verse>
				<verse number="7">Paméshká, agan taw maná parastesh bekanay, é sajjahén taiga bant.”</verse>
				<verse number="8">Issáyá passaw dát: “Pákén Ketábá nebisag butag: wati Hodáwandén Hodáyá parastesh bekan o tahná hamáiay hezmatá bekan.”</verse>
				<verse number="9">Randá, Shaytáná Issá Urshalimá bort, mazanén parasteshgáhay diwálay borzterén jágahá óshtárént o gwashti: “Agan taw Hodáay Chokk ay gorhá watá cha edá jahlád dawr beday.</verse>
				<verse number="10">Chéá ke Pákén Ketábá nebisag butag: Hodá pa tai negahpániá wati préshtagán hokma kant o</verse>
				<verse number="11">á, tará wati dastáni delá dárant tán tai pád dhókéá malaggit.”</verse>
				<verse number="12">Issáyá passaw dát: “Pákén Ketáb chosh ham gwashit: Wati Hodáwandén Hodáyá machakkás o ázmáesh makan.”</verse>
				<verse number="13">Shaytáná, wahdé wati sajjahén chakkás halás kortant, Issái pa dega sharterén wahd o móhéá esht o shot.</verse>
				<verse number="14">Gorhá Issá gón Pákén Ruhay zór o wáká Jalilá per tarret o áiay nám o tawár á sajjahén damagá sar but.</verse>
				<verse number="15">Issáyá áyáni kanisaháni tahá tálima dát o sajjahén mardomán á satá kort o sárhát.</verse>
				<verse number="16">Gorhá, Náserahá shot, hamódá ke rostag o mazan butagat. Shabbatay róchá, wati hél o ádatay sará kanisahá átk. Ódá pa wánagá óshtát.</verse>
				<verse number="17">Eshayá Nabiay Ketábesh áiay dastá dát. Anchosh ke áiá pach kort, chammi pa hamá bahrá kapt ke gwashit:</verse>
				<verse number="18">“ Hodáwanday Ruh mani sará ent, áiá maná rógen per moshtag tánke wár o nézgárán wasshén mestágé berasénán, maná démi dátag ke bandig o asirán ázátiay basháratá bedayán o pa kórán bináiay mestágá berasénán, zolm distagénán berakkénán o</verse>
				<verse number="19">Hodáwanday mehr o rahmatay sálay basháratá bedayán.”</verse>
				<verse number="20">Gorhá, Issáyá ketáb pétk, kanisahay hezmatkáray dastá dát o nesht. Parasteshgáhay sajjahén mardom áiay némagá cháragá atant.</verse>
				<verse number="21">Issáyá gón áyán gwasht: “Maróchi gón shomay gósh dáragá, Pákén Ketábay é nebeshtahay rásti pakká o sarjam but.”</verse>
				<verse number="22">Harkasá pa áiá sharrén gwáhié dát o cha áiay pormehrén habarán, sajjahén mardom hayrán o habakkah mantant. Gwashtesh: “Bárén, é hamá Issopay chokk naent?”</verse>
				<verse number="23">Issáyá gón áyán gwasht: “Man deljam án shomá é batalá pa mana kárét ke ‘agan taw dáktaré ay gorhá pésará watá dráh bekan. Hamá mójezah ke má eshkotag taw Kaparnáhumá kortagant, áyán edá wati shahr o hankéná ham pésh bedár.’”</verse>
				<verse number="24">Géshi kort: “Shomárá rásténa gwashán, hecch nabiéá wati shahr o hankéná sharap nést.</verse>
				<verse number="25">Deljam bebét ke Elyás nabiay zamánagá, wahdé tán say o ném sálá ásmánay dap band but o sajjahén molká mazanén dhokkálé kapt, Esráilá bázén janózámé hastat.</verse>
				<verse number="26">Bale Elyás pa komakká cha áyán yakkéay kerrá ham ráh dayag nabut, tahná Saydunay shahr Sarapahá, pa yakk janózáméay komakká rawán dayag but.</verse>
				<verse number="27">Hamé paymá, Elishá nabiay zamánagá, Esráilá bázéné syahgarray nádráhiá geptagat, bale yakké ham dráh nabut. Tahná Nómán námén mardé rakket ke á Suriahay molká nendók at.”</verse>
				<verse number="28">Cha é habaráni eshkonagá, kanisahay neshtagén mardom zahr geptant.</verse>
				<verse number="29">Pád átkant o Issáesh télánk dayán cha shahrá dar kort o hamá kóhay kashagá bort ke shahr á kóhay sará addh butagat, tánke jahlád dawri bedayant.</verse>
				<verse number="30">Bale Issá cha mardománi nyámá dar átk, wati ráhi gept o shot.</verse>
				<verse number="31">Randá, Issá Kaparnáhumá shot, ke Jalilay damagay shahré. Shabbatay róchá, parasteshgáhay tahá mardomi tálim dátant.</verse>
				<verse number="32">Issáay tálimáni gósh dárók cha áiay habaráni eshkonagá hayrán atant, chéá ke áiá gón wák o ehtiár, gapp o trána kort.</verse>
				<verse number="33">Kanisahay tahá yakk mardéá ke áiá jenné per at, kukkár kanáná gwasht:</verse>
				<verse number="34">“Oo Issá Náseri! Tará gón má che kár ent? Átkagay ke márá gár o tabáh bekanay? Mana zánán taw kay ay, taw Hodáay gechén kortagén hamá Pákén ay.”</verse>
				<verse number="35">Issáyá jenn hakkal dát o gwashti: “Wati dapá bedár o é mardá yalah day!” Jenná mardománi démá á mard zeminá dawr dát o anchosh dar átk ke á mardá hecch noksáné naraset.</verse>
				<verse number="36">Cha é kárá sajjahén mardom hayrán butant o watmánwatá gwashtesh: “É chónén habaré?! Gón wák o ehtiáré jennán hokma dant o á ham mardomán yalaha kanant.”</verse>
				<verse number="37">Nun, kerr o gwaray sajjahén halk o hankénán, Issáay nám o tawár prosht o sheng but.</verse>
				<verse number="38">Issá cha kanisahá dar kapt o Shamunay lógá shot. Shamunay wassig, trondén tapéá geptagat. Shamunay lógay mardomán, pa áiay dráh kanagá gón Issáyá dazbandi kort.</verse>
				<verse number="39">Issá shot, áiay kashá óshtát o tapi hakkal dát. Hamá damáná tapi sest o pa áyáni hezmat kanagá pád átk.</verse>
				<verse number="40">Rónendá, mardomán har dhawlén nádráh Issáay kerrá áwortant o áiá nádráháni sará dast per mosht o dráh kortant.</verse>
				<verse number="41">Jenn, cha bázén mardomán dar átkant o kukkár kanán gwashtesh: “Taw Hodáay Chokk ay,” chéá ke áyán zántagat, á Hodáay hamá gechén kortagén Masih ent. Bale Issáyá hakkal dayán bétawár kortant.</verse>
				<verse number="42">Wahdé róch but, Issá yakk gestá o panáhén jágahéá shot. Mardom áiay shóházá atant. Wahdé áyán Issá dist, gwashtesh: “Gón má bejall o márá yalah maday.”</verse>
				<verse number="43">Issáyá gwasht: “Maná Hodáay bádsháhiay mestág, á dega shahrán ham rasénagi ent, chéá ke Hodáyá maná pa hamé kárá ráh dátag.”</verse>
				<verse number="44">Gorhá Yahudiahay sajjahén kanisahán, wasshén mestági jár jat.</verse>
			</chapter>
			<chapter number="5">
				<verse number="1">Yakk randé Issá Genisáretay mazangwarmay lambá óshtátagat o mardom Hodáay habaráni gósh dáragá, yakdomiá télánk dayán, áiay chapp o chágerdá mocch atant.</verse>
				<verse number="2">Áiá, gwarmay kerrá do bójig dist. Máhigir cha bójigán ér kaptagatant o wati dám o máhórán shódagá atant.</verse>
				<verse number="3">Issá cha hamá bójigán yakkéá ke Shamunayg at, swár but. Cha Shamuná lótheti bójigá cha tayábá kammé dur bebárt. Randá nesht o cha hamódá mardománi tálim dayagá lagget.</verse>
				<verse number="4">Wahdé habari halás butant, gón Shamuná gwashti: “Bójigá gwarmay johlánkián bebar o wati dámán pa máhigay shekárá ápá dawr bedayét.”</verse>
				<verse number="5">Shamuná gwasht: “Wájah! Dóshi má sajjahén shap delsyáhi kasshetag o márá hecch máhig dastá nakaptag, bale nun ke taw gwashay, man dámán ápá dawra dayán.”</verse>
				<verse number="6">Áyán dám ápá dawr dátant o haminchok máhigesh gept ke dám deragi butant.</verse>
				<verse number="7">Paméshká, domi bójigay neshtagén hamkáresh, gón eshárah pa komakká tawár kortant. Á átkant o doén bójig cha máhigá haminkadar porr butant ke ápá boddhagi atant.</verse>
				<verse number="8">Wahdé Shamun Petrosá é kár dist, cha torsá Issáay pádán kapt o gwashti: “Oo Hodáwand! Maná yalah day o beraw, chéá ke man gonahkáré án.”</verse>
				<verse number="9">Cha bázén máhigáni shekárá, Shamun Petros o áiay sajjahén hamkár hayrán atant.</verse>
				<verse number="10">Hamé dhawlá, Zebdiay doén chokk, Ákub o Yuhanná ke Shamunay sharikdár atant, ham hayrán butant. Issáyá gón Shamuná gwasht: “Mators! Tán é wahdá taw máhig shekár kortag, cha ed o rand mardománi delán shekára kanay.”</verse>
				<verse number="11">Padá áyán wati bójig o dám tayábá áwortant o wati sajjahén kár o bár yalah dátant o Issáay hamráh butant.</verse>
				<verse number="12">Dega róché, Issá yakk shahréá at. Ódá mardé sará tán pádá syahgarray nádráhiá geptagat. Wahdé Issái dist, átk o dém pa chér kapt, dazbandii kort: “Oo wájah! Agan taw belóthay maná wassh o palgár korta kanay.”</verse>
				<verse number="13">Issáyá wati dast shahárt, dasti per mosht o gwashti: “Mana lóthán. Dráh o pák bebay!” Hamá damáná, syahgarrá mard yalah dát.</verse>
				<verse number="14">Issáyá á hokm dát o kaddhan kort: “É habará gón hechkasá magwash, bale beraw, watá dini péshwáyá pésh bedár o pa wati pák o palgáriá, hamá korbánig ke Mussáay Sharyatá nebisag butag, hayráti bekan tánke pa áyán gwáh o sháhedié bebit.”</verse>
				<verse number="15">Bale Issáay nám o tawár angat ham har jáh sheng o tálána but o bázén mardom pa áiay habaráni gósh dárag o wati nájórhiáni dráh kanáénagá átk o áiay kerrá moccha butant.</verse>
				<verse number="16">Issá géshter, cha mardomán dur, gestá o tahná, barr o gyábánán dwá kanagá at.</verse>
				<verse number="17">Yakk róché, Issá dars o sabakk dayagá at. Lahtén Parisi o Sharyatay ostád, ke cha Jalil o Yahudiahay sajjahén métagán o cha Urshalimá átkagat, hamódá neshtagatant. Pa nádráháni dráh kanagá, Hodáwanday zór o twán gón Issáyá gón at.</verse>
				<verse number="18">Hamá wahdá lahtén mardomá, tahtéay sará yakk lang o mondhén mardé gón at o átkant. Áyán báz johd kort ke áiá Issáay démá byárant,</verse>
				<verse number="19">bale cha mardománi bázén mocchiá, áyán lógay tóká átk nakort. Paméshká, nádráhesh zort, lógay sará sar kaptant o nádráhesh gón tahtá cha bánay sará jahlád, Issáay démá ér dát.</verse>
				<verse number="20">Wahdé Issáyá áyáni é báwar dist, gwashti: “Oo mani dóst! Tai gonáh bakshag butant.”</verse>
				<verse number="21">Cha Issáay é habará, Parisi o Sharyatay é dega zánóger, ke ódá neshtagatant, pegr kanagá atant: “É kay ent ke kopra kant?! Abéd cha Hodáay jendá, dega kass gonáhán pahell kort o baksheta nakant.”</verse>
				<verse number="22">Bale Issáyá áyáni delay hál o habar zántant o gwashti: “Shomá chéá wati delá choshén hayála kárét?</verse>
				<verse number="23">Kojám habaray gwashag ásánter ent: ‘Tai gonáh bakshag butagant,’ yá: ‘Pád á, beraw?’</verse>
				<verse number="24">Bale tán shomá bezánét, maná ke Ensánay Chokk án, é donyáyá gonáháni pahell kanagay wák o ehtiár hast...” padá gón á langá gwashti: “...tará gwashán, pád á, wati taht o gandalán bezur o lógá beraw.”</verse>
				<verse number="25">Hamá damáná, mard sajjahénáni démá pád átk, wati taht o gandali baddhá kortant o Hodáyá sepat o satá kanán lógá shot.</verse>
				<verse number="26">Cha é káray gendagá, óday neshtagén mardom hayrán o habakkah butant, Hodáesh satá kort o sárhát o pa torsé gwashtesh: “Maróchi má chónén bah mánagén kár distag!”</verse>
				<verse number="27">Randá, Issá dhanná dar átk o Láwi námén yakk songi o máliátgirén mardé disti, ke wati káray jágahá neshtagat. Issáyá gwasht: “Byá, mani randgiriá bekan.”</verse>
				<verse number="28">Láwi pád átk o sajjahén chizzi yalah dátant o áiay hamráh but.</verse>
				<verse number="29">Gorhá Láwiá wati lógá pa Issáay sharapá, pormarháhén mehmánié kort. É mehmániá, bázén máliátgir o lahtén dega mardom gón áyán gón at.</verse>
				<verse number="30">Parisi o áyáni Sharyatay zánógerán, gón Issáay moridán gelag kanáná gwasht: “Shomá chéá gón songi o gonahkárán yakkén wánay sará warét o nóshét?”</verse>
				<verse number="31">Issáyá gwasht: “Dráh o salámatén mardomán, dáktar pakár naent, nádráhán dáktar pakár ent.</verse>
				<verse number="32">Man pa pahrézkárán nayátkagán, gonahkáráni lóthag o gwánk janagá átkagán, ke á cha wati sellén kárán tawbah bekanant.”</verse>
				<verse number="33">Lahténá, cha Issáyá jost kort: “Yahyáay morid géshter róchaga dárant o zegr o dwá kanant. Parisiáni morid ham anchosha kanant, bale tai morid modáma warant o nóshant.”</verse>
				<verse number="34">Issáyá gwasht: “Suray mehmán, tán wahdé ke sálónk gón áyán gón ent, pa róchagay dáragá hojj kanaga bant?</verse>
				<verse number="35">Bale wahdé kayt ke sálónk cha áyán jetá kanaga bit, gorhá á róchaga bant.”</verse>
				<verse number="36">Issáyá é mesál ham dát: “Hechkas cha nókén pashkéá chondhé naborrit o kwahnén pashká pacch o pinaga najant o agan chosh bekant nókén pashká derrit. Kwahnén pashk ham gón nókén pacchá dhawldára nabit.</verse>
				<verse number="37">Hamé dhawlá, hechkas nókén sharábá kwahnén zekkán mána nakant, chéá ke nókén sharáb, zekká trákénit. Sharába rechant o zekk ham zawála bit.</verse>
				<verse number="38">Nókén sharáb, báyad ent nókén zekká mán réchag bebit.</verse>
				<verse number="39">Kasé ke kwahnén sharábay waragá héldár ent, nókén sharába nawárt. Pa áiay delá kwahnén sharáb támdárter ent.”</verse>
			</chapter>
			<chapter number="6">
				<verse number="1">Yakk baré Shabbatay róchá, Issá cha gandomi keshárán gwazagá at. Áiay morid gandomi hóshagán sendag o gón wati dastán moshag o waragá atant.</verse>
				<verse number="2">Gorhá cha Parisián lahténá gwasht: “Chéá anchén kára kanét ke Shabbatay róchá rawá naent?”</verse>
				<verse number="3">Issáyá passaw dát: “Záná, shomá nawántag, wahdé Dáud o áiay hamráh shodig butant, gorhá Dáudá ché kort?</verse>
				<verse number="4">Á, Hodáay Pákén Lógá shot, Hodáay námá hamá hayráti o pákwandhén nagani zort, wártant o wati hamráháná ham pa waragá dáti, ke áyáni warag tahná pa dini péshwáyán rawá at.”</verse>
				<verse number="5">Padá Issáyá gón áyán gwasht: “Maná, ke Ensánay Chokk án, Shabbatay róchay ehtiár hast.”</verse>
				<verse number="6">Dega Shabbatay róché, Issá kanisahá shot o mardománi tálim dayagá goláésh but. Hamódá, yakk mardé at ke rástén dasti hoshk o mondh at.</verse>
				<verse number="7">Sharyatay zánóger o Parisi, Issáyá cháragá atant o yakk nimmónéay shóházá atant ke agan é marday dastá Shambehay róchá dráh bekant, gorhá má áiay sará Shabbatay róchá kár kanagay bohtámá jata kanén.</verse>
				<verse number="8">Issáyá áyáni delay hál o habar zánt. Gón mondhén mardá gwashti: “Pád á, byá démá bósht, mardom tará begendant!” Á mard pád átk o óshtát.</verse>
				<verse number="9">Gorhá Issáyá cha mardomán jost kort: “Nun maná begwashét ke Shabbatay róchá néki kanag rawá ent yá badi? Ensánay zenday rakkénag rawá ent, yá koshag o gár kanag?”</verse>
				<verse number="10">Gorhá sajjahénáni némagá cháret o gón á mardá gwashti: “Dastá shahár day!” Áiá anchosh kort o dasti wassh o dráh but.</verse>
				<verse number="11">Sharyatay zánóger o Parisi sakk zahr geptant o watmánwatá shawr o saláhesh kort ke gón Issáyá ché bekanant.</verse>
				<verse number="12">Hamá wahdá yakk róché, Issá pa dwá kanagá kóhá shot o sajjahén shapi gón Hodáyá pa dwá gwázént.</verse>
				<verse number="13">Wahdé róch but, áiá morid wati kerrá lóthetant o cha áyán dwázdah kas gechén kort o wati hásén kásed náméntant.</verse>
				<verse number="14">Áyáni nám esh ant: Shamun ke Issáyá áiay nám “Petros” per bast, áiay brát Andriás, Ákub, Yuhanná, Pilipos, Bartulumá,</verse>
				<verse number="15">Mattá, Tumá, Halpiay chokk Ákub, Shamun ke áiay pannám “sarmachár” ent,</verse>
				<verse number="16">Ákubay chokk Yahudá o Yahudá Eskaryuti ke randá Issái dróhagi o dozhmenáni dastá dayagi at.</verse>
				<verse number="17">Issá gón moridán cha kóhá ér kapt o yakk patth o pachén jágahéá óshtát. Cha áiay moridán bázéné ódá at. Cha Yahudiah, Urshalim o Sur o Saydunay tayábgwaray mardomán, mazanén rombé ham átk o mocch but.</verse>
				<verse number="18">Mardománi é mazanén mocchi, pa áiay habaráni gósh dárag o wati nádráhiáni dráh kanáénagá átkagat. Á ke palitén ruhán dochár atant ham dráh kanag butant.</verse>
				<verse number="19">Mardomán Issáay dast per kanagay kóshesta kort, chéá ke cha áiá yakk anchén wák o twáné dar áyagá at ke sajjahéni dráha kortant.</verse>
				<verse number="20">Issáyá wati moridáni némagá cháret o gwashti: “Bahtáwar ét shomá ke wár o bazzag ét, chéá ke Hodáay bádsháhi shomayg ent.</verse>
				<verse number="21">Bahtáwar ét shomá ke annun shodig ét, chéá ke séra bét. Bahtáwar ét shomá ke annun gréwán ét, chéá ke kandána bét.</verse>
				<verse number="22">Bahtáwar ét shomá, wahdé mardom pa Ensánay Chokkaygi shomárá ázára dayant o cha wat dur o gestá kanant, dozhmána dayant o bannáma kanant.</verse>
				<verse number="23">Á róchá, shádkámi bekanét o galá bál bebét, chéá ke ásmáná shomay mozz sakk báz ent. Áyáni pet o pirénán ham gón nabián hamé dhawlá kortag.</verse>
				<verse number="24">Bale bazhn o apsóz pa shomá ke hastómand ét, chéá ke shomárá árám o ásudagi rasetag.</verse>
				<verse number="25">Bazhn o apsóz pa shomá ke annun sér ét, chéá ke shodiga bét. Bazhn o apsóz pa shomá ke annun kandán ét, chéá ke gamnák o gréwána bét.</verse>
				<verse number="26">Bazhn o apsóz pa shomá, wahdé ke sajjahén mardom shomárá satá dayant o sárháyant, chéá ke áyáni pet o pirénán ham gón drógén nabián, anchosh kort.</verse>
				<verse number="27">Oo mani gósh dárókán! Shomárá gwashán ke gón wati dozhmenán mehr bekanét o gón áyán ham ke cha shomá naprata kanant, néki bekanét.</verse>
				<verse number="28">Pa áyán ke shomárá badén dwá kanant barkat belóthét, pa áyán ke shomárá ázára dayant nékén dwá belóthét.</verse>
				<verse number="29">Agan kaséá tará shahmáté jat, wati domi gobbá ham áiay némagá betarrén o agan kaséá tai kabáh pach gept, belli ke tai pashká ham bebárt.</verse>
				<verse number="30">Agan kasé cha taw chizzé lóthit, bedayi, agan kasé tai chizzé pa zór bebárt, padá malóthi.</verse>
				<verse number="31">Gón degarán hamá dhawlá néki bekanét ke cha áyána lóthét.</verse>
				<verse number="32">Agan shomá tahná gón hamáyán mehr bekanét ke gón shomá mehra kanant, gorhá shomá chónén sób o páedagé katthetag? É kár, gonahkáráni dastá ham buta kant.</verse>
				<verse number="33">Agan shomá gón hamáyán néki bekanét ke gón shomá nékia kanant, gorhá shomárá che páedagé rasit? Gonahkár ham anchosha kanant.</verse>
				<verse number="34">Agan shomá tahná hamáyán wám bedayét ke ométa kasshét zortagén wámán dát korta kanant, gorhá shomárá che mozzé rasit? Gonahkár ham gonahkárán wáma dayant o padá pacha gerant.</verse>
				<verse number="35">Bale shomá gón wati dozhmenán ham mehrabán bebét, gón áyán néki bekanét, wámesh bedayét o padá malóthét. É dhawlá, shomárá cha Hodáay némagá, mazanén mozzé rasit o shomá mazanshánén Hodáay Chokka bét, chéá ke á, gón náshogr o badkárén mardomán ham mehrabán ent.</verse>
				<verse number="36">Hamá dhawlá ke shomay ásmáni Pet rahmdel ent, shomá ham rahmdel bebét.</verse>
				<verse number="37">Degarán ér majanét o iráz magerét, tánke shomá ér janag mabét. Kaséá mayárig makanét, tánke mayárig kanag mabét, degarán pahell kanét o bebakshét tánke pahell kanag o bakshag bebét.</verse>
				<verse number="38">Bedayét tán shomárá ham dayag bebit. Shomay dátagénáni badalá, sarréch o dapádapén kayl o paymánah, shomay kotthá réchaga bit, chéá ke, gón har kayléá bedayét, gón hamá kaylá shomárá dayaga bit.”</verse>
				<verse number="39">É mesáli ham pa áyán áwort: “Kóré che paymá dega kóréá ráhá pésh dáshta kant? Har doén chátá nakapant?</verse>
				<verse number="40">Shágerd cha wati ostádá zántkártera nabit, bale hamá ke rost o rodóma gipt o cha tálimá sarrécha bit, wati ostáday dhawlá buta kant.</verse>
				<verse number="41">Chéá wati brátay chammay pilláshká genday, bale wati chammay bondhá nagenday?</verse>
				<verse number="42">Wahdé taw wati chammay bondhá nagenday, chón wati brátá gwashta kanay: ‘Bell ke tai chammay pilláshká dara kanán?’ Oo dopóstén shatalkár! Pésará wati chammay bondhá dar kan, randá tai chamm pacha bant o wati brátay chammay pilláshká kassheta kanay.</verse>
				<verse number="43">Hecch sharrén drachké sellén bar o nibaga nayárit o na sellén drachk sharrén bar o nibaga kárit.</verse>
				<verse number="44">Har drachk, cha wati bará zánaga bit. Na cha dhangarán enjir chenaga bit o na cha dhóloká angur.</verse>
				<verse number="45">Sharrén mardom, wati delay hazánagay ér kortagén nékián, cha wati dap o zobáná dara kant o sellén mardom, wati delay ambáray ér kortagén gandagián, cha wati dap o zobáná réchit. Chéá ke harché mardomay delá bebit, hamá cha áiay dapá dara kayt.</verse>
				<verse number="46">Wahdé shomá mani habaráni sará kára nakanét, gorhá chéá maná ‘ Hodáwand, Hodáwanda’ gwashét?</verse>
				<verse number="47">Á kas ke mani habaráni eshkonagá kayt o áyáni sará kára kant, man shomárá pésha dárán ke á, kai paymá ent.</verse>
				<verse number="48">Á hamá bánbandén ostáay dhawlá ent ke pa lógay bandagá cholli johl borret o bonredi taláray sará ér kort. Wahdé hár o hirróp átk, hárá á lóg sorént nakort, chéá ke mohr o mohkam bandag butagat.</verse>
				<verse number="49">Bale kasé ke mani habarán gósha dárit o áyáni sará kára nakant, hamá mardomay paymá ent ke lógi bé bonredá bast. Wahdé hár o hirróp átk, lóg hárá mallet, kapt o pahk wayrán but.”</verse>
			</chapter>
			<chapter number="7">
				<verse number="1">Wahdé Issáyá gón mardomán wati habar halás kortant, Kaparnáhumá shot.</verse>
				<verse number="2">Ódá, yakk Rumi pawji apsaréá, hezmatkáré hastat ke áiá báz dóst at. Á hezmatkár, sakk nádráh o markig at.</verse>
				<verse number="3">Wahdé á pawji apsar Issáay bárawá sahig but, áiá Yahudiáni lahtén kamáshén mardom Issáay kerrá ráh dát tán áiay mennatgiriá bekanant o begwashanti ke byayt o áiay hezmatkárá dráh bekant.</verse>
				<verse number="4">Á Yahudi kamásh Issáay kerrá átkant, áiay mennatesh gept o gwashtesh: “É pawji apsara karzit ke taw pa áiá é kárá bekanay.</verse>
				<verse number="5">Chéá ke may kawmay dózwáh ent. May kanisah ham hamáiá addh kanáéntag.”</verse>
				<verse number="6">Issá áyáni hamráh but o shot. Wahdé lógay nazzikká rasetant, pawji apsará wati lahtén dóst kásed kort o pa Issáyá, kolawi rawán dát: “Oo Hodáwand! Watá zahmatwár makan. Mana nakarzán ke taw mani lógá byáay o</verse>
				<verse number="7">man pa wat é láhekiá ham nagendán ke tai kerrá byáyán. Taw tahná hokm bekan, mani hezmatkár dráha bit.</verse>
				<verse number="8">Chéá ke man ham wati masteráni hokmay chérá án o mani dastay chérá ham sepáhig hast. Agan kaséá hokm bekanán ‘beraw,’ á rawt o agan kaséá begwashán ‘byá,’ á kayt. Agan wati hezmatkárá begwashán ‘é kárá bekan,’ á kant.”</verse>
				<verse number="9">Wahdé Issáyá é habar eshkot, hayrán but o démi gón wati hamráhén mardomán kort o gwashti: “Shomárá gwashán, man choshén mohrén setk o báwar Esráiliáni nyámá ham nadistag.”</verse>
				<verse number="10">Wahdé pawji apsaray kásed per tarret o lógá átkant, distesh ke hezmatkár wassh o dráh ent.</verse>
				<verse number="11">Dér nagwast, Issá gón wati morid o dega bázén mardománi hamráhiá, Náin námén shahréá shot.</verse>
				<verse number="12">Wahdé shahray darwázagay nazzikká raset, disti mardom yakk mordagé cha shahrá dhann baragá ant ke á wati janózámén mátay yakkén chokk at. Shahray bázén mardom ham, gón á janózámá gón atant.</verse>
				<verse number="13">Wahdé Hodáwandén Issáyá á janózám dist, áiay sará sakk bazzagi but o gwashti: “Magréw.”</verse>
				<verse number="14">Nazzikk átk o mordagay tahti dast per kort, mordagay kópag dayók óshtátant. Issáyá mordag gwánk jat: “Oo warná! Man tará gwashán, pád á.”</verse>
				<verse number="15">Mordag pád átk o nesht o habará lagget. Issáyá á warná mátay dastá dát.</verse>
				<verse number="16">Sajjahénáni delá torsé nesht o Hodáyá sepat o saná kanán, gwashtesh: “May kerrá mazanén nabié wadi butag” o “Hodá wati kawmay komakk kanagá átkag.”</verse>
				<verse number="17">Issáay hál o habar, sajjahén Yahudiah o kerr o gwaray sardhagárán tálán but.</verse>
				<verse number="18">Pákshódókén Yahyáay moridán, Yahyá cha Issáay é ajabén kárán sahig kort, paméshká Yahyáyá cha wati moridán do kas lóthet o</verse>
				<verse number="19">pa jost kanagá Hodáwandén Issáay kerrá dém dát ke “Bárén, taw hamá ay ke áyagi at, yá pa degaréá rahchár bebén?”</verse>
				<verse number="20">Á doén Issáay kerrá átkant o gwashtesh: “Márá pákshódókén Yahyáyá pa é habaray jostá ráh dátag: ‘Bárén, taw hamá ay ke áyagi at, yá pa degaréá rahchár bebén?’”</verse>
				<verse number="21">Hamá wahdá, Issá bázén nájórh o nádráhán dráh kanagá at, cha jennián, palitén ruhán kasshagá at o bázén kóráni chammán, rozhnái bakshagá at.</verse>
				<verse number="22">Issáyá passaw dátant: “Harché ke shomá distag o eshkotag, berawét Yahyáyá sahig kanét ke kór gendag o maym kanagá ant, lang tarrag o ráh rawagá ant, garri pák o palgár bayagá ant, karr eshkonagá ant, mordag zendag bayagá ant o bazzag o nézgárán wasshén mestág sar bayagá ent.</verse>
				<verse number="23">Bahtáwar hamá ent, ke mani káráni gendagá thagal mawárt o malakoshit.”</verse>
				<verse number="24">Wahdé Yahyáay kásed dar kapt o shotant, Issá gón mardomán Yahyáay bárawá gapp o trán kanagá lagget: “Chónén chizzéay cháragá gyábáná shotagét? Kalam o káshay dhilléay cháragá ke gón gwátay kasshagá é dém o á dém shikka wárt?</verse>
				<verse number="25">Agan na, gorhá chónén chizzéay cháragá shotagét? Anchén mardéay cháragá shotagét ke narm o názorkén pósháki gwará at? Á mardom ke brahdárén póshák gwará kanant o hastómandáni dhawlá zenda gwázénant, kalát o márhián nendók ant.</verse>
				<verse number="26">Gorhá ódá shomá chónén chizzéay cháragá shotagét? Paygambaréay cháragá? Haw, shomárá gwashán ke Yahyá cha paygambaréá ham master ent.</verse>
				<verse number="27">Á hamá ent ke áiay bárawá nebisag butag: Bechár, man wati kásedá cha taw pésar ráha dayán ke á, tai ráhá tachk o tayára kant.</verse>
				<verse number="28">Man shomárá gwashán ke hecch mátá pákshódókén Yahyáay warhén bématthén chokké nayáwortag. Bale Hodáay bádsháhiá, hamá ke cha sajjahénán kaster ent, á cha Yahyáyá ham master ent.”</verse>
				<verse number="29">Wahdé Yahyáyá Hodáay paygám áwort, bázén mardomán, songi o máliátgirán ham mannet ke Hodáay kolaw o paygám rást ent, chéá ke á Yahyáay dastá pákshódi dayag butagatant.</verse>
				<verse number="30">Bale Parisi o Sharyatay kázián cha Yahyáay dastá pákshódi nagept o Hodáay lóth o wáhagesh pa wat namannet.</verse>
				<verse number="31">“É zamánagay mardomán kai hamdarwar bekanán ke á, kai dhawlá ant?</verse>
				<verse number="32">Á, hamá chokkáni paymá ant ke bázárá neshtagant o yakdomiá gwashagá ant: ‘Má pa shomá nal o kalam sáz kort, bale shomá nách o sohbat nagept, má pa shomá mótk áwort, bale shomá arsé narétk.’</verse>
				<verse number="33">Pákshódókén Yahyá átkág, na náni wárt o na sharábi nóshet o shomá gwashét: ‘ Jenni per ent,’</verse>
				<verse number="34">bale Ensánay Chokk átkag, wárt o nóshit o shomá gwashét: ‘Lápi o sharábié, máliátgir o gonahkáráni sangat ent.’</verse>
				<verse number="35">Bale hekmat o zántá hamá záhera kanant ke áiay randgir o mannóger ant.”</verse>
				<verse number="36">Cha Parisián yakkéá Issá wati lógá mehmán kort. Á shot o pa waragá parzónagay sará nesht.</verse>
				<verse number="37">Á shahrá, yakk badkárén janéné hastat. Wahdé sahig but ke Issá é Parisiay mehmán ent, sengmarmarén atrdánéay tahá, atri zort o hamódá shot.</verse>
				<verse number="38">Issáay poshtá, áiay pádáni nazzikká gréwán óshtát, gón wati arsán Issáay pádi tarr kort o gón wati mud o malgórán hoshk kortant o pádi chokket o atr per moshtant.</verse>
				<verse number="39">Wahdé á Parisiá ke Issá mehmán kortagat é dist, wati delá gwashti: “Agan é mard paygambaré butén, allamá zántagati é janén ke áiá dast per kanag o moshagá ent, kay ent o chónén gonahkáré.”</verse>
				<verse number="40">Issáyá gwasht: “Oo Shamun! Maná gón taw yakk habaré gwashagi ent.” Áiá gwasht: “Ji ostád, begwash!”</verse>
				<verse number="41">Issáyá gwasht: “Mardéá do wámdár hastat, yakké panch sad dinár o domi panjáh dináray wámdár at,</verse>
				<verse number="42">bale á doénán pa wámáni dayagá hecch néstat, paméshká wám dayóká áyáni wám bakshetant. Nun cha á doénán kojámiá wám dayók géshter dósta bit?”</verse>
				<verse number="43">Shamuná passaw dát o gwashti: “Mani hayálá, hamá ke áiay wám géshter atant.” Issáyá passaw dát: “Taw sharr gwasht.”</verse>
				<verse number="44">Gorhá Issáyá janénay némagá chakk tarrént o gón Shamuná gwashti: “É janéná genday? Man tai lógá átkán, taw maná pádáni shódagá trampé áp nadát, bale é janéná mani pád gón wati arsán tarr kort o gón malgórán hoshk kortant.</verse>
				<verse number="45">Taw maná nachokket, bale é janén cha mani rasagá tán é wahdi, yakpaymá mani pádán chokkagá ent.</verse>
				<verse number="46">Taw mani sará rógen per namosht, bale áiá mani pádáni sará atr per mosht.</verse>
				<verse number="47">Paméshká tará gwashán: É janénay bázén dóstiay sawab esh ent, ke eshiay bázén gonáh bakshag butant, bale á ke áiay dósti kamter ent, hamá ent ke áiay bakshetagén gonáh kamter ant.”</verse>
				<verse number="48">Gorhá démi gón á janéná tarrént o gwashti: “Tai gonáh bakshag butant.”</verse>
				<verse number="49">Bale é dega mehmán gón yakdegará gwashagá laggetant: “É kay ent ke mardománi gonáhán ham pahella kant?”</verse>
				<verse number="50">Nun Issáyá gón á janéná gwasht: “Tai setk o báwará tará rakként, pa wasshi o salámati beraw.”</verse>
			</chapter>
			<chapter number="8">
				<verse number="1">Randá, Issá shahr pa shahr o métag pa métaga tarret o pa mardomán, Hodáay bádsháhiay mestágay jária jat. Áiay dwázdahén kásed hamráh atant.</verse>
				<verse number="2">Lahtén janén ham ke Issáyá áyáni jenn kasshetagatant o cha nádráhián dráh o jórh kortagatant, gón áyán gón atant. Cha áyán yakké Maryam at, ke áiay pannám Majdaliah at o Issáyá cha áiá hapt jenn kasshetagat.</verse>
				<verse number="3">Dega yakké Yuánná at ke áiay lógwájah, Huzá, Hirudis bádsháhay kalátay kelitdár at. Yakké Susan at o dega báz janén atant, ke cha wati zarr o málán, pa Issá o áiay moridán komakk kanagá atant.</verse>
				<verse number="4">Cha har shahr o har halk o hankéná mardom Issáay kerrá pédák atant. Wahdé bázén mardomé átk o mocch but, Issáyá pa mesál o darwar gón áyán gwasht:</verse>
				<verse number="5">“Yakk dehkáné pa tohmay chandhagá shot, tohmáni chandhagay wahdá kammoké tohm ráhay sará retk ke pálapásh butant o báli morgán chet o wártant.</verse>
				<verse number="6">Kammoké dhal o dhókáni sará retk, á rostant bale zutt gimmort o hoshk butant, chéá ke zeminá namb néstat.</verse>
				<verse number="7">Dega kammoké, shezz o cherekkáni nyámá retk, gón áyán hórigá rostant bale shezzán áyáni rost o rodóm dásht.</verse>
				<verse number="8">Á dega tohm, sharrén zeminá retk o sharr rost o mazan but o sad sari hóshag o baresh kort.” É mesálay gwashagá rand, Issáyá pa borztawári gwasht: “Harkasá pa eshkonagá gósh per, beshkont.”</verse>
				<verse number="9">Issáay moridán, cha áiá é mesálay máná jost kort.</verse>
				<verse number="10">Áiá passaw dát: “Hodáyá shomay delay chamm pach kortagant, ke shomá áiay bádsháhiay rázán sarpad bebét, bale pa á dega mardomán, mesál o darwar ant o bass, tánke: ‘gón chammán bechárant, bale magendant gón góshán beshkonant, bale sarkech mawarant.’</verse>
				<verse number="11">É mesálay máná esh ent: Tohm, Hodáay habar ant.</verse>
				<verse number="12">Ráhay sará retkagén tohmáni máná, hamá mardom ant ke Hodáay habarán gósha dárant, bale Shaytána kayt o cha áyáni delá, Hodáay habarán dara kant ke chosh mabit á báwar bekanant o berakkant.</verse>
				<verse number="13">Dhal o dhókén zeminay retkagén tohmáni máná, hamá mardom ant ke Hodáay habarána eshkonant o pa gal o wasshia mannant, bale Hodáay habar, áyáni delá risshag o wandhála najanant, tán kammoké wahdá rand, áyáni báwar kamma bit o ázmáesh o chakkásay wahdá poshtá kenzant o cha ráhá thagalant.</verse>
				<verse number="14">Shezz o dhangaráni tahá retkagén tohmáni máná, hamá mardom ant ke Hodáay habarán gósha dárant, bale donyái parésháni o mál o zarray hers o jópah o aysh o nóshán mána gisshant o hóshag o bara nayárant.</verse>
				<verse number="15">Sharrén zeminá retkagén tohmáni máná, hamá mardom ant ke Hodáay habarán gósha dárant o pa setk o del o pákén niyaté áyána mannant. É chó hamá keshárá ant ke hóshag o bara kanant o páydára bant.</verse>
				<verse number="16">Kasé ke cherágá róka kant, tagáréay chérá chéria nadant, yá tahtay chérá éria nakant. Rókén cherágá, cherágdáná éra kanant, tán harkas ke lógá kayt rozhnáiá begendit.</verse>
				<verse number="17">Chéá ke hecch choshén chérén chizzé nést ke záher o paddar mabit o hecch choshén panáh o andémén habaré nést ke áshkár o démdará mabit.</verse>
				<verse number="18">Shomá hozzhár bét o bezánét ke che paymá eshkonét. Kaséá ke chizzé hast, áiá géshter dayaga bit o kaséá ke nést, bale gomána kant ke hasti, cha áiá hamá ham pach geraga bit.”</verse>
				<verse number="19">Hamé wahdá Issáay mát o brát áiay gendagá átkant, bale cha mardománi bázén mocchiá áiay nazzikká átkesh nakort.</verse>
				<verse number="20">Issáesh hál dát ke “Tai mát o brát pa tai gendagá dhanná óshtátagant.”</verse>
				<verse number="21">Issáyá darráént: “Mani mát o brát hamá ant ke Hodáay habarán gósha dárant o áyáni sará kára kanant.”</verse>
				<verse number="22">Yakk róché, Issáyá gón moridán gwasht: “Byáét gwarmay domi némagá rawén.” Bójigá swár butant o ráh geptant.</verse>
				<verse number="23">Wahdé bójig rawagá at, Issá wáb kapt. Anágat syahgwátéá sar kort o tuppán but o bójig cha ápá porr bayagi at. Áyáni zend, hataray tahá at.</verse>
				<verse number="24">Morid Issáay gwará shotant, cha wábá ágahesh kort o gwashtesh: “Wájah, oo wájah! Má ér bokkagi o meragi én.” Á, cha wábá ágah but o tuppán o mawj o chawli hakkal dátant, cha neherr o hakkalán gwát kapt o tuppán prosht o érmósh but.</verse>
				<verse number="25">Áiá gón wati moridán gwasht: “Shomay setk o báwar kojá shot?!” Moridán cha é ajabén kárá torset o bah mantant o cha yakdomiá jostesh gept: “É chónén mardomé ke gwát o chawlán neherr o hokma dant o á ham, áiay hokmá mannant.”</verse>
				<verse number="26">Gorhá, Gerásiáni sardhagárá rasetant ke Jalilay damagay dém pa démá, mazangwarmay domi pahnátá ent.</verse>
				<verse number="27">Wahdé Issá cha bójigá ér kapt o hoshkiá átk, cha shahray mardomán yakké, ke jenni ganóké at, gón áiá dochár kapt. Cha bázén wahdéá, áiá pocch gwará nakortagat o lógéá naneshtagat, shap o róch kabrestáná kaptagat.</verse>
				<verse number="28">Wahdé áiá Issá dist, kukkáré korti, áiay pádán kapt o gón borztawári gwashti: “Issá, Oo mazanshánén Hodáay Chokk! Tará gón man che kár ent? Tará pa Hodá sawgend, maná azáb maday.”</verse>
				<verse number="29">Áiá paméshká chosh gwasht ke Issáyá jenn hokm dátagat, é mardá yalah bedant. Jenná, é mard pésará ham báz randá geptagat, mardomán pa zamzil mohr bastagat o ger o dár kortagat, bale mardá zamzil próshtagatant o jenná, á kasshakán kortagat o gyábáná bortagat.</verse>
				<verse number="30">Issáyá cha áiá jost kort: “Tai nám kay ent?” Áiá passaw dát: “Mani nám lashkar ent,” chéá ke bázén jenné áiay jesm o jáná potertagat.</verse>
				<verse number="31">Jennán gón Issáyá dazbandi kort ke áyán, johlén tahtarunay chátá dawr dayagay hokmá madant.</verse>
				<verse number="32">Hamódá, jompéay sará, hukkáni mazanén ramagé charagá at, jennán gón Issáyá dazbandi kort: “Márá bell ke é hukkáni jesmá poterén.” Issáyá ejázat dátant.</verse>
				<verse number="33">Jennán á mard yalah dát o hukkáni jesmá potertant o anágat, hukkáni ramag cha jompá jahlagá ér kapáná gwarmá bokket.</verse>
				<verse number="34">Wahdé hukkáni shwánagán chosh dist, pa drekké métag o shahrá shotant o mardomesh hál dátant.</verse>
				<verse number="35">Mardom shotant tán gón wati chammán é sargwastá begendant. Issáay kerrá átkant o hamá mardesh dist ke jennán yalah kortagat, Issáay pádáni démá neshtag, pocch o pósháki gwará o pa hósh o sár ent. Nun torsesh delá nesht.</verse>
				<verse number="36">Á ke wat chamdistén sháhed atant, á dega mardomesh hál dátant ke é jenni ganók chónaká dráh butag.</verse>
				<verse number="37">Gerásináay sardhagáray mardomán, gón Issáyá dazbandi kort ke áyáni sardhagárá yalah bedant o berawt, chéá ke áyán báza torset. Paméshká Issá bójigá swár but o shot.</verse>
				<verse number="38">Hamá mardá ke Issáyá áiay jenn dar kortagatant, gón Issáyá dazbandi kort ke áiá gón wat bebárt. Bale Issáyá á mard per tarrént o gwashti:</verse>
				<verse number="39">“Lógá beraw o wati mardomán hál beday ke Hodáyá gón taw chónén káré kortag.” Á mard shot o wati shahrá jári jat ke Issáyá gón áiá ché kortag.</verse>
				<verse number="40">Wahdé Issá per tarret, rombé mardomá wasshátk kort, chéá ke sajjahén áiay rahchár atant.</verse>
				<verse number="41">Hamá wahdá, Yáerus námén yakk mardé ke kanisahay master at, Issáay kerrá átk. Áiay pádán kapt o dazbandi o mennati kort ke “Mani lógá byá.”</verse>
				<verse number="42">Chéá ke áiay yakkén jenekk, ke omri dwázdah sálay kesásá at, markig at. Wahdé Issá áiay lógay némagá rawagá at, mardom chakká kapán o télánk dayán áiay gwará mocch butant.</verse>
				<verse number="43">Hamódá yakk janéné ham hastat ke dwázdah sál at áiay hón band nabutagat. Hechkasá ham á dráh kort nakortagat.</verse>
				<verse number="44">Hamá janén, Issáay poshti némagá átk o áiay kabáhay lambi dast jat o hamá damáná hón band but.</verse>
				<verse number="45">Gorhá Issáyá gwasht: “Kayá mani kabáh dast jat?” Wahdé hechkasá namannet, gorhá Petrosá gwasht: “Wájah! Wat gendagá ay ke mardomán tará chón angerr kortag o chakká kapán ant.”</verse>
				<verse number="46">Bale Issáyá padá gwasht: “Allamá kaséá maná dast per kort, man máret ke wák o twáné cha man dar bayagá ent.”</verse>
				<verse number="47">Wahdé janéná zánt ke é habar chér dayaga nabit, gorhá larzáná átk o Issáay pádán kapt. Áiá sajjahénáni démá gwasht ke chéá Issáay kabáhi dast per kortag o che paymá, hamá damáná cha wati nádráhiá rakketag.</verse>
				<verse number="48">Issáyá gwasht: “Oo mani jenekk! Tai setk o báwará tará rakkéntag, pa wasshi o salámati beraw.”</verse>
				<verse number="49">Issá angat habará at, ke cha kanisahay masteray lógá, mardomé átk o Yáerusi hál dát ke “Tai jenekk mortag o nun ostádá géshter delsyáh makan.”</verse>
				<verse number="50">Issáyá é habar eshkot o gón Yáerusá gwashti: “Mators, báwar kan, tai jenekka rakkit.”</verse>
				<verse number="51">Wahdé Issá Yáerusay lógá raset, áiá Petros, Yuhanná, Ákub o hamá jenekkay pet o mátá abéd, dega hechkas hamráhiay ejázat nadát.</verse>
				<verse number="52">Sajjahén mardom pa jenekkay marká mótk o zári kanagá atant. Bale áiá gwasht: “Magréwét, á namortag, bass wáb ent.”</verse>
				<verse number="53">Áyán Issáay sará kandet o kalág gept, chéá ke zántagatesh jenekk mortag.</verse>
				<verse number="54">Issáyá jenekkay dast gept o gón borzén tawáré gwashti: “Oo mani chokk! Pád á.”</verse>
				<verse number="55">Jenekkay sáh per tarret o hamá damáná pád átk. Issáyá gwasht: “Chokká warag bedayét.”</verse>
				<verse number="56">Chokkay mát o pet hayrán o habakkah mantant, bale Issáyá kaddhan kortant ke é habará gón hechkasá magwashant.</verse>
			</chapter>
			<chapter number="9">
				<verse number="1">Issáyá wati dwázdahén kásed lóthetant, áyáná sajjahén jenn o palitén ruháni dar kanag o nájórhiáni dráh kanagay zór o ehtiári ham dát.</verse>
				<verse number="2">Pa Hodáay bádsháhiay jár janag o nádráháni drahbakshiá ráhi dátant.</verse>
				<verse number="3">Gwashti: “Ráhá, gón wat chizzé mabarét, na asá o dazlatthé, na lót o turagé, na nán o tóshag, na zarr o na géshén jámag.</verse>
				<verse number="4">Wahdé lógéá rawét, tán shahray yalah dayagá hamá lógá bemánét.</verse>
				<verse number="5">Agan yakk shahréay mardom shomárá wasshátka nakanant, gorhá dar áyagay wahdá, wati pádáni danzán hamódá bechandhét o betakénét tán áyáni helápá sháhedi bebit ke shomá Hodáay kolaw pa áyán raséntag.”</verse>
				<verse number="6">Gorhá Issáay morid dar kapt o métag pa métag har jáh, wasshén mestágesh pa mardomána rasént o nádráhén mardomesh dráha kortant.</verse>
				<verse number="7">Wahdé Jalilay hákem Hirudis, cha é sajjahén habar o hálán sahig but, paréshán o takánsar but chéá ke lahtén mardom Issáay bárawá chosh gwashagá at: “Á, Yahyá ent ke padá cha mordagán zendag butag,”</verse>
				<verse number="8">dega lahtén gwashagá at ke “ Elyás nabi záher butag,” o dega lahtén chosh ham gwashagá at ke “Cha péshi zamánagay paygambarán yakké ke padá zendag butag.”</verse>
				<verse number="9">Gorhá Hirudisá gwasht: “Yahyáay sar wa man borretag, nun é kay ent ke áiay bárawá man é dhawlén hál eshkonagá án?” Á pa Issáay gendagá hodónák at.</verse>
				<verse number="10">Wahdé Issáay kásed cha wati sapará per tarret o átkant, wati kortagén káráni hálesh Issáyá sar kort. Gorhá Issáyá á gón wat hamráh kortant o Bayt-Saydá námén shahréá shot tánke cha mardomán dur o gestá bebant.</verse>
				<verse number="11">Bale wahdé mardom sahig butant, áiay randá ráh geptant. Issáyá á wasshátk kortant, Hodáay bádsháhiay bárawá sar o sój dátant o nádráhén mardom ham wassh o dráh kortant.</verse>
				<verse number="12">Rónenday wahdá, dwázdahén kásed átkant o gwashtesh: “Nun é mardomán ráh day ke é gwar o kerráni métag o bázárán berawant o pa wat warag o wábjáhé shóház bekanant, chéá ke edá barr o gyábánén jágahé.”</verse>
				<verse number="13">Bale Issáyá gwasht: “Shomá wat eshán warák bedayét.” Áyán passaw dát: “May kerrá panch nagan o do máhigá géshter chizzé nést, bale haw, agan berawén pa é sajjahén mardomán warák pa bahá begerén.”</verse>
				<verse number="14">Cha á mardomán, kesás panch hazár mardén atant. Issáyá gón moridán gwasht: “Mardomán panjáh panjáhay thóliá benendárénét.”</verse>
				<verse number="15">Moridán anchosh kort o mardom nendáréntant.</verse>
				<verse number="16">Issáyá panchén nán o doén máhig zortant o ásmánay némagá cháret, Hodáay shogri gept o padá nán o máhigi chondh chondh kort o moridáni dastá dátanti tánke mardománi sará bahr bekanant.</verse>
				<verse number="17">Sajjahén mardomán lápsérá warag wárt o angat cha sar átkagén chondhán, dwázdah sapt porr but.</verse>
				<verse number="18">Yakk róché, Issá éwaká dwá kanagá at o morid gón áiá gón atant. Cha moridán josti kort: “Mardom mani bárawá ché gwashant, man kay án?”</verse>
				<verse number="19">Áyán passaw dát: “Lahténa gwashit taw pákshódókén Yahyá ay o lahténa gwashit taw Elyás nabi ay. Dega lahtén chosh ham gwashit, taw cha pésarigén zamánagay á dega nabián yakké ay ke padá zendag butagay.”</verse>
				<verse number="20">Áiá jost kort: “Shomá wat mani bárawá ché gwashét, man kay án?” Petrosá passaw dát: “Taw Hodáay ráh dátagén hamá Masih ay.”</verse>
				<verse number="21">Bale Issáyá á hokm kortant ke “É habará gón hechkasá magwashét.”</verse>
				<verse number="22">Gwashti: “ Ensánay Chokk báyad ent bázén sakki o sóri besaggit. Kawmay kamásh, mazanén dini péshwá o Sharyatay zánóger allamá áiá mamannant o bekóshárénant o sayomi róchá padá zendag bebit.”</verse>
				<verse number="23">Issáyá sajjahén mardom gwashtant: “Agan kasé lóthit mani randgiriá bekant, wati delay wáhag o lóthán yalah bedant o har róch wati jenday salibá baddhá bekant o mani ráhá gám bejant.</verse>
				<verse number="24">Harkas ke wati sáhay rakkénagay johdá bebit, áiá báhénit. Bale á ke pa manigi wati sáhá báhénit, áiá rakkénit.</verse>
				<verse number="25">Agan yakkéá sajjahén donyá berasit bale wati sáhá bebáhénit, chónén sóbé bárt o ché kattheta kant?</verse>
				<verse number="26">Agan kasé cha man o mani habarán lajj bekant, gorhá Ensánay Chokk ham, á wahdi ke gón watig o ásmáni Petayg o pákén préshtagáni shán o shawkatá é jaháná padá kayt, cha áiá lajja kant.</verse>
				<verse number="27">Bale man shomárá rásténa gwashán, edá lahtén mardom óshtátag ke tán áyáni démá Hodáay bádsháhi paddar mabit, markay támá nachashant.”</verse>
				<verse number="28">Cha é habarán, kesás hasht róchá rand, Issáyá Petros, Yuhanná o Ákub hamráh kortant o pa dwáyá yakk kóhéay sará shot.</verse>
				<verse number="29">Wahdé Issá dwá kanagá at, áiay démay rang badal but o gwaray god sakk espét but o drapshagá laggetant.</verse>
				<verse number="30">Yakk anágat do mardom paddar but o gón Issáyá habar kanagá atant, yakké Mussá o á dega Elyás at.</verse>
				<verse number="31">Á doén gón mazanén shán o shawkatéá záher butant o Issáay markay bárawá habar kanagá atant ke allamá Urshalimá bayagi at.</verse>
				<verse number="32">Petros o áiay hamráh Ákub o Yuhanná sakk wábénag atant, bale wahdé sharr ágah butant, gorhá distesh ke Issá pa shán o shawkaté gón Mussá o Elyásá yakjáh óshtátag.</verse>
				<verse number="33">Wahdé á doén Issáyá roksat kanag o rawagi atant, Petrosá gwasht: “Wájah! May edá bayag sakk sharr ent, bell ke má say sáheg o kápára bandén, yakké pa taw, yakké pa Mussá o degaré pa Elyásá.” Bale Petrosá wat nazánt ché gwashagá ent.</verse>
				<verse number="34">Angat Petros habará at ke jambaréá áyáni sará sáheg kort. Wahdé jambar áyáni sará sáhél but moridán torset.</verse>
				<verse number="35">Cha jambará tawáré rost: “É mani gechéni Bacch ent. Shomá eshiay habarán gósh bedárét.”</verse>
				<verse number="36">Tawáray eshkonagá rand, moridán Issá éwaká dist. Áyán é sargwast wati delá dásht o á wahdá wati distagénesh gón hechkasá nagwasht.</verse>
				<verse number="37">Domi róchá wahdé Issá o sayén morid cha kóhá ér átkant, mardománi mazanén mocchié átk o gón Issáyá dochár kapt.</verse>
				<verse number="38">Cha mardománi nyámá yakk mardoméá kukkár kanáná gwasht: “Oo ostád! Gón taw dazbandia kanán ke tará mani bachakkay sará bazzag bebit, á mani yakkén chokk ent.</verse>
				<verse number="39">Jenné anágat mani chokká gipt o zhámbalénit o hamá damáná chokk ják o kukkára kant, kap o gajja bit. Áiá báz kamm yalaha dant o lóthit áiá bekoshit.</verse>
				<verse number="40">Man gón tai moridán dazbandi kort ke é jenná bekasshant, bale áyán kasshet nakort.”</verse>
				<verse number="41">Issáyá gwasht: “Oo bébáwar o gomráhén nasl o padréch! Man tán kadéná gón shomá bemánán o besaggán? Chokká edá byár.”</verse>
				<verse number="42">Wahdé chokk pédák at, jenná zhámbalént o dhagárá jat. Issáyá jenn gón neherr o hakkalán mán bast, chokk dráh kort o petay dastá dát.</verse>
				<verse number="43">Sajjahén mardom cha Hodáay mazaniá hayrán but o bah mantant. Wahdé sajjahén mardom cha Issáay mójezah o ajabén kárán hayrán atant, gón wati moridán gwashti:</verse>
				<verse number="44">“Mani é habarán pa sharri delgósh kanét, Ensánay Chokk gón dagá o dróhag mardománi dastá dayaga bit.”</verse>
				<verse number="45">Bale morid áiay é habará sarpad nabutant, chéá ke pa áyán ramz o rázé at. Cha Issáyá jost kanagesh ham torset.</verse>
				<verse number="46">Issáay morid watmánwatá é gappay sará dapják kanagá atant: “Bárén, may nyámá sajjahénáni master o kamásh kay ent?”</verse>
				<verse number="47">Issáyá áyáni delay habar zánt o yakk kasánén chokké wati kashá óshtárént o</verse>
				<verse number="48">gón moridán gwashti: “Harkas ke pa mani námaygi é kasánén chokká gón washwáhagi bezurit o wati gwará bedárit, bezán áiá maná zortag o mannetag. Harkas ke maná bemannit hamá Hodáyá mannit ke maná ráhi dátag, chéá ke cha shomá, hamá master ent ke watá cha sajjahénán kastera zánt.”</verse>
				<verse number="49">Yuhannáyá gón Issáyá gwasht: “Wájah! Má yakk mardé dist ke gón tai námay geragá cha mardomán palitén ruhán dara kant, bale má á makan o manah kort, chéá ke á mard cha má naat.”</verse>
				<verse number="50">Issáyá gwasht: “Na, é kárá makanét, chéá ke agan kasé shomay badwáh mabit, gón shomá ent.”</verse>
				<verse number="51">Wahdé Issáay chest bayag o ásmáná rawagay wahd nazzikk but, gorhá gón deljamén shawré dém pa Urshalimá ráh gept.</verse>
				<verse number="52">Bale cha wat pésar, lahtén kásedi ráh dát. Á shotant o Sámeriáni yakk métagéá rasetant tánke cha áiay áyagá pésar, pa áiá tayári bekanant.</verse>
				<verse number="53">Bale óday mardomán Issá wasshátk nakort chéá ke á Urshalimá rawagá at.</verse>
				<verse number="54">Wahdé Issáay morid, Ákub o Yuhanná cha é hálá sahig butant, gwashtesh: “Oo Hodáwand! Taw razá dayay má cha Hodáyá belóthén ke cha ásmáná ásé ráh bedant o eshán besóchit o hák o por bekant?”</verse>
				<verse number="55">Bale Issáyá chakk tarrént, á neherr o hakkal dátant.</verse>
				<verse number="56">Randá gón wati moridán, dega métagéá shot.</verse>
				<verse number="57">Issá o áiay morid, ráhá rawagá atant. Yakk mardéá gwasht: “Har jáh ke taw raway man tai hamráha bán.”</verse>
				<verse number="58">Issáyá gwasht: “Róbáhán hóndh o jágah hast o báli morgán kodóh o kodám, bale man ke Ensánay Chokk án, maná pa saray ér kanagá hecch jágah nést.”</verse>
				<verse number="59">Issáyá gón dega mardéá gwasht: “Byá, mani randgiriá bekan.” Bale áiá passaw dát: “Oo wájah! Maná mókal beday pésará rawán wati petá kabra kanán.”</verse>
				<verse number="60">Issáyá gwasht: “Bell ke mordag wati mordagán wat kabr o kapana kanant, taw beraw o Hodáay bádsháhiay wasshén mestágá pa mardomán sar kan.”</verse>
				<verse number="61">Degaréá gwasht: “Oo wájah! Man tai randgiriá kanán, bale maná bell tán pésará wati lógay mardomán roksat bekanán.”</verse>
				<verse number="62">Issáyá áiay passawá gwasht: “Á kas ke nangár kanagay wahdá poshtá chárit, Hodáay bádsháhiay hezmatkáriay láhek naent.”</verse>
			</chapter>
			<chapter number="10">
				<verse number="1">Cha eshiá rand, Hodáwandén Issáyá dega haptád morid gechén kort o hamá shahr o métagán ke rawagi at, cha wat pésar, do doá ráhi dátant o</verse>
				<verse number="2">gón áyán gwashti: “Keshár báz ent, bale ronók kamm. Paméshká gón kesháray wáhondá dazbandi bekanét o belóthét ke pa wati keshárán ronók dém bedant.</verse>
				<verse number="3">Berawét, ke man shomárá gwaragáni dhawlá, gorkáni nyámá rawána kanán.</verse>
				<verse number="4">Wati sát o sapará gón wat, na zarturag o lót o pélek bezurét o na chawath o swás. Ráhá, gón kaséá géshén tayárjórhi makanét.</verse>
				<verse number="5">Har lógéá ke rawét awalá begwashét: ‘É lógay mardom dráh o émen bátant’.</verse>
				<verse number="6">Cha á lógay mardomán, agan kasé sohl o émeniay lóthók ent, shomay é émeniay wáhag pa áiá rasit o agan á nakarzit, shomay é wáhag padá pa shomá pera tarrit.</verse>
				<verse number="7">Hamá yakkén lógá bedárét o lóg pa lóg marawét. Harché ke shomárá pa waragá dátesh, bwarét o benóshét, chéá ke kár kanók wati rózigay hakdár ent.</verse>
				<verse number="8">Har shahréá ke rawét o á shahray mardom shomárá wasshátka kanant, gorhá harché ke pa waragá kárant, bwarét.</verse>
				<verse number="9">Hamá shahray nádráhán dráh kanét o mardomán begwashét ke Hodáay bádsháhi nazzikk ent.</verse>
				<verse number="10">Bale agan shahréá shotét ke á shahray mardomán shomárá wasshátk nakort, gorhá cha ódá dar byáét o hamá shahray rahsarán harkasá ke gendét, áyán begwashét:</verse>
				<verse number="11">‘Shomay shahray hamá danz ke may pádán laggetag, má á danzán hamedá chandhén o takénén, tánke é danz sháhedi bedayant ke má Hodáay wasshén kolaw pa shomá áwort. Bale bezánét ke Hodáay bádsháhi nazzikk ent.’</verse>
				<verse number="12">Báwar kanét, jost o porsay róchá Sodumay mardománi sezá cha á shahray mardománi sezá o azábá ásánter o kamtera bit.</verse>
				<verse number="13">Bazhn o apsóz pa shomá, oo Korázinay mardomán! Bazhn o apsóz pa shomá, oo Bayt-Saydáay mardomán! Hamá mójezah o ajekkái ke man shomay nyámá pésh dáshtagant, agan Sur o Saydunay shahrán pésh bedáshténant, gorhá óday mardomán hamá wahdá wati gonáháni pashómániay póshák gwará kortagat o poráni sará neshtagatant.</verse>
				<verse number="14">Jost o porsay róchá, Sur o Saydunay mardománi sezá cha shomay sezá o azábá ásánter o kamtera bit.</verse>
				<verse number="15">Oo Kaparnáhumay mardomán! Shomá chest kanag o ásmáná baraga bét? Hechbar! Mordagáni jaháná sarshakuna bét.</verse>
				<verse number="16">Agan kasé shomay habarán gósh bedárit, á mani habarán ham gósha dárit. Harkas shomárá mamannit, á maná ham namannit o mani namannók áiá ham namannit ke maná ráhi dátag.”</verse>
				<verse number="17">Issáay haptádén morid gón shádehi per tarretant o gwashtesh: “Oo Hodáwand! Cha tai námay zórmandiá, jenn ham may hokmá mannant.”</verse>
				<verse number="18">Issáyá darráént: “Man Shaytán dist ke gerókéay dhawlá cha ásmáná kapt.</verse>
				<verse number="19">Man shomárá hamá wák o ehtiár dátag ke már o zumm o dozhmenay sajjahén wák o kodratá lagatmál bekanét. Hecch chizz shomárá táwán dáta nakant o noksána narasénit.</verse>
				<verse number="20">Bale pa eshiá delwassh mabét ke jenn shomay hokmá mannant, shomay delwasshi é bebit ke námó ásmáná nebisag butag.”</verse>
				<verse number="21">Hamá damáná, gón Pákén Ruhá gal o shádán, Issáyá gwasht: “Oo Pet, zemin o ásmánay Hodábond! Tará satá kanán o sárháyán ke taw é ráz o habar cha zántkár o hóshmandán chér dátant o kódakáni sará paddar kortant. Oo Pet! Taw cha wati razá o wáhagá é dhawlá kort.</verse>
				<verse number="22">Sajjahén chizz, Petá mani dastá dátagant. Abéd cha Petá, hechkas Chokká nazánt, hamé dhawlá, abéd cha Chokká o hamá mardomán ke Chokk belóthit Petá pa áyán paddar bekant, dega hechkas Petá nazánt.”</verse>
				<verse number="23">Padá Issáyá pa ehwat o halwatá dém gón moridán kort o gwashti: “Bahtáwar ant hamá chamm ke harché shomá distag á ham begendant.</verse>
				<verse number="24">Man shomárá gwashán, bázén paygambar o bádsháháni wáhag o morád hamé butag ke harché shomá gendagá ét áyán ham bedistén, bale nadistesh o harché shomá eshkonagá ét áyán ham beshkotén bale naeshkotesh.”</verse>
				<verse number="25">Cha Sharyatay kázián yakké, Issáay kerrá átk o pa áiay chakkásá josti kort: “Oo ostád! Man chón bekanán ke namiránén zenday wáhond bebán?”</verse>
				<verse number="26">Issáyá passaw dát: “Sharyatá ché nebeshtah ent, cha áiay wánagá taw ché sarpada bay?”</verse>
				<verse number="27">Áiá passaw dát: “Wati Hodáwandén Hodáyá, pa del, gón sajjahén ján o sáh, gón sajjahén was o wák o gón sajjahén pahm o pegrá dóst bedár o hamsáhegá ham wati jenday paymá mehr bekan.”</verse>
				<verse number="28">Issáyá gwasht: “Taw sharr gwashtag, hamé dhawlá bekan, tará abadmánén zenda rasit.”</verse>
				<verse number="29">Nun Sharyatay zánógerá pa é sawabá ke pésh bedárit áiá sharrén josté kortag, cha Issáyá padá jost kort: “Gorhá, mani hamsáheg kay ent?”</verse>
				<verse number="30">Áiay passawá, Issáyá chosh gwasht: “Yahudi mardé cha Urshalimá dém pa Ariháay shahrá rawagá at. Ráhá, dozzán gept o áiay mál o maddhi polet o áiay gwaray pocch o póshák kasshetant, áiay jend jat, latth o kotth o némzadag kort o ráhay sará dawr dát o shotant.</verse>
				<verse number="31">Bé gat o gománá, cha hamé ráhá yakk dini péshwáé gwazagá at, wahdé é mardi dist, wati ráhi táb dát o gwast.</verse>
				<verse number="32">Hamé dhawlá, mazanén parasteshgáhay hezmatkáré ham cha hamé ráhá gwazagá at, wahdé á mardi dist gwast o shot.</verse>
				<verse number="33">Bale randterá, Sámeri kawmay yakk mardé cha ódá gwazán, hamé jágahá raset. Wahdé á mardi dist, áiay sará bazzagi but,</verse>
				<verse number="34">áiay kerrá átk o thappi gón sharáb o thél darmán kort o bastant, wati óláká swár kort, yakk kárwánsaráéá áwort o áiay hayáldárii kort.</verse>
				<verse number="35">Domi róchá, kárwánsaráay hodábondi do dinár dát o gwashti: ‘É marday hayáldáriá bekan, agan cha é zarrán géshter pakár but per tarragay wahdá tará dayán.’”</verse>
				<verse number="36">Gorhá Issáyá cha hamá Sharyatay zánógerá jost kort: “Taw ché gwashay, cha á sayénán kojámiá gón é zadag o thappigén mardá wati hamsáhegi zemmawári sarjam kort?”</verse>
				<verse number="37">Áiá passaw dát: “Hamá ke áiay sará bazzagi but.” Issáyá gwasht: “Beraw taw ham anchosh bekan.”</verse>
				<verse number="38">Issá o áiay morid, gwazán o pand janán, átk o métagéá rasetant. Ódá, Martá námén janénéá Issá wati lógá mehmán kort.</verse>
				<verse number="39">Martáyá Maryam námén goháré hastat ke pa Hodáwandén Issáay habaráni gósh dáragá áiay pádáni démá nesht.</verse>
				<verse number="40">Bale Martá ke mehmániay káráni chen o lánchá dazgatth at, Issáay kerrá átk o gwashti: “Oo Hodáwand! Tará é habaray parwáh nést ke mani gohárá maná kár kanagá tahná yalah dátag? Begwashi maná komakk bekant.”</verse>
				<verse number="41">Bale Hodáwandén Issáyá passaw dát: “Martá, oo Martá! Taw bázén kár o báráni sará watá negrán o deltaparkaha kanay,</verse>
				<verse number="42">bale tahná yakk chizz zalurat ent. Maryamá hamá gehterén pa wat gechén kortag ke cha áiá pach geraga nabit.”</verse>
			</chapter>
			<chapter number="11">
				<verse number="1">Yakk baré Issá jágahé dwá kanagá at, wahdé dwái hallént, cha áiay moridán yakkéá gwasht: “Oo Hodáwand! Anchosh ke Yahyáyá wati morid dwá kanag sój dátagant hamé paymá taw ham márá dwá kanag sój beday.”</verse>
				<verse number="2">Issáyá gwasht: “Harwahd dwá kanét, é dhawlá begwashét: ‘Oo Pet! Tai nám sharapdár bát. Tai bádsháhi byáyát.</verse>
				<verse number="3">May har róchigén rezk o rózigá har róch márá beday.</verse>
				<verse number="4">May gonáh o radián bebaksh, anchosh ke má wati sajjahén daynkárána bakshén. Márá ázmáesh o chakkásá dawr maday.’”</verse>
				<verse number="5">Gorhá Issáyá gwasht: “Cha shomá yakké, agan shapnémá wati sangatay lógá berawt o begwashit: ‘Oo brát! Maná say nán pa badal beday,</verse>
				<verse number="6">ke dósté cha sapará átkag o mani lógá pa waragá hecch nést,’</verse>
				<verse number="7">buta kant á cha wati lógá jwáb bedant o begwashit: ‘Oo dóst! Maná delsyáh makan, lógay dap band ent o man gón chokkán waptagán. Annun pád átka nakanán tará chizzé bedayán.’</verse>
				<verse number="8">Shomárá gwashán, é mard agan pa dóstiá pád mayayt o áiá chizzé madant, bale cha áiay bázén lézgi o lés o pellésá páda kayt o harché á lóthit danti.</verse>
				<verse number="9">Nun shomárá gwashán: Belóthét, shomárá dayaga bit. Shóház bekanét, dara géjét. Darwázagá bethokkét, pacha bit.</verse>
				<verse number="10">Chéá ke harkas belóthit, áiá rasit. Harkas shóház bekant, dara géjit. Harkas darwázagá bethokkit, pa áiá pacha bit.</verse>
				<verse number="11">Shomay nyámá choshén peté hast ke agan áiay chokk máhig belóthit máré bedanti?</verse>
				<verse number="12">Yá agan hayké belóthit, zummé bedanti?</verse>
				<verse number="13">Nun agan shomá ke radkár ét, angat ham wati chokkán sharrén chizzáni dayagá zánét, gorhá may ásmáni Pet chinkadar shartera zánt ke wati lóthókén chokkán Pákén Ruhá bedant.”</verse>
				<verse number="14">Yakk baré, Issá cha yakkéá jenné dar kanagá at ke áiá é mard gong kortagat. Wahdé jenn dar átk, gongén mard habar kanagá lagget o sajjahén mardom hayrán butant.</verse>
				<verse number="15">Bale lahténá gwasht: “Issá cha jennáni sardár Belzabulay sarókiá, jennána kasshit.”</verse>
				<verse number="16">Dega lahténá pa Issáay chakkásagá cha áiá ásmáni neshánié lóthet.</verse>
				<verse number="17">Bale Issáyá áyáni delay hál o habar zántant o gwashti: “Agan yakk molkéá nátepáki bekapit, á molk gár o zawála bit, agan yakk lógéay mardom gón wat jang o jérhah bekanant, á lóg haráb o barbáda bit.</verse>
				<verse number="18">Agan Shaytán gón wat jang bekant, gorhá áiay bádsháhi chón barjáha mánit? Shomá gwashét ke man cha jennáni sardár, Belzabulay komakká jennán dara kanán.</verse>
				<verse number="19">Nun agan man gón Belzabulay sarókiá jennán dara kanán, gorhá shomay jenday chokk o morid gón kai zór o wáká jennán dara kanant? É paymá, shomay morid wat shomárá mayáriga kanant.</verse>
				<verse number="20">Bale agan man gón Hodáay zór o wáká jennán dara kanán, bezánét ke Hodáay bádsháhi shomay nyámá rasetag.</verse>
				<verse number="21">Agan yakk zóráwarén mardomé selahband bebit o wati lógay negahpániá bekant, gorhá áiay mál o melkat barjáha mánant.</verse>
				<verse number="22">Bale agan zórmandterén mardomé áiay lógay sará hamlah o orosh bebárt o cha áiá sardast bebit, hamá seláhán ke á mard cha áyán deljam at, cha áiá pacha gipt o áiay mál o melkatá bahr o bánga kant.</verse>
				<verse number="23">Kasé ke mani hamráh o dózwáh naent á mani badwáh ent, kasé ke mocch o yakjáh kanagá gón man hór naent, á tak o park o sheng o shánga kant.</verse>
				<verse number="24">Wahdé jenné cha kaséá dara kayt, gorhá gyábánána rawt tán pa wati árámi o ásudagiá jáhé shóház bekant, bale choshén jágahé narasiti. Gorhá gwashit: ‘Cha ódá ke dar átkagán, padá hamódá rawán.’</verse>
				<verse number="25">Wahdé pera tarrit o gendit ke á jágah roptag o sáp o sallah ent,</verse>
				<verse number="26">gorhá rawt o cha wat dega hapt selterén jenna kárit. Á sajjahén, hórigá ódá rawant o ord o bonaga kanant. É dhawlá, á mardomay ásar o ákebat cha pésarigéná angat badtera bit.”</verse>
				<verse number="27">Hamé wahdá ke Issá é habarán kanagá at cha mardománi nyámá yakk janénéá gwánk jat: “Bahtáwar hamá mát ent ke cha áiay lápá taw pédá butagay o tará shiri méchéntag.”</verse>
				<verse number="28">Issáyá áiay passawá darráént: “Bahtáwar hamá ant ke Hodáay habarán gósha dárant o áyáni sará kára kanant.”</verse>
				<verse number="29">Wahdé mardománi mocchi géshter bayán at, Issáyá gwasht: “É zamánagay mardom sherr o zenahkárén mardom ant. Ajabbatén neshánia lóthant, bale áyán Yunos nabiay neshániá abéd, dega hecch neshánié dayaga nabit.</verse>
				<verse number="30">Anchosh ke pa Naynawáay mardomán Yunos yakk neshánié at, hamé paymá Ensánay Chokk ham wat pa é zamánagay mardomán yakk neshánié bit.</verse>
				<verse number="31">Jost o porsay róchá, Sabáay malakah gón é zamánagay mardomán hórigá páda kayt o áyán mayáriga kant, chéá ke Sabáay malakah cha donyáay á dastá átk tán Solaymánay hekmatá beshkont. Bale nun cha Solaymáná masteréné edá ent.</verse>
				<verse number="32">Jost o porsay róchá, Naynawáay mardom gón é zamánagay mardomán hórigá páda káyant o áyán mayáriga kanant, chéá ke áyán Yunosay dháh o hozzhárbáshay sará tawbah kort. Bale nun cha Yunosá masteréné edá ent.</verse>
				<verse number="33">Hechkas cherágá pa chér dayagá róka nakant o na áiá tagáray chérá éra kant. Áiá cherágdánay sará éra kant, tán harkas ke lógá kayt áiay rozhnáiá begendit.</verse>
				<verse number="34">Tai chamm, jesm o jánay cherág ent. Wahdé tai chamm wassh o dráh ent, tai sajjahén jesm o ján rozhnága bit, bale agan tai chamm nádráh bebit, gorhá tai jesm o ján ham tahára bit.</verse>
				<verse number="35">Hozzhár bay, é nur o rozhn ke tará hastent, tahár mabit.</verse>
				<verse number="36">Agan tai sajjahén jesm o ján rozhnág bebit o áiay hecch bahré tahár mabit, gorhá sarjamiá drapshnáka bit, anchosh ke cherágay shahm tará rozhnága kant.”</verse>
				<verse number="37">Wahdé Issáyá habar halás kort, yakk Parisiéá á wati lógá mehmán kort, Issá áiay lógá shot o pa warákay waragá parzónagay sará nesht.</verse>
				<verse number="38">Bale wahdé Parisiá dist ke Issáyá cha waragá pésar dast nashoshtant hayrán mant.</verse>
				<verse number="39">Gorhá Hodáwandén Issáyá dém gón áiá kort o gwashti: “Shomá Parisi, pyálah o darpáni dhanni némagá sáp o sallaha kanét, bale shomay darun cha lálech o tamáh o radén kárán porr ent.</verse>
				<verse number="40">Oo násarpadán! Áiá ke shomay dhanni némag, bezán jesm o ján addh kortag, shomay del o darun ham hamáiá najórhéntag?</verse>
				<verse number="41">Gorhá cha darunay chizzán hayrát bedayét tán sajjahén chizz pa shomá pák o sallah bebant.</verse>
				<verse number="42">Oo Parisián! Bazhn o apsóz pa shomá ke purchénk o sadáp o é dega káhokáni sará dahyakka dayét bale cha dádrasi o ensáp o Hodáay mehrá béhayál o bétránag ét. Drégatá, shomá é kár bekorténant o á ham yalah madáténant.</verse>
				<verse number="43">Oo Parisián! Bazhn o apsóz pa shomá ke kanisaháni awali red o srapay nendag o bázárán mardománi wasshátk o drahbátán dósta dárét.</verse>
				<verse number="44">Bazhn ent, shomá hamá kabráni paymá ét ke áyáni sará seng o shakk nést o gendaga nabant o mardom pa názánti áyána lapáshant o gwazant.”</verse>
				<verse number="45">É habaráni sará Sharyatay káziéá gwasht: “Oo ostád! Taw gón wati é habarán, márá ham béezzat kanagá ay.”</verse>
				<verse number="46">Issáyá gwasht: “Oo Sharyatay kázián! Pa shomá ham bazhn o apsóz ent. Shomá mardománi chakká gránén bára laddhét ke cha áyáni zórá gésh ent, bale wat pa komakk kanagá, lankok o mórdánagé ham nasorénét.</verse>
				<verse number="47">Bazhn o apsóz pa shomá! Hamá nabiáni kabráni sará gombod o addiraha bandét ke shomay pet o pirokán koshtagant.</verse>
				<verse number="48">É paymá, shomá wat áyáni é káray sháhed o mannóger ét. Shomay pet o pirokán paygambar koshtagant o shomá áyáni kabráni sará addiraha bandét.</verse>
				<verse number="49">Paméshká, Hodáyá cha wati hekmatá gwashtag: Man paygambar o kásed pa áyán ráha dayán, bale á lahténá koshant o lahténá ázára dayant.</verse>
				<verse number="50">Paméshká cha donyáay bongéjá hamá sajjahén paygambar ke mardomán koshtagant, áyáni hón é zamánagay mardománi gardená ent,</verse>
				<verse number="51">bezán Hábilay hóná beger tán Zakaryáay hóná, ke korbánjáh o mazanén parasteshgáhay nyámá réchag but. Haw! Shomárá gwashán ke é zamánagay mardom, á sajjahén hónáni daynkár ant.</verse>
				<verse number="52">Oo Sharyatay kázián! Bazhn ent ke shomá zántkáriay hazánagay kelit zort o bort, na wat tahá átkagét o na á ke ráhá ant, tahá rawagá eshtagant.”</verse>
			</chapter>
			<chapter number="12">
				<verse number="1">Hamá wahdá, hazárán mardom mocch but o yakdomiá gwarmósh dayán o lapáshán at. Issáyá pésará dém gón moridán tarrént, wati gapp o tráni bongéj kort o gwashti: “Cha Parisiáni homirá ke ryákári o dotal o dopóstiay homir ent, watá dur bedárét,</verse>
				<verse number="2">chéá ke hecch chérén káré nést ke záher o paddar mabit o choshén andém o panáhén chizzé nést ke áshkár o démdará mabit.</verse>
				<verse number="3">Paméshká, har habaré ke shomá shapay taháriá kortag, róchay rozhnáiá eshkonaga bit o har habaré ke shomá dapbandén lógáni tahá pa halwat kortag, cha lóg o bánáni sará jár janaga bit.</verse>
				<verse number="4">Oo mani dóstán! Shomárá gwashán ke cha mardomán matorsét. Á shomay jesm o jáná koshta kanant, bale cha eshiá géshter hecch korta nakanant.</verse>
				<verse number="5">Man shomárá kaddhana kanán o gwashán ke cha kayá betorsét. Cha hamáiá betorsét ke koshta kant o koshagá rand dózahá dawr dayagay wáki ham hast. Haw! Man shomárá gwashán ke cha hamáiá betorsét.</verse>
				<verse number="6">Panch jenjeshk pa do paysahá bahá nabit? Bale Hodá cha áyán yakkéá ham béhayála nabit.</verse>
				<verse number="7">Hodáyá shomay saray mudáni hesáb ham gón ent, gorhá matorsét chéá ke shomay kadr o arzesh cha sajjahén jenjeshkán géshter ent.</verse>
				<verse number="8">Man shomárá gwashán ke harkas mardománi démá maná bemannit, Ensánay Chokk Hodáay préshtagáni démá áiá mannit.</verse>
				<verse number="9">Bale harkas mardománi démá maná mamannit, man ham Hodáay préshtagáni démá áiá namannán.</verse>
				<verse number="10">Hamé dhawlá, agan kasé Ensánay Chokkay helápá habar bekant pahell kanaga bit, bale harkas Hodáay Pákén Ruhay sará kopr bekant, á bakshaga nabit.</verse>
				<verse number="11">Mardom shomárá gerant o kanisahána barant o hákem o hokumatáni démá pésha kanant. Á wahdá, pa wati démpániá paréshán mabét ke ché begwashét,</verse>
				<verse number="12">chéá ke Pákén Ruh shomárá hamá wahdá wat sója dant ke ché begwashét.”</verse>
				<verse number="13">Cha mardománi mocchiá, yakkéá gón áiá gwasht: “Oo ostád! Mani brátá begwash ke cha petay mirásá mani bahrá begisshénit o bedant.”</verse>
				<verse number="14">Issáyá passaw dát: “Oo mard! Kaséá maná shomay mirásay bahr kanók nakortag.”</verse>
				<verse number="15">Gorhá gón mardomán gwashti: “Hozzhár bét! Watá cha har dhawlén tamáh o lálechá dur bedárét, chéá ke mál o dawlatay zyádahi ensánay zenday maksad o morád naent.”</verse>
				<verse number="16">Áiá yakk mesálé dát o gwashti: “Yakk hastómandén zemindáré hastat ke áiá cha wati dhagár o keshárán bázén dahl o rasadé raset.</verse>
				<verse number="17">Nun wati delá pegri kort ke ‘ché bekanán? Maná pa esháni ambár kanagá jágah nést.’</verse>
				<verse number="18">Gorhá gón wat gwashti: ‘Nun zánton ché bekanán. Wati ambárána karóján o harába kanán o esháni jágahá masterén ambára bandán o sajjahén dán o málán hamódá ambára kanán.</verse>
				<verse number="19">Padá gón wata gwashán: “Taw pa bázén sálán mazanén málé mocch kortag. Nun ásudag bebay, wassh bwar o benósh o shádehi kan!”’</verse>
				<verse number="20">Bale Hodáyá gwasht: ‘Oo nádán! Enshapi tai sáh cha taw geraga bit, gorhá tai é mocch kortagén mál o melkat kaiga bant?’</verse>
				<verse number="21">Esh ent á mardomay ásar o ákebat ke pa wat mál ambára kant bale Hodáay gwará hastómand naent.”</verse>
				<verse number="22">Issáyá gón wati moridán gwasht: “Paméshká shomárá gwashán ke pa wati zendá paréshán o deltaparkah mabét ke ‘Ché bwarén?’ na pa wati jesm o jáná ke ‘Ché bepóshén?’</verse>
				<verse number="23">chéá ke zend, cha waráká o jesm o ján, cha pósháká géshtera karzit.</verse>
				<verse number="24">Gwarágán bechárét, na keshant o na ronant o na kahdán o ambáresh hast. Bale angat Hodá áyán róziga dant. Shomay arzesh o kimmat cha morgán báz géshter ent.</verse>
				<verse number="25">Kasé gón pegr o hayáláni zórá wati zenday róchán sáhaté ham gésh korta kant?</verse>
				<verse number="26">Agan shomá inchokén kasánén káré korta nakanét, gorhá chéá zenday dega chizzáni bárawá pegra kanét?</verse>
				<verse number="27">Oo kambáwarán! Gol o polláni némagá delgósh kanét ke chón rost o rodóma kanant. Na zahmaté kasshant o na résant o gwapant, bale man shomárá gwashán ke Solaymán bádsháhá gón wati mazanén shán o shawkatá, hechbar choshén dhawldárén póshák gwará nabutag, chosh ke é poll zébá o brahdár ant. Wahdé Hodá gyábánay káhán ke maróchi hastant o bándá taruná sóchaga bant, é dhawlá zébá o brahdára kant, gorhá shomárá che paymá sharterén pósháka nadant?</verse>
				<verse number="28"></verse>
				<verse number="29">Paméshká pa ward o warákay shóházá watá delsyáh makanét.</verse>
				<verse number="30">Donyáay sajjahén Hodánábáwarén mardom é chizzáni randá tachant, bale shomay ásmáni Peta zánt ke shomárá é chizz pakár ant.</verse>
				<verse number="31">Shomá Hodáay bádsháhiay shóházá bebét, é sajjahén wat shomárá dayaga bant.</verse>
				<verse number="32">Oo mani kasánokén romb o thóli! Matorsét chéá ke shomay ásmáni Petay razá o wáhag hamesh ent ke bádsháhiá shomárá bedant.</verse>
				<verse number="33">Wati mál o melkatá bahá kanét o nézgáráni sará bahr kanét. Pa wat anchén zarturag addh bekanét ke hechbar kwahn mabant, nahallagi o abadmánén ásmáni ganjé ambár kanét ke na dozz áiá bárt o na warók o raméz áiá wárt.</verse>
				<verse number="34">Shomay del hamá jáhá rawt ke mál hamódá ent.</verse>
				<verse number="35">Lánká bebandét o wati cherágá rók o rozhnág bedárét.</verse>
				<verse number="36">Hamá hezmatkár o dazbójáni paymá bebét ke rahchár ant áyáni hodábond kadén cha sur o árósay shádehián pera tarrit o anchosh ke kayt o darwázagá thokkit, á darwázagá pacha kanant.</verse>
				<verse number="37">Bahtáwar ant hamá hezmatkár ke áyáni hodábonda kayt o gendit ágah o hozzhár ant. Báwar kanét hodábond wat pa áyáni hezmatá lánka bandit, áyána nendárénit o warag démá dant.</verse>
				<verse number="38">Bahtáwar ant hamá hezmatkár agan áyáni wájah shapay domi yá sayomi pásá byayt, begendit ke ágah ant.</verse>
				<verse number="39">Shomá sharra zánét, agan lógay hodábondá bezántén dozz kojám wahdá kayt, gorhá áiá hechbar dozz wati lógá pa dozziá naeshtagat.</verse>
				<verse number="40">Hamé paymá tayár bebét, chéá ke Ensánay Chokk anchén wahdéá kayt ke shomá áiay entezár o wadárá nabét.”</verse>
				<verse number="41">Petrosá gwasht: “Oo Hodáwand! É mesál taw pa má áwort yá pa sajjahénán?”</verse>
				<verse number="42">Hodáwandén Issáyá gwasht: “Wapádár o shiwwárén kármaster hamá ent ke hodábond áiá wati é dega sajjahén hezmatkáráni master bekant tán áyán pa wahd ward o warák bedant.</verse>
				<verse number="43">Bahtáwar ent hamá hezmatkár ke wahdé hodábonda kayt, áiá hamá káráni sará gendit.</verse>
				<verse number="44">Shomárá rásténa gwashán, hodábond hamá hezmatkárá wati sajjahén mál o hastiay kármastera kant.</verse>
				<verse number="45">Bale agan hamá kármaster wati delá begwashit: ‘Angat mani hodábonday áyagá báz wahd hast’ o paméshká warag o charagá malár o hanósh bebit o wati hamkárén golám o móledán latth o kotth bekant.</verse>
				<verse number="46">Áiay hodábond anchén róch o sáhatéá kayt o rasit ke á nazánt o wadárá naent. Gorhá hodábond áiá thokkor thokkora kant o béwapá o nábáwaráni nyámá dawra dant.</verse>
				<verse number="47">Á hezmatkár ke wati hodábonday wáhag o delkasshiána zánt, bale angat áiay razá o morádáni sará kár kanagá watá tayára nakant, bázén latthé wárt.</verse>
				<verse number="48">Bale hamá ke pa názánti anchén radé jant ke latth o kotthay sezáwár ent, kamter lattha wárt. Chéá ke cha masterén mansabdárá géshter jost o porsa bit o kaséá ke géshter zemmawári dayag butag, cha áiá géshter hesáb geraga bit.</verse>
				<verse number="49">Man donyáyá átkagán ke ásé rók bekanán. Drégatá é wahdi á ás rók butén.</verse>
				<verse number="50">Bale cha áiá pésar, maná pákshódié zalurat ent, ke pa áiay sarjam kanagá báz paréshán o bétáhir án.</verse>
				<verse number="51">Gomána kanét man átkagán tán zeminay sará tepáki o sohl byárán? Na, man pa jetáiay áragá átkagán.</verse>
				<verse number="52">Cha é damáná o rand, har lógay panchén mardománi nyámá jetáia kapit, say doay helápá o do sayay helápá bit.</verse>
				<verse number="53">Pet gón chokká nátepáka bit o chokk gón petá, jenekk cha mátá jetá bit o mát cha jenekká, wassig gón neshárá nátepáka bit o neshár gón wassigá.”</verse>
				<verse number="54">Gorhá Issáyá gón mardomán gwasht: “Wahdé shomá dém pa rónendá gendét ke jambaréá bastag, hamá damáná gwashét ke hawra bit o hawr ham gwárit.</verse>
				<verse number="55">Wahdé cha jonubá gwáta kasshit, gwashét ke maróchi garm o lewára bit o hamé dhawlá ham bit.</verse>
				<verse number="56">Oo dopóstén shatalkárán! Wahdé shomá zemin o ásmánay rang o neshániána zánét ke ché bayagi ent, gorhá chón é annugén zamánagay neshánián kesás korta nakanét?</verse>
				<verse number="57">Shomá pa ché rástiá wat kesás korta nakanét?</verse>
				<verse number="58">Wahdé gón wati daynkárá hakdiwáná raway, johd kan ráhá gón áiá pa sohl o saláh berasay. Chosh mabit ke tará káziay kerrá bebárt o á tará sepáhigay dastá bedant o sepáhig tará bandijáhá bebárt o jél bekant.</verse>
				<verse number="59">Tará gwashán, tán wahdé ke taw zarráni goddhi pai o paysahá porr makanay, cha ódá ázáta nabay.”</verse>
			</chapter>
			<chapter number="13">
				<verse number="1">Hamá wahdá, lahténá gón Issáyá á Jalili mardománi bárawá hál o habara kort ke Pilátusá koshtagatant o áyáni hón, gón hamáyáni korbánigén dalwatáni hóná hór o hawár kortagat.</verse>
				<verse number="2">Issáyá áyáni passawá gwasht: “Shomá gomána kanét, á Jalili ke pa choshén bazzagi o syahróchié dochár kaptant, cha á degarán gonahkárter atant?</verse>
				<verse number="3">Man shomárá gwashán na, chosh naent, bale agan tawbah makanét, shomá ham hamáyáni dhawlá gár o gomsára bét.</verse>
				<verse number="4">Gomána kanét hamá hazhdahén mardom ke Siluháay borj áyáni sará kapt o mortant, cha Urshalimay á dega sajjahén mardomán radkárter atant?</verse>
				<verse number="5">Man shomárá gwashán na, shomá ham, agan tawbah makanét, hamáyáni dhawlá gár o gomsára bét.”</verse>
				<verse number="6">Padá Issáyá pa áyán mesálé jat: “Mardéá wati anguri bágá enjiray drachké hastat. Yakk róché, á enjiray baráni cháragá bágá shot, bale baré nadisti.</verse>
				<verse number="7">Gorhá gón wati bágpáná gwashti: ‘Say sál ent ke man é enjiray baráni cháragá káyán bale heccha nagendán. Begoddhi tán zeminá bébar o bésamar makant.’</verse>
				<verse number="8">Bale bágpáná passaw dát: ‘Wájah! Dega yakk sálé belli, man eshiay boná kóchán o kolóndhán o samáta dayán,</verse>
				<verse number="9">démi sálá, agan bari dát sharr, agan nadáti gorhá begoddhi.’”</verse>
				<verse number="10">Shabbatay róché, Issá yakk kanisahéá mardomán sabakk o tálim dayagá at.</verse>
				<verse number="11">Yakk janéné hamódá at ke hazhdah sálá, yakk arwáhéá nádráh kortagat. Kompi jatagat o hecch dhawlá wati sréni tachk korta nakort.</verse>
				<verse number="12">Wahdé Issáay chamm pa áiá kaptant, tawári kort o gwashti: “Oo janén! Taw cha wati nájórhiá rakketay.”</verse>
				<verse number="13">Issáyá wati dast áiay sará ér kort o hamá damáná á kompén janénay srén tachk but o Hodáay sepat o sanáyá lagget.</verse>
				<verse number="14">Bale kanisahay master pa é sawabá ke Issáyá Shabbatay róchá drahbakshi kortagat nárazá but o gwashti: “Shomárá pa wati kárán shash róch hast o hamá róchán pa wati drahbakshiá byáét, na ke Shabbatay róchá.”</verse>
				<verse number="15">Hodáwandén Issáyá áiay passawá darráént: “Oo shatalkárén ryákárán! Cha shomá hechkas Shabbatay róchá wati har o gókán cha wati banjáhána nabójit o dhanná pa áp dayagá nabárt?</verse>
				<verse number="16">Gorhá, é janén, ke Ebráhémay nasl o padréch ent o hazhdah sál ent ke Shaytáná wati bandig kortag, chéá Shabbatay róchá cha wati azábán ázát o ásudag kanag mabit?”</verse>
				<verse number="17">Wahdé Issáyá chosh gwasht, áiay sajjahén badwáh pashal o sharmendag butant. Bale é dega sajjahén mardom cha Issáay é mójezah o ajabén kárán báz washdel o shádán butant.</verse>
				<verse number="18">Randá, Issáyá gwasht: “ Hodáay bádsháhi che paymá ent? Áiá gón chónén chizzé hamdarwar bekanán?</verse>
				<verse number="19">Hodáay bádsháhi, thélkáhay tohmay paymá ent ke mardéá zort o wati bágá kesht. Á dánag rost o drachkéay dhawlá but o báli morgán áiay ták o tháláni chérá kodóh o kodám bast.”</verse>
				<verse number="20">Padá gwashti: “Man pa Hodáay bádsháhiá chónén mesálé pésh bekanán?</verse>
				<verse number="21">Hodáay bádsháhi hamá homiray paymá ent ke janénéá zort o gón bázén ártéá hawár kort o kamm kammá sajjahén árt gwát gept o homir but.”</verse>
				<verse number="22">Issá shahr pa shahr o métag pa métag mardomán tálim dayán dém pa Urshalimá rawagá at,</verse>
				<verse number="23">yakkéá jost kort: “Oo wájah! Bárén, cha mardomán, tahná kammokéné rakkit?”</verse>
				<verse number="24">Áiá passaw dát: “Johd kanét cha tankén darwázagá begwazét, chéá ke man shomárá gwashán, bázéné cha hamé darwázagá gwazagay johdá kant, bale gwasta nakant.</verse>
				<verse number="25">Wahdé kayt ke lógay hodábond páda kayt o lógay darwázagá banda kant, gorhá shomá lógay dapá óshtét o harchont darwázagá thokkét o tawára kanét: ‘Oo wájah! Darwázagá pa má pach kan!’, bale á passawa dant ke ‘man shomárá pajjáha nayárán o nazánán cha kojá ét.’</verse>
				<verse number="26">Shomá gwashét: ‘Má gón taw hamwán o hamdiwán butagén o taw may damk o kuchahán márá tálim dátag.’</verse>
				<verse number="27">Bale á passawa dant: ‘Man shomárá pajjáha nayárán o nazánán cha kojá ét? Oo radkárán! Cha mani démá dur bét.’</verse>
				<verse number="28">Á wahdá, gréwét o dantán pa dantána droshét, chéá ke Ebráhém, Esák, Ákub o sajjahén paygambarán, mán Hodáay bádsháhiá gendét, bale wat cha Hodáay bádsháhiá dhanná dawr dayaga bét.</verse>
				<verse number="29">É dega mardom cha ródarátk o rónend o cha shomál o jonubay chárén némagána káyant o Hodáay bádsháhiay parzónagay sará nendant.</verse>
				<verse number="30">Haw, anchosh ent ke áheri, awalia bant o awali, áheria bant.”</verse>
				<verse number="31">Hamá wahdá, lahtén Parisi, Issáay gwará átk o gwashtesh: “Nun taw é jágahá yalah kan o dega jáhéá beraw, chéá ke Hirudis tai koshagay randá ent.”</verse>
				<verse number="32">Áyáni passawá gwashti: “Berawét á róbáhá begwashét ‘Maróchig o bándá, jennána kasshán o mardomán dráha kanán o sayomi róchá, wati kárá sarjam pa sara rasénán.’</verse>
				<verse number="33">Bale maróchi, bándát o póshi, allamá wati é sát o sapará démá barán, chéá ke hecch paygambaray kósh cha Urshalimá dhanná nabit.</verse>
				<verse number="34">Urshalim, oo Urshalim! Taw paygambarána koshay o Hodáay ráh dátagénán sengsára kanay. Báz randá man lóthetag tai chokkán wati kerrá mocch o yakjáh bekanán, anchosh ke nekénkén morgé chureg o chippokán wati bál o bánzoláni chérá moccha kant, bale shomá nalóthet.</verse>
				<verse number="35">Nun shomay lógay ákebat, shomay wati dastá yalah dayaga bit. Shomárá gwashán dega baré maná nagendét tán á wahdá ke cha wati zobáná begwashét: ‘Mobárak bát hamá ke pa Hodáwanday námá kayt!’”</verse>
			</chapter>
			<chapter number="14">
				<verse number="1">Shabbatay róché, Issá pa warákay waragá cha Parisi sarókán yakkéay lógá shotagat. Óday mardom pa delgósh áiá cháragá atant ke bárén ché kant?</verse>
				<verse number="2">Áiay dém pa démá, mardé at ke gón jalandaray nádráhiá gwát geptagat.</verse>
				<verse number="3">Issáyá cha Sharyatay kázi o Parisián jost gept: “Shabbatay róchá nádráháni dráh kanag rawá ent yá na?”</verse>
				<verse number="4">Bale á bétawár butant. Gorhá Issáyá á marday dast gept, dráhi kort o roksat dát ke berawt.</verse>
				<verse number="5">Gorhá Issáyá dém gón áyán tarrént o gwashti: “Cha shomá kay ent ke áiay chokk yá gók Shabbatay róchá chátá bekapit o áiá hamá damáná cha chátá dar makant?”</verse>
				<verse number="6">Bale áyán hecch passaw dát nakort.</verse>
				<verse number="7">Wahdé Issáyá dist ke mehmán, che paymá diwánjáhay sharterén jágahán gechén kanagá ant, gorhá é mesáli dát o gwashti:</verse>
				<verse number="8">“Wahdé taw pa sur o áróséá lóthaga bay, diwánay sharterén jágahán manend, balkén cha taw masterén mardomé ham lóthag butag.</verse>
				<verse number="9">Gorhá, á mehmándár ke shomá har doéni lóthetagant, tará gwashit: ‘Wati jáhá áiá beday.’ Gorhá taw pashal o sharmendaga bay o nácháriá, cha sajjahénán jahltera nenday.</verse>
				<verse number="10">Wahdé kasé tará mehmán bekant, sajjahénáni poshtá benend, tánke mehmándár wat byayt o begwashit: ‘Oo mani dóst! Byá o démáter benend.’ Á wahdá, taw á dega mehmánáni chammá sharapdártera bay.</verse>
				<verse number="11">Chéá ke harkas watá mazana zánt o lékit, kamsharapa bit o harkas watá jahl o érdasta mannit, washnám o sharapdára bit.”</verse>
				<verse number="12">Gorhá, Issáyá gón mehmándárá gwasht: “Wahdé taw pa sobáreg yá shámá mehmánia kanay, wati sangat, brát o syád yá hastómandén hamsáhegán malóth, chosh mabit ke á ham tai mehmániay badalá, tará mehmán bekanant o taw wati mehmániay badalá begeray.</verse>
				<verse number="13">Wahdé mehmánia kanay, gorhá nézgár o mondh o lang o kórán belóth.</verse>
				<verse number="14">Gorhá bahtáwara bay, chéá ke áyáni kerrá chizzé nést tará badalá bedayant o taw wati mozzá pahrézkáráni padá zendag bayagay wahdá geray.”</verse>
				<verse number="15">Cha óday mehmánán yakkéá, gón é habaray eshkonagá gwasht: “Bahtáwar ent hamá ke Hodáay bádsháhiay mehmániá waraga wárt.”</verse>
				<verse number="16">Issáyá passaw dát o gwashti: “Mardéá mazanén mehmánié kort o bázén mardomé lótháént.</verse>
				<verse number="17">Mehmániay róchá, gón wati golámá gwashti: ‘Beraw mani mehmánán begwash: “Byáét ke har chizz nun tayár ent.”’</verse>
				<verse number="18">Bale cha á sajjahénán har yakkéá nimmóné kort o nayátk. Yakkéá gwasht: ‘Man yakk dhagáré pa bahá geptag o báyad ent pa áiay cháragá berawán, paméshká pahellia lóthán.’</verse>
				<verse number="19">Degaréá gwasht: ‘Man panch jopt káiger geptag o pa áyáni chárag o chakkásagá sar geptagán, paméshká pahellia lóthán.’</verse>
				<verse number="20">Sayomiá gwasht: ‘Man nóki sur kortag, paméshká átka nakanán.’</verse>
				<verse number="21">Golám átk o wati hodábondi cha sajjahénáni hálá sahig kort. Hodábond é habaráni eshkonagá sakk zahr gept o hokmi kort: ‘Pa eshtápi beraw, cha shahray tank o rahsarán, sajjahén nézgár, mondh, kór o langán pa é mehmániay waragá byár.’</verse>
				<verse number="22">Randá, golám átk o gón hodábondá gwashti: ‘Wájah! Harché ke taw maná hokm dát man hamá dhawlá kort, bale angat jágah hastent.’</verse>
				<verse number="23">Gorhá hodábondá wati golám hokm kort: ‘Shahrá dhann, ráh o rahsarán beraw, mardomán shóház kan o áyán mennat kan o mani lógá byár tánke mehmánjáh cha mardomá porr bebit.’</verse>
				<verse number="24">Shomárá rásta gwashán ke cha awali lóthetagén mardomán yakké ham, mani mehmániay warákána nachashit.”</verse>
				<verse number="25">Mazanén romb o mocchié, Issáyá hamráhi kanagá at. Áiá dém gón áyán tarrént o gwashti:</verse>
				<verse number="26">“Á ke lóthit mani morid bebit, agan cha wati pet o mát, jan o chokk, brát o gohárán o cha wati jenday sáhá ham sar magwazit, mani morid buta nakant.</verse>
				<verse number="27">Agan kasé wati salibá baddhá makant o mani randá mayayt, á ham mani morid buta nakant.</verse>
				<verse number="28">Kay ent á ke lóthit borjé bebandit, bale cha borjay bandagá pésar, manendit o áiay zarr o málay hesábá makasshit o machárit ke bárén é káray sarjam o purah kanagay wák o twáni hast yá na?</verse>
				<verse number="29">Chéá ke agan é borjay bonredá ér bekant o némtamán bellit, sajjahén mardom ke gendant, áiá kalág o rishkanda kanant o</verse>
				<verse number="30">gwashant: ‘É mardá káré bongéj kort bale sarjam kanagá dar mant.’</verse>
				<verse number="31">Yá kojám bádsháh ent ke gón dega bádsháhéá pa jangá sar begipt bale cha jangá pésar, manendit o é pegrá makant ke bárén gón dah hazáray pawjá, á bádsháhay bist hazári lashkaray démá dáshta kant yá na?</verse>
				<verse number="32">O agan begendit ke áiay démá dáshta nakant, gorhá angat ke dozhmenay lashkar dur ent, cha péshá pa sohl o tráná wati kásedán rawána kant.</verse>
				<verse number="33">Hamé paymá, cha shomá harkasé, tán wahdé ke cha wati sajjahén mál o hastiá dast makasshit, mani morid buta nakant.</verse>
				<verse number="34">Wád sharr ent bale agan wáday tám berawt, gorhá chón áiá padá wádók korta kanant?</verse>
				<verse number="35">Na pa zemin o dhagárá darda wárt o na samát buta kant, áiá dura réchant. Harkasá pa eshkonagá gósh per, beshkont.”</verse>
			</chapter>
			<chapter number="15">
				<verse number="1">Nun sajjahén songi o máliátgir o gonahkárén mardom, Issáay gwará átkant tán áiay habarán beshkonant.</verse>
				<verse number="2">Bale Parisi o Sharyatay zánóger, norondhán o iráz geráná gwashagá atant: “É mard gón gonahkárán nend o nyáda kant o gón áyán hór waraga wárt.”</verse>
				<verse number="3">Gorhá Issáyá pa áyán é mesál áwort o gwashti:</verse>
				<verse number="4">“Cha shomá agan kaséá sad mésh bebit o cha áyán yakké gár bebit, gorhá nawad o nohén méshán charágáhá yalaha nadant o hamá gárén méshay shóházá narawt tán áiá dar begéjit?</verse>
				<verse number="5">Wahdé gárén méshá dara géjit pa galé wati kópagá kanti,</verse>
				<verse number="6">lógá rawt, dóst o hamsáhegána lóthit o gwashit: ‘Gón man gal o shádehi kanét ke man wati á gárén mésh dar gétkag.’</verse>
				<verse number="7">Man shomárá gwashán, hamé dhawlá pa yakk pashómánén gonahkáréá ásmáná mazanén jashné geraga bit, bale pa nawad o noh pahrézkárá ke áyán pashómáni darkár naent choshén jashné geraga nabit.</verse>
				<verse number="8">Yá ke agan janénéá dah kaldár bebit o cha á dahén kaldárán yakké gár bebit, gorhá pa wati gárén kaldáray shóházá, cherág róka nakant o lógá narópit? Tán áiá dar magéjit cha wati shóházá dasta kasshit?</verse>
				<verse number="9">Anchosh ke á kaldárá dara géjit, dóst o hamsáhegána lóthit o gwashit: ‘Gón man gal o shádehi kanét chéá ke wati gárén kaldáron wadi kortag.’</verse>
				<verse number="10">Hamé paymá man shomárá gwashán, agan yakk gonahkáré cha wati gonáhán tawbah bekant o Hodáay ráhá byayt, Hodáay préshtagáni bárgáhá jashn o shádehi geraga bit.”</verse>
				<verse number="11">Issáyá gésh kanán kort o gwashti: “Yakk mardéá do mardénchokk hastat.</verse>
				<verse number="12">Kasteréná yakk róché gón petá gwasht: ‘Oo mani pet! Cha tai mál o melkatá, harché ke mani bahr o wandhá kapit maná annun beday.’ Gorhá petá wati sajjahén mál o maddhi doén chokkáni sará bahr kort.</verse>
				<verse number="13">Lahtén róchá o rand, kasterén chokká wati sajjahén bahr yakjáh kort, zort o durén molkéá shot o sajjahén zarri pa hawasnáki gár kortant. Randá, á molká sakk dhokkál kapt o á dastang o mohtáj but.</verse>
				<verse number="14"></verse>
				<verse number="15">Hamá molká, yakk mardoméay kerrá shot o pa káréay geragá watá lecchénti. Gorhá, áiá wati dhagáráni sará hukkáni chárénók kort.</verse>
				<verse number="16">Ódá haminchok shodig but ke delia lóthet hamá kósagán bwárt o wati lápá sér bekant ke hukkáni warák atant, bale kassá pa waragá hecch nadát.</verse>
				<verse number="17">Wahdé hóshi kort o zánti, gón wat gwashti: ‘Mani petay bázén nawkar o kárdárá lápay sérá waráka rasit o man edá shodá mark án.</verse>
				<verse number="18">Nun wati petay kerrá pera tarrán o áiá gwashán: Oo mani pet! Man tai o ásmánay Hodáay gonahkár án o</verse>
				<verse number="19">nuna nakarzán ke tai chokk gwashag bebán. Maná wati hezmatkáráni dhawlá yakk hezmatkáré bekan.’</verse>
				<verse number="20">Gorhá pád átk o dém pa petay lógá rahádag but. Petá ke cha durá dist deli pa áiá sotk o pa eshtápi áiay démá tachán but o gwarambázi kort o chokketi.</verse>
				<verse number="21">Chokká gwasht: ‘Oo mani pet! Man tai o ásmánay Hodáay gonahkár án o nuna nakarzán ke tai chokk gwashag bebán.’</verse>
				<verse number="22">Bale petá wati hezmatkár gwashtant: ‘Eshtáp kanét, pa áiá gehterén kabáhá byárét o gwarái bedayét. Challah o mondrikki dastá o kawshi pádá bedayét.</verse>
				<verse number="23">Á pábondi gwaská byárét o bekoshét tánke jashné bekanén o wasshén waráké bwarén.</verse>
				<verse number="24">Chéá ke mani é chokk mortagat bale nun padá zendag butag, gár at o nun wadi butag. É dhawlá áyán gal o shádehi kort.’</verse>
				<verse number="25">Bale masterén chokk dhagáráni sará at. Wahdé lógay nazzikká raset o sáz o zémeli tawári eshkot,</verse>
				<verse number="26">cha hezmatkárán yakké lóthet o josti kort: ‘Edá ché bayagá ent?’</verse>
				<verse number="27">Hezmatkárá passaw dát: ‘Tai brát padá lógá átkag o nun ke á pa wasshi o salámati rasetag tai petá jashné geptag o á pábondi gwaski koshtag.’</verse>
				<verse number="28">Gorhá, masterén brát sakk zahr gept o nalótheti lógá berawt. Bale pet dhanná átk o áiay wasshán kanagá mennatwár but.</verse>
				<verse number="29">Chokká petay mennatgiriay passawá gwasht: ‘Wati delá bechár, man inchok sálá tai kerrá goláméay dhawlá kár kortag, hechbar cha tai hokmá dar nabutagán o taw maná yakk shenekké ham nadátag ke gón wati dóst o hambalán shádehi bekanán.</verse>
				<verse number="30">Bale tai é chokká tai mál gón kahbagén janénán gár o gárat kortag o taw pa áiay per tarragá pábondi gwask koshtag.’</verse>
				<verse number="31">Petá gwasht: ‘Oo mani chokk! Taw harwahd mani kerrá ay o harché ke maná hast á sajjahén taig ant,</verse>
				<verse number="32">bale annun márá paméshká jashn o shádehi kanagi ent ke tai é brát mortagat o nun zendag butag, gár o bégwáh at o nun wadi butag o átkag.’”</verse>
			</chapter>
			<chapter number="16">
				<verse number="1">Issáyá gón wati moridán gwasht: “Azgár o hastómandén mardéá hesábdáré hastat. Wahdé pa áiá é hál sar but ke hesábdár áiay málá wárt o gára kant,</verse>
				<verse number="2">gorhá á lóthet o gwashti: ‘É chónén habar ant ke tai bárawá man eshkonagá án? Beraw wati sarjamén hesáb o ketábán begisshén o byár o maná beday. Maróchi o rand, taw cha mani hesábdáriá dar ay.’</verse>
				<verse number="3">Hesábdárá wati delá jérhet: ‘Nun chón bekanán ke mani wáhond maná cha kárá dar kanagá ent, bard o kódhál man jata nakanán, pendhagá ham maná lajja kant.</verse>
				<verse number="4">Bale haw! Annun zánton ché bekanán. Báyad ent anchén káré bekanán ke wahdé cha kárá kasshaga bán, randá mardom maná wati lógán bellant.’</verse>
				<verse number="5">Áiá wáhonday wámdár yakk yakká wati kerrá lóthetant. Cha awali wámdárá josti gept: ‘Tará mani wáhonday chinchok wám per ent?’</verse>
				<verse number="6">Passawi dát: ‘Maná yakk sad kayl zaytuni rógen wám per ent.’ Hesábdárá gwasht: ‘Beger, esh ent tai wámáni kabz, zutt benend o panjáh kayl benebis.’</verse>
				<verse number="7">Padá cha domi wámdárá josti kort: ‘Tará chinchok wám per ent?’ Gwashti: ‘Yakk sad kayl gandom.’ Hesábdárá gwasht: ‘É tai wámáni kabz ent. Beger o hashtád kayl benebis.’</verse>
				<verse number="8">Wáhondá wati locch o dozzén hesábdár shábásh gwasht, ke áiá é kár, gón aglmandi kortagat. Chéá ke é wahday chokk gón wati zamánagay mardomán donyái gir o dáráni dar baragá, cha Nuray chokkán bezán Hodái mardomán ákelter ant.</verse>
				<verse number="9">Shomárá gwashán ke donyáay é béwapáén málá pa sharrén dóstáni shóház kanagá kár bandét, tánke wahdé é mála hallit, shomárá abadmánén jaháná wasshátk bekanant.</verse>
				<verse number="10">Á ke gwandh o kasánén káráni sará tachk o rásta bit, mazanénáni sará ham rásta bit o á ke gwandhén káráni sará rásta nabit, mazanénáni sará ham rásta nabit.</verse>
				<verse number="11">Nun agan shomá é béwapá o kurhahén donyáay máláni sará rást o tachk mabét, gorhá kay barhakkén mál o ganjay bárawá shomay sará báwara kant?</verse>
				<verse number="12">Agan pa degaráni málá rást o tachk mabét, kay ent ke shomay wati málá, shomárá bedant?</verse>
				<verse number="13">Hecch golámé pa do wájahá hezmat korta nakant, yá gón yakkéá dozhmenia kant o domigi dósta bit, yá gón awaligá wapádára bit o cha á degará badia kayt. Shomá yakwahd o yakjáh, Hodá o zarray golámiá korta nakanét.”</verse>
				<verse number="14">Parisi ke wat zarparast atant, gón é habaráni eshkonagá, Issáesh kalág gept o rishkand kort.</verse>
				<verse number="15">Issáyá gwasht: “Shomá hamá ét ke mardománi démá watá tachk o pahrézkár pésha dárét, bale Hodá cha shomay delay hálán sahig ent. Shomárá begwashán, hamá chizz ke mardománi gwará báz kimmati ent, Hodá cha á chizzá sakk bézár ent.</verse>
				<verse number="16">Tawrát o sajjahén nabiáni bárig, tán Yahyáay wahdá at. Nun randá, Hodáay bádsháhiay mestág dayaga bit o harkas johda kant wati ráhá dém pa áiá dar begéjit.</verse>
				<verse number="17">Bezánét ke ásmán o zeminay gár o bérán bayag cha Sharyatay yakk thekk o noktahéay kapag o dur bayagá báz ásánter ent.</verse>
				<verse number="18">Agan kasé wati janá sawn o taláka dant o gón dega janénéá sura kant, zená kant o harkas ke gón talák dátagén janénéá sur o sánga kant, á ham zená kant.</verse>
				<verse number="19">Yakk máldár o hazgárén mardéá modám gránkimmatén pocch o pósháka póshet o wati róchi pa aysh o nósha gwázéntant.</verse>
				<verse number="20">Ilázar námén yakk garibén mardé hamáiay lógay dapá nádénag butagat ke jesm o jáni, sará tán pádá résh at.</verse>
				<verse number="21">Áiay armán at ke cha hazgárén marday parzónagay sar átkagén chondh o chánigán, wati lápá sér bekant. Kochekk ham átkant o áiay résh o násuresha chatthetant.</verse>
				<verse number="22">Wahdé á garib mort, préshtagán á zort o Ebráhémay kerrá bort. Hazgárén mard ham mort o mardomán kabr o kapan kort.</verse>
				<verse number="23">Hamá sér o hazgárén mard, dózahá sakk bazzagi kasshagá at. Áiá ke sar chest kort cha durá chammi pa Ebráhémá kapt ke hamá Ilázar áiay kashá nendók at.</verse>
				<verse number="24">Gwánki jat: ‘Ebráhém, oo mani pet! Tará mani sará bazzag bát, Ilázará mani kerrá dém beday ke wati lankoká ápá bejant o mani nokká tarr bekant ke man ásá sochagá án.’</verse>
				<verse number="25">Bale Ebráhémá passaw dát: ‘Oo mani bacch! Hayálá bekap ke taw wati zendá sharrén chizzáni wájah butagay o Ilázará wati róch pa bazzagi gwázéntagant. Bale á nun edá ásudag ent o taw azábán talwasagá ay.</verse>
				<verse number="26">Eshiá abéd, shomayg o may nyámá, yakk anchén johlén daragé borrag butag ke na may némagay mardom shomay gwará shota kanant o na shomay némagay mardom may kerrá átka kanant.’</verse>
				<verse number="27">Padá hazgárén mardá gón Ebráhémá gwasht: ‘Oo mani pet! Gorhá cha taw dazbandia kanán, Ilázará mani petay lógá rawán bekan,</verse>
				<verse number="28">chéá ke mani panch brát ant o mani wáhag ent ke Ilázar áyáni kerrá berawt o áyán dháh bedant o hozzhár bekant, chosh mabit ke á ham é porazábén jágahá byáyant.’</verse>
				<verse number="29">Bale Ebráhémá gwasht: ‘Áyáni kerrá Mussá o Nabiáni Ketáb hastant. Áyán bwánant o habaránesh gósh bedárant.’</verse>
				<verse number="30">Á mardá gwasht: ‘Na, oo mani pet Ebráhém! Cha mordagán agan kasé áyáni kerrá berawt, allamá á cha wati gonáhán tawbaha kanant.’</verse>
				<verse number="31">Ebráhémá gwasht: ‘Agan á Mussá o paygambaráni habarán gósha nadárant, gorhá cha mordagán agan kasé zendag bebit o áyáni kerrá berawt, áiay habarán ham báwara nakanant o namannant.’”</verse>
			</chapter>
			<chapter number="17">
				<verse number="1">Issáyá gón wati moridán gwasht: “Nabit ke mardom rad majant o thagal mawárt, bale apsóz pa hamá kasá ke degarán dém pa gonáhá bebárt.</verse>
				<verse number="2">Cha é kasánokénán yakkéay dém pa gonáhá baragay badalá, gehter hamesh ent ke áiay gardená jenteri táé bebandant o daryáyá chagali bedayant.</verse>
				<verse number="3">Cha wati kár o kerdán hozzhár bét. Agan tai brát gonáhé bekant, áiá sarkech day o mayárig kan, agan pashómán but, bebakshi.</verse>
				<verse number="4">Toré róché hapt randá gonáh bekant o hapt randá tai gwará byayt o begwashit: ‘man pashómán án,’ bebakshi.”</verse>
				<verse number="5">Issáay kásedán gón Hodáwandén Issáyá gwasht: “Wájah! May setk o báwará gésh kan.”</verse>
				<verse number="6">Gwashti: “Agan shomay báwar arzonéay kesásá ham bebit, shomá tuday é drachká hokm korta kanét ke ‘watá cha boná begwaj o beraw zeray tahá berod o besabz’. Á wahdá, drachk shomay hokmá mannit.</verse>
				<verse number="7">Cha shomá á kas kay ent ke áiay hezmatkár cha dhagáráni nangár kanag, ramagay chárénag o káray halás kanagá byayt, wáhond áiá begwashit: ‘Zutt byá o benend o warag bwar?’</verse>
				<verse number="8">Gón áiá nagwashit: ‘Pésará pa man warag addh kan, tán man nawártag taw mani hezmatá bósht, wahdé man halás kort gorhá taw bwar?’</verse>
				<verse number="9">Hodábond, wati hezmatkáray shogr o mennatá gipt ke ‘taw mani hokm mannetag?’ Na, hechbar.</verse>
				<verse number="10">Hamé paymá shomá ham, á sajjahén hokmán ke shomárá dayag butagant sarjam bekanét o begwashét ke ‘má tai hezmatkár bayagay láhek ham naén, tahná wati zemmah o dhobbah sarjam kortagant.’”</verse>
				<verse number="11">Issá dém pa Urshalimay rawagá, cha Sámerah o Jalilay simsarán gwazagá at.</verse>
				<verse number="12">Wahdé dém pa yakk métagéá pédák at, dah syahgarrién mardom gón áiá dochár kapt. Dur óshtátant o</verse>
				<verse number="13">gón borzén tawáré gwashtesh: “Oo wájah Issá! Tará may sará bazzag bát.”</verse>
				<verse number="14">Issáyá ke distant gwashti: “Berawét watá pa dini péshwáyán pésh bedárét.” Á, ráh geptant o ráhay nyámá, pák o palgár butant.</verse>
				<verse number="15">Cha áyán yakkéá, wahdé dist ke nun dráh ent, gón borztawári Hodáyá satá kanán, per tarret o átk,</verse>
				<verse number="16">Issáay pádán kapt o shogri gept. Á, cha Sámerián at.</verse>
				<verse number="17">Issáyá jost kort: “Záná, har dahén cha garrá pák o palgár nabutét? Á dega nohén kojá ant?</verse>
				<verse number="18">É yakkén darkawmá abéd, cha áyán dega yakké pa Hodáay sepat o sanáyá nayátk?”</verse>
				<verse number="19">Gorhá Issáyá gón á mardá gwasht: “Pád á, beraw, ke tai setk o báwará tará dráh kortag.”</verse>
				<verse number="20">Yakk róché, lahtén Parisiá cha Issáyá jost kort: “ Hodáay bádsháhi kadéna kayt?” Issáyá gwasht: “Hodáay bádsháhi chamzáherá gendaga nabit.</verse>
				<verse number="21">Gwashaga nabit ke Hodáay bádsháhi edá ent yá ódá. Chéá ke Hodáay bádsháhi, shomay delá ent.”</verse>
				<verse number="22">Padá gón wati moridán gwashti: “Yakk wahdé kayt ke shomá pa Ensánay Chokkay rócháni yakk róchéay gendagá armán o árzua kanét, bale á róchá nagendét.</verse>
				<verse number="23">Mardom shomárá gwashant ke ‘á edá ent’ yá ‘á ódá ent,’ bale shomá áyáni habará gón makapét.</verse>
				<verse number="24">Anchosh ke gerók cha yakk kondhéá jant o sajjahén ásmáná jalashkénit o rozhnága kant, Ensánay Chokk ham wati á róchá, anchosh záher o paddara bit.</verse>
				<verse number="25">Bale awalá báyad ent bázén sakki o sóri besaggit o é zamánagay nasl o padréch áiá mamannant.</verse>
				<verse number="26">Hamá dhawlá ke Nuhay bárigá butag, Ensánay Chokkay róch ham anchosha bit.</verse>
				<verse number="27">Á róchán, mardom ward o nósh o sáng o surá dazgatth atant tán hamá róchá ke Nuh bójigá swár but. Randá, mazanén hár o tuppáná sajjahén mardom gár o bégwáh kortant.</verse>
				<verse number="28">Lutay zamánagá ham hamé dhawlá at, mardom pa warag o charag o badal o bándát o kesht o keshár o lóg o jágahay bandagá goláésh atant,</verse>
				<verse number="29">bale á róchá ke Lut cha Sodumay shahrá dar átk, Hodáyá cha ásmáná ás o rókén gókort gwárént o Sodumay sajjahén mardom gár o bégwáh kortant.</verse>
				<verse number="30">Ensánay Chokkay paddar bayagay róchá, hamé dhawlá bit.</verse>
				<verse number="31">Á róchá, agan kasé wati lógay sará bebit o áiay ord o poténk lógá ér bant, pa áyáni zuragá jahlá ér makapit. Hamé dhawlá, agan kasé wati dhagáráni sará kesht o keshárá ent, á ham padá lógá per matarrit.</verse>
				<verse number="32">Lutay lógbánokay sargwastá yát bekanét.</verse>
				<verse number="33">Harkas wati sáhay rakkénagay randá bebit, áiá báhénit. Harkas wati sáhá bebáhénit, áiá rakkénit.</verse>
				<verse number="34">Shomárá gwashán ke á wahdá, agan do mardom yakkén taht o nepáday sará waptag, yakké baraga bit o domi hamódá pasht géjaga bit.</verse>
				<verse number="35">Cha do janéná, ke hórigá jenteray sará dánay droshagá bant, yakké baraga bit o domi hamódá pasht géjaga bit.</verse>
				<verse number="36">Do mard ke dhagáráni sará bit, yakké baraga bit o domi hamódá pasht géjaga bit.”</verse>
				<verse number="37">Jostesh kort: “Oo Hodáwand! Kojá chosha bit?” Passawi dát: “Har jáh ke jóné kapit, ódá gittó o dhundhwárén morg moccha bant.”</verse>
			</chapter>
			<chapter number="18">
				<verse number="1">Issáyá pa moridán mesálé áwort tán áyán sarkech bedant o pésh bedárit ke harwahd dwá bekanant o hechbar delprósh o náomét mabant.</verse>
				<verse number="2">Gwashti: “Shahréá, yakk kázié hastat ke áiá na cha Hodáyá torset o na mardománi parwáhia kort.</verse>
				<verse number="3">Hamá shahrá, janózámé ham hastat ke harwahd káziay kerrá átk o mennatwár at ke áiay hakká cha daynkárá begipt.</verse>
				<verse number="4">Tán lahtén wahdá, káziá janózámay peryátay némagá hecch delgósha nakort, bale randá delá hayáli kort ke ‘rást ent, maná na Hodáay tors ent o na mardománi parwáh.</verse>
				<verse number="5">Bale é janózám maná delsyáh kanagá ent. Paméshká gehter ent eshiay hakká begerán o bedayán. Chosh mabit gón wati har róchigén rawag o áyagá maná géshter delsyáh bekant.’”</verse>
				<verse number="6">Gorhá Hodáwandén Issáyá gwasht: “Beshkonét é náhakkén kázi ché gwashit?</verse>
				<verse number="7">Nun bárén Hodá gón wati gechén kortagénán, ke shap o róch gón áiá pa wati hakká peryáta kanant, hakka nakant? Pa áyáni hakrasiá déra kant?</verse>
				<verse number="8">Shomárá gwashán ke zutt áyáni hakká dant. Bale á wahdi ke Ensánay Chokka kayt, bárén setk o báwar é zeminay sará pashta kapit ke á begendit?”</verse>
				<verse number="9">Issáyá hamá mardománi bárawá mesálé áwort ke watá nék o pahrézkára zánant o é dega mardomán éra janant.</verse>
				<verse number="10">“Do mardom pa dwá kanagá mazanén parasteshgáhá shot ke cha áyán yakké Parisié at o domi máliátgiré at.</verse>
				<verse number="11">Parisi óshtát o pa wati jendá dwái kort o gwashti: ‘Oo Hodá! Tai mennatwár án ke man é dega mardománi dhawlá dozz o radkár o zenahkáré naán o na é máliátgiray dhawlá án.’</verse>
				<verse number="12">Man haptagé do róch, róchaga dárán o wati sajjahén málay dahyakká dayán.</verse>
				<verse number="13">Bale hamá máliátgir dur óshtátagat o ásmáni cháret ham nakort. Dasti wati sénagá jat o peryát kanáná gwashti: ‘Oo Hodá! Tará mani sará bazzag bát ke gonahkáré án.’</verse>
				<verse number="14">Nun man shomárá gwashán: Parisi na, bale hamá máliátgir nék o pahrézkár but o lógá shot, chéá ke harkas watá mazana zánt o lékit, kamsharapa bit o harkas watá jahl o érdasta mannit, washnám o sharapdára bit.”</verse>
				<verse number="15">Mardomán wati nonnokén chokk ham Issáay gwará áwortant ke dastesh sará per bemoshit. Wahdé moridán chosh dist, mardomesh neherr o hakkal dátant.</verse>
				<verse number="16">Bale Issáyá chokk wati kerrá lóthetant o gwashti: “Chokkán bellét ke mani kerrá byáyant, áyáni démá madárét, chéá ke Hodáay bádsháhi anchén mardománig ent.</verse>
				<verse number="17">Shomárá rásténa gwashán, á ke Hodáay bádsháhiá chokkáni paymá mamannit, hechbar ódá pád ér korta nakant.”</verse>
				<verse number="18">Cha sardárán yakkéá jost kort: “Oo nékén ostád! Man chón bekanán ke namiránén zenday wáhond bebán?”</verse>
				<verse number="19">Issáyá gwasht: “Taw maná ‘nékén’ pa ché gwashay? Abéd cha Hodáyá kass nék naent.</verse>
				<verse number="20">Taw Hodáay hokmána zánay: ‘Zená makan, hón makan, dozzi makan, drógén sháhedi maday, wati pet o mátá ezzat beday.’”</verse>
				<verse number="21">Áiá gwasht: “Man cha kasániá é sajjahén hokm barjáh dáshtagant.”</verse>
				<verse number="22">Wahdé Issáyá áiay passaw eshkot, gwashti: “Tará angat yakk káré kanagi ent, wati sajjahén mál o hastiá bahá kan o zarrán garib o nézgárén mardománi sará bahr kan, é paymá tará ásmáni ganjé rasit. Gorhá byá o mani randgiriá bekan.”</verse>
				<verse number="23">Wahdé á mardá é passaw eshkot, báz delgir o gamig but chéá ke á mazanén máldáré at.</verse>
				<verse number="24">Issáyá á mard cháret o gwashti: “Pa hazgár o máldárén mardomán Hodáay bádsháhiá pád ér kanag sakk grán ent.</verse>
				<verse number="25">Haw! Cha suchenay domká oshteray gwazag wa báz grán ent, bale Hodáay bádsháhiá, zardárén mardomay pád ér kanag, angat gránter ent.”</verse>
				<verse number="26">Hamá ke é habará eshkonagá atant, jostesh kort: “Gorhá kay rakketa kant?”</verse>
				<verse number="27">Issáyá passaw dát: “Pa ensáná nabuteni ent, bale Hodáay dastá har chizz buta kant.”</verse>
				<verse number="28">Petrosá gwasht: “Má wati har chizz yalah dátag o tai randgiriá kanagá én.”</verse>
				<verse number="29">Issáyá gwasht: “Haw! Báwar kanét, harkasá ke pa Hodáay bádsháhiá wati jan o chokk, brát, mát o pet yá lóg o jágah yalah dátagant,</verse>
				<verse number="30">hamé jaháná é chizzáni badalá áiá báz géshtera rasit o á dega jaháná, abadmánén zenday wáhonda bit.”</verse>
				<verse number="31">Padá Issáyá wati dwázdahén kásed yakk kerré bortant o gwashti: “Nun má Urshalimá rawagá én, har chizzé ke nabián Ensánay Chokkay bárawá nebeshtag, á sajjahén ódá sarjama bant.</verse>
				<verse number="32">Áiá darkawmén mardománi dastá dayant o hamá darkawm, kalágia gerant, béezzatia kanant o sar o démá tohia janant,</verse>
				<verse number="33">shallák o hayzaránia janant o koshanti. Bale sayomi róchá, á padá zendaga bit o jáha jant.”</verse>
				<verse number="34">Áiay morid cha é habarán yakkéá ham sarpad nabutant. Issáay é habaráni máná cha áyáni zántá chér at o áyán sarkech nawárt ke Issá ché gwashagá ent.</verse>
				<verse number="35">Wahdé Issá Ariháay shahray nazzikká raset, kóré disti ke ráhay sará neshtag o pendhagá at.</verse>
				<verse number="36">Wahdé kórá mahluk o mocchiay tawár eshkot, josti kort: “Ché bayagá ent?”</verse>
				<verse number="37">Hálesh dát: “Issá Náseri gwazagá ent.”</verse>
				<verse number="38">Gorhá áiá kukkár kort: “Issá, oo Dáud bádsháhay chokk! Tará mani sará bazzag bát.”</verse>
				<verse number="39">Á ke cha sajjahénán pésar o péshgám atant, kóresh hakkal kort o gwashtesh: “Bass kan, bétawár bay!” Bale áiá géshter kukkár kort: “Oo Dáud bádsháhay chokk! Tará mani sará bazzag bát.”</verse>
				<verse number="40">Issá óshtát o hokmi kort: “Á mardá byárét.” Wahdé nazzikk átk, Issáyá jost kort:</verse>
				<verse number="41">“Taw cha man ché lóthay? Pa taw ché bekanán?” Áiá passaw dát: “Oo Hodáwand! Mana lóthán ke dobar begendán.”</verse>
				<verse number="42">Issáyá gwasht: “Biná bebay! Tai imáná tará dráh kort.”</verse>
				<verse number="43">Hamá damáná kór biná but, Hodáyá sepat o saná kanán, Issáay hamráhiá rahádag but. Mardomán ke chosh dist, áyán ham Hodáay shogr gept.</verse>
			</chapter>
			<chapter number="19">
				<verse number="1">Issá Ariháyá átk o cha shahray nyámá gwazagá at.</verse>
				<verse number="2">Ódá Zakká námén sér o hazgárén mardé hastat ke máliátgiráni kamásh at.</verse>
				<verse number="3">Áiá lóthet bechárit Issá chónéné, bale mardománi mocchi mérhi báz at o áiay jend pathakk o lokkaddé at. Paméshká disti nakort.</verse>
				<verse number="4">Gorhá pa drekké démá shot o mazanén drachkéay sará sar kapt tán áiá begendit, chéá ke Issá cha hamé ráhá gwazagá at.</verse>
				<verse number="5">Wahdé Issá hamá jágahá raset, borzá cháret o gwashti: “Oo Zakká! Zutt jahlá ér kap, ke maróchi man tai mehmán án.”</verse>
				<verse number="6">Á, eshtápi cha drachká ér kapt o Issái pa gal o shádehi wati lógá wasshátk kort.</verse>
				<verse number="7">Wahdé mardomán é dist, watmánwatá norondhán gwashtesh: “Issá gonahkárén mardéay lógá mehmán butag.”</verse>
				<verse number="8">Bale Zakká pád átk, óshtát o gón Hodáwandén Issáyá gwashti: “Oo Hodáwand! Wati sajjahén mál o maddhiay némá pa nézgár o garibén mardomán bahr o bánga kanán o agan man kaséay mál pa náhakk poshtá kasshetag o bortag, áyáni badalá chár sari géshtera dayán.”</verse>
				<verse number="9">Issáyá gón áiá gwasht: “Maróchi é lógá, pahelli o rakkag sar butag, chéá ke é mard ham cha Ebráhémay nasl o padréchá ent.</verse>
				<verse number="10">Haw! Ensánay Chokk pa gonahkár o gárénáni shóház o rakkénagá átkag.”</verse>
				<verse number="11">Hamá wahdá ke mardom Issáay habarán gósh dáragá atant, Issáyá gésh kanán mesálé áwort. Chéá ke á Urshalimay nazzikká rasetagat o mardománi gomán esh at ke Hodáay bádsháhi hamá wahdá paddara bit.</verse>
				<verse number="12">Gwashti: “Yakk baré, sardárzádagé durén molkéá shot tánke pa bádsháhiá berasit o padá wati dhéh o dhagárá per betarrit.</verse>
				<verse number="13">Gorhá, dah hezmatkári wati kerrá lóthet o har yakkéá yakk ashrapié dát o gwashtanti: ‘Tánke man wati sapará janán o padá káyán, shomá gón é zarrán sawdágeri bekanét.’</verse>
				<verse number="14">Bale hamá molkay mardomán cha áiá naprata kort. Áiay rawagá rand, kásed o kolawesh ráh dát ke ‘má nalóthén é mard, may sará bádsháhi bekant.’</verse>
				<verse number="15">Bale áiá bádsháhi raset o wati molká per tarret o átk. Gorhá hokmi kort hamá dahén hezmatkárán ke zarri dátagatant byárant, tán bezánt áyán chinchok nap o sutt katthetag.</verse>
				<verse number="16">Awali hezmatkár átk o gwashti: ‘Oo wájah! Cha tai yakkén ashrapiá, man dah ashrapi katthetag.’</verse>
				<verse number="17">Bádsháhá gwasht: ‘Shábásh, oo sharrén golám! Nun paméshká ke taw gón kammén bonmálá tachk o rást butagay, man tará wati molkay dah shahray hákema kanán.’</verse>
				<verse number="18">Domi átk o gwashti: ‘Oo wájah! Man cha tai yakkén ashrapiá, panch katthetag.’</verse>
				<verse number="19">Bádsháhá gwasht: ‘Man tará wati molkay panch shahray hákemiá dayán.’</verse>
				<verse number="20">Dega hezmatkáré átk o gwashti: ‘Oo wájah! Esh ent tai dátagén ashrapi ke man dazmáléá bastag o ér kortagat.</verse>
				<verse number="21">Chéá ke maná cha taw torsetag, taw trondén mardé ay o hamá ke taw ér nakortagant, hamá chizzáni payradá janay o watiga kanay o nakeshtagéna ronay.’</verse>
				<verse number="22">Bádsháhá gwasht: ‘Oo békárén golám! Man tará cha tai jenday habarán mayáriga kanán, taw zánt man trondén mardomé án, ér nakortagén chizzán watiga kanán o nakeshtagéna ronán.</verse>
				<verse number="23">Gorhá taw chéá mani dátagén zarr, byáji o bápáriéay kerrá ér nakort ke man per tarragá rand, wati zarr gón byáján begepténant.’</verse>
				<verse number="24">Gorhá bádsháhá gón wati diwánay mardomán gwasht: ‘Ashrapiá cha eshiá pach gerét o hamáiá bedayét ke áiay kerrá dah ashrapi ant.’</verse>
				<verse number="25">Áyán gwasht: ‘Wájah! Gón áiá pésará dah ashrapi hast.’</verse>
				<verse number="26">Bádsháhá gwasht: ‘Shomárá gwashán, harkasá ke chizzé hast, áiá géshter dayaga bit, bale harkasá ke nést, harché ke hasti ham pach geraga bit.</verse>
				<verse number="27">Bale hamá ke mani dozhmen ant o mani bádsháhiá nalóthant, áyán mani kerrá byárét o mani démá bekoshét.’”</verse>
				<verse number="28">Cha é habarán o rand, Issá pésar o péshgám dém pa Urshalimá rawagá at.</verse>
				<verse number="29">Wahdé Zaytun námkaptén kóhay sará, Bayt-Páji o Bayt-Anyáay métagáni nazzikká raset, wati do moridi pésará dém dát o</verse>
				<verse number="30">gwashtanti: “Démi métagá berawét o anchosh ke shomá ódá rasét, korragén haré gendét ke bastag o taningah kasé áiá swár nabutag. Áiá bójét o edá byárét.</verse>
				<verse number="31">Agan kaséá cha shomá jost kort ‘Chéá eshiá bójagá ét,’ begwashét: ‘Wájahá pakár ent.’”</verse>
				<verse number="32">Morid shotant o hamá dhawlá ke Issáyá gwashtagat, hamá paymá distesh.</verse>
				<verse number="33">Anchosh ke korragay bójagá atant, korragay hodábondán cha áyán jost kort: “Shomá chéá é korragá bójagá ét?”</verse>
				<verse number="34">Moridán passaw dát: “Wájahá pakár ent.”</verse>
				<verse number="35">Áyán korrag Issáay kerrá áwort, wati shál o cháderesh korragay poshtá ér kortant o Issáesh swár kort.</verse>
				<verse number="36">Anchosh ke Issá démá rawán at, mardomán wati shál o cháder ráhay sará chérgéján kortant.</verse>
				<verse number="37">Wahdé Issá Zaytunay kóhay érkapay nazzikká raset, áiay moridáni mocchiá pa é sajjahén ajekkái o mójezahán ke áyán distagatant, pa gal o shádehi o gón borzén tawáré, Hodá satá kort o gwasht:</verse>
				<verse number="38">“Mobárak bát, hamá bádsháhá ke pa Hodáwanday námá kayt! Sohl o ásudagi mán ásmáná o shán o shawkat borzén arshá.”</verse>
				<verse number="39">Cha mardománi nyámá, lahtén Parisiá gón Issáyá gwasht: “Oo ostád! Wati moridán neherr o hakkal kan ke chosh magwashant!”</verse>
				<verse number="40">Issáyá darráént: “Man shomárá gwashán, agan é bétawár bebant, seng o dhók kukkára kanant.”</verse>
				<verse number="41">Wahdé Issá Urshalimá nazzikk but o shahri dist, gréti o</verse>
				<verse number="42">gwashti: “Drégatá taw, haw, hamé taw, maróchi bezántén ke kojám chizz, pa taw sohl o ásudagi áworta kant. Bale bazhn o apsóz ke nun á cha tai chammá chér o andém ent.</verse>
				<verse number="43">Pa taw anchén rócha káyant ke dozhmen tai chapp o chágerdá sangara bandant o tai chárén némagán angerra kanant o tai perh o chágerdá tanka tarrénant.</verse>
				<verse number="44">Tará o tai chokkán, dhagárá chagala dayant o gón hák o hóná hór o hawára kanant o sengé pa sengéay sará ham pashta nagéjant, chéá ke taw wati Hodáay áyagay wahd o sáhat, pajjáh nayáwort.”</verse>
				<verse number="45">Cha eshiá rand, Issá mazanén parasteshgáhay péshgáhá shot o sawdágeráni dhanná dar kanagá goláésh but.</verse>
				<verse number="46">Gwashti: “Hodáay Ketábá nebisag butag: Mani lóg, dwá o parasteshay jágah bebit, bale shomá dozzbázáré kortag.”</verse>
				<verse number="47">Áiá har róch mazanén parasteshgáhá tálima dát. Mazanén dini péshwá, Sharyatay zánóger o kawmay kamásh, áiay koshagay johdá atant,</verse>
				<verse number="48">bale pa wati é maksadá, hecch ráhé dar gétk nakortesh, chéá ke áiay har habar mardománi delá neshtagat.</verse>
			</chapter>
			<chapter number="20">
				<verse number="1">Yakk róché ke Issá mazanén parasteshgáhay péshgáhá mardomán tálim o wasshén mestág dayagá at, mazanén dini péshwá o Sharyatay zánóger gón kawmay kamáshán áiay kerrá átkant o</verse>
				<verse number="2">gwashtesh: “Márá begwash ke taw gón kojám hakk o ehtiárá é kárána kanay? Kayá tará é káráni ehtiár dátag?”</verse>
				<verse number="3">Issáyá passaw dát: “Maná ham cha shomá yakk josté hast. Begwashét,</verse>
				<verse number="4">Yahyáyá, pákshódi dayagay ehtiár cha ásmáná rasetagat yá cha ensánay némagá?”</verse>
				<verse number="5">Áyán watmánwatá shawr o saláh kort o gwashtesh: “Agan begwashén ‘cha ásmáná at,’ gwashit: ‘Pa ché imánó nayáwort?’</verse>
				<verse number="6">Oo agan begwashén ke ‘mardomi káré butag,’ gorhá mardom márá sengsára kanant, chéá ke áyáni setk o báwar hamesh ent ke Yahyá nabié butag.”</verse>
				<verse number="7">Paméshká passawesh dát: “Má nazánén cha kojá at.”</verse>
				<verse number="8">Issáyá gwasht: “Gorhá man ham shomárá nagwashán ke gón kojám hakk o ehtiárá é kárána kanán.”</verse>
				<verse number="9">Randá, Issáyá pa mardomán é mesál áwort: “Mardéá anguri bágé addh kort o pa konandahkári o zamán, lahtén bágpánay dastá dát o wat drájén saparéá shot.</verse>
				<verse number="10">Wahdé anguray mósom but, bágay hodábondá pa wati bahray geragá, hezmatkáré ráh dát, bale zamánzurén bágpánán á hezmatkár latth o kotth kort o gón hórk o háligén dastán per tarrént.</verse>
				<verse number="11">Bágay hodábondá, padá dega hezmatkáré dém dát, bale bágpánán á ham jat o béezzat kort o gón hórk o háligén dastán per tarrént.</verse>
				<verse number="12">Gorhá sayomi randá, dega hezmatkáré ráhi dát, bale áyán á ham jat o thappig kort o dhanná gallént.</verse>
				<verse number="13">Nun bágay hodábondá wati delá pegr kort ke ‘chón bekanán?’ É randá, wati dóstén chokká ráha dayán, balkén áiay ruá bedárant.</verse>
				<verse number="14">Bale wahdé bágpánán áiay chokk dist, watmánwatá shawr kort o gwashtesh: ‘Bágay mirásdár o poshpad hamesh ent, eshiá ham bekoshén tán bág may mirás bebit.’</verse>
				<verse number="15">Gorhá cha bágá dhann bort o koshtesh. Nun shomay gománá, bágay hodábond gón é bágpánán ché kant?</verse>
				<verse number="16">Á kayt, é bágpánána koshit o bágá dega bágpánáni dastá dant.” Wahdé mardomán Issáay é habar eshkot, gwashtesh: “Chosh mabát!”</verse>
				<verse number="17">Issáyá áyáni némagá cháret o gwashti: “Gorhá, á nebeshtahay máná ché ent ke gwashit: ‘Hamá seng ke bánbandén ostáyán pasond nakort o nazort, hamá seng bonhesht but.’</verse>
				<verse number="18">Harkas ke á sengay sará bekapit, thokkor thokkora bit o kasé ke seng áiay sará kapit, hurta bit.”</verse>
				<verse number="19">Sharyatay zánóger o mazanén dini péshwáyán zánt ke Issáyá é mesál hamáyáni bárawá áwortag. Paméshká, shawresh kort hamá damáná Issáyá begerant, bale cha mardomána torsetesh.</verse>
				<verse number="20">Gorhá Issáesh chammáni chérá kort, wati chárig o jásusesh rawán dátant tán watá Issáay démá tachk o pahrézkárén mardom pésh bedárant. Áyáni maksad esh at ke Issáyá cha áiay jenday habarán mán begisshénant o Rumay wáliay dastá bedayant.</verse>
				<verse number="21">Áyán jost kort: “Oo ostád! Má zánén taw harché ke gwashay, har tálimé ke dayay, á sajjahén rást ant o hechkaséay némagá nageray o pa rásti Hodáay ráhá sója dayay.</verse>
				<verse number="22">Nun márá begwash, bárén Rumay bádsháh Kaysará song o máliát dayag rawá ent yá na?”</verse>
				<verse number="23">Bale Issáyá áyáni é repk o mandr zánt o gwashti:</verse>
				<verse number="24">“Maná yakk dináré pésh bedárét, eshiay sará kai nám o naksh per ent?” Áyán passaw dát: “Kaysaray.”</verse>
				<verse number="25">Issáyá gwasht: “Gorhá Kaysaraygá Kaysará bedayét o Hodáaygá Hodáyá bedayét.”</verse>
				<verse number="26">É dhawlá, áyán mardománi démá Issá cha áiay jenday habarán dámá dawr dát nakort o cha áiay passawán bah mant o bétawár butant.</verse>
				<verse number="27">Randá, lahtén Saduki, ke áheratay namannók ant, Issáay kerrá átk o</verse>
				<verse number="28">jostesh kort: “Oo ostád! Mussáyá pa má nebeshtag: Agan kaséay sur kortagén bráté bé chokká bemerit o janózámi zendag bebit, gorhá áiay brát báyad ent gón á janózámá sur bekant tánke chokk o rand o ráhé pa wati brátá bellit.</verse>
				<verse number="29">Nun hapt brát atant, awali brátá jané gept, chokki nabut o mort,</verse>
				<verse number="30">domi brátá o</verse>
				<verse number="31">padá sayomi brátá gón á janéná sur kort o á ham bé chokká mortant. Hamé paymá haptén brátán gón hamá janéná sur kort o bé pad o rand cha donyáyá shotant.</verse>
				<verse number="32">Godhsará, á janén ham mort.</verse>
				<verse number="33">Nun taw begwash, áheratay róchá, é janén, kojám brátayga bit, chéá ke har haptén brátán bárig bárigá gón áiá sur kortagat.”</verse>
				<verse number="34">Issáyá passaw dát: “Mardom, é jaháná sáng o sura kanant,</verse>
				<verse number="35">bale hamá mardom ke namiránén zendá karzant o áheratay láhek ant, á na sura kanant o na sur dayaga bant.</verse>
				<verse number="36">Á hechbar padá namerant o préshtagáni dhawlá ant, Hodáay chokk ant, chéá ke namiránén zenday chokk ant.</verse>
				<verse number="37">Bale mordagáni zendag bayagay habaray rásti, Mussáyá mán bon geptagén dhólokay kessahá pésh dáshtag. Ódá Mussá Hodáwandén Hodáyá, Ebráhémay Hodá, Esákay Hodá o Ákubay Hodá gwashit.</verse>
				<verse number="38">Á mordagáni Hodá naent, zendagénáni Hodá ent, chéá ke áiay gwará, sajjahén zendag ant.”</verse>
				<verse number="39">Cha Sharyatay zánógerán lahténá gwasht: “Oo ostád, taw sharr gwasht.”</verse>
				<verse number="40">Cha ed o rand, hechkasá del nakort cha áiá dega josté begipt.</verse>
				<verse number="41">Issáyá gón áyán gwasht: “É chónén habaré ke gwashant: ‘ Masih, Dáud bádsháhay chokk ent?’</verse>
				<verse number="42">Chéá ke Dáud wat Zaburay ketábá gwashit: Hodáwandá gón mani Hodáwandá gwasht mani rástén némagá benend</verse>
				<verse number="43">tán hamá wahdá ke tai dozhmenán tai pádáni chéray padag o chárchóbahé bekanán.</verse>
				<verse number="44">Nun agan Dáud, Masihá wati Hodáwanda gwashit, gorhá Masih chón áiay chokk buta kant?”</verse>
				<verse number="45">Hamé wahdá ke sajjahén mardom gósh dáragá atant, Issáyá gón moridán gwasht:</verse>
				<verse number="46">“Cha Sharyatay zánógerán hozzhár bét, ke áyán drájén jámag o kabáh gwará kanag dósta bit o bázáráni tarr o gardá cha mardomán wasshátk o drahbáta lóthant. Kanisaháni sharterén jáhán gechéna kanant o mehmánián, awali reday nendagesh pasond ent.</verse>
				<verse number="47">Janózámáni lógán gón málwáriá barant o pa pésh dáragá wati dwá o sanáyán drájkassha kanant. Eshán sakterén sezá o padmozza rasit.”</verse>
			</chapter>
			<chapter number="21">
				<verse number="1">Issáyá sar borz kort o disti ke lahtén hazgár o hastómand, wati hayráti zarrán mazanén parasteshgáhay pétiá mán kanagá ent.</verse>
				<verse number="2">Áiá, yakk nézgárén janózámé ham dist ke pétiay tahá do paysahi dawr dát.</verse>
				<verse number="3">Nun gwashti: “Shomárá rásténa gwashán, é béwasén janózámá cha sajjahénán géshter mán kort.</verse>
				<verse number="4">Chéá ke á degarán cha wati géshén málá chizzoké dát, bale é janózámá, gón wati nézgári o garibiá, harché ke áiá hastat dáti, bezán wati sajjahén bonmál.”</verse>
				<verse number="5">Lahtén mardom mazanén parasteshgáhay bárawá habar kanag o gwashagá at ke “É gón chónén dhawldárén seng o gránkimmatén hayrát o thékián nakshband kanag butag.”</verse>
				<verse number="6">Á wahdi Issáyá gwasht: “Cha eshán ke shomá maróchi gendagá ét, róché kayt ke yakk sengé ham domi sengay sará namánit. Sajjahénána próshant o karójant.”</verse>
				<verse number="7">Jostesh gept: “Oo ostád! Bárén, é prosht o prósh kadéna bit o eshiay nazzikk bayagay nesháni ché ent?”</verse>
				<verse number="8">Issáyá gwasht: “Hozzhár bét, kasé shomárá gomráh makant. Chéá ke bázéné pa mani námá kayt o gwashit: ‘Man hamá án’ o ‘Wahd átkag o nazzikk ent,’ bale shomá áyáni habará gón makapét.</verse>
				<verse number="9">Wahdé shomá jang o áshópay kukkárá eshkonét, matorsét o paréshán mabét. Chéá ke awalá báyad ent é dhawlá bebit, bale halásiay wahd hamá damáná pa sara narasit.”</verse>
				<verse number="10">Gorhá gón áyán gwashti: “Yakk kawmé dega kawméay sará o yakk hokumaté dega hokumatéay sará páda kayt.</verse>
				<verse number="11">Mazanén zeminchandha bit o bázén jágahán dhokkál o wabá kapit. Cha ásmáná torsnákén sargwast o ajabbatén nesháni paddara bit.</verse>
				<verse number="12">Bale cha é sajjahénán o pésar, shomárá gerant o pa shomá jawr o ázára kanant, kanisah o jélána barant o bandiga kanant. Pa mani námay sawabá bádsháh o hákemáni démá barant o pésha kanant.</verse>
				<verse number="13">Gorhá shomárá pa gwáhi dayagá sharrén móhé rasit.</verse>
				<verse number="14">Gón wat shawr kanét ke pa wati démpániá, cha wahdá pésar paréshán mabét.</verse>
				<verse number="15">Chéá ke man shomárá anchén habaráni zántkáriá dayán ke hecch dozhmené shomay démá maóshtit o shomay habarán prósht makant.</verse>
				<verse number="16">Tantaná shomay mát o pet, brát o syád o dóst, shomárá geráénant o lahténá kóshárénant.</verse>
				<verse number="17">Sajjahén mardom pa mani námay sawabá cha shomá naprata kanant,</verse>
				<verse number="18">bale cha shomay sará yakk mudé ham kamma nabit.</verse>
				<verse number="19">Agan pa deléri sakkián besaggét, wati sáhá rakkénét.</verse>
				<verse number="20">Wahdé shomá gendét ke Urshalim, pawj o lashkará chapp o chágerdá angerr kortag, gorhá bezánét ke eshiay wayrániay wahd nazzikk ent.</verse>
				<verse number="21">Á wahdá hamá ke Yahudiahá ant, kóhán betachant, á ke Urshalimá ant dhanná dar bekapant o á ke cha shahrá dhann ant shahrá marawant.</verse>
				<verse number="22">Chéá ke á wahd sezáay wahda bit o sajjahén nebeshtánkáni habar purah o sarjama bant.</verse>
				<verse number="23">Á róchán, apsóz pa lápporr o chokmátén janénán, chéá ke molkay sará báz sakki o janjála kayt o é kawmay sará Hodáay kahra kapit.</verse>
				<verse number="24">Dozhmen áyán zahmáni dapá dayant o bázénéá bandig o sajjahén donyáay tahá darándhéha kanant. Urshalim, darkawmáni pádáni lagatmála bit, tán á wahdá ke darkawmáni wahd o báriga kotthit o halása bit.</verse>
				<verse number="25">Cha róch o máh o estárán ajabbatén nesháni paddara bant o donyáay sajjahén kawm cha daryáay chawl o mawjáni trondén tawárá paréshán o sargardána bant.</verse>
				<verse number="26">Mardom, donyáay sará áyókén janjál o sakki o sóriáni tors o bimmá béhósha bant, chéá ke ásmánay zór o wák larzénaga bant.</verse>
				<verse number="27">Á wahdá, mardom Ensánay Chokká gendant, ke gón mazanén wák o twán o shán o shawkaté cha jambaréay nyámá kayt o paddara bit.</verse>
				<verse number="28">Wahdé é jáwara káyant o rasant, gorhá wati sará borz kanét o tachkátachk bóshtét ke shomay rakkénagay wahd nazzikk ent.”</verse>
				<verse number="29">Issáyá pa áyán é mesál ham dát ke “Enjir o é dega drachkán bechárét,</verse>
				<verse number="30">anchosh ke tákesh jat, wata zánét ke nun garmágay mósom nazzikk ent.</verse>
				<verse number="31">Hamé paymá, wahdé é chizzána gendét, wata zánét ke Hodáay bádsháhi nazzikk ent.</verse>
				<verse number="32">Shomárá rásténa gwashán, tán é sajjahén jáwar mayáyant, é nasl o padréch halása nabit.</verse>
				<verse number="33">Zemin o ásmán gára bant, bale mani habar hechbar gár o zyána nabant.</verse>
				<verse number="34">Hozzhár bét, chosh mabit ke shomay del pa neshah o malárán berawt o zenday pegr o andóh shomay delá gránbár bekant o á róch anágat shomay gotthá lóp bebit.</verse>
				<verse number="35">Chéá ke á róch pa donyáay sajjahén mardomána kayt.</verse>
				<verse number="36">Paméshká harwahd hozzhár bét o dwá bekanét, tán shomárá á róchá ke chosha bit o é jáwar pa sara rasant dar rawagay wák bebit o Ensánay Chokkay bárgáhá óshtát bekanét.”</verse>
				<verse number="37">Issáyá har róch, mazanén parasteshgáhá sabakk o tálima dát. Har shap cha shahrá dhann, Zaytun námkaptén kóhay sará shot o wati shapi sabáha kort.</verse>
				<verse number="38">Mardom ham har sabáhá máhallah, pa áiay habaráni gósh dáragá, mazanén parasteshgáhá átkant.</verse>
			</chapter>
			<chapter number="22">
				<verse number="1">Béhomirén Naganay Aid, hamá ke Sargwaz gwashaga bit nazzikk at.</verse>
				<verse number="2">Mazanén dini péshwá o Sharyatay zánóger pa Issáay kóshárénagá, ráh o nimmóné shóház kanagá atant, bale cha mardomána torsetesh.</verse>
				<verse number="3">Hamá wahdá, Yahudá ke Eskaryuti nám kaptagat o wat cha Issáay dwázdahén moridán yakké at, Shaytán áiay póstá potert.</verse>
				<verse number="4">Yahudá, mazanén dini péshwá o mazanén parasteshgáhay negahpánén sepáhigáni masteráni kerrá shot o gón áyán gend o nendi kort ke che paymá Issáyá bedróhit o áyáni dastá bedant.</verse>
				<verse number="5">Á báz wassh butant o shawresh kort ke áiá chizzé zarr bedayant.</verse>
				<verse number="6">Yahudáyá mannet o nun gwam o gégén wahd o móhéay shóházá at ke cha mardománi mocchiá dur, Issáyá áyáni dastá bedant.</verse>
				<verse number="7">Gorhá, Béhomirén Naganay Aiday hamá róch átk ke gwarándhá korbániga kanant.</verse>
				<verse number="8">Issáyá Petros o Yuhanná dém dátant o gwashti: “Berawét Sargwazay Aiday shámay tayáriá bekanét ke bwarén.”</verse>
				<verse number="9">Áyán jost kort: “Taw ché lóthay, má é tayáriá kojá bekanén?”</verse>
				<verse number="10">Passawi dát: “Shahrá ke rasét, mardéá gendét ke ápi kunzagé gón enti, áiay randá hamá lógá berawét ke á rawt.</verse>
				<verse number="11">Lógay wáhondá begwashét: ‘Ostád josta kant: “Mehmánhánah kojá ent ke man gón wati moridán Sargwazay shámá hamódá bwarán?”’</verse>
				<verse number="12">Á mard, shomárá wati lógay sarborá, práhén bán o diwánjáhé pésha dárit ke ódá har chizz hast, shámay tayáriá hamódá bekanét.”</verse>
				<verse number="13">Á shotant. Ódá, áyán har chizz hamá paymá dist ke Issáyá gwashtagat. Sargwazay shámesh hamódá tayár kort.</verse>
				<verse number="14">Hamá sáhat ke raset, Issá gón moridán parzónagay sará nesht.</verse>
				<verse number="15">Gón áyán gwashti: “Mani masterén armán hamé butag ke gránén sakki o sóriáni saggagá pésar, é Sargwazay shámá gón shomá hórigá bwarán.</verse>
				<verse number="16">Shomárá gwashán, tán Hodáay bádsháhi barjáh dárag mabit, dega baré é shámá nawarán.”</verse>
				<verse number="17">Gorhá, jámé chesti kort, Hodáay shogri gept o gwashti: “É jámá bezurét, wati nyámá bahr kanét.</verse>
				<verse number="18">Shomárá gwashán ke cha ed o rand, tán Hodáay bádsháhi mayayt o marasit, man anguray dahl o samará nanóshán.”</verse>
				<verse number="19">Nagani ham zort, Hodáay shogri gept, chondh chondhi kort, moridáná dát o gwashti: “É mani jesm ent ke pa shomá korbániga bit, é rasmá pa mani yát o yátmáná barjáh bedárét.”</verse>
				<verse number="20">Hamé dhawlá, cha waragá rand, jámé zort o gwashti: “É jám, mani nókén ahd o karáray hón ent ke pa shomaygi réchaga bit.</verse>
				<verse number="21">Bale, hamá ke maná dróhit, áiay dast gón mani dastá yakkén parzónagá ent.</verse>
				<verse number="22">Chéá ke hamá dhawlá ke péshá shawr borrag butag, Ensánay Chokka rawt, bale bazhn o apsóz pa hamá mardomá ke áiá dróhit.”</verse>
				<verse number="23">Á wahdi, morid yakdomiá jost kanagá laggetant: “Bárén, cha má kay choshén káré kant?”</verse>
				<verse number="24">Moridáni nyámá arh o dáwáé pád átk ke “Bárén, may nyámá sajjahénáni master o kamásh kay ent?”</verse>
				<verse number="25">Issáyá gón áyán gwasht: “ Darkawmáni bádsháh, wati mardománi sará gón zóráki wájahia kanant o áyáni hákemáni maksad o morád esh ent ke mardom áyán hayr o barkat dayók bezánant.</verse>
				<verse number="26">Bale shomá chosh makanét, bellét ke shomay masterén, kasterénay dhawlá bebit o shomay hákem, hezmatkáray dhawlá.</verse>
				<verse number="27">Bárén, kay master ent? Hamá ke neshtag o waragá ent, yá hamá ke hezmat kanagá ent? Albat, hamá ke neshtag o waragá ent. Bale man shomay nyámá, hezmatkáréay dhawlá án.</verse>
				<verse number="28">Shomá hamá ét ke mani ázmáesh o chakkásán, gón man hamráh o hamkópag butagét.</verse>
				<verse number="29">Hamá dhawlá ke Petá maná bádsháhi bakshetag, man ham áiá shomárá bakshán</verse>
				<verse number="30">tán mani bádsháhiay tahá cha mani parzónagá bwarét, benóshét, tahtáni sará benendét o Bani Esráilay dwázdahén kabilaháni dádrasiá bekanét.</verse>
				<verse number="31">Shamun, oo Shamun! Shaytáná mókal o ejázat lóthet ke shomárá gandomay dhawlá kamak bekant o begéchit.</verse>
				<verse number="32">Bale man pa taw dwá kort tán tai báwar o imán zawál mabit. Gorhá, wahdé per tarret o padá mani ráhá átkay, wati brátáni dastá beger o delbaddhi beday.”</verse>
				<verse number="33">Bale Petrosá passaw tarrént: “Oo Hodáwand! Man gón taw hórigá pa kayd o band o marká ham tayár án.”</verse>
				<verse number="34">Issáyá gwasht: “Oo Petros! Man tará gwashán ke maróchi taw cha korósay bángá pésar, mani pajjáh áragá say randá enkára kanay.”</verse>
				<verse number="35">Randá cha áyán josti kort: “Bárén, hamá wahdá ke man shomárá bé zarturag o pélek, bé chawath o swásá dém dát, shomá pa chizzé wázmand o mohtáj butét?” Áyán passaw dát: “Na, pa hecch chizzá.”</verse>
				<verse number="36">Gorhá gwashti: “Bale nun cha shomá agan kaséay kerrá zarturag o pélek hast, gón wat bezurit o áiay kerrá ke zahm nést, wati kabáhá bahá bekant o zahmé bahá begipt,</verse>
				<verse number="37">chéá ke é nebeshtah mani bárawá, báyad ent purah o sarjam bebit ke gwashit: Á gón gonahkárán hesáb kanag but. Haw! Á chizz ke mani bárawá nebisag butag nun sarjam bayagi ent.”</verse>
				<verse number="38">Moridán gwasht: “Oo Hodáwand! Bechár, márá do zahm gón ent.” Gwashti: “Bass ant.”</verse>
				<verse number="39">Randá, Issá dar átk o anchosh ke áiay hél o ádat at, dém pa Zaytunay kóhá shot. Morid ham áiay randá shotant.</verse>
				<verse number="40">Ódá ke sar but, gwashti: “Dwá kanét ke ázmáesh o chakkásá makapét.”</verse>
				<verse number="41">Randá, yakk dhókéay chagaljáhay kesásá, cha moridán dur but, kóndháni sará nesht o chosh dwái kort:</verse>
				<verse number="42">“Oo mani Pet! Agan tai razá ent gorhá é sakkiáni jám o pyálahá cha man dur kan o bethagalén, bale na pa mani lóth o wáhagá, pa tai jenday washnódiá.”</verse>
				<verse number="43">Hamá wahdá, cha ásmáná préshtagé záher but o Issái deldári o delbaddhi dát.</verse>
				<verse number="44">Á, yakk grán o jánsóchén ranjéá dochár at, paméshká géshter dwái kort o áiay héd, hónay trampáni dhawlá zeminay sará petthetant.</verse>
				<verse number="45">Cha dwáyá ke pád átk, moridáni némagá per tarret, disti ke cha bázén gam o andóhán, wáb kaptagant.</verse>
				<verse number="46">Gwashti: “Pa ché waptagét? Pád áét, dwá kanét ke chakkásá makapét.”</verse>
				<verse number="47">Angat Issá gón moridán habar kanagá at ke rombé mardom átk o raset. Cha Issáay dwázdahén moridán yakké, bezán Yahudá, áyáni rahshón at. Á, Issáay nazzikká átk tán bechokkiti.</verse>
				<verse number="48">Issáyá gwasht: “Oo Yahudá! Taw gón chokkag o drót, Ensánay Chokká geráénay?”</verse>
				<verse number="49">Wahdé Issáay hamráhán dist ché bayagá ent, jostesh kort: “Oo Hodáwand! Wati zahmán bekasshén?”</verse>
				<verse number="50">Cha moridán yakkéá wati zahm kasshet o masterén dini péshwáay nawkaray rástén góshi sest.</verse>
				<verse number="51">Bale Issáyá gwasht: “Bass ent! Dast bedárét!” Áiay góshá dasti per mosht o dráhi kort.</verse>
				<verse number="52">Á wahdá, Issáyá gón mazanén dini péshwá, mazanén parasteshgáhay negahpánén sepáhigáni master o kawmay kamáshán ke pa áiay dazgir kanagá átkagatant, gwasht: “Záná, man yági o rahzané án ke shomá gón zahm o latthán pa mani dazgir kanagá átkagét?</verse>
				<verse number="53">Man har róch mazanén parasteshgáhá gón shomá hór o yakjáh butagán, ódá shomá maná dast najatag. Bale haw! Nun wahd shomayg ent o taháróki hákem ent.”</verse>
				<verse number="54">Gorhá, Issáesh dazgir kort o masterén dini péshwáay lógá bort. Petros dur durá, áyáni poshtá rawán at.</verse>
				<verse number="55">Lógay péshgáhá, ásé rókesh kortagat o ásay chágerdá neshtagatant. Petros ham gón áyán nesht.</verse>
				<verse number="56">Móledéá, ásay rozhnáiá, Petros dist, rogurogu cháret o gwashti: “É mard ham gón Issáyá hamráh butag.”</verse>
				<verse number="57">Bale Petrosá namannet o gwashti: “Oo janén! Man áiá nazánán.”</verse>
				<verse number="58">Kammé wahdá rand, degaréá Petros dist o gwashti: “Taw ham cha hamáyán ay.” Petrosá passaw dát: “Oo mard! Man cha áyán naán.”</verse>
				<verse number="59">Kamm o gésh sáhatéá rand, dega yakkéá Petrosay némagá cháret o pa deljami gwashti: “É mard allamá Issáay hamráh butag chéá ke á ham Jalilié.”</verse>
				<verse number="60">Petrosá darráént: “Oo mard! Man sarpada nabán taw ché gwashagá ay.” Petros hamé habará gwashagá at ke korósá báng dát.</verse>
				<verse number="61">Hodáwandén Issáyá chakk tarrént o Petrosay némagá cháret. Gorhá, Petros Hodáwanday habaray yátá kapt ke gwashtagati: “Taw maróchi korósay bángá pésar, say randá mani pajjáh áragá enkára kanay.”</verse>
				<verse number="62">Nun dhanná dar átk o sakk gréti.</verse>
				<verse number="63">Á sepáhigán ke Issá wati nyámá geptagat, áiay janag o malandh o maskará kanagesh bongéj kort.</verse>
				<verse number="64">Issáay chammesh bastant o gwashtesh: “Nun paygambari kan, begwash kayá tará jat?!”</verse>
				<verse number="65">Dega bázén bad o radé ham gwashtesh.</verse>
				<verse number="66">Wahdé róch but, kawmay kamásháni diwán, bezán mazanén dini péshwá o Sharyatay zánóger yakjáh butant, Issáesh lóthet o áwort.</verse>
				<verse number="67">Jostesh kort: “Agan taw Masih ay gorhá márá begwash.” Issáyá passaw dát: “Agan man begwashán, báwara nakanét.</verse>
				<verse number="68">Oo agan jost begerán, passawa nadayét.</verse>
				<verse number="69">Bale cha annun o rand, Ensánay Chokk zóráwarén Hodáay rástén némagá nendit.”</verse>
				<verse number="70">Á wahdá sajjahénán gwasht: “Acha, taw Hodáay Chokk ay?!” Passawi dát: “Shomá wat gwashagá ét ke Man Hamá Án. ”</verse>
				<verse number="71">Áyán gwasht: “Nun dega chónén gwáh o sháhedié lóthén? Má wat cha áiay jenday zobáná é habar eshkot.”</verse>
			</chapter>
			<chapter number="23">
				<verse number="1">Randá, diwánay sajjahén mardom pád átkant o Issáesh Pilátusay démá bort.</verse>
				<verse number="2">Áiay sará tohmat o bohtám janáná gwashtesh: “Má distag ke é mard, kawmá gomráha kant, Rumay Kaysaray song o máliát dayagá manah o makana kant o gwashit: ‘Man Masih o bádsháh án.’”</verse>
				<verse number="3">Pilátusá jost kort: “Taw Yahudiáni bádsháh ay?” Issáyá passaw dát: “Taw wat gwashagá ay.”</verse>
				<verse number="4">Pilátusá gón mazanén dini péshwá o á dega mardomán gwasht: “Man pa é mardá hecch mayáré nagendán.”</verse>
				<verse number="5">Bale mardom wati habaray sará óshtátant o gwashtesh: “É mard, gón wati tálimán, Yahudiahay sajjahén damagay mardomána shórénit. Cha Jalilá bongéji kortag o annun edá rasetag.”</verse>
				<verse number="6">Pilátusá mardománi é habar ke eshkotant, lótheti bezánt, bárén, á cha Jalilay mardomán ent?</verse>
				<verse number="7">Wahdé sahig but Issá Jalilié, gorhá Hirudisay némagá ráhi dát, chéá ke Jalilay hákem, Hirudis á wahdá Urshalimá at.</verse>
				<verse number="8">Hirudisá Issá ke dist, báz wassh but, chéá ke dérén wahdé at ke áiay gendagá wáhagdár at. Cha Issáay kortagén káráni eshkonagá rand, nun ométwár at ke yakk mójezah o ajabbatén neshánié begendit.</verse>
				<verse number="9">Gorhá, cha Issáyá bázén jost o porsé korti, bale Issáyá hecch passawé nadát.</verse>
				<verse number="10">Mazanén dini péshwá o Sharyatay zánóger ke hamódá óshtátagatant, Issáay sará bázén tohmat o bohtám janagá atant.</verse>
				<verse number="11">Hirudisá ham gón wati sepáhigán hórigá, Issá béezzat kort o kalág gept. Randá, dhawldárén kabáhé gwará dát o padá Pilátusay kerrá rawán kort.</verse>
				<verse number="12">Cha hamá róchá, Hirudis o Pilátus, bél o sangat butant. Pésará, á watmánwat dozhmen atant.</verse>
				<verse number="13">Pilátusá, mazanén dini péshwá, Yahudiáni kamásh o mahluk lóthetant o</verse>
				<verse number="14">gwashti: “Shomá, é mard mani gwará áwortag o tohmat o bohtám jatag ke mardomán gomráh o yágia kant. Bale cha á jostán ke man shomay démá kortagant, áiay sará shomay jatagén bohtámán hecch rástié nadiston.</verse>
				<verse number="15">Hirudisá ham mayáré nadistag, paméshká padá may gwará ráhi dátag. É mardá choshén hecch gonáh o mayáré nakortag ke sezái mark bebit.</verse>
				<verse number="16">Gorhá, man áiá adaba dayán o yalaha kanán.”</verse>
				<verse number="17"></verse>
				<verse number="18">Bale sajjahén mardomán kukkár kort o gwasht: “Issáyá bekosh! Bárábásá yalah beday!”</verse>
				<verse number="19">Bárábás, Urshalimay shahrá, áshóp o hón kanagay mayáray sará, bandig kanag butagat.</verse>
				<verse number="20">Pilátus, Issáay yalah dayagá delmánag at, Paméshká dega yakk randé áiay bárawá gón mardomán habari kort.</verse>
				<verse number="21">Bale mardom sakk kukkár kanagá atant o gwashtesh: “ Salibi kassh! Salibi kassh!”</verse>
				<verse number="22">Pilátusá, sayomi randá cha áyán jost kort: “Chéá bárén? É mardá che badén káré kortag? Man pa eshiá hecch choshén mayáré nagendán ke kóshay hokmá bedayán, paméshká adabia dayán o yalahia kanán.”</verse>
				<verse number="23">Bale mardom gón kukkár wati habaray sará óshtátant o gwashtesh: “Salibi kassh!” Néth, áyáni wáhag o kukkár pa sar raset.</verse>
				<verse number="24">Pilátusá áyáni wáhagay sará hokm dát.</verse>
				<verse number="25">É dhawlá, áiá hamá mard ke pa áshóp pád kanag o hónay bohtámá bandig at o mardomán áiay yalah dayaga lóthet, ázát kort o áyáni wáhagay sará, pa Issáay kóshá hokm dát.</verse>
				<verse number="26">Wahdé Issáyá baragá atant, Shamun námén mardé distesh ke Keriniay shahray mardomé at o dém pa shahrá pédák at. Sepáhigán á mard gept, salib áiay baddhá dát o hojjesh kort ke Issáay randá berawt.</verse>
				<verse number="27">Issáay randá, bázén mardomé rawagá at o gón áyán rombé janén ham gón at ke pa Issáaygi gréwán o mótk kanán atant.</verse>
				<verse number="28">Issáyá chakk tarrént, áyáni némagá cháret o gwashti: “Oo Urshalimay jenekkán! Pa man magréwét, pa wat o wati chokkán begréwét.</verse>
				<verse number="29">Yakk anchén wahdé kayt ke gwashant: ‘Bahtáwar ant á janén ke santh o bérand ant, hamá janén ke chokkesh nabutag o cha wati sénagán chokkesh naméchéntag.’</verse>
				<verse number="30">Hamá wahdá, mardom kóhán tawára kanant: ‘Byáét may sará bekapét’ o jompána gwashant: ‘Márá panáh dayét.’</verse>
				<verse number="31">Wahdé á gón sabzagén drachká chosha kanant, gorhá gón hoshkéná ché nakanant?”</verse>
				<verse number="32">Áyán, do radkárén mardom áwort ke gón Issáyá hór, koshagi atant.</verse>
				<verse number="33">Wahdé hamá “Kámpól” námén jágahá rasetant, áyán Issá salibay sará dratk. Áiay rástén némagá yakk radkáré salib kasshet o chappén némagá domi radkár.</verse>
				<verse number="34">Issáyá gwasht: “Oo Pet! Áyán pahell kan, chéá ke nazánant ché kanagá ant.” Gorhá sepáhigán Issáay pocch o póshák kasshetant o pa áyáni bahr kanagá shartesh bast ke bárén kayá rasant.</verse>
				<verse number="35">Mardom pa sayl o nedáragá óshtátagatant o sarókáni diwánay básk rishkand kanáná, gwashagá atant ke “Eshiá, á dega rakkéntant, bale agan Masih ent o Hodáay hamá gechén kortagén, nun gorhá watá berakkénit.”</verse>
				<verse number="36">Sepáhig ham áiay nazzikká shotant o kalágesh gept, tropshén sharábesh cháshént o gwashtesh:</verse>
				<verse number="37">“Agan taw Yahudiáni bádsháh ay, gorhá watá berakkén.”</verse>
				<verse number="38">Issáay saray borzádiá é dhawlén mayárnámagé ham lónj kortagat ke: “É Yahudiáni bádsháh ent.”</verse>
				<verse number="39">Cha doén radkárán ke salibá dratkagatant, yakkéá dozhmán dayáná gwasht: “Taw Masih naay? Gorhá, byá watá o márá berakkén!”</verse>
				<verse number="40">Bale domi radkárá á hakkal kort o gwashti: “Záná, tará cha Hodáyá natorsit? Tará ham hamé sezá rasagá ent.</verse>
				<verse number="41">May sezá barhakk ent, chéá ke may kortagén káráni ásar ent. Bale é mardá hecch mayáré nakortag.”</verse>
				<verse number="42">Gorhá gwashti: “Oo Issá! Wahdé taw wati bádsháhiá sar butay, mani hayálá ham bekap.”</verse>
				<verse number="43">Issáyá passaw dát: “Tará rásténa gwashán ke taw maróchi mani hamráhiá, baheshtá raway.”</verse>
				<verse number="44">Némróchay wahd at. Anágat sajjahén molk tahár but o é taháróki tán bégáhá mant.</verse>
				<verse number="45">Chéá ke róchay drapshag band butagat o mazanén parasteshgáhay pardah cha nyámá dert o do ném but.</verse>
				<verse number="46">Issáyá borzén tawáréá chihál kasshet o gwasht: “Oo Pet! Man wati ruh o sáhá tai dastá dayán.” Gón hamé habará, sáhi dát.</verse>
				<verse number="47">Pawjiáni yakk apsaréá é nedárag dist, Hodái satá kort o gwashti: “Béshakk ke é nékén mardé at.”</verse>
				<verse number="48">Á dega sajjahén mardom ke pa saylá átkagatant, gón é nedáragay gendagá sar o sénag janán o mótk kanáná wati lógán per tarretant.</verse>
				<verse number="49">Hamá mardom ke Issáay pajjárók atant o hamá janén ke cha Jalilá áiay hamráhiá átkagatant, dur o gestá óshtátagatant o é sajjahén sargwastesh distant.</verse>
				<verse number="50">Hamódá, Issop námén mardé ham gón at ke tachk o pahrézkárén mardé at. Belli ke sarókáni diwánay báské at,</verse>
				<verse number="51">bale pa Issáay mayárig kanagá gón áyáni shawr o habarán hamdel naat. Á, Yahudiáni shahr Arimátiáay mardomé at o Hodáay bádsháhiay rahchár o wadárig at.</verse>
				<verse number="52">Pilátusay kerrá shot o cha áiá Issáay jónay baragay ejázati lóthet.</verse>
				<verse number="53">Issáay jóni cha salibay sará ér gétk, lilomén godéay tahá kapan kort o taláray tráshtagén kabréá ér kort ke pésará ódá hechkas kall kanag nabutagat.</verse>
				<verse number="54">Á róch, tayáriay róch at o Shabbat bongéj bayagi at.</verse>
				<verse number="55">Hamá janén ke cha Jalilá, Issáay hamráhiá átkagatant, Issopay randá rawán butant o hamá kabresh dist. Áyán é ham dist ke Issáay jón che paymá kabrá ér dayag but.</verse>
				<verse number="56">Randá, wati lógán átkant o washbóén atr o rógenesh tayár kort. Shabbatay róchá, Sharyatay rahbanday sará, áyán árám kort.</verse>
			</chapter>
			<chapter number="24">
				<verse number="1">Haptagay awali róchá, bezán Yakshambehay gwarbámá, janénán hamá washbóén rógen o atr ke tayár kortagatant, zortant o kabray sará shotant,</verse>
				<verse number="2">bale distesh hamá dhók ke kabray dapá at léth geptag o cha wati jágahá thagaletag.</verse>
				<verse number="3">Wahdé kabray tahá shotant, Hodáwandén Issáay jónesh nadist.</verse>
				<verse number="4">Hayrán atant o nazántesh ché bekanant ke anágat do mard, gón drapshókén god o pocchán áyáni kashá óshtát.</verse>
				<verse number="5">Janénán, cha torsá wati sar jahl kort, bale á doénán gwasht: “Shomá chéá á zendagéná, mordagáni nyámá shóháza kanét?</verse>
				<verse number="6">Á, edá naent, áiá jáh jatag. Yát kanét, á wahdi ke angat gón shomá Jalilá at, ché gwashti?</verse>
				<verse number="7">Shomárá nagwashti ke ‘ Ensánay Chokk báyad ent gonahkáráni dastá dayag bebit, báyad ent salib kasshag bebit o sayomi róchá padá zendag bebit o jáh bejant’?”</verse>
				<verse number="8">Gorhá, á janén Issáay é habaray yátá kaptant.</verse>
				<verse number="9">Cha kabray sará ke per tarretant, é sajjahén hál o habaresh gón yázdahén kásed o á degarán gwashtant.</verse>
				<verse number="10">Á ke é habaresh pa kásedán rasént, Maryam Majdaliah, Yuánná, Ákubay mát Maryam o áyáni á dega hamráhén janén atant.</verse>
				<verse number="11">Kásedán, janénáni habar bé sar o bonén habar zánt o báwaresh nakortant.</verse>
				<verse number="12">Bale Petros pád átk o pa drekké kabray némagá shot, sari jahl kort o kabray tahá cháreti, bale cha lilomén godán o abéd, dega hecchi nadist. Gorhá cha wati distagénán, hayrán o habakkah but o lógá per tarret.</verse>
				<verse number="13">Hamá róchá, cha áyán do morid, dém pa Emáus námén métagéá rawagá at ke cha Urshalimá kesás yázdah kilumitar dur at.</verse>
				<verse number="14">Á, ráhá gón yakdegará hamé butagén habar o háláni bárawá gapp o trán kanagá atant.</verse>
				<verse number="15">Hamé wahdá ke gapp o habará atant, anágat Issá wat áyáni kerrá átk o gón áyán hór o hamráh but.</verse>
				<verse number="16">Bale pajjáhesh nayáwort, chéá ke áyáni chamm pardahéá póshetagatant.</verse>
				<verse number="17">Issáyá jost kort: “Shomá wati ráhá, chónén sarháláni bárawá gapp o trán kanagá ét.” Á gón gamnákén chehragé óshtátant.</verse>
				<verse number="18">Gorhá cha áyán yakkéá ke námi Kliupás at, passaw dát: “Urshalimá darámadén mardom yakkén taw ay, cha é sarhálán ke hamé róchán ódá butagant sahig naay?”</verse>
				<verse number="19">Josti kort: “Cha kojám sarhálán?” Gwashtesh: “Hamá ke Issá Náseriay sará átkant. Á, paygambaré at ke áiay kár o habarán, Hodáay bárgáh o mardománi gwará, bázén zór o kodraté mán at.</verse>
				<verse number="20">Bale may mazanén dini péshwá o kawmay sarókán darkawmáni dastá dát ke pa áiá kóshay hokmá bedayant o randá áyán salib kasshet.</verse>
				<verse number="21">Márá omét at, á hamá bit ke Esráilá rakkénit. Nun gapp esh ent ke é habarán say róch gwastag.</verse>
				<verse number="22">Cha may hamráhén janénán, lahténáni habarán ham márá hayratéá perréntag. Á maróchi bámgwáhá kabray sará shotagant,</verse>
				<verse number="23">bale áiay jónesh nadistag. Gorhá átkant o márá hálesh dát ke áyán pa elhám o shobén préshtag distagant ke gwashtagesh: ‘Issá zendag ent.’</verse>
				<verse number="24">Cha may mardomán ham lahtén kabray sará shotag o áyán ham anchosh ke janénán gwashtag hamá dhawlá distag, bale áyáni chamm pa wájahay jendá nakaptag.”</verse>
				<verse number="25">Issáyá gón áyán gwasht: “Oo násarpadán! Pa nabiáni sajjahén habaráni báwar kanagá shomay del kór ent.</verse>
				<verse number="26">Masihá pa wati shán o shawkatay rasagá, é sakki o sóri saggagi naatant?”</verse>
				<verse number="27">Randá Issáyá wati bárawá, Mussá o sajjahén nabiáni Pákén Ketábáni tahá, harché ke nebisag butagat, á sarpad kortant.</verse>
				<verse number="28">Anchosh ke hamá métagay nazzikká átk o rasetant ke ódá rawagi atant, Issáyá é dábá pésh dásht ke áiá durter rawagi ent.</verse>
				<verse number="29">Áyán dazbandi kort: “Shapá gón má bejall chéá ke róch shotag o shap áyagi ent.” Gorhá, Issá ham shot tán gón áyán bemánit.</verse>
				<verse number="30">Hamá wahdá ke Issá gón áyán pa waragá nesht, náni zort, Hodáay shogri gept, náni chondh chondh kort o áyáni dastá dát.</verse>
				<verse number="31">Nun áyáni chamm pach butant o Issáesh pajjáh áwort bale hamá damáná cha áyáni chammá chér o andém but.</verse>
				<verse number="32">Gorhá cha yakdomiá jostesh kort: “Ráhá wahdé á gón má trán kanagá at o márá Pákén Ketábáni habarán sarpad kanagá at, may del janag o drik drik kanagá naat?”</verse>
				<verse number="33">Gorhá, hamá damáná pád átk o Urshalimá per tarretant. Ódá, áyán yázdahén kásed o á dega morid yakjáh distant,</verse>
				<verse number="34">ke gwashagá atant: “É rást ent ke Hodáwandá jáh jatag o pa Shamuná záher butag!”</verse>
				<verse number="35">Gorhá é doénán wati ráhay sargwast gón áyán gwasht ke Issáesh che paymá nánay chondh kanagay wahdá pajjáh áwortag.</verse>
				<verse number="36">Taningah á hamé habarán atant ke Issá wat átk o áyáni nyámá óshtát o gwashti: “Salám o drót pa shomá!”</verse>
				<verse number="37">Áyán torset o hayrán o habakkah butant o gománesh kort balkén ruhé gendagá ant.</verse>
				<verse number="38">Bale Issáyá gwasht: “Pa ché shomárá inchoka torsit o hayrán o habakkah mantagét o chéá shomay delá shakk pád átkag?</verse>
				<verse number="39">Dast o pádánon begendét, é mani jend ent. Maná dast janét o bechárét, arwáhá haddh o gósht pera nabit, bale shomá gendagá ét ke maná haddh o gósht per ent.”</verse>
				<verse number="40">É habaray gwashagá rand, wati dast o pádi pésh dáshtant.</verse>
				<verse number="41">Á, cha shádmániá hayrán o habakkah butant o báwaresh nakort. Gorhá, josti kort: “Gón shomá pa waragá edá chizzé hast?”</verse>
				<verse number="42">Chondhé patkagén máhigesh dát,</verse>
				<verse number="43">Issáyá zort o áyáni dém pa démá wárt.</verse>
				<verse number="44">Gorhá gwashti: “É mani hamá habar ant ke man gón shomá á wahdá kortagant ke angat gón shomá butagán. Mani bárawá, har habaré ke Mussáay Sharyat, Zabur o Nabiáni Ketábán nebeshtah ent, á zalur báyad ent hamá dhawlá sarjam bebant.”</verse>
				<verse number="45">Randá, áyáni zánt o zánagi rozhnág kort tánke Pákén Ketábáni máná o maksadá sarpad bebant.</verse>
				<verse number="46">Gwashti: “Nebisag butag ke Masih báyad ent sakki besaggit, sáh bedant o sayomi róchá, cha mordagáni nyámá jáh bejant o</verse>
				<verse number="47">áiay námay sará, tawbah o gonáháni pahelli báyad pa sajjahén kawmán jár janag bebit. É káray bongéj cha Urshalimá bit.</verse>
				<verse number="48">Shomá é kár o habaráni gwáh o sháhed ét.</verse>
				<verse number="49">Man wati Petay wádah dátagén Pákén Ruhá pa shomá rawána dayán, nun shomá shahrá bemánét, tán hamá wahdá ke cha borzá shomárá wák o kodrat berasit.”</verse>
				<verse number="50">Randá, Issáyá morid tán Bayt-Anyáay nazzikká bortant o dast borz kort o pa áyán nékén dwái lóthet o barkat dátant.</verse>
				<verse number="51">Hamá wahdá ke dwá kanag o barkat dayagá at, cha áyán gisshet o ásmáná barag but.</verse>
				<verse number="52">Moridán Issá parastesh kort o gón bázén gal o wasshié Urshalimá per tarretant.</verse>
				<verse number="53">Modám mazanén parasteshgáhá mantant o Hodáyá satá kanán atant.</verse>
			</chapter>
		</book>
		<book number="43">
			<chapter number="1">
				<verse number="1">Cha azalá, Gál hastat. Gál gón Hodáyá gón at o Gál, Hodáay jend at.</verse>
				<verse number="2">Cha azalá, Gál gón Hodáyá at.</verse>
				<verse number="3">Hodáyá sajjahén chizz cha Gálay wasilahá jórh kortant o cha é jórh butagénán, bé Gálá hecch chizzé jórh nabut.</verse>
				<verse number="4">Zenday sarchammag Gál at o zend mardománi nur o rozhn at.</verse>
				<verse number="5">Rozhn tahárókiá drapshit o taháróki hechbar rozhnay sará báládast nabutag.</verse>
				<verse number="6">Yahyá námén mardé hastat. Hodáyá ráh dátagat.</verse>
				<verse number="7">Á átk ke sháhed bebit o pa hamé rozhná gwáhi bedant, tánke sajjahén mardom cha áiay gwáhiá imán byárant.</verse>
				<verse number="8">Á wat hamá rozhn naat bale átk ke pa rozhná gwáhi bedant.</verse>
				<verse number="9">Hamá rástén rozhn ke pa sajjahén mardomán rozhnáia kárit, nun jaháná pédák at.</verse>
				<verse number="10">Á jaháná at o Hodáyá jahán cha hamáiay wasilahá jórh kortagat, bale jaháná á pajjáh nayáwort.</verse>
				<verse number="11">Á wati mahlukay nyámá átk o mahluká á namannet.</verse>
				<verse number="12">Bale hamá mardomán ke mannet o áiay námay sará imán áwort, áiá á mardom hakk o ehtiár dátant ke Hodáay chokk bebant.</verse>
				<verse number="13">Á, na cha hóná pédá butant o na cha jesmi wáhag o ensáni lóthán, á cha Hodáyá pédá butant.</verse>
				<verse number="14">Gál ensán but o may nyámá jágahi kort. Má áiay shán o shawkat dist, hamá shán o shawkat ke Petay yakkén Chokkayg ent, hamá Chokk ke cha rahmat o rástiá sarréch ent.</verse>
				<verse number="15">Yahyá áiay bárawá gwáhia dant, kukkára kant o gwashit: “Esh ent hamá kas ke áiay bárawá man gwashtag ke cha man o randa kayt. Á cha man master o démáter ent, chéá ke cha man pésar hast butag.”</verse>
				<verse number="16">Má sajjahénán cha áiay pormehrén rahmatay sawgátá modám barkat geptag.</verse>
				<verse number="17">É rást ent ke Sharyat cha Mussáay wasilahá bakshag butag, bale rahmat o rásti cha Issá Masihay wasilahá átk.</verse>
				<verse number="18">Kassá hechbar Hodá nadistag, bale hamá yakdánagén Chokk ke Petay bagalá ent, hamáiá Hodá pajjáréntag.</verse>
				<verse number="19">Wahdé Urshalimay shahray Yahudián wati lahtén dini péshwá o Láwi kabilahay mardom Yahyáay kerrá rawán dát ke jost begerant: “Taw kay ay?” Áiá enkár nakort, tachk o pa rásti gwáhi dát o gwashti: “Man Masih naán.”</verse>
				<verse number="20"></verse>
				<verse number="21">Áyán jost kort: “Taw Elyás ay?” Gwashti: “Na.” Gwashtesh: “Gorhá taw hamá wádah dátagén Nabi ay?” Gwashti: “Na.”</verse>
				<verse number="22">Jostesh kort: “Taw kay ay? Má báyad ent pa wati rawán dayókán passawé bebarén. Wati bárawá ché gwashay?”</verse>
				<verse number="23">Áiá cha Eshayá nabiay kawlá gwasht: “Man hamáiay tawár án ke gyábáná kukkára kant o gwashit, pa Hodáwandá ráhá tachk o hamwár kanét.”</verse>
				<verse number="24">Cha é rawán dátagén kásedán lahtén Parisi atant.</verse>
				<verse number="25">Jostesh kort: “Agan taw na Masih ay o na Elyás ay o na hamá nabi, gorhá parchá pákshódia dayay?”</verse>
				<verse number="26">Yahyáyá áyáni passawá gwasht: “Man gón ápá pákshódia dayán, bale yakké shomay nyámá pád átkag ke shomá áiá nazánét.</verse>
				<verse number="27">Á cha man o randa kayt o man áiay kawshbandáni bójagay láhek ham naán.”</verse>
				<verse number="28">É kár Ordonay kawray á dastá, Bayt-Anyáyá but, hamá jágahá ke Yahyáyá mardom pákshódia dátant.</verse>
				<verse number="29">Domi róchá, wahdé Yahyáyá dist ke Issá dém pa man pédák ent, gwashti: “Bechárét! Esh ent Hodáay hamá Gwarándh ke jahánay gonáhána shódit o dura kant.</verse>
				<verse number="30">Esh ent hamá kas ke eshiay bárawá man gwashtag ke cha man o randa kayt bale cha man master o démáter ent, chéá ke cha man pésará hast butag.</verse>
				<verse number="31">Man wat pajjáh nayáwort, bale paméshká átkán o gón ápá mardomán pákshódi dayagá án ke é mardom pa Bani Esráiliáni záher kanag bebit.”</verse>
				<verse number="32">Nun Yahyáyá wati gwáhi é paymá dát: “Man Hodáay Pákén Ruh dist ke kapótéay dróshomá cha ásmáná ér átk o áiay sará nesht.</verse>
				<verse number="33">Man á nazánt, bale hamá ke maná rawáni dát ke gón ápá pákshódi bedayán, hamáiá maná gwashtagat ke wahdé taw dist ke Pákén Ruh kaséay sará ér átk o nesht, bezán á hamá kas ent ke gón Pákén Ruhá pákshódia dant.</verse>
				<verse number="34">Man é chizz distag o gwáhia dayán ke á Hodáay Chokk ent.”</verse>
				<verse number="35">É dega róchá, Yahyá padá gón wati do moridá óshtátagat.</verse>
				<verse number="36">Wahdé Yahyáyá Issá dist ke cha ódá gwazagá ent, gwashti: “Esh ent Hodáay Gwarándh.”</verse>
				<verse number="37">Doén moridán é habar eshkot o Issáay randá rawán butant.</verse>
				<verse number="38">Issáyá chakk tarrént o har doéni distant ke mani randá kaptagant. Josti kort: “Shomá ché lóthét?” Gwashtesh: “Rabbi! (Bezán: Oo ostád!) Taw kojá neshtagay?”</verse>
				<verse number="39">Gwashti: “Byáét o bechárét.” Gorhá doén gón Issáyá átkant o distesh ke kojá neshtag o á róchesh gón áiá gwázént. Bégáhay wahd at.</verse>
				<verse number="40">É doén mardom ke Yahyáay habaráni eshkonagá rand Issáay randá kapt o shotant, cha eshán yakké Shamun-Petrosay brát Andriás at.</verse>
				<verse number="41">Áiá awali káré ke kort, esh at ke wati brát Shamunay kerrá shot o gwashti: “Má Masih dar gétkag.”</verse>
				<verse number="42">Randá Shamuni Issáay kerrá bort. Issáyá Shamun cháret o gwashti: “Taw Shamun ay, Yuhannáay chokk. Bale nun tai nám Képá bit.” Képáay máná Petros ent.</verse>
				<verse number="43">É dega róchá, wahdé Issáyá erádah kort ke Jalilay damagá rawán, Piliposi dar gétk o gwashti: “Bya, mani randgiriá bekan.”</verse>
				<verse number="44">Pilipos ham, Andriás o Petrosay dhawlá, Bayt-Saydáay shahray mardomé at.</verse>
				<verse number="45">Pilipos Natnáilay kerrá shot o gwashti: “Má hamá kas dar gétkag ke Mussáyá Tawrátay tahá áiay bárawá nebeshtah kortag o á dega nabián ham áiay bárawá nebeshtah kortag. Á, Issá Náseri ent, Issopay chokk.”</verse>
				<verse number="46">Natnáilá gwasht: “Cha Náserahay shahrá ham sharrén chizzé dar kapta kant?” Piliposá gwasht: “Byá o bechár!”</verse>
				<verse number="47">Wahdé Issáyá Natnáil dist ke á dém pa man pédák ent, gwashti: “É tachkén Bani Esráilié o eshiay delá hecch paymén repk o honar mán nést.”</verse>
				<verse number="48">Natnáilá jost kort: “Taw maná chóna zánay?” Issáyá áiay passawá gwasht: “Cha hamá wahdá pésar ke Piliposá tará tawár kort, man tará hamá wahdá dist ke enjiray drachkay chérá atay.”</verse>
				<verse number="49">Natnáilá gwasht: “Oo ostád! Taw Hodáay Chokk ay, taw Esráilay bádsháh ay.”</verse>
				<verse number="50">Issáyá gwasht: “Taw paméshká imán áwort ke man gwasht ke tará enjiray drachkay chérá distagon. Bale cha é chizzán masteréna genday.”</verse>
				<verse number="51">Issáyá gwasht: “Shomárá rásténa gwashán, démterá shomá gendét ke ásmán pacha bit o Hodáay préshtag cha Ensánay Chokkay ráhá sara kapant o éra kapant.”</verse>
			</chapter>
			<chapter number="2">
				<verse number="1">Sayomi róchá, Jalilá, Káná námén métagéá, sur o árósé hastat o Issáay mát hamódá at.</verse>
				<verse number="2">Issá o áiay moridesh ham lóthetagatant.</verse>
				<verse number="3">Wahdé sharáb halletant, Issáay mátá gón áiá gwasht: “Eshán dega sharáb nést.”</verse>
				<verse number="4">Gwashti: “Oo bánok! Maná o tará gón eshiá che kár? Mani wahd angat nayátkag.”</verse>
				<verse number="5">Mátá gón kárendahán gwasht: “Harché ke shomárá gwashit, hamá kárá bekanét.”</verse>
				<verse number="6">Ódá shash sengén kunzag ér at ke har yakkéá hashtád tán sad o bist litar ápa dásht o Yahudiáni shosht o shódi rasmán kármarza butant.</verse>
				<verse number="7">Issáyá gón kárendahán gwasht: “Kunzagán cha ápá porr kanét.” Gorhá kunzagesh cha ápá porr kortant.</verse>
				<verse number="8">Issáyá gwasht: “Nun kammoké bekasshét o pa diwánay kamáshá bebarét.” Áyán anchosh kort.</verse>
				<verse number="9">É áp ke sharáb butagatant, diwánay kamáshá chashetant. Nazánti ke cha kojá árag butagant, bale hamá kárendahán ke áp kasshetagatant, áyána zánt. Nun diwánay kamáshá, sálónk tawár jat o</verse>
				<verse number="10">gwashti: “Harkas mehmánán sharterén sharábá pésará dant. Wahdé á mast o malára bant, randá adná o arzánteréná kárit. Bale taw sharterén sharáb nóki áwortag.”</verse>
				<verse number="11">É mójezah o ajabbatén nesháni ke Issáyá Jalilay métag Kánáyá pésh dásht, áiay awali mójezah at. Áiá gón hamé mójezahá wati shán o shawkat záher kort o moridán áiay sará imán áwort.</verse>
				<verse number="12">Randá Issá gón wati mát o brát o moridán Kaparnáhumay shahrá shot. Lahtén róchá hamódá dáshtesh.</verse>
				<verse number="13">Yahudiáni Pesah, bezán Sargwazay Aid, nazzikk at. Paméshká, Issá Urshalimá shot.</verse>
				<verse number="14">Disti ke mazanén parasteshgáhá mardom gók o pas o kapótay bahá kanagá goláésh ant o sarráp ham neshtagant.</verse>
				<verse number="15">Gorhá cha sádá hayzaráné jórhi kort o sajjahén sawdáger o pas o góki cha parasteshgáhá galléntant o sarrápáni zarr o sekkahi ham rétkant o thébali chappi kortant.</verse>
				<verse number="16">Gón kapót bahá kanókán gwashti: “É chizzán cha edá dar kanét. Mani ásmáni Petay lógá bázáré makanét.”</verse>
				<verse number="17">Nun morid yátá kaptant ke Hodáay Pákén Ketábá nebeshtah ent: Á jósh o gayrat ke maná pa Hodáay lógá hastent, maná sóchit o pora kant.</verse>
				<verse number="18">Gorhá Yahudián gwasht: “Taw gón chónén mójezah o ajabbatén neshánié sábeta kanay ke tará é káráni ejázat hastent?”</verse>
				<verse number="19">Issáyá gwasht: “É mazanén parasteshgáhá bepróshét, man say róchá padá chestia kanán.”</verse>
				<verse number="20">Yahudián gwasht: “É mazanén parasteshgáh, chell o shash sálá jórh kanag butag, taw chón eshiá say róchá chesta kanay?”</verse>
				<verse number="21">Bale á parasteshgáh ke Issá áiay bárawá habar kanagá at, áiay jenday jesm o ján at.</verse>
				<verse number="22">Issáay merag o jáh janagá rand, morid yátá kaptant ke áiá wat é habar gwashtagat. Nun áyán Hodáay Pákén Ketáb o Issáay habaráni sará imán áwort.</verse>
				<verse number="23">Á róchán, Issá Sargwazay Aidá Urshalimá at. Bázén mardoméá ke Issáay ajabbatén nesháni distant, áiay námay sará imánesh áwort.</verse>
				<verse number="24">Bale Issáyá áyáni imánay sará báwar nakort, chéá ke áiá sajjahénáni del o daruna zánt.</verse>
				<verse number="25">Áiá ensánay bárawá hechkasay gwáhiay zalurat naat, chéá ke á, ensánay delay har hálá sahig at.</verse>
			</chapter>
			<chapter number="3">
				<verse number="1">Nikudimus námén Parisié ke cha Yahudiáni Sarókáni Diwánay báskán yakké at,</verse>
				<verse number="2">yakk shapé Issáay kerrá átk o gón áiá gwashti: “Oo ostád! Má zánén ke taw ostádé ay o cha Hodáay némagá átkagay, chéá ke tán Hodá gón kaséá gón mabit, á é dhawlén mójezah o ajabbatén nesháni pésh dáshta nakant ke taw pésh dáragá ay.”</verse>
				<verse number="3">Issáyá áiay passawá gwasht: “Tará rásténa gwashán, tán kasé dobar pédá mabit, Hodáay bádsháhiá dista nakant.”</verse>
				<verse number="4">Nikudimusá gwasht: “Chón buta kant ke rostagén mardomé padá cha mátá pédá bebit? Buta kant ke á, mátay lápá berawt o padá pédá bebit?”</verse>
				<verse number="5">Issáyá passaw dát: “Tará rásténa gwashán, tánke kasé cha áp o Ruhá pédá mabit, Hodáay bádsháhiá pád ér korta nakant.</verse>
				<verse number="6">Á chizz ke cha jesmá pédá bit, jesm ent o á chizz ke cha Ruhá pédá bit, ruh ent.</verse>
				<verse number="7">É gappá hayrán mabay wahdé tará gwashán ke pa shomá sajjahénán allami ent ke dobar pédá bebét.</verse>
				<verse number="8">Gwát har jáh ke belóthit, kasshit. Taw áiay tawárá eshkonay bale nazánay cha kojá kayt o kojá rawt. Á kas ke cha Ruhá pédá bit, á ham anchosh ent.”</verse>
				<verse number="9">Nikudimusá gwasht: “É chón buta kant?”</verse>
				<verse number="10">Issáyá gwasht: “Taw wat Esráiliáni ostádé ay, é chizzá nazánay?</verse>
				<verse number="11">Tará rásténa gwashán, má hamá chizzáni habará kanén ke áyáni bárawá zánén o hamá chizz ke má distagant, hamáyáni sháhediá dayén. Bale shomá may sháhediá namannét.</verse>
				<verse number="12">Wahdé man zemini chizzáni bárawá habara kanán, shomá báwara nakanét. Agan ásmáni chizzáni bárawá habar bekanán, gorhá che paymá báwara kanét?</verse>
				<verse number="13">Hechkas ásmáná borzád nashotag, abéd cha hamá kasá ke cha ásmáná ér átkag, bezán Ensánay Chokká.</verse>
				<verse number="14">Hamá dhawlá ke Mussáyá, gyábáná már cha zeminá chest kort, hamé dhawlá Ensánay Chokk lázom chest kanaga bit,</verse>
				<verse number="15">tánke harkas ke áiay sará imána kárit, abadmánén zenday wáhond bebit.”</verse>
				<verse number="16">Chéá ke Hodáyá jahánay mardom haminchok dóst dáshtant ke wati yakk o yakdánagén Chokki nadr kort tánke harkas ke Hodáay Chokkay sará imána kárit, gár o zyán mabit o tán abad zendag bemánit.</verse>
				<verse number="17">Hodáyá wati Chokk pa jahánay mardománi mayárig kanagá jaháná rawán nadát, paméshká rawáni dát ke cha áiay wasilahá jaháná berakkénit.</verse>
				<verse number="18">Harkas ke Chokkay sará imána kárit, mayáriga nabit, bale harkas ke imána nayárit, cha pésará mayárig ent, chéá ke Hodáay yakdánagén Chokkay námay sará imáni nayáwortag.</verse>
				<verse number="19">Hodáay dádrasi esh ent: Nur o rozhn jaháná átk, bale rozhnay badalá mardomán taháróki dóst dásht, parchá ke áyáni kár sell atant.</verse>
				<verse number="20">Chéá ke á mardom ke sellén káráni ráhá zurit, cha rozhnáiá naprata kant o watá cha rozhná dura dárit ke áiay kár o kerd záher mabant.</verse>
				<verse number="21">Bale á ke rástiay ráhá zurit, dém pa rozhnáiá kayt tánke záher bebit ke áiay kár Hodái butagant.</verse>
				<verse number="22">É chizzán o rand, Issá gón wati moridán Yahudiahay métag o kallagán shot o gón áyán hamódá dáshti o pákshódiia dát.</verse>
				<verse number="23">Yahyá ham Sálemay nazzikká, Aynuná, mardomán pákshódi dayagá at. Ódá áp báz at o mardom pa pákshódiá átkant.</verse>
				<verse number="24">É wahdán Yahyá angat zendáná bandig kanag nabutagat.</verse>
				<verse number="25">Pákizagiay sará, Yahyáay morid o yakk Yahudiéay nyámá dapjáké but.</verse>
				<verse number="26">Gorhá Yahyáay morid Yahyáay kerrá átkant o gwashtesh: “Oo ostád! Hamá mard ke Ordonay kawray á dastá gón taw gón at o taw áiay bárawá gwáhi dát, bechár, á pákshódi dayagá ent o sajjahén mardom hamáiay kerrá rawagá ant.”</verse>
				<verse number="27">Yahyáyá áyáni passawá gwasht: “Tánke Hodá madant, ensáná heccha narasit.</verse>
				<verse number="28">Shomá wat sháhed ét, man gwasht ke man Masih naán, bale cha áiá pésar rawán dayag butagán.</verse>
				<verse number="29">Bánóray hodábond, sálónk ent. Anchó ke sálónkay dóst óshtátag o sálónkay tawárá eshkont o gal o shádána bit, maná hamé dhawlén kámel o sarréchén shádehié rasetag.</verse>
				<verse number="30">Á báyad ent démáter bebit o man padáter bebán.”</verse>
				<verse number="31">Á kas ke cha borzá kayt, cha sajjahénán master ent o á ke cha é hákién donyáyá ent, zemini mardomé o donyái chizzáni bárawá habara kant. Bale á ke cha ásmáná kayt cha sajjahénán master ent.</verse>
				<verse number="32">Har chizzé ke distag o eshkotagi, áyáni bárawá gwáhia dant, bale kass áiay gwáhiá namannit.</verse>
				<verse number="33">Harkasá ke mannetag, gwáhii dátag ke Hodá rásti ent.</verse>
				<verse number="34">Á kas ke cha Hodáay némagá rawán dayag butag, Hodáay habarána kant, chéá ke Hodá wati Ruhá áiárá béhesába bakshit.</verse>
				<verse number="35">Pet Chokká dósta dárit o sajjahén chizzi hamáiay dastá dátagant.</verse>
				<verse number="36">Á kas ke Chokkay sará imána kárit, abadmánén zenday wáhonda bit, bale á ke Chokká namannit, zenday wáhonda nabit o Hodáay kahr o gazab áiay sará kapit.</verse>
			</chapter>
			<chapter number="4">
				<verse number="1">Wahdé Issáyá zánt ke Parisián eshkotag ke man cha Yahyáyá géshter morid dar géjagá án o áyán pákshódi dayagá án,</verse>
				<verse number="2">cha Yahudiahá dém pa Jalilá wátarri kort. Chónáhá, Issáyá wat mardom pákshódia nadátant, é kár moridána kort.</verse>
				<verse number="3"></verse>
				<verse number="4">Bale zalurat at ke cha Sámerahá begwazit.</verse>
				<verse number="5">Á, Sámerahá shahréá raset ke námi Suhár at o hamá dhagáray nazzikká at ke Ákubá wati chokk Issopárá dátagat.</verse>
				<verse number="6">Ákubay chát hamódá at. Issá sapará butagat o dami bortagat. Hamé chátay kerrá nesht. Némróchay wahd at.</verse>
				<verse number="7">Sámeri janéné ápay kasshagá átk. Issáyá gón áiá gwasht: “Maná pa waragá kammé áp beday.”</verse>
				<verse number="8">Áiay morid warákay geragá shahrá shotagatant.</verse>
				<verse number="9">Sámeri janéná gwasht: “Taw wa Yahudié ay o man Sámeri janéné án, taw chón cha man ápa lóthay?” Janéná paméshká chosh gwasht ke Yahudi gón Sámerián salám o dwá nakanant.</verse>
				<verse number="10">Issáyá áiay passawá gwasht: “Agan taw bezántén ke Hodáay dád o bakshesh chéé o é kay ent ke cha taw ápa lóthit, gorhá allamá taw gón áiá dazbandi kortagat ke maná áp beday o áiá tará zendáp dátagat.”</verse>
				<verse number="11">Janéná gwasht: “Oo wájah! Tará pa ápay kasshagá dhól nést o é chát johl ent, cha kojá zendápa káray?</verse>
				<verse number="12">Záná, taw cha may pirok Ákubá master ay, hamá ke é cháti márá dátag o áiay jendá o chokkán o mál o dalwatán cha é chátá áp wártag?”</verse>
				<verse number="13">Issáyá passaw tarrént: “Harkas ke é ápá bwárt, padá tonniga bit,</verse>
				<verse number="14">bale harkas ke mani dátagén ápá bwárt, hechbar tonniga nabit. Chéá ke á ápá ke mana dayán, agan kasé bwárti, cha áiay daruná ápay chammagé bojit ke abadmánén zenda bakshit.”</verse>
				<verse number="15">Janéná gwasht: “Oo wájah! Hamá ápá maná beday ke dega baré tonnig mabán o pa ápay kasshagá edá mayáyán.”</verse>
				<verse number="16">Issáyá gwasht: “Beraw wati lógwájahá tawár kan o hamedá byá.”</verse>
				<verse number="17">Janéná áiay passawá gwasht: “Maná mard nést.” Issáyá gwasht: “Rásta gwashay ke tará mard nést,</verse>
				<verse number="18">chéá ke tará panch mard butag o é mard ke annun gón taw zendagia kant, tai mard naent. Taw rásta gwashay.”</verse>
				<verse number="19">Janéná darráént: “Oo wájah! Man chó gendán ke taw nabié ay.</verse>
				<verse number="20">May pet o pirokán hamé kóhay sará ebádat kortag, bale shomá Yahudia gwashét ke báyad ent Urshalimá ebádat kanag bebit.”</verse>
				<verse number="21">Issáyá gwasht: “Bánok! Báwar kan, wahdé kayt ke shomá Hodáén Petá na é kóhay sará parastesha kanét o na Urshalimá.</verse>
				<verse number="22">Shomá Sámeri hamáiá parastesha kanét ke nazánéti, bale má hamáiá parastesha kanén ke zánéni, chéá ke neját cha Yahudiána kayt.</verse>
				<verse number="23">Yakk wahdé kayt o á wahd annun bongéj butag ke rást o barhakkén parastesh kanók Hodáén Petá gón Ruh o rásti parastesha kanant, chéá ke Pet hamé dhawlén mardománi lóthók ent ke áiay parasteshá bekanant.</verse>
				<verse number="24">Hodá Ruh ent o harkas ke áiá parastesha kant, allamá gón Ruh o rásti parastesh bekant.”</verse>
				<verse number="25">Janéná gwasht: “Mana zánán ke Masiha kayt o har wahdé ke á kayt, márá har chizzá sarpada kant.”</verse>
				<verse number="26">Issáyá gwasht: “Man ke gón taw habará án, man hamá án.”</verse>
				<verse number="27">Hamé wahdá Issáay morid padá átkant. Wahdé distesh ke Issá gón janénéá habará ent, hayrán butant. Bale kassá jost nakort ke cha eshiá ché lóthay yá parchá gón eshiá habará ay.</verse>
				<verse number="28">Nun janéná wati kunzag zeminá ér kort, shahrá shot o gón mardomán gwashti:</verse>
				<verse number="29">“Mardé hast, man harché kortag, áiá maná gwashtant. Byáét becháréti, bárén Masih naent?”</verse>
				<verse number="30">Gorhá mardom cha shahrá dar kapt o dém pa Issáyá átkant.</verse>
				<verse number="31">É nyámá moridán gón Issáyá dazbandi kort o gwasht: “Oo ostád! Chizzé bwar.”</verse>
				<verse number="32">Bale áiá gwasht: “Maná waráké hast ke shomá áiay bárawá nazánét.”</verse>
				<verse number="33">Moridán watmánwatá gwasht: “Bárén, kaséá pa áiá warák áwortag?”</verse>
				<verse number="34">Issáyá gwasht: “Mani warák esh ent ke wati dém dayókay wáhagá purah bekanán o áiay kárán sarjam bekanán.</verse>
				<verse number="35">Shomá nagwashét ke pa rón o móshá angat chár máh pasht kaptag? Bale man shomárá gwashán ke chammán chest kanét o keshárán bechárét ke annun pa róná rasetag o tayár ant.</verse>
				<verse number="36">Ronók wati mozzá gipt o pa abadmánén zendá bar o samaré moccha kant tánke keshók o ronók hórigá gal o shádán bebant.</verse>
				<verse number="37">Edá é habar rást ent ke yakké keshit o degaré róna kant.</verse>
				<verse number="38">Man shomárá rawán dát ke hamá bar o samaráni wáhond bebét ke shomá pa áyán hecch zahmaté ham nakasshetag. Degarán zahmat kasshetag o shomá cha áyáni kárá nap o sutt geptag.”</verse>
				<verse number="39">Cha á shahray Sámerián bázénéá paméshká Issáay sará imán áwort ke á janéná gwáhi dátag o gwashtagat: “Har chizzé ke man kortag, áiá maná gwashtant.”</verse>
				<verse number="40">Gorhá Sámeri Issáay kerrá átkant o dazbandiesh kort ke may kerrá bedár. Issáyá tán do róchá hamódá dásht o</verse>
				<verse number="41">bázénéá áiay habar gósh dáshtant o imánesh áwort.</verse>
				<verse number="42">Gón á janéná gwashtesh: “Nun má éwaká tai habaráni sawabá báwar kanagá naén, má wat ham é marday habar eshkotagant o deljam én ke é pa rásti jahánay rakkénók ent.”</verse>
				<verse number="43">Do róchá rand, Issá cha ódá dar kapt o Jalilá shot.</verse>
				<verse number="44">Issáyá wat gwashtagat ke hecch nabiá wati jenday shahr o hankéná ezzata nabit.</verse>
				<verse number="45">Bale wahdé Jalilá raset, Jalilián wasshátk kort, chéá ke aiday róchán á Urshalimá butagatant o ódá áiay kortagén káresh distagatant.</verse>
				<verse number="46">Issá padá Jalilay métag Kánáyá shot, hamódá ke ápi sharáb kortagatant. Sháhi mansabdáré hastat ke bachakki Kaparnáhumay shahrá nádráh at.</verse>
				<verse number="47">Wahdé á sahig but ke Issá cha Yahudiahá Jalilá átkag, áiay kerrá átk o dazbandii kort ke Kaparnáhumá byá o mani nádráhén chokká berakkén ke meragi ent.</verse>
				<verse number="48">Issáyá gwasht: “Shomá tán mójezah o ajabbatén neshánia nagendét, hecch paymá imána nayárét.”</verse>
				<verse number="49">Mansabdárá gwasht: “Oo wájah! Chokkay meragá pésar byá.”</verse>
				<verse number="50">Issáyá gwasht: “Beraw, tai chokk namerit.” Á mardá Issáay habar báwar kort o wati lógá shot.</verse>
				<verse number="51">Angat lógá narasetagat ke nawkarán ráhay némá dist o hál dát: “Tai chokk dráh but.”</verse>
				<verse number="52">Áiá jost kort: “Che wahdá gehter butag?” Áyán gwasht: “Zi némróchay yakká tapá yalah dátag.”</verse>
				<verse number="53">Petá zánt é hamá wahd at ke Issáyá gwashtagat ke tai chokk namerit. Gorhá áiá wat gón lógay sajjahén mardomán Issáay sará imán áwort.</verse>
				<verse number="54">É Issáay domi ajabbatén nesháni at o hamá wahdá korti ke cha Yahudiahá Jalilá átkagat.</verse>
			</chapter>
			<chapter number="5">
				<verse number="1">Chizzé wahdá rand, Yahudiáni yakk aidé at o Issá Urshalimá shot.</verse>
				<verse number="2">Urshalimá, darwázagéay nazzikká ke áiá Pasay Darwázaga gwashant, hawzé hastent ke áiay chapp o chágerdá panch aywán ant. Aramái zobáná é hawzá Bayt-Hasdá gwashant.</verse>
				<verse number="3">Ódá bázén ájez o nádráhé waptagat ke kór o lang o mondh atant.</verse>
				<verse number="4"></verse>
				<verse number="5">Ódá mardé hastat ke áiay nájórhiá si o hasht sál at.</verse>
				<verse number="6">Wahdé Issáyá dist ke á mard ódá kaptag o zánti ke kwahnén nádráhé, gwashti: “Taw lóthay wassh o dráh bebay?”</verse>
				<verse number="7">Á nádráhá gwasht: “Oo wájah! Wahdé ápa rombit o rawána bit, kasé nést ke maná hawzá dawr bedant. Tán man watá berasénán, degaré pésará ápá mána dant.”</verse>
				<verse number="8">Issáyá gwasht: “Pád á, wati nepádán bezur o beraw.”</verse>
				<verse number="9">Á mard damáná dráh but, wati nepádi zortant o ráh gept. É róch Shabbatay róch at.</verse>
				<verse number="10">Paméshká Yahudián gón dráh butagén mardá gwasht: “Maróchi Shabbatay róch ent, tará wati nepádáni chest kanagay hakk nést.”</verse>
				<verse number="11">Gwashti: “Á mardá ke maná dráh kort, gwashti: ‘Wati nepádán bezur o beraw.’”</verse>
				<verse number="12">Jostesh kort: “Á mard kay ent ke tará gwashtagi ke wati nepádán bezur o beraw?”</verse>
				<verse number="13">Bale dráh butagén mardá nazánt ke á kay at. Chéá ke ódá mardom mocch atant o Issá mocchiay tahá shotagat.</verse>
				<verse number="14">Randá Issáyá é mard mazanén parasteshgáhá dist, gwashti: “Bechár, nun ke taw dráh butagay, cha ed o dém gonáh makan. Chosh mabit ke ganterén baláhé tai sará bekapit.”</verse>
				<verse number="15">Nun mard shot o gón Yahudián gwashti: “Áiá ke maná dráh o salámat kort, á Issá at.”</verse>
				<verse number="16">Yahudián Issáay ázár dayag bendát kort, chéá ke áiá Shabbatay róchá choshén kára kortant.</verse>
				<verse number="17">Bale Issáyá gón áyán gwasht: “Mani Pet angat kárá ent, man ham kára kanán.”</verse>
				<verse number="18">Cha é habarán, Yahudián pa áiay koshagá géshter tach o tága kort. Chéá ke Shabbatay hokmay próshagá abéd, áiá Hodá ham wati jenday Pet gwasht o é dhawlá, watá gón Hodáyá barábari kort.</verse>
				<verse number="19">Gorhá Issáyá gwasht: “Shomárá rásténa gwashán, Chokk watsará hecch káré korta nakant, Petay kárána gendit o áyáni randgiriá kant. Har káré ke Peta kant, Chokk ham hamá kárá kant.</verse>
				<verse number="20">Chéá ke Pet Chokká dósta dárit o harché ke wata kant, Chokká ham sója dant. Chokká dega masterén kár ham sója dant tánke shomá hayrán o habakkah bebét.</verse>
				<verse number="21">Hamá paymá ke Pet mordagán zendaga kant o áyán zenda bakshit, Chokk ham harkasá ke belóthit zendaga kant.</verse>
				<verse number="22">Pet hechkaséay sará shawr o hokmé naborrit, áiá wati dádrasiay sajjahén ehtiár Chokkay dastá dátagant,</verse>
				<verse number="23">tánke sajjahén mardom hamá dhawlá ke Petá ezzata dayant, Chokká ham ezzat bedayant. Kasé ke Chokká ezzata nadant, Petá ham ezzata nadant, chéá ke Chokkay dém dayók Pet ent.</verse>
				<verse number="24">Shomárá rásténa gwashán, harkas ke mani habará beshkont o mani dém dayókay sará imán byárit, abadmánén zenday wáhonda bit o hechbar mayárig kanaga nabit, bezán á cha marká gwastag o zendá sar butag.</verse>
				<verse number="25">Báwar kanét, yakk wahdé kayt o é wahd annun bongéj butag ke mordag Hodáay Chokkay tawárá eshkonant o harkas ke beshkont padá zendaga bit.</verse>
				<verse number="26">Chéá ke hamá dhawlá ke Pet zendmánay sarchammag ent, Chokká ham é wák o twáni dátag ke zendmánay sarchammag bebit.</verse>
				<verse number="27">Petá dádrasiay ehtiár ham Chokkay dastá dátag, chéá ke á Ensánay Chokk ent.</verse>
				<verse number="28">Cha eshiá hayrán o habakkah mabét, chéá ke yakk wahdé kayt ke sajjahén mordag áiay tawárá eshkonant o cha wati kabrán dara káyant. Nékkár dém pa abadmánén zendá rawant o badkár dém pa mayárig bayagá.</verse>
				<verse number="29"></verse>
				<verse number="30">Man watsará káré korta nakanán, har chizzé ke man eshkotag, hamáiay bonyádá dádrasia kanán o mani dádrasi barhakk ent, parchá ke man wati delay wáhagáni sarjam kanagay pad o randá naán, wati dém dayókay wáhagáni sarjam kanagay pad o randá án.</verse>
				<verse number="31">Agan man wati bárawá wat gwáhi bedayán, mani gwáhiá ehtebár o arzeshé nabit.</verse>
				<verse number="32">Bale degaré hastent ke mani bárawá gwáhia dant o mana zánán ke mani bárawá áiay gwáhi rást ent.</verse>
				<verse number="33">Shomá wati kásed Yahyáay kerrá rawán dátant o mani bárawá áiay dátagén gwáhi ham rást at.</verse>
				<verse number="34">Man mardománi gwáhiá namannán, pa shomay rakkénagá é habarána gwashán.</verse>
				<verse number="35">Yahyá rókén cherágé at o rozhni tálána kort o shomá erádah kort ke pa kammén wahdéá áiay nuray tahá gal bebét.</verse>
				<verse number="36">Bale maná cha Yahyáyá masterén sháhed hast. Hamé kár ke Petá mani dastá dátagant ke sarjamesh bekanán o man sarjamesha kanán, hamé kár mani sháhed ant ke maná Petá rawán dátag.</verse>
				<verse number="37">Hamá Petá ke maná rawán dátag, áiá wat mani bárawá sháhedi dátag. Shomá hechbar áiay tawár naeshkotag o á nadistag o</verse>
				<verse number="38">áiay habar shomay delá nanendit, chéá ke shomá áiay rawán dátagénay sará imána nayárét.</verse>
				<verse number="39">Shomá Pákén Ketábán patth o póla kanét o wánét, chéá ke shomay hayálá esháni tahá shomárá abadmánén zenda rasit. Hamé Pákén Ketáb mani bárawá gwáhia dayant,</verse>
				<verse number="40">bale shomá nalóthét mani kerrá byáét o shomárá é zend berasit.</verse>
				<verse number="41">Man mardománi dátagén satá o ezzatá nazurán.</verse>
				<verse number="42">Shomárá jáha kárán o zánán ke Hodáay mehr shomay delá néstent.</verse>
				<verse number="43">Man wati Petay námay sará átkagán o shomá maná namannét, bale agan kasé wati jenday námá byayt, áiá mannét.</verse>
				<verse number="44">Shomá cha yakdegará mazani o ezzata zurét, bale á ezzat ke cha Hodáay némagá kayt, áiay shóházá naét. Gorhá chón imán áworta kanét?</verse>
				<verse number="45">Gomán makanét ke man Petay démá shomárá mayáriga kanán. É Mussá ent ke shomárá mayáriga kant, hamá Mussá ke shomá áiay sará omét bastag.</verse>
				<verse number="46">Agan shomárá Mussáay sará imán butén, shomárá mani sará ham imán butagat, chéá ke áiá mani bárawá nebeshtag.</verse>
				<verse number="47">Bale shomá ke áiay nebeshtah kortagénán báwara nakanét, mani habarán chón báwara kanét?”</verse>
			</chapter>
			<chapter number="6">
				<verse number="1">Randá, Issá Jalilay Mazangwarm bezán Teberiahay Mazangwarmay á dastá shot.</verse>
				<verse number="2">Mardománi mazanén rombé áiay randá kapt, chéá ke áyán é mójezah o ajabbatén nesháni distagatant ke Issá nádráhán dráha kant.</verse>
				<verse number="3">Gorhá Issá kóhéay sará sar kapt o gón wati moridán hamódá nesht.</verse>
				<verse number="4">Yahudiáni Sargwazay Aid nazzikk at.</verse>
				<verse number="5">Wahdé Issáyá chamm chest kortant o dist ke mardománi mocchié dém pa áiá pédák ent, gón Piliposá gwashti: “Nán cha kojá bezurén ke é mardom warák bwarant?”</verse>
				<verse number="6">Issáyá é habar pa áiay ázmáesh kanag o chakkásagá gwasht, chéá ke wat zánti maná ché kanagi ent.</verse>
				<verse number="7">Piliposá gwasht: “Do sad dináray nán ham bassa nabit, toré harkas kammok kammok bwárt.”</verse>
				<verse number="8">Cha áiay moridán yakké ke námi Andriás at o Shamun-Petrosay brát at, gwashti:</verse>
				<verse number="9">“Bachakké hamedá ent ke panch jawén nagan o do máhigi gón, bale pa inchok mardomá ché bant?”</verse>
				<verse number="10">Issáyá gwasht: “Mardomán benendárénét.” Á jágahá bázén káh o sabzagé rostagat. Mardom hamódá neshtant. Cha áyán kesás panch hazár mardén atant.</verse>
				<verse number="11">Issáyá nagan zortant, Hodáay shogri gept o neshtagén mardománi sará bahri kortant, máhig ham anchosh. Harkasá haminchok ke lóthet, dáti.</verse>
				<verse number="12">Wahdé sajjahénán sér kort, gón moridán gwashti: “Sar átkagén thokkorán bechenet o yakjáh kanét ke zawál mabant.”</verse>
				<verse number="13">Gorhá thokkoresh chet o yakjáh kortant. Á panchén jawén nagan ke mardomán wártagatant, cha áyáni sar átkagén thokkorán dwázdah sapt porr but.</verse>
				<verse number="14">Mardomán ke Issáay é mójezah o ajabbatén nesháni dist, gwashtesh: “Pa rásti, é hamá wádah dátagén Nabi ent ke jaháná áyagi at.”</verse>
				<verse number="15">Issáyá zánt ke mardom maná pa zór barag o bádsháh kanaga lóthant, paméshká padá cha mardomán dur but o tahná kóhá shot.</verse>
				<verse number="16">Bégáhá morid dém pa gwarmá shotant.</verse>
				<verse number="17">Bójigéá neshtant o gwarmay á dastá, dém pa Kaparnáhumá ráh geptant. Nun tahár butagat o Issá angat áyáni kerrá nayátkagat.</verse>
				<verse number="18">Trondén gwáté kasshagá at o chawl o mawj chest butant.</verse>
				<verse number="19">Wahdé kesás panch tán shash kilumitar hólig janáná démá shotant, Issáesh dist ke ápay sará gám janán, dém pa bójigá pédák ent. Torsetesh.</verse>
				<verse number="20">Bale Issáyá gwasht: “Matorsét, é man án.”</verse>
				<verse number="21">Anchó ke moridán lóthet áiá bójigá swár bekanant, bójig menzelá sar but.</verse>
				<verse number="22">É dega róchá, hamá mardom ke gwarmay á dastá mantagatant sarpad butant ke cha hamá bójigá abéd ke morid swár butagatant, dega bójig ódá nabutag. Issá á bójigá swár nabutagat o morid bé áiá shotagatant.</verse>
				<verse number="23">Randá, dega lahtén bójig cha Teberiahá hamá jágahá átk o raset ke ódá Hodáwandén Issáyá Hodáay shogr geptagat o mardomán nán wártagat.</verse>
				<verse number="24">Wahdé mardomán dist ke na Issá ódá ent o na áiay morid, Issáay shóházá bójigán swár butant o dém pa Kaparnáhumá shotant.</verse>
				<verse number="25">Wahdé Issáesh gwarmay á dastá dist, gwashtesh: “Ostád! Taw kadi edá átkagay?”</verse>
				<verse number="26">Issáyá áyáni passawá gwasht: “Shomárá rásténa gwashán, é háterá maná shóház nakanagá ét ke shomá mani mójezah o ajabbatén nesháni distagant, paméshká maná shóház kanagá ét ke shomá nán wárt o sér kort.</verse>
				<verse number="27">Bale pa é zawál bayókén waráká johd makanét, pa hamá waráká johd bekanét ke abadmánén zenda bakshit, pa hamá waráká ke Ensánay Chokk shomárá danti. Chéá ke Hodáén Petá áiay sará wati razámandiay mohr jatag.”</verse>
				<verse number="28">Gorhá jostesh kort: “Má chón hamá kárán sarjam bekanén ke Hodáesh cha má lóthit?”</verse>
				<verse number="29">Issáyá passaw dát: “Á kárá ke Hodá cha shomá lóthit, á kár esh ent: Hamá kasay sará imán byárét ke Hodáyá ráh dátag.”</verse>
				<verse number="30">Áyán gwasht: “Taw chónén ajabbatén nesháni pésha dáray ke má begendén o tai sará imán byárén? Ché kanay?</verse>
				<verse number="31">May pet o pirokán gyábáná mann wárt, anchosh ke Pákén Ketába gwashit: ‘Áiá cha ásmáná nagan rawán dát ke bwarant.’ ”</verse>
				<verse number="32">Gorhá Issáyá gwasht: “Shomárá rásténa gwashán, é Mussá naat ke shomárá cha ásmáná ér átkagén nagania dát. É mani Pet ent ke cha ásmáná asligén náná shomárá bakshit.</verse>
				<verse number="33">Chéá ke Hodáay nán hamá ent ke cha ásmáná éra kayt o jaháná zenda dant.”</verse>
				<verse number="34">Nun gón áiá gwashtesh: “Oo wájah! É náná modám márá beday.”</verse>
				<verse number="35">Issáyá gwasht: “Zenday nán man án. Harkas ke mani kerrá kayt, hechbar shodiga nabit. Harkas ke mani sará báwara kant, hechbar tonniga nabit.</verse>
				<verse number="36">Bale hamá dhawlá ke gwashton, shomá maná distag o angat báwara nakanét.</verse>
				<verse number="37">Á sajjahénán ke Pet maná dant, á mani kerrá káyant. Harkas ke mani kerrá kayt, man áiá hechbar cha wat dura nakanán.</verse>
				<verse number="38">Man pa wati jenday wáhagáni sarjam kanagá cha ásmáná ér nayátkagán, átkagán ke wati dém dayókay wáhagán sarjam bekanán.</verse>
				<verse number="39">Mani dém dayókay wáhag ent ke hamá mardom ke áiá maná dátagant, cha áyán yakké ham cha mani dastá marawt o áheratay róchá áyán padá zendag bekanán.</verse>
				<verse number="40">Chéá ke mani Petay wáhag hamesh ent ke harkas ke Chokkay némagá delgósha kant o áiay sará imána kárit, abadmánén zenday wáhond bebit o man á mardomá áheratay róchá zendaga kanán.”</verse>
				<verse number="41">Gorhá Yahudián áiay sará irád gerag o norondhag bendát kort, chéá ke áiá gwashtagat: “Man hamá nán án ke cha ásmáná ér átkag.”</verse>
				<verse number="42">Áyán gwasht: “É mard Issopay chokk Issá naent? Má wa eshiay pet o mátá zánén. Gorhá chóna gwashit ke man cha ásmáná ér átkagán?”</verse>
				<verse number="43">Issáyá áyáni passawá gwasht: “Watmánwatá irád gerag o norondhagá band kanét.</verse>
				<verse number="44">Kass tán hamá wahdá mani kerrá átka nakant ke Pet, bezán mani dém dayók áiá mani némagá mayárit. Harkas ke kayt, man áiá áheratay róchá zendaga kanán.</verse>
				<verse number="45">Nabiáni Ketábán nebisag butag: ‘Sajjahén cha Hodáyá tálima gerant.’ Harkas ke Petay habarán beshkont o cha áiá tálim begipt, mani kerrá kayt.</verse>
				<verse number="46">Kassá Pet nadistag abéd cha hamáiá ke cha Hodáay kerrá átkag. Tahná hamáiá Pet distag.</verse>
				<verse number="47">Shomárá rásténa gwashán, á ke imána kárit abadmánén zenday wáhonda bit.</verse>
				<verse number="48">Zenday nán man án.</verse>
				<verse number="49">Shomay pet o pirokán gyábáná mann wárt, bale angat mortant.</verse>
				<verse number="50">Cha ásmáná ér átkagén nán esh ent, shomay démá ent. Harkas ke eshiá bwárt, namerit.</verse>
				<verse number="51">Man hamá zend bakshókén nán án ke cha ásmáná ér átkag. Harkas ke é náná bwárt, tán abad zendaga mánit. É náná ke mana dayán, mani jenday jesm o ján ent ke pa jahánay mardománi zendá nadria kanán.”</verse>
				<verse number="52">Nun Yahudián pa jérhah o dapják watmánwatá gwasht: “É mard chón wati jesm o jáná dant ke má bwaréni?”</verse>
				<verse number="53">Issáyá gwasht: “Shomárá rásténa gwashán, agan shomá Ensánay Chokkay jesm o jáná mawarét o áiay hóná manóshét, abadmánén zendá sara nabét.</verse>
				<verse number="54">Harkas ke mani jesm o jáná bwárt o mani hóná benóshit, abadmánén zenday wáhonda bit o áheratay róchá man áiá zendaga kanán.</verse>
				<verse number="55">Chéá ke mani jesm o ján asligén warák o mani hón asligén nósháp ent.</verse>
				<verse number="56">Harkas ke mani jesm o jáná bwárt o mani hóná benóshit, á mani del o daruná mánit o man áiay del o daruná.</verse>
				<verse number="57">Anchó ke namiránén Petá maná rawán dát o man áiay barkatá zendag án, hamé paymá harkas ke mani jesm o jáná bwárt, mani barkatá zendaga mánit.</verse>
				<verse number="58">É nán ke cha ásmáná ér átkag, á naganay paymá naent ke shomay pet o pirokán wárt o angat mortant, chéá ke harkas ke é náná bwárt, tán abad zendaga mánit.”</verse>
				<verse number="59">Issáyá é chizz hamá wahdá gwashtant ke Kaparnáhumay kanisahá tálim dayagá at.</verse>
				<verse number="60">É habaráni eshkonagá rand áiay bázén moridéá gwasht: “É gránén habaré, eshiá kay manneta kant?”</verse>
				<verse number="61">Wahdé Issáyá dist ke morid é habaray sará norondhagá ant, gwashti: “Shomárá é habara tawrénit?</verse>
				<verse number="62">Agan Ensánay Chokká begendét ke wati pésarigén jágahá borzáda rawt, gorhá ché kanét?</verse>
				<verse number="63">Ruh ent ke zenda dant, haddh o góshtá páedagé nést. É habar ke man gón shomá kortant, Ruh o zend ant.</verse>
				<verse number="64">Bale cha shomá lahténá imán nést.” Chéá ke á mardom ke imánesh néstat, Issáyá cha bendátá pajjáh áwortant o zánti ke kay maná dróhit o dozhmenáni dastá dant.</verse>
				<verse number="65">Gorhá gwashti: “Paméshká man gwasht ke kass mani kerrá átka nakant, tán wahdé ke mani Pet áiá imán mabakshit.”</verse>
				<verse number="66">Cha ed o rand, bázén moridéá Issá yalah dát o nun áiay hamráh nabutant.</verse>
				<verse number="67">Gorhá Issáyá cha wati dwázdahén kásedán jost kort: “Bárén, shomá ham maná yalah dayaga lóthét?”</verse>
				<verse number="68">Shamun-Petrosá passaw dát: “Oo Hodáwand! Kai kerrá berawén? Abadmánén zenday gál o habar tai kerrá ant o</verse>
				<verse number="69">márá báwar ent o zánén ke taw hamá Pákén ay ke Hodáyá dar chetag.”</verse>
				<verse number="70">Issáyá gwasht: “Man shomárá gechén kort, dwázdahénon gechén kortant, bale padá ham cha shomá yakké eblisé.”</verse>
				<verse number="71">Áiay maksad Shamun Eskaryutiay chokk Yahudá at. Bell toré á cha dwázdahénán yakké at, bale áiá randá Issá dróhet o dozhmenáni dastá dát.</verse>
			</chapter>
			<chapter number="7">
				<verse number="1">Randá, Issáyá Jalilá tarr o tába kort. Yahudi áiay kóshay randá atant, paméshká nalótheti Yahudiahá bemánit.</verse>
				<verse number="2">Anchosh ke Yahudiáni Kápáráni Aid nazzikk but,</verse>
				<verse number="3">Issáay brátán gón áiá gwasht: “É jáhá yalah kan o Yahudiahá beraw tánke tai morid hamá kárán begendant ke taw kanay.</verse>
				<verse number="4">Kasé ke námdária lóthit, chérokái kára nakant. Taw ke é kárána kanay, bell ke sajjahén donyá tará begendit.”</verse>
				<verse number="5">Chéá ke brátán ham áiay sará imán néstat.</verse>
				<verse number="6">Issáyá gón áyán gwasht: “Mani wahd angat nayátkag, bale pa shomá har wahd sharr ent.</verse>
				<verse number="7">Donyá cha shomá naprat korta nakant bale cha man naprata kant, chéá ke man donyáay mardománi bárawá gwáhia dayán ke áyáni kár sell ant.</verse>
				<verse number="8">Shomá é aidá berawét, man é aidá nayáyán, chéá ke mani wahd angat narasetag.”</verse>
				<verse number="9">Issáyá é habar gón áyán gwasht o Jalilay damagá dáshti.</verse>
				<verse number="10">Issáay brát ke aidá Urshalimá shotant, randá áiay jend ham hamódá shot, bale mardománi chamdidá nashot, chérokái shot.</verse>
				<verse number="11">Aiday róchán, Yahudi áiay shóházá atant o jost o porsesha kort ke á kojá ent?</verse>
				<verse number="12">Áiay bárawá mardománi nyámá bázén gappé chérokái tarragá at. Lahtén gwashagá at: “Á sharrén mardé.” Dega lahtén gwashagá at: “Mardomán gomráha kant.”</verse>
				<verse number="13">Bale cha Yahudiáni torsá, kassá mardománi démá áiay bárawá heccha nagwasht.</verse>
				<verse number="14">Aiday nyámi róchán, Issá mazanén parasteshgáhá shot o mardománi tálim dayagá goláésh but.</verse>
				<verse number="15">Yahudián pa hayráni gwasht: “É mardá nawántag, inchok zántkári cha kojá áwortagi?”</verse>
				<verse number="16">Issáyá áyáni passawá gwasht: “Mani tálim mani naant, mani dém dayókayg ant.</verse>
				<verse number="17">Harkas ke Hodáay wáhagán sarjam kanag belóthit, zánt ke mani tálim Hodáayg ant yá man cha wat habara kanán.</verse>
				<verse number="18">Harkas ke cha wat habara kant, pa wati mazaniay pésh dáragá habara kant. Bale á kas ke wati dém dayókay shán o shawkatay lóthóka bit, tachkén mardomé o áiay hecch chizz nárást naent.</verse>
				<verse number="19">Mussáyá shomárá Sharyat nadátag? Angat cha shomá hechkas Sharyatá dáragá naent. Parchá maná koshaga lóthét?”</verse>
				<verse number="20">Mardomán gwasht: “Tará jenné per ent, kay tará koshit?”</verse>
				<verse number="21">Issáyá áyáni passawá gwasht: “Man tahná yakk káré kortag o shomá sajjahén chó hayrán o habakkah ét.</verse>
				<verse number="22">Mussáyá sonnat kanagay rasm shomárá dát, paméshká shomá Shabbatay róchá wati mardénchokkán sonnata kanét. Albat é rasm cha Mussáyá bongéj nabutag, cha kawmay pet o pirokán bongéj butag.</verse>
				<verse number="23">Nun agan pa Mussáay Sharyatay napróshagá shomá Shabbatay róchá mardénchokkán sonnata kanét, chéá mani sará zahr geptagét ke man Shabbatay róchá yakk mardomé sarjamá dráh kortag?</verse>
				<verse number="24">Záherá machárét o paysalah makanét, wati shawr o hokmán pa ensáp beborrét.”</verse>
				<verse number="25">Gorhá Urshalimay lahtén mardom gwashagá lagget: “É hamá naent ke eshiay koshagay randá ant?</verse>
				<verse number="26">Bechárét, mardománi démá habar kanagá ent o kass eshiá heccha nagwashit. Balkén rájay sarók é natijahá rasetagant ke é hamá wádah dátagén Masih ent?</verse>
				<verse number="27">Má zánén ke é mard cha kojám hand o damagá ent, bale wahdé Masiha kayt, hechkasa nazánt ke cha kojá kayt.”</verse>
				<verse number="28">Paméshká, wahdé Issá mazanén parasteshgáhá mardomán tálim dayagá at, gón borzén tawáréá gwashti: “Shomá maná pajjáha kárét o zánét ke cha kojá átkagán, bale man cha wati némagá nayátkagán, mani dém dayók hamá rástén Hodá ent o shomá áiá nazánét.</verse>
				<verse number="29">Man áiá zánán, chéá ke cha áiay kerrá átkagán o hamáiá maná ráh dátag.”</verse>
				<verse number="30">Hamé wahdá áyán lóthet ke Issáyá dazgir bekanant, bale hechkasá áiay némagá dast nashahárt, parchá ke áiay wahd angat narasetagat.</verse>
				<verse number="31">Cha mocchiay mardomán bázénéá áiay sará imán ham áwort o gwasht: “Wahdé Masiha kayt, cha é mardá géshter mójezah o ajabbatén nesháni pésha dárit?”</verse>
				<verse number="32">É gapp o habar ke mardomán chérokái Issáay bárawá kortant, Parisián eshkotant. Gorhá Parisi o mazanén dini péshwáyán pa Issáay dazgir kanagá, parasteshgáhay sepáhig rawán dátant.</verse>
				<verse number="33">Issáyá gwasht: “Man pa kammokén wahdéá shomay kerrá án o randá wati dém dayókay kerrá rawán.</verse>
				<verse number="34">Shomá mani shóházá gardét, bale maná dar gétka nakanét o á jáhá ke mana rawán, shomá átka nakanét.”</verse>
				<verse number="35">Gorhá Yahudián gón yakdegará gwasht: “Kojá rawt ke má áiá dar gétka nakanén? Bárén may hamá mardománi kerrá rawt ke Yunániáni nyámá sheng o sháng ant o ódá Yunánián ham tálima dant?</verse>
				<verse number="36">É habar ke áiá gwasht: ‘Shomá mani shóházá gardét, bale maná dar gétka nakanét’ o ‘á jáhá ke mana rawán, shomá átka nakanét,’ áiay é habaray maksad ché ent?”</verse>
				<verse number="37">Aiday áheri o masterén róchá, Issá óshtát o pa borztawári gwashti: “Agan kasé tonnig ent, mani kerrá byayt o áp bwárt.</verse>
				<verse number="38">Hamá dhawlá ke Hodáay Pákén Ketába gwashit, harkas ke mani sará báwara kant, zendápay kawr cha áiay del o daruná rombant o tachant.”</verse>
				<verse number="39">É habar áiá Pákén Ruhay bárawá gwasht, hamá Pákén Ruh ke áiay báwarmandán rasagi at. Issáyá angat shán o shawkat narasetagat, paméshká angat áyán Pákén Ruh dayag nabutagat.</verse>
				<verse number="40">Gón é habaráni eshkonagá, lahtén mardom gwashagá lagget: “Pa rásti é mard hamá wádah dátagén Nabi ent.”</verse>
				<verse number="41">Dega lahténá gwasht: “É Masih ent.” Bázénéá chosh ham gwasht: “Masih cha Jalilá kayt?</verse>
				<verse number="42">Pákén Ketába nagwashit ke Masih cha Dáuday nasl o padréchá bit o cha áiay shahr Bayt-Lahemá kayt?”</verse>
				<verse number="43">É paymá Issáay bárawá mardománi nyámá nátepákié kapt.</verse>
				<verse number="44">Lahténá lóthet ke áiá dazgir bekanant, bale hechkasá áiay némagá dast nashahárt.</verse>
				<verse number="45">Randá, parasteshgáhay sepáhig, Parisi o mazanén dini péshwáyáni kerrá per tarretant. Áyán cha sepáhigán jost kort: “Shomá chéá Issá nayáwortag?”</verse>
				<verse number="46">Sepáhigán gwasht: “Tán é wahdi hechkasá é marday dhawlá habar nakortag.”</verse>
				<verse number="47">Parisián gwasht: “Shomá ham gomráh butagét?</verse>
				<verse number="48">Cha kawmay sarók o Parisián yakkéá áiay sará báwar kortag?</verse>
				<verse number="49">Bale mardománi hamá romb ke Sharyatay bárawá heccha nazánt, nálatié.”</verse>
				<verse number="50">Nikudimus ke wat cha Parisián yakké at o pésará Issáay kerrá átkagat, gwashti:</verse>
				<verse number="51">“Bárén, may Sharyat márá ejázata dant ke kaséay habaráni gósh dárag o káráni zánagá pésar, áiá mayárbár bekanén?”</verse>
				<verse number="52">Áiay passawá gwashtesh: “Taw ham cha Jalilay mardomán ay? Wat patth o pól kan o bechár, hecch nabié cha Jalilá chesta nabit.”</verse>
			</chapter>
			<chapter number="8">
				<verse number="1">bale Issá Zaytunay kóhá shot.</verse>
				<verse number="2">Sabáhá máhallah Issá padá mazanén parasteshgáhá átk. Sajjahén mardom áiay chapp o chágerdá mocch butant. Issá nesht o áyáni tálim dayagá lagget.</verse>
				<verse number="3">Hamé wahdá Sharyatay zánóger o Parisián janéné áwort ke zenáay wahdá gerag butagat. Janénesh mardománi démá óshtárént.</verse>
				<verse number="4">Gón Issáyá gwashtesh: “Oo ostád! É janén zenáay sará gerag butag.</verse>
				<verse number="5">Sharyatay tahá, Mussáyá márá hokm dátag ke é paymén janén allamá sengsár kanag bebant. Bale taw ché gwashay?”</verse>
				<verse number="6">Áyán é habar paméshká kort ke Issáyá dámá dawr bedayant o Issá anchén habaré bekant ke mayárbár bebit, bale Issá jahl but o gón lankoká zeminay sará chizzé nebisagá lagget.</verse>
				<verse number="7">Áyán ke bár bár jost kort, Issáyá sar chest kort o gwashti: “Awali sengá hamá bejant ke wat hecch gonáhi nakortag.”</verse>
				<verse number="8">Padá sari jahl kort o zeminay sará chizzé nebeshti.</verse>
				<verse number="9">Gón é habaray eshkonagá, awalá kamásh yakk yakká dar átk o shotant o randá é dega mardom. Nun bass Issá o hamá óshtátagén janén pasht kaptant.</verse>
				<verse number="10">Issáyá sar chest kort o gón janéná gwashti: “Oo bánok! Mardom kojá shotant? Pa tai mayárbár kanagá yakké ham pasht nakapt?”</verse>
				<verse number="11">Janéná gwasht: “Na wájah! Kass pasht nakapt.” Issáyá gwasht: “Man ham tará mayárbára nakanán, beraw bale dega baré gonáh makan.”</verse>
				<verse number="12">Issáyá padá gón mardomán habar kort, gwashti: “Jahánay nur o rozhn man án. Kasé ke mani randgiriá kant, áiay ráh hechbar tahára nabit o á zenday rozhnáiay wáhonda bit.”</verse>
				<verse number="13">Parisián gón áiá gwasht: “Taw wati bárawá wat sháhedia dayay, paméshká tai sháhediá ehtebáré nést.”</verse>
				<verse number="14">Issáyá gwasht: “Bell toré man pa wati jendá wat sháhedi bedayán bale mani sháhediá ehtebár hast, chéá ke mana zánán cha kojá átkagán o kojá rawán, bale shomá nazánét man cha kojá átkagán o kojá rawán.</verse>
				<verse number="15">Shomá gón ensáni chammé chárét o dádrasia kanét, bale man hechkasay bárawá shawr o hokma naborrán.</verse>
				<verse number="16">Agan shawr o hokmé beborrán ham, mani dádrasi barhakk ent, chéá ke é káray tahá man tahná naán, hamá Pet ke maná ráhi dátag gón man hór ent.</verse>
				<verse number="17">Shomay Sharyatá nebisag butag ke do mardomay sháhediá ehtebár hast.</verse>
				<verse number="18">Yakké man án ke pa wati jendá sháhedia dayán o domi sháhed hamá Pet ent ke maná ráhi dátag.”</verse>
				<verse number="19">Áyán gwasht: “Tai pet kojá ent?” Issáyá passaw dát: “Shomá na maná zánét o na mani Petá. Agan shomá maná bezántén, shomá mani Pet ham zántagat.”</verse>
				<verse number="20">Issáyá é habar hamá wahdá kortant ke mazanén parasteshgáhá, hayráti zarráni pétiay nazzikká tálim dayagá at. Kassá pa áiay dazgir kanagá dast nashahárt, chéá ke angat áiay wahd narasetagat.</verse>
				<verse number="21">Issáyá yakk baré padá gón áyán gwasht: “Mana rawán o shomá mani shóházá gardét, bale wati gonáháni tahá merét o á jáhá ke mana rawán, shomá átka nakanét.”</verse>
				<verse number="22">Yahudi watmánwatá gwashagá laggetant: “Balkén watá koshaga lóthit ke gwashagá ent: ‘Á jáhá ke mana rawán shomá átka nakanét.’”</verse>
				<verse number="23">Issáyá gón áyán gwasht: “Shomá cha é jahli jaháná ét o man cha borzi jaháná. Shomá cha é donyáyá ét o man cha é donyáyá naán.</verse>
				<verse number="24">Man paméshká shomárá gwasht ke wati gonáháni tahá merét. Agan shomá báwar makanét ke man hamá án, shomá wati gonáháni tahá merét.”</verse>
				<verse number="25">Áyán jost kort: “Taw kay ay?” Issáyá passaw dát: “Man hamá án ke man cha bendátá shomárá gwasht.</verse>
				<verse number="26">Maná bázén habaré hast ke shomay bárawá begwashán o shomárá mayárbár bekanán, bale mani dém dayók hamá rástén ent o man har chizzé ke cha áiá eshkotag, gón jaháná gwashánesh.”</verse>
				<verse number="27">Áyán nazánt ke Petay bárawá habar kanagá ent.</verse>
				<verse number="28">Paméshká Issáyá gwasht: “Wahdé shomá Ensánay Chokk cha zeminá chest kort, gorhá zánét ke man mamá án o watsará káré nakanán. Hamá dhawlá ke Petá sój dátag, hamá dhawlá habara kanán.</verse>
				<verse number="29">Mani dém dayók gón man gón ent, áiá maná tahná o éwak nakortag, chéá ke man modám hamá kárána kanán ke áiá gal o shádána kanant.”</verse>
				<verse number="30">Cha é habaráni eshkonagá, bázénéá Issáay sará imán áwort.</verse>
				<verse number="31">Randá, Issáyá gón hamá Yahudián gwasht ke áiay sará imánesh áwortagat: “Agan mani habaráni sará bóshtét, pa del mani morid ét.</verse>
				<verse number="32">Hamá wahdi rástiá zánét o rásti shomárá ázáta kant.”</verse>
				<verse number="33">Áyán gwasht: “Má Ebráhémay awlád én o hechbar kaséay golám nabutagén. Gorhá taw chóna gwashay ke ‘shomá ázáta bét’?”</verse>
				<verse number="34">Issáyá gwasht: “Shomárá rásténa gwashán, harkas ke gonáha kant, gonáhay golám ent o</verse>
				<verse number="35">golám dáemá wájahay lógá namánit, bale chokk dáemá mánit.</verse>
				<verse number="36">Gorhá, agan Chokk shomárá ázát bekant, pa rásti ázáta bét.</verse>
				<verse number="37">Mana zánán ke shomá Ebráhémay awlád ét, bale mani habarán shomay delá jágah nést, paméshká mani koshagay randá ét.</verse>
				<verse number="38">Man hamá chizzáni bárawá habara kanán ke wati Petay bárgáhá distagant o shomá hamá chizzáni sará kára kanét ke shomá cha wati petá eshkotagant.”</verse>
				<verse number="39">Áyán darráént: “May pet Ebráhém ent.” Issáyá gwasht: “Agan shomá Ebráhémay chokk buténét, shomá hamá kár kortagatant ke Ebráhémá kortag.</verse>
				<verse number="40">Bale nun shomá mani koshagay randá ét, anchén mardoméay koshagay randá ét ke rástén habari cha Hodáyá eshkotag o shomárá sar kortagant. Ebráhémá hechbar choshén káré nakortagat.</verse>
				<verse number="41">Shomá wati petay kárána kanét.” Áyán gwasht: “Má kihorr naén, márá peté hast, á ham Hodáay jend ent.”</verse>
				<verse number="42">Issáyá gwasht: “Agan Hodá shomay pet butén, shomá maná dóst dáshtagat, chéá ke man cha hamáiay némagá átkagán o nun edá án. Man watsará nayátkagán, hamáiá maná dém dátag.</verse>
				<verse number="43">Chéá mani habarán sarpada nabét? Chéá ke shomárá mani habaráni gósh dáragay twán nést.</verse>
				<verse number="44">Shomá wati pet, bezán Eblisay chokk ét o hamáiay morád o wáhagáni sará kár kanaga lóthét. Á cha bendátá hónigé o cha rástiá dur ent, chéá ke áiá hecch rásti mán nést. Wahdé dróga bandit, wati jenday delay habará kant, chéá ke drógbandé o drógáni pet ent.</verse>
				<verse number="45">Bale shomá mani sará paméshká báwara nakanét ke man rástén habará kanán.</verse>
				<verse number="46">Agan man gonáhé kortag, cha shomá kasé byayt o sábet bekant. Bale agan man rástén habará kanán, parchá báwara nakanét?</verse>
				<verse number="47">Á ke Hodái mardomé, Hodáay habará gósha dárit. Shomá Hodáay habará gósha nadárét, chéá ke Hodái mardom naét.”</verse>
				<verse number="48">Yahudián áiay passawá darráént: “Má nagwasht ke taw Sámerié ay o tará jenné per ent?”</verse>
				<verse number="49">Issáyá gwasht: “Maná jenn per nést. Man wati Petá báz ezzata dayán, bale shomá maná béezzata kanét.</verse>
				<verse number="50">Man pa wat shán o shawkata nalóthán, degaré hast ke maná shán o shawkata dant o wat dádrasia kant.</verse>
				<verse number="51">Shomárá rásténa gwashán, agan kasé mani habará begipt, hechbara namerit.”</verse>
				<verse number="52">Yahudián gón áiá gwasht: “Nun má pakká zánén ke tará jenné per. Ebráhém o sajjahén nabi mortant, bale taw gwashay: ‘Harkas ke mani habará bezurit, hechbara namerit.’</verse>
				<verse number="53">Záná, taw cha may pet Ebráhémá master ay? Á mort o nabi ham mortant. Záná, tai delá taw kay ay?”</verse>
				<verse number="54">Issáyá passaw dát: “Agan man wati jendá shán o shawkat bedayán, é sháná arzeshé nést. É mani Pet ent ke maná shán o shawkata dant, hamá ke shomá áiá wati Hodá gwashét.</verse>
				<verse number="55">Shomá áiá nazánét, bale man áiá zánán. Agan man begwashtén ke áiá nazánán, shomay dhawlá drógband butagatán, bale man áiá zánán o áiay habará zurán.</verse>
				<verse number="56">Shomay pet Ebráhém, pa hamé ométá shádán at ke mani róchá gendit. Áiá dist o gal but.”</verse>
				<verse number="57">Yahudián gwasht: “Tará angat panjáh sál ham nabit, taw bezán Ebráhém distag?”</verse>
				<verse number="58">Issáyá gwasht: “Shomárá rásténa gwashán, man hamá án ke cha Ebráhémá pésar butagán o hastán.”</verse>
				<verse number="59">Áyán pa Issáay janagá seng o dhók chet, bale Issá cha mardománi chammán chér o andém but, cha mazanén parasteshgáhá dar átk o shot.</verse>
			</chapter>
			<chapter number="9">
				<verse number="1">Wahdé Issá ráhéá rawagá at, pédáeshi kóré disti.</verse>
				<verse number="2">Moridán cha áiá jost kort: “Oo ostád! É mard chéá cha pédáeshá kór ent? Wat gonahkár ent yá eshiay pet o mát?”</verse>
				<verse number="3">Issáyá passaw dát: “Na eshiay jend gonahkár ent, na pet o mát. Paméshká é dhawlá but ke Hodáay kár cha eshiá záher bebit.</verse>
				<verse number="4">Tánke róch ent, báyad ent má mani dém dayókay kárán sarjam bekanén, shap ke bit gorhá kass kár korta nakant.</verse>
				<verse number="5">Man, tánke jaháná án, jahánay rozhn án.”</verse>
				<verse number="6">É habará o rand, zeminá tokki jat o cha lebzá geli addh kort, kóray chammán peri mosht o</verse>
				<verse number="7">gwashti: “Beraw, wati chammán Shilwáhay hawzá beshód.” (Shilwáhay máná “dém dátagén” ent.) Gorhá á shot, chammi shoshtant, biná but o átk.</verse>
				<verse number="8">Randá, hamsáheg o é dega mardom ke á mardesh cha pendhógeriay róchán pajjáha áwort, gwashagá laggetant: “É hamá naent ke neshtagat o pendhagá at?”</verse>
				<verse number="9">Lahténá gwasht: “Hamá ent.” Dega lahténá gwasht: “Enna, áiay hamrang ent.” Á wat gwashagá at: “Man hamá mardom án.”</verse>
				<verse number="10">Jostesh kort: “Gorhá tai chamm chón rozhná butant?”</verse>
				<verse number="11">Gwashti: “Hamá mard ke námi Issá ent, áiá gel tarr kort, mani chammán per mosht o gwashti ke Shilwáhay hawzá beraw o chammán beshód. Man shotán o chamm shoshtant o nun gendagá án.”</verse>
				<verse number="12">Gwashtesh: “Á mard kojá ent?” Gwashti: “Mana nazánán.”</verse>
				<verse number="13">Hamá mard ke pésará kór at, Parisiáni kerrá bortesh.</verse>
				<verse number="14">Shabbatay róch at ke Issáyá gel addh kortagat o áiay chamm rozhná kortagatant.</verse>
				<verse number="15">Nun Parisián ham cha áiá jost kort: “Taw chón biná butay?” Mardá gwasht: “Áiá mani chamm gel per moshtant, man shoshtant o nun gendagá án.”</verse>
				<verse number="16">Lahtén Parisiá gwasht: “É mard cha Hodáay némagá nayátkag, parchá ke Shabbatay rahbanday sará kára nakant.” Dega lahténá gwasht: “Gonahkárén mardomé chón é dhawlén mójezah pésh dáshta kant?” Áyán gón yakdegará tepák nakort.</verse>
				<verse number="17">Cha hamá mardá ke pésará kór at padá jostesh kort: “Tai jend é mardomay bárawá ché gwashit? É tai chamm atant ke áiá rozhná kortant.” Gwashti: “Nabié.”</verse>
				<verse number="18">Tánke marday pet o mátesh nalótháéntant, Yahudián báwar nabut ke é mard kór butag o nun gendagá ent.</verse>
				<verse number="19">Cha pet o mátá jostesh kort: “É mard shomay chokk ent, hamé ke shomá gwashét pédáeshi kóré butag? Gorhá nun chóna gendit?”</verse>
				<verse number="20">Pet o mátá gwasht: “Má zánén ke may chokk ent o cha pédáeshá kóré butag.</verse>
				<verse number="21">Bale nazánén nun chóna gendit o eshiay chamm kayá rozhná kortagant. Cha eshiay jendá jost begerét, rostag o mazan ent, wati habará wata kant.”</verse>
				<verse number="22">Áiay pet o mátá cha Yahudián torset, paméshká é dhawlá passawesh dát. Yahudián cha pésará shawr kortagat ke harkas báwar bekant o begwashit ke Issá, Masih ent, áiá cha kanisahá dara kanén.</verse>
				<verse number="23">Paméshká á marday pet o mátá gwasht ke cha áiay jendá jost begerét, á wat rostag o mazan ent.</verse>
				<verse number="24">Á mard ke pésará kór at, domi randá padá lótháént o gwashtesh: “Hodáay sawgendá bwar ke taw rásta gwashay, má zánén ke é mard gonahkáré.”</verse>
				<verse number="25">Gwashti: “É mard gonahkáré yá na, mana nazánán, bale yakk chizzé zánán, man kór butagán o nun gendagá án.”</verse>
				<verse number="26">Jostesh kort: “Gón taw ché korti? Chón tai chammi rozhná kortant?”</verse>
				<verse number="27">Passawi dát: “Man pésará gón shomá gwasht, shomá gósh nadásht, parchá lóthét padá beshkonét? Záná, shomá ham lóthét áiay morid bebét?”</verse>
				<verse number="28">Gorhá á biná butagén mardesh záh dát o gwashtesh: “Taw wat áiay morid ay, má Mussáay morid én.</verse>
				<verse number="29">Má zánén ke Hodáyá gón Mussáyá habar kortag, bale nazánén ke é mard kay ent o cha kojá átkag.”</verse>
				<verse number="30">Mardá gwasht: “É ajabén habaré. Áiá mani chamm rozhná kortagant o shomá nazánét ke cha kojá átkag.</verse>
				<verse number="31">Máshomá zánén ke Hodá gonahkáráni dwáyá gósha nadárit, hamáiay dwáyá gósha dárit ke Hodátorsé o Hodáay wáhagáni sará kára kant.</verse>
				<verse number="32">Cha azalá kassá hechbar naeshkotag ke yakkéá pédáeshi kóré biná kortag.</verse>
				<verse number="33">Agan é mard cha Hodáay némagá mayátkén, natwánti hecch choshén káré bekant.”</verse>
				<verse number="34">Gwashtesh: “Taw wat sará tán pádán gonáhay chokk ay o márá tálima dayay?” Gorhá á mardesh gallént.</verse>
				<verse number="35">Wahdé Issáyá eshkot ke biná butagén mardesh galléntag, á mardi dar gétk o gwashti: “Tará Ensánay Chokkay sará imán hast?”</verse>
				<verse number="36">Mardá gwasht: “Oo wájah! Ensánay Chokk kay ent? Kai sará imán byárán?”</verse>
				<verse number="37">Issáyá gwasht: “Taw á distag. Hamesh ent ke gón taw habar kanagá ent.”</verse>
				<verse number="38">Gwashti: “Oo Hodáwand! Imánon áwort” o Issáay pádán kapt.</verse>
				<verse number="39">Gorhá Issáyá gwasht: “Man pa dádrasi kanagá é donyáyá átkagán, tánke kór biná bebant o biná kór.”</verse>
				<verse number="40">Cha Parisián lahtén áiay kerrá óshtátagat. É gappesh eshkot o gwashtesh: “Záná má kór én?”</verse>
				<verse number="41">Issáyá gwasht: “Agan kór buténét shomárá gonáh o mayáré per néstat, bale paméshká shomay mayárbária mánit ke gwashét: ‘Má biná én.’”</verse>
			</chapter>
			<chapter number="10">
				<verse number="1">“Shomárá rásténa gwashán, agan kasé cha pasáni gwáshay dapá mapoterit o cha dega némagé sar bekapit, bezán dozz o rahzané.</verse>
				<verse number="2">Bale á kas ke cha gwáshay dapá poterit, pasáni shepánk ent.</verse>
				<verse number="3">Darwázagpán, gwáshay dapá pa áiá pacha kant o pas shepánkay tawáray némagá delgósha bant. Á wati jenday pasán pa nám tawára jant o áyán dhanná bárt.</verse>
				<verse number="4">Wati sajjahén pasáni dhanná baragá rand, wat pésara bit o pas áiay randá góna bant, chéá ke áiay tawárá pajjáha kárant.</verse>
				<verse number="5">Pas darámadéay randá nakapant, cha áiá tachant, chéá ke darámaday tawárá pajjáha nayárant.”</verse>
				<verse number="6">Issáyá é mesál áwort, bale mardom sarpad nabutant ke á ché gwashagá ent.</verse>
				<verse number="7">Gorhá padá gwashti: “Shomárá rásténa gwashán, man pasáni gwáshay dap o darwázag án.</verse>
				<verse number="8">Á sajjahén ke cha man o pésar átkant dozz o rahzan atant o pasán áyáni tawár gósh nadásht.</verse>
				<verse number="9">Darwázag man án, harkas ke cha mani ráhá begwazit, rakkit. Tahá kayt yá dhanná rawt, charágáhéá sara bit.</verse>
				<verse number="10">Dozza kayt ke dozzi bekant, bekoshit o tabáh bekant. Man átkagán ke mardomán zendé berasit, alkáp o sháegánén zendé.</verse>
				<verse number="11">Nékén shepánk man án. Nékén shepánk wati sáhá pa pasán nadra kant.</verse>
				<verse number="12">Bale kasé ke pa mozz kára kant, pasáni wáhond naent. Wahdé gendit ke gork dém pa pasán pédák ent, áyán yalaha kant o tachit. Gorhá gork pasáni sará hamlah o orosha kant o áyán sheng o shánga kant.</verse>
				<verse number="13">Mozzurén shepánka tachit, chéá ke á pa mozz kára kant, pasáni hayáldáriá nakant.</verse>
				<verse number="14">Nékén shepánk man án, man wati pasána zánán o á ham maná zánant,</verse>
				<verse number="15">hamá dhawlá ke Pet maná zánt o man Petá zánán. Man wati sáhá pa pasán nadra kanán.</verse>
				<verse number="16">Maná dega pas ham hast ke cha é ramagá naant. Báyad ent áyán ham byárán. Á mani tawárá delgósha kanant. Nun ramag yakké bit o shepánk yakké bit.</verse>
				<verse number="17">Pet maná dósta dárit, chéá ke man wati sáhá nadra kanán ke padá wati zenday wáhond bebán.</verse>
				<verse number="18">Kass mani sáhá cha man pach gepta nakant, man gón wati jenday wáhagá wati sáhá nadra kanán. Maná wati sáhay dayagay ehtiár hastent o padá áiay dastá áragay ehtiár ham hastent. É kár Petá maná parmátag.”</verse>
				<verse number="19">É habaráni sará padá Yahudiáni nyámá nátepáki kapt.</verse>
				<verse number="20">Bázénéá gwasht: “Áiá jenné per, ganóké, chéá áiay habarán gósha dárét?”</verse>
				<verse number="21">Á degarán gwasht: “Kaséá ke jenné per bebit, é dhawlén habar korta nakant. Jenn kórán biná korta kant?”</verse>
				<verse number="22">Nun Urshalimá, Mazanén Parasteshgáhay Shosht o Shód o Wapkay Aid but. Zemestán at.</verse>
				<verse number="23">Issáyá mazanén parasteshgáhá, Solaymánay aywáná kadam janagá at.</verse>
				<verse number="24">Yahudi áiay chapp o chágerdá mocch butant, gwashtesh: “Tán kadén márá é dhawlá shakkay tahá dáray? Agan taw Masih ay, rást o pakká begwash.”</verse>
				<verse number="25">Issáyá gwasht: “Man wa shomárá gwashtag, bale shomá báwara nakanét. Á kárán ke man cha Petay némagá kanagá án, wat pa man gwáhia dayant.</verse>
				<verse number="26">Bale shomá báwara nakanét chéá ke mani pas naét.</verse>
				<verse number="27">Mani pas mani tawárá gósha dárant, man áyán jáha kárán o á mani randgiriá kanant.</verse>
				<verse number="28">Man áyán abadmánén zenda bakshán o á hechbara namerant. Kass áyán cha man pach gepta nakant.</verse>
				<verse number="29">Mani Petá ke é pas maná dátagant, cha sajjahénán master ent o hechkas eshán cha mani Petay dastá pach gepta nakant.</verse>
				<verse number="30">Man o Pet yakk én.”</verse>
				<verse number="31">Yahudián yakk baré padá seng o dhók chet ke áiá sengsár bekanant.</verse>
				<verse number="32">Issáyá gón áyán gwasht: “Man cha Petay némagá bázén nékén káré kortag o shomárá pésh dáshtag. Pa kojám kárá maná sengsára kanét?”</verse>
				<verse number="33">Yahudián darráént: “Pa nékén káréá tará sengsára nakanén, pa tai koprán é kárá kanén. Taw baniádamé ay, bale gwashay ke man Hodá án.”</verse>
				<verse number="34">Issáyá gwasht: “Shomay Sharyatá é paymá nebisag nabutag: Mane Hodá gwashán ke shomá hodá ét?</verse>
				<verse number="35">Agan á mardom ke Hodáay habar áyáni kerrá sar butag, ‘hodá’ gwashag butagant o má zánén ke Hodáay Pákén Ketáb hechbara nakapit o nákára nabit,</verse>
				<verse number="36">gorhá shomá hamá mardomay sará chón kopray bohtámá janét ke Petá á gechén kortag o é jaháná rawán dátag? Á ham tahná pa é habará ke man gwashtag: ‘ Hodáay Chokk án.’</verse>
				<verse number="37">Agan man wati Petay kárán makanán, mani sará imán mayárét.</verse>
				<verse number="38">Bale agan Petay kárána kanán, toré mani sará imána nayárét, mani káráni sará imán byárét, tánke shomá sarpad bebét o bezánét ke Pet mani del o daruná ent o man Petay del o daruná án.”</verse>
				<verse number="39">Gorhá áyán padá lóthet ke Issáyá dazgir bekanant, bale Issá cha áyáni dazrasá dur but.</verse>
				<verse number="40">Randá Issá cha Ordonay kawrá gwast o hamá jágahá shot o dáshti ke pésará Yahyáyá ódá pákshódi dátagat.</verse>
				<verse number="41">Bázén mardomé áiay kerrá átk. Watmánwatá gwashagá atant: “Yahyáyá hecch mójezah o ajabbatén nesháni pésh nadásht, bale é marday bárawá har chizzé ke gwashtagi, rást ent.”</verse>
				<verse number="42">Ódá bázén mardoméá Issáay sará imán áwort.</verse>
			</chapter>
			<chapter number="11">
				<verse number="1">Ilázar námén mardé nájórh at. Á, Maryam o áiay gohár Martáay métag Bayt-Anyáay mardomé at.</verse>
				<verse number="2">Maryam hamá at ke Hodáwandén Issáay pádi atr per moshtant o gón wati mudán hoshki kortant. Annun áiay brát Ilázar nájórh at.</verse>
				<verse number="3">Ilázaray gohárán pa Issáyá kolaw dém dát: “Oo Hodáwand! Tai dóstén mardom nádráh ent.”</verse>
				<verse number="4">Wahdé Issáyá é habar eshkot, gwashti: “É nádráhi áiá nakoshit, pa Hodáay shán o shawkatá neshánié bit, tánke cha eshiá Hodáay Chokkay shán o shawkat záher bebit.”</verse>
				<verse number="5">Issáyá Martá o áiay gohár o Ilázar dósta dáshtant.</verse>
				<verse number="6">Wahdé Issá Ilázaray nájórhiá sahig but, dega do róchá hamá jáhá mahtal but ke dáshtagati o</verse>
				<verse number="7">randá gón moridán gwashti: “Byáét padá Yahudiahá rawén.”</verse>
				<verse number="8">Moridán gwasht: “Oo ostád! Annun Yahudi tai sengsár kanagay sará atant. Padá hamódá rawaga lóthay?”</verse>
				<verse number="9">Issáyá passaw dát: “Róchay rozhnái dwázdah sáhat naent? Kasé ke róchá ráha rawt, thagala nawárt chéá ke jahánay rozhná gendit.</verse>
				<verse number="10">Bale agan mardomé shapá ráh berawt, thagala wárt chéá ke áiá hecch nur nést.”</verse>
				<verse number="11">É habarán o rand Issáyá gwasht: “May dóstén Ilázar waptag, bale mana rawán o áiá páda kanán.”</verse>
				<verse number="12">Moridán gwasht: “Oo Hodáwand! Agan wáb kaptag, allamá dráha bit.”</verse>
				<verse number="13">Issáyá áiay markay bárawá habar kort, bale áyán hayál kort ke Ilázar anchó waptag o wáb ent.</verse>
				<verse number="14">Padá Issáyá tachká gwashtant: “Ilázar mortag.</verse>
				<verse number="15">Bale sharr ent ke man ódá nabutagán. Nun man pa shomaygi gal án ke shomá imán áworta kanét. Byáét, áiay gwará rawén.”</verse>
				<verse number="16">Tumá ke áiay domi nám Didimus at, gón á dega moridán gwashti: “Byáét, má ham rawén ke gón Issáyá hór bemerén.”</verse>
				<verse number="17">Wahdé Issá átk o raset, sahig but ke chár róch ent Ilázar kabr kanag butag.</verse>
				<verse number="18">Bayt-Anyá tán Urshalimá, kesás say kilumitar ent.</verse>
				<verse number="19">Bázén Yahudié, Martá o Maryamay kerrá pa áyáni brátay porsá átkagat.</verse>
				<verse number="20">Wahdé Martá sahig but ke Issá pédák ent, áiay péshwáziá shot, bale Maryam lógá nesht.</verse>
				<verse number="21">Martáyá gón Issáyá gwasht: “Oo Hodáwand! Agan taw edá buténay, mani brát namortagat.</verse>
				<verse number="22">Bale mana zánán ke har chizzé ke taw cha Hodáyá belóthay, annun ham tará dant.”</verse>
				<verse number="23">Issáyá gwasht: “Tai brát padá zendaga bit.”</verse>
				<verse number="24">Martáyá gwasht: “Mana zánán ke áheratay róchá zendaga bit, hamá róchá ke mordag jáha janant.”</verse>
				<verse number="25">Issáyá gwasht: “Zenday sarchammag man án o é man án ke mordagán dobar zendaga kanán. Agan kasé mani sará imán byárit, toré bemerit ham padá zendaga bit.</verse>
				<verse number="26">Harkas ke zendag ent o mani sará imána kárit, hechbara namerit. É habará báwara kanay?”</verse>
				<verse number="27">Martáyá gwasht: “Haw, Hodáwand! Maná báwar ent ke taw Masih ay, taw Hodáay hamá Chokk ay ke é jaháná áyagi at.”</verse>
				<verse number="28">É habaray kanagá o rand Martá shot, wati gohár Maryami tawár kort o pa halwat gwashti: “Ostád átkag o tará lóthit.”</verse>
				<verse number="29">Wahdé Maryamá eshkot, hamá damáná pád átk o Issáay kerrá shot.</verse>
				<verse number="30">Issá angat métagá napotertagat, hamódá at ke Martá áiay péshwáziá shotagat.</verse>
				<verse number="31">Hamá Yahudi ke lógá Maryamay kerrá atant o áiá tasallá dayagá atant, wahdé distesh ke Maryam pa eshtápi pád átk o cha lógá dar átk, áiay randá kaptant. Watmánwat gwashtesh: “Balkén pa gréwagá kabray sará rawt.”</verse>
				<verse number="32">Bale Maryam hamódá shot o sar but ke Issá ódá at. Wahdé Issái dist, áiay pádán kapt o gwashti: “Oo Hodáwand! Agan taw edá buténay, mani brát namortagat.”</verse>
				<verse number="33">Issáyá ke Maryam o áiay hamráhén Yahudi gréwagá distant, sakk nagég o padard but.</verse>
				<verse number="34">Gwashti: “Shomá Ilázar kojá kabr kortag?” Gwashtesh: “Oo Hodáwand! Byá o bechár.”</verse>
				<verse number="35">Issáyá grét.</verse>
				<verse number="36">Yahudián gwasht: “Bechárét, chinkadar dósti dáshtag.”</verse>
				<verse number="37">Cha áyán lahténá gwasht: “É mardá ke kóray chamm rozhná kortant, Ilázari cha marká rakként nakort?”</verse>
				<verse number="38">Issá padá sakk nagég but o Ilázaray kabray sará shot. Kabr gáré at o dhóké dapá ér ati.</verse>
				<verse number="39">Issáyá gwasht: “Dhóká dur kanét.” Mortagén Ilázaray gohár Martáyá gwasht: “Oo Hodáwand! Áiay marká chár róch gwastag o bóa kant.”</verse>
				<verse number="40">Issáyá passaw dát: “Man tará nagwasht ke agan tará imán bebit, Hodáay shán o shawkatá genday?”</verse>
				<verse number="41">Gorhá dhókesh dur kort. Issáyá ásmánay némagá cháret o gwashti: “Oo Pet! Tai shográ gerán ke taw mani habar gósh dásht.</verse>
				<verse number="42">Man zánt ke taw modám mani habará gósha dáray, bale man é habar hamá mardománi háterá gwasht ke edá óshtátagant, tánke báwar bekanant ke taw maná rawán dátag.”</verse>
				<verse number="43">Cha é habarán o rand, Issáyá gón borzén tawáré gwánk jat: “Ilázar! Dar á.”</verse>
				<verse number="44">Hamá mordag ke dast o pádi kapaná patátagatant o démi dazmáléá póshetagat, dhanná dar átk. Issáyá gwasht: “Pachi kanét, belléti ke rawt.”</verse>
				<verse number="45">Bázén Yahudié ke Maryamay kerrá átkagat, wahdé Issáay é káresh dist, áiay sará imánesh áwort.</verse>
				<verse number="46">Bale cha eshán lahtén Parisiáni kerrá shot o Issáay kortagén káray hálesh bort o sar kort.</verse>
				<verse number="47">Parisi o mazanén dini péshwáyán, Sarókáni Diwánay básk lótháéntant o gwashtesh: “Má ché kanagá én? É mard bázén mójezah o ajabbatén neshánié pésh dáragá ent.</verse>
				<verse number="48">Agan eshiá hamé dhawlá yalah bedayén, sajjahén mardom eshiay sará imána kárant o Rumia káyant o may mazanén parasteshgáh o kawmá cha may dastá pacha gerant.”</verse>
				<verse number="49">Cha áyán yakké ke námi Kayápá at, á sálay masterén dini péshwá at. Áiá gwasht: “Shomá heccha nazánét.</verse>
				<verse number="50">Nazánét ke pa shomá sharter hamesh ent ke sarjamén kawmay tabáhiay badalá, yakk mardomé kawmay jáhá bemerit?”</verse>
				<verse number="51">É habar Kayápáyá watsará najat. Á hamá sálay masterén dini péshwá at, paméská áiá péshgói kort ke Issá kawmay jáhá merit.</verse>
				<verse number="52">Tahná á kawmay jáhá namerit, Hodáay sajjahén sheng o shángén chokkáni jáhá merit tánke áyán yakjáh o yakráh bekant.</verse>
				<verse number="53">Cha á róchá o rand, Issáay koshagay pandalesh sázet.</verse>
				<verse number="54">Cha ed o rand Issáyá Yahudiáni nyámá tarr o garda nakort. Gyábánay nazzikká Epráém námén shahréá shot o gón wati moridán hamódá dáshti.</verse>
				<verse number="55">Yahudiáni Sargwazay Aid nazzikk at o bázén mardomé cha molkay sajjahén hand o damagán Urshalimá átkagat ke cha aidá pésar pákizagiay rasmán purah bekanant.</verse>
				<verse number="56">Á Issáyá patthagá atant, mazanén parasteshgáhá óshtátagatant o yakdegará jost kanagá atant: “Shomá ché gwashét? Bárén, é aidá nayayt?”</verse>
				<verse number="57">Bale Parisi o mazanén dini péshwáyán hokm dátagat: “Harkas ke zánt Issá kojá ent, márá hál bedant.” Áyáni delá at ke Issáyá dazgir bekanant.</verse>
			</chapter>
			<chapter number="12">
				<verse number="1">Cha Sargwazay Aidá shash róch pésar Issá Bayt-Anyáyá shot ke Ilázaray lóg hamódá at, hamá Ilázar ke Issáyá cha mordagán zendag kortagat.</verse>
				<verse number="2">Áyán pa Issáyá shámé jórh kort. Martá mehmánán áp o tám kanagá at. Cha parzónagay saray neshtagén mardomán yakké Ilázar at.</verse>
				<verse number="3">Nun Maryamá ném tásay kesásá Hendi sombolay zagr o gránbaháén atr áwort, Issáay pádáni sará per rétk o gón wati mudán Issáay pádi hoshk kortant. Lógay sajjahén kondhán atray wasshén bó tálán but.</verse>
				<verse number="4">Yahudá Eskaryuti cha Issáay moridán yakké at o hamé mard at ke randterá Issái dróhet o dozhmenáni dastá dát. Áiá gwasht:</verse>
				<verse number="5">“Parchá é atr pa say sad dinárá bahá kanag nabut o zarr garib o nézgárán dayag nabutant?”</verse>
				<verse number="6">Áiá é habar pa bazzagén mardománi gamwáriá nagwasht, paméshká gwashti ke dozzé at. Kelitdár áiay jend at o modám cha zarturagá chizzé pa watia zort.</verse>
				<verse number="7">Issáyá gwasht: “Maryamay kárá kár madár, áiá é atr pa mani kabr kanagay tayáriá ér kortagatant.</verse>
				<verse number="8">Garib o nézgár modám shomay kerrá ant, bale man harwahd shomay kerrá naán.”</verse>
				<verse number="9">Bázén Yahudié sahig but ke Issá hamedá ent. Mazanén rombé átk o mocch but. Tahná Issáay sawabá nayátkant, Ilázaray cháragá ham átkant ke Issáyá zendag kortagat.</verse>
				<verse number="10">Paméshká mazanén dini péshwáyán Ilázaray koshagay shawr ham kort,</verse>
				<verse number="11">chéá ke áiay sawabá bázén Yahudié áyáni randgiriá yalah dayag o Issáay sará imán áragá at.</verse>
				<verse number="12">É dega róchá, hamá mazanén romb ke pa aidá átkagat, wahdé eshkotesh ke Issá Urshalimay ráhá ent,</verse>
				<verse number="13">gón maccháni sarsabzén pissh o takán, pa Issáay péshwáziá dar átkant. Kukkáresha kort: “ Hushiáná, mobárak ent hamáiá ke Hodáwanday námá kayt. Esráilay bádsháhá mobárak bát.”</verse>
				<verse number="14">Issáyá korragén haré dar gétk o swár but, anchosh ke Hodáay Pákén Ketába gwashit:</verse>
				<verse number="15">“Oo Sahyunay jenekk! Mators. Tai bádsháh korragén haréay poshtá neshtag o pédák ent.”</verse>
				<verse number="16">Awalá é chizzáni máná pa moridán pakká naat, bale randá ke Issáay shán o shawkat záher but, morid yátá kaptant ke é chizz áiay bárawá nebisag butagant o mardomán ham gón áiá hamá paymá kortag.</verse>
				<verse number="17">Wahdé Issáyá Ilázar tawár jat o cha kabrá zendagá dar kort, bázéné hamódá at. Áyán é chizzáni bárawá sháhedia dát.</verse>
				<verse number="18">Á mazanén romb paméshká Issáay péshwáziá átk ke eshkotagatesh ke Issáyá é mójezah o ajabbatén nesháni pésh dáshtag.</verse>
				<verse number="19">Gorhá Parisián gón yakdegará gwasht: “Bechárét, máshomá hecch kort kanagá naén, sajjahén donyá eshiay ráhá ent.”</verse>
				<verse number="20">Hamá mardom ke aidá pa parasteshá Urshalimá átkagatant, áyáni tahá lahtén Yunáni ham mán at.</verse>
				<verse number="21">É Yunáni Piliposay kerrá átkant. Pilipos Jalilay shahr Bayt-Saydáay mardomé at. Gón áiá gwashtesh: “Wájah! Má lóthén Issáyá begendén.”</verse>
				<verse number="22">Pilipos shot o é habari gón Andriásá kort. Á doén shotant o Issáesh hál dát.</verse>
				<verse number="23">Issáyá áyáni passawá gwasht: “Á wahd átkag ke Ensánay Chokkay shán o shawkat záher kanag bebit.</verse>
				<verse number="24">Shomárá rásténa gwashán, agan gandomay dánag hákay chérá marawt o mamerit, hechbar cha yakk dánagéá géshtera nabit, bale agan bemerit, bázén dánagé pédá kant.</verse>
				<verse number="25">Harkasá ke wati zend dóst ent, gária dant o harkas ke é jaháná cha wati zendá sara gwazit, á wati zendá rakkénit o abadmána kant.</verse>
				<verse number="26">Agan kasé lóthit mani hezmatá bekant, gorha á lázom mani randgiriá bekant o har jáh ke mana bán, mani hezmatkár hamódá gón man góna bit. Agan kasé mani hezmatá kant, mani Pet áiá sharapdára kant.</verse>
				<verse number="27">Annun mani del paréshán ent, man ché begwashán? Bárén begwashán: ‘Oo mani Pet! Maná cha é damán o sáhatá berakkén’? Na, habar esh ent ke mani áyagay morád o maksad hamé damán o sáhat butag.</verse>
				<verse number="28">Oo Pet! Wati námay shán o shawkatá záher kan.” Padá tawáré cha ásmáná átk ke gwashti: “Man wati námay shán o shawkat záher kortag o angat ham záheria kanán.”</verse>
				<verse number="29">Mardománi hamá romb ke ódá óshtátagat, gón é tawáray eshkonagá gwashtesh: “É granday tawár at.” Dega lahténá gwasht: “ Préshtagéá gón eshiá habar kort.”</verse>
				<verse number="30">Issáyá gwasht: “É tawár mani háterá nayátk, shomay háterá átk.</verse>
				<verse number="31">Nun é jahánay dádrasiay wahd ent o jahánay sardár Shaytán dhanná dar kanaga bit.</verse>
				<verse number="32">Wahdé man cha zeminá chest kanaga bán, sajjahén mardomán wati némagá kasshán.”</verse>
				<verse number="33">Gón é habará Issáyá péshgói kort ke man chóna merán.</verse>
				<verse number="34">Mardomán darráént: “ Sharyat márá gwashit ke Masih tán abada mánit. Gorhá taw chóna gwashay ke Ensánay Chokk chest kanaga bit? Ensánay Chokk kay ent?”</verse>
				<verse number="35">Issáyá gwasht: “Tahná yakk gwandhén wahdéá rozhnái gón shomá gón ent. Tán wahdé ke rozhnái gón shomá gón ent, gám janáná démá berawét. Chó mabit ke tahári shomay sará báládast bebit. Kasé ke taháriá gáma jant, nazánt kojá rawt.</verse>
				<verse number="36">Tánke rozhn gón shomá gón ent, rozhnay sará imán byárét ke rozhnay chokk bebét.” Issáyá é habar kortant o cha áyáni kerrá shot o chér o andém but.</verse>
				<verse number="37">Issáyá áyáni démá bázén mójezah o ajabbatén neshánié pésh dáshtagat, bale angat áiay sará imánesh nayáwort.</verse>
				<verse number="38">Eshayá nabiay habar hamé paymá rást o sarjam but ke áiá gwashtagat: “Oo Hodáwand! May kolaw kayá báwar kortag o Hodáwanday wák o kodrat pa kayá záher butag?”</verse>
				<verse number="39">Gorhá áyán báwar kort nakort, chéá ke Eshayáyá dega jágahé ham gwashtagat:</verse>
				<verse number="40">“Áyáni chammi kór o deli seng kortagant ke gón chammán magendant, gón delán sarpad mabant o dém pa man per matarrant. Agan mani kerrá byátkénant, man dráh kortagatant.”</verse>
				<verse number="41">Eshayáyá Issáay shán o shawkat dist, paméshká áiay bárawá é habari kort.</verse>
				<verse number="42">Angat ham Yahudiáni bázén sarókéá áiay sará imán áwort. Bale cha hamé torsá ke Parisi áyán cha kanisahá dar makanant, námesha nagept.</verse>
				<verse number="43">Chéá ke áyán ensánay dátagén ezzat o satá cha Hodáay dátagén ezzat o satáyá dóstter at.</verse>
				<verse number="44">Padá Issáyá gón borzén tawáréá gwasht: “Harkas ke mani sará imána kárit, tahná mani sará na, mani dém dayókay sará ham imána kárit.</verse>
				<verse number="45">Harkas ke maná gendit, mani dém dayóká ham gendit.</verse>
				<verse number="46">Rozhn man án o é jaháná paméshká átkagán ke harkas ke mani sará imán byárit tahárókiá mamánit.</verse>
				<verse number="47">Bale agan kasé mani habarán beshkont o áyáni sará kár makant, angat ham man áiá mayárbára nakanán. Chéá ke man pa jahánay mayárig kanagá nayátkagán, pa jahánay rakkénagá átkagán.</verse>
				<verse number="48">Albat pa hamá mardomá ke maná namannit o mani habarána nazurit, dádrasé hast ke áiá mayárig bekant. Hamá habar ke man kortagant, áheratay róchá áiá mayáriga kanant.</verse>
				<verse number="49">Chéá ke man watsará habar nakortag, hamá Petá ke maná rawán dátag, áiá hokm dátag ke ché begwashán o chón habar bekanán.</verse>
				<verse number="50">Mana zánán ke áiay hokm o parmán abadmánén zend ent. É habarán ke mana kanán, hamá habar ant ke Petá maná gwashtagant.”</verse>
			</chapter>
			<chapter number="13">
				<verse number="1">Sargwazay Aidá yakk o do róch pasht kaptagat. Issáyá zánt ke hamá sáhat o damán átkag ke man é jaháná yalah bedayán o Petay kerrá berawán. Áiá wati mardom é jaháná dóst dáshtagatant o tán wati omray áheri damáná pa del dóstia dáshtant.</verse>
				<verse number="2">Shámay wahd at o Shaytáná cha pésará Shamun Eskaryutiay chokk Yahudáay del parmátagat ke Issáyá bedróhit o dozhmenáni dastá bedant.</verse>
				<verse number="3">Issáyá zánt ke Petá sajjahén chizz mani dastá dátagant o man cha Hodáay némagá átkagán o hamáiay kerrá rawán.</verse>
				<verse number="4">Issá cha waragay sará pád átk, wati kabáhi kasshet o lánkigé sréná basti.</verse>
				<verse number="5">Nun trashté zorti o ápi mán kort o moridáni pádáni shódag o gón hamá lánkigá hoshk kanagi bendát kort ke sréná bastagati.</verse>
				<verse number="6">Wahdé Shamun-Petrosay bárig átk, áiá gwasht: “Oo Hodáwand! Taw mani pádána shóday?”</verse>
				<verse number="7">Issáyá passaw tarrént: “Annun taw nazánay man ché kanagá án, randá sarpada bay.”</verse>
				<verse number="8">Petrosá gwasht: “Man hechbara naylán ke taw mani pádán beshóday.” Issáyá gwasht: “Agan tará mashódán, tará cha man hecch wandh o bahré narasit.”</verse>
				<verse number="9">Shamun-Petrosá gwasht: “Oo Hodáwand! Agan é gapp ent, gorhá tahná mani pádán na, mani sar o dastán ham beshód.”</verse>
				<verse number="10">Issáyá gwasht: “Á ke shódag butag, áiá abéd cha pádán dega hecch jágahay shódag pakár naent. Á sarjamá pák o sáp ent. Shomá pák ét, bale sajjahén na.”</verse>
				<verse number="11">Issáyá zánt ke kay maná dróhit, paméshká gwashti ke shomay nyámá nápákén ham hast.</verse>
				<verse number="12">Sajjahénáni pádáni shódagá rand, wati kabáhi gwará kort o parzónagay sará padá nesht o gwashti: “Shomá zánét ke man pa shomá ché kort?</verse>
				<verse number="13">Shomá maná ostád o Hodáwanday námá tawára kanét, rásta gwashét, man hamá án.</verse>
				<verse number="14">Agan man shomay Hodáwand o ostád án o shomay pádon shoshtant, shomárá ham yakdegaray pád shódagi ant.</verse>
				<verse number="15">Man pa shomá mesálé ér kort tánke hamá dhawlá ke man gón shomá kort, shomá ham hamá dhawlá bekanét.</verse>
				<verse number="16">Shomárá rásténa gwashán, hecch golám cha wati wájahá o hecch kásed cha wati dém dayóká master naent.</verse>
				<verse number="17">Nun ke shomá é habará zánét, bahtáwar ét agan anchosh bekanét.</verse>
				<verse number="18">É habarán ke mana kanán shomay sajjahénáni bárawá naant. Á mardom ke man gechén kortagant, áyána zánán. Bale Pákén Ketábay é habar rást o sarjam bayagi ent ke gwashit: Hamá kas ke gón man yakjáh waragi wártag, hamá mani helápá pád átkag.</verse>
				<verse number="19">Annun cha é kárá pésar shomárá gwashán ke wahdé chosha bit, gorhá bezánét ke man hamá án.</verse>
				<verse number="20">Shomárá rásténa gwashán, harkas ke mani ráh dátagéná wasshátka kant o sharapa dant, bezán maná sharapa dant. O harkas ke maná wasshátka kant o sharapa dant, bezán mani dém dayóká sharapa dant.”</verse>
				<verse number="21">Wahdé Issáyá é habar kort, cha del o daruná sakk padard but o pa deljami gwashti: “Man shomárá rásténa gwashán, cha shomá yakké maná dróhit.”</verse>
				<verse number="22">Moridán yakdomiay némagá cháret, hayrán atant ke Issá kai bárawá gappá ent.</verse>
				<verse number="23">Cha moridán yakké, hamá ke Issáyá báz dóst at, Issáay kerrá neshtagat.</verse>
				<verse number="24">Shamun-Petrosá hamá morid eshárah kort ke wájahá jost kan bárén kai bárawá gappá ent?</verse>
				<verse number="25">Á morid nazzikter kenzet o cha Issáyá josti kort: “Oo Hodáwand! Á kay ent?”</verse>
				<verse number="26">Issáyá passaw dát: “Á hamá ent ke man chondhé nagan kásagá pera janán o dayáni.” Gorhá nagani per jat o Shamun Eskaryutiay chokk, Yahudáyárá dáti.</verse>
				<verse number="27">Anchosh ke Yahudáyá lonkah dastá kort, Shaytán áiay póstá potert. Nun Issáyá gón áiá gwasht: “Zutt kan! Har káré ke tará kanagi ent, bekani.”</verse>
				<verse number="28">Bale cha parzónagay saray neshtagén mardomán kassá nazánt ke gón é habará áiay morád ché ent.</verse>
				<verse number="29">Zarr Yahudáay kerrá ér atant, paméshká lahténá gomán kort ke balkén Issá áiá gwashagá ent ke beraw o harché pa aidá pakár ent beger, yá garib o nézgárán chizzé beday.</verse>
				<verse number="30">Anchosh ke Yahudáyá naganay chondh zort, dhanná dar kapt. Shap at.</verse>
				<verse number="31">Yahudá ke dar kapt, Issáyá gwasht: “Nun Ensánay Chokkay shán o shawkat záher butag. Cha Ensánay Chokká Hodáay shán o shawkat ham záher butag.</verse>
				<verse number="32">Agan cha Ensánay Chokká Hodáay shán o shawkat záher butag, Hodá ham Ensánay Chokkay shán o shawkatá záhera kant o hamé zuttán záheria kant.</verse>
				<verse number="33">Oo mani chokkán! Angat tán gwandhén wahdéá man gón shomá gón án. Randá shomá mani shóházá gardét. Hamá dhawlá ke man gón Yahudián gwasht, gón shomá ham gwashán: Á jáhá ke mana rawán, shomá átka nakanét.</verse>
				<verse number="34">Shomárá nókén hokmé dayán: Yakdegará dóst bedárét. Anchó ke man shomárá dóst dáshtag, shomá ham yakdegará dóst bedárét.</verse>
				<verse number="35">Agan yakdegará dóst bedárét, gorhá harkasa zánt ke shomá mani morid ét.”</verse>
				<verse number="36">Shamun-Petrosá gwasht: “Oo Hodáwand! Kojá raway?” Issáyá passaw dát: “Anchén jáhé rawán ke taw annun gón man átka nakanay. Bale randterá káay.”</verse>
				<verse number="37">Petrosá gwasht: “Oo Hodáwand! Annun parchá gón taw átka nakanán? Man wati sáhá pa taw nadra kanán.”</verse>
				<verse number="38">Issáyá gwasht: “Taw pa man wati sáhay nadr kanagá tayár ay? Tará rásténa gwashán, cha korósay bángá pésar, say randá mani pajjáh áragá enkára kanay.</verse>
			</chapter>
			<chapter number="14">
				<verse number="1">Shomay del paréshán mabit. Hodáay sará imán byárét o mani sará ham imán byárét.</verse>
				<verse number="2">Mani Petay lógá bázén báné hast. Agan na, man shomárá gwashtagat ke rawán tánke pa shomá jágahé tayár bekanán.</verse>
				<verse number="3">Bale angat man pa shomay jágahay tayár kanagá rawán o padá káyán o shomárá gón wata barán, tánke hamódá ke man án, shomá ham hamódá bebét.</verse>
				<verse number="4">Ódá ke mana rawán, shomá á jágahay ráhá zánét.”</verse>
				<verse number="5">Tumáyá gwasht: “Oo Hodáwand! Má nazánén ke taw kojá raway, gorhá ráhá chón zánta kanén?”</verse>
				<verse number="6">Issáyá gwasht: “Ráh man án, rásti man án o zend bakshók ham man án. Kass Petay kerrá sar buta nakant, agan mani ráhá marawt.</verse>
				<verse number="7">Nun ke shomá maná zántag, mani Petá ham zánét, bezán cha ed o rand shomá áiá zánét o shomá á distag.”</verse>
				<verse number="8">Piliposá gwasht: “Oo Hodáwand! Petá márá pésh bedár, pa má hamé bass ent.”</verse>
				<verse number="9">Issáyá gwasht: “Oo Pilipos! Inchok wahd ent ke man gón shomá gón án o taw angat maná nazánay? Harkasá ke maná distag, mani Peti ham distag. Gorhá taw chóna gwashay ke Petá márá pésh bedár?</verse>
				<verse number="10">Báwara nakanay ke man Petay del o daruná án o Pet mani del o daruná? É habarán ke gón shomá gwashán mani naant, hamá Petayg ant ke mani del o daruná ent. Hamá ent ke é kárána kant.</verse>
				<verse number="11">Mani é habará bemannét ke man Petay del o daruná án o Pet manigá. Yá kamm cha kamm hamá káráni sawabá imán byárét ke man kortag o shomá distagant.</verse>
				<verse number="12">Man shomárá rásténa gwashán, harkas ke mani sará imána kárit, harché ke mana kanán á ham korta kant. Masterén kár ham korta kant, chéá ke man Petay kerrá rawán o</verse>
				<verse number="13">harché ke shomá mani námay sará lóthét, á wáhagá sarjama kanán, tánke Chokk Petay shán o shawkatá záher bekant.</verse>
				<verse number="14">Harché ke shomá mani námay sará belóthét, man shomay wáhagá sarjama kanán.</verse>
				<verse number="15">Agan shomá maná dósta dárét, gorhá mani hokmána mannét.</verse>
				<verse number="16">Man wat cha Petá lóthán o á shomárá dega posht o panáhé dant ke modám gón shomá bemánit,</verse>
				<verse number="17">bezán rástiay hamá Ruh ke jahán áiay mannagá tayár naent, chéá ke nagenditi o pajjáhia nayárit. Bale shomá áiá pajjáha kárét, chéá ke shomay kerrá mánit o shomay del o daruná bit.</verse>
				<verse number="18">Shomárá yatim o chórawa nakanán, shomay kerrá pera tarrán.</verse>
				<verse number="19">Kammén wahdéá rand, jahán dega randé maná nagendit, bale shomá maná gendét. Man zendag án, paméshká shomá ham zendaga mánét.</verse>
				<verse number="20">Á róchá shomá zánét ke man Petay del o daruná án o shomá mani del o daruná ét o man shomaygá.</verse>
				<verse number="21">Á kasá ke mani hokm gón ant o esháni sará kára kant, hamá kas maná dósta dárit. Á ke maná dósta dárit, mani Pet ham áiá dósta dárit o man ham áiá dósta dárán o watá pa áiá záhera kanán.”</verse>
				<verse number="22">Yahudá Eskaryutiá na, domi Yahudáyá jost kort: “Oo Hodáwand! Chéá watá pa má záhera kanay bale pa jaháná záhera nakanay?”</verse>
				<verse number="23">Issáyá passaw tarrént: “Á kas ke maná dósta dárit, hamá habaráni sará kára kant ke man gwashtagant. Mani Pet áiá dósta dárit o man o Peta káén o áiay kerrá lóg o jágaha kanén.</verse>
				<verse number="24">Á kas ke maná dósta nadárit, mani habaráni sará kára nakant. É habarán ke shomá cha mana eshkonét mani naant, hamá Petayg ant ke maná ráhi dátag.</verse>
				<verse number="25">Man é habarán hamé wahdá kanán ke angat shomay kerrá án.</verse>
				<verse number="26">Bale shomay posht o panáh hamá Pákén Ruh ent ke Pet áiá mani námay sará déma dant. Pákén Ruh sajjahén chizzán shomárá sója dant o hamá sajjahén habar ke man gón shomá kortagant, shomárá áyáni yátá perrénit.</verse>
				<verse number="27">Man shomárá émeni o ásudagia dayán. Wati émeni o ásudagiá shomárá dayán. Jaháná é wák o twán nést ke hamá émeniá shomárá bedant ke mania dayán. Matorsét o wati delá paréshán makanét.</verse>
				<verse number="28">Shomá eshkot, man gwasht ke rawán bale padá shomay kerrá pera tarrán. Agan shomá maná dóst bedáshtén, cha é habará gal butagatét ke man Petay kerrá rawán, chéá ke Pet cha man master ent.</verse>
				<verse number="29">Man hamé habar cha é káray bayagá pésar kort ke wahdé chosha bit, imán byárét.</verse>
				<verse number="30">Cha ed o rand, gón shomá báz habara nakanán, chéá ke é jahánay sardár Shaytána kayt. Áiá mani sará hecch wák o ehtiár nést.</verse>
				<verse number="31">Man bass hamá kárána kanán ke Petá maná parmátagant, tánke jahán bezánt ke man Petá dósta dárán. Pád áét, cha edá rawén.</verse>
			</chapter>
			<chapter number="15">
				<verse number="1">Man anguray asligén drachk án o mani Pet bágpán ent.</verse>
				<verse number="2">Mani har thálé ke bara nayárit, Pet áiá goddhit o har thálé ke bara kárit, áiá tráshit o palgárit ke géshter bar o samar byárit.</verse>
				<verse number="3">Mani habaráni barkatá shomá cha pésará pák ét, hamá habar ke man gón shomá kortagant.</verse>
				<verse number="4">Shomá mani del o daruná bemánét o man shomay del o daruná mánán. Agan thálé gón drachká hór mabit, bar áworta nakant. Hamé paymá shomá ham agan gón man hór mabét, bar áworta nakanét.</verse>
				<verse number="5">Man anguray drachk án o shomá thál ét. Harkas ke mani del o daruná mánit o man áiaygá, á bázén bar o samaré kárit, chéá ke shomá cha man jetá hecch káré korta nakanét.</verse>
				<verse number="6">Agan kasé mani del o daruná mamánit, sestagén tháléay dhawlá dawr dayaga bit o hoshka tarrit. Mardom hoshkén thálán moccha kanant o ásá dawra dayant o sóchant.</verse>
				<verse number="7">Agan shomá mani del o daruná bemánét o mani habar shomay delá bemánant, harché ke lóthét belóthét, shomárá rasit.</verse>
				<verse number="8">Mani Petay shán o shawkat gón hamé chizzá záhera bit ke shomá bázén bar o samaré kárét o mani morida bét.</verse>
				<verse number="9">Hamá paymá ke Petá maná dóst dáshtag, man ham shomárá hamá paymá dóst dáshtag. Mani mehráni sáhegá bemánét.</verse>
				<verse number="10">Agan mani hokmáni sará kár bekanét, mani mehráni sáhegá mánét, anchosh ke man wati Petay hokmáni sará kár kortag o áiay mehráni sáhegá neshtagán.</verse>
				<verse number="11">Man é habar gón shomá paméshká kortant ke mani shádmáni shomay del o daruná benendit o shomay shádmáni kámel o sarjam bebit.</verse>
				<verse number="12">Mani hokm esh ent ke shomá yakdegará dóst bedárét, hamá dhawlá ke man shomárá dóst dáshtag.</verse>
				<verse number="13">Masterén mehr hamesh ent ke mardom wati sáhá pa dóstán nadr bekant.</verse>
				<verse number="14">Agan shomá mani hokmáni sará kár bekanét, mani dóst ét.</verse>
				<verse number="15">Cha ed o rand shomárá golám o bandaha nagwashán, chéá ke goláma nazánt wájah ché kant. Man shomárá wati dóst gwashtag chéá ke harché ke man cha Petá eshkotag, shomárá gwashtagon.</verse>
				<verse number="16">Shomá maná gechén nakortag, man shomárá gechén kortag o dém dátag ke shomá berawét o bar o samar byárét, abadmánén bar o samar. Gorhá harché ke mani námay sará cha Petá belóthét, shomárá dant.</verse>
				<verse number="17">Mani hokm pa shomá hamesh ent: Yakdegará dóst bedárét.</verse>
				<verse number="18">Agan donyá cha shomá naprata kant, bezánét ke pésará cha man naprati kortag.</verse>
				<verse number="19">Agan shomá é donyái mardom buténét, donyáyá shomárá watigáni dhawlá dóst dáshtagat. Bale shomá donyái mardom naét o man shomárá cha é donyáyá dar chetag, paméshká donyá cha shomá naprata kant.</verse>
				<verse number="20">Cha é habará béhayál mabét ke man gón shomá gwashtag: ‘Golám cha wájahá mastera nabit.’ Agan áyán maná ázár dátag, shomárá ham ázára dayant. Agan mani habaresh zortag, shomay habará ham zurant.</verse>
				<verse number="21">Pa mani námaygi gón shomá é dhawlá kanant, chéá ke mani dém dayóká nazánant.</verse>
				<verse number="22">Agan man mayátkénán o gón áyán habaron makortén, á bémayár atant. Bale nun áyán pa wati gonáhán hecch ozr o nimmóné nést.</verse>
				<verse number="23">Harkas ke cha man naprata kant, cha mani Petá ham naprata kant.</verse>
				<verse number="24">Agan áyáni démá man á kár makorténant ke dega kassá nakortagant, bémayár atant. Bale nun wa áyán é kár distagant o angat cha man ham naprata kanant o cha mani Petá ham.</verse>
				<verse number="25">Áyáni Sharyatá nebeshtah ent ke ‘Moptá cha man napratesh kort.’ É dhawlá é habar rást o sarjam but.</verse>
				<verse number="26">Bale wahdé shomay posht o panáha kayt, bezán rástiay Pákén Ruh ke áiay sarchammag Pet ent o man áiá cha Petay némagá déma dayán, á mani bárawá sháhedia dant.</verse>
				<verse number="27">Shomá ham mani sháheda bét, chéá ke cha bendátá gón man gón butagét.</verse>
			</chapter>
			<chapter number="16">
				<verse number="1">Man é chizz gón shomá gwashtant ke shomá mathagalét o rad mawarét.</verse>
				<verse number="2">Shomárá cha kanisahán dara kanant. Choshén wahdé ham kayt ke shomay koshók gomána kanant ke gón shomay koshagá Hodáay hezmatá kanagá ant.</verse>
				<verse number="3">Á é kárána kanant, chéá ke na Petá zánant o na maná.</verse>
				<verse number="4">Man é habar gón shomá paméshká kortant ke wahdé chosha bit, gorhá shomá hayálá bekapét ke man shomárá ché gwashtag. Man é habar awalá gón shomá nakortant, chéá ke man wat gón shomá gón atán.</verse>
				<verse number="5">Nun man wati dém dayókay kerrá rawán o cha shomá hechkas josta nakant ke kojá raway?</verse>
				<verse number="6">Shomay del cha gamá porr but, chéá ke man é habar shomárá gwashtant.</verse>
				<verse number="7">Bale shomárá rásténa gwashán ke mani rawag pa shomá sharter ent. Chéá ke agan marawán, shomay posht o panáh pa shomá nayayt, bale agan berawán, áiá pa shomá déma dayán.</verse>
				<verse number="8">Wahdé á kayt, gonáh o pahrézkári o dádrasiay bárawá donyáay mardomán sahiga kant o áyáni mayárbáriá záhera kant.</verse>
				<verse number="9">Gonáhá záhera kant, chéá ke mardom mani sará imána nayárant;</verse>
				<verse number="10">ensáni pahrézkáriay nezóriá záhera kant, chéá ke man Petay kerrá rawán o shomá dega baré maná nagendét;</verse>
				<verse number="11">Hodáay dádrasiá ham záhera kant, chéá ke é jahánay sardár Shaytán mayárig kanag butag.</verse>
				<verse number="12">Maná gón shomá bázén habaré kanagi ent, bale shomárá é wahdi áyáni eshkonagay wák o twán nést.</verse>
				<verse number="13">Wahdé á kayt, bezán rástiay Ruh, shomárá dém pa sarjamén rástiá rahshónia kant, parchá ke á watsará heccha nagwashit, tahná hamá chizzána gwashit ke eshkontesh o shomárá démay háláni bárawá sarpada kant.</verse>
				<verse number="14">Á mani shán o shawkatá záhera kant, chéá ke harché ke shomárá sarpada kant, cha manesha zurit.</verse>
				<verse number="15">Harché ke mani Petá hast, manig ent. Paméshká gwashton ke Pákén Ruh cha mana zurit o shomárá sarpada kant.</verse>
				<verse number="16">Kammén wahdéá rand shomá maná nagendét, bale padá kammoké randterá maná gendét.”</verse>
				<verse number="17">Gorhá cha moridán lahténá gón yakdegará gwasht: “Parchá gwashit: ‘Kammén wahdéá rand maná nagendét, bale padá kammoké randterá maná gendét,’ yá é habar ke á gwashit: ‘Petay kerrá rawán,’ áiay maksad ché ent?”</verse>
				<verse number="18">Á watmánwat gwashagá atant: “Á ke gwashit ‘kammén wahd,’ cha eshiá áiay morád ché ent? Má nazánén ke á ché gwashit?”</verse>
				<verse number="19">Issáyá zánt ke é bárawá á cha man jost kanaga lóthant. Gorhá gwashti: “Shomá mani hamé habaray bárawá gón yakdomiá jost o porsá ét ke man shomárá gwasht kammén wahdéá rand shomá maná nagendét, bale padá kammoké randterá maná gendét?</verse>
				<verse number="20">Shomárá rásténa gwashán, shomá arsa réchét o porsiga bét, bale jahán gala bit. Shomá gamiga bét, bale shomay é gam shádmániay tahá badala bit.</verse>
				<verse number="21">Janéné wati chellagiay wahdá darda kasshit, bale anchó ke nonnok pédá bit, wati dardána shamóshit, chéá ke hamé gappá gal ent ke nókén ensáné donyáyá átkag.</verse>
				<verse number="22">Shomá ham nun hamé dhawlá gamig ét, bale man shomárá padá gendán o á wahdi shomá gala bét o shomay wasshiá hechkas pach gepta nakant.</verse>
				<verse number="23">Á róchá shomá cha man hecch chizzay jostá nakanét. Man shomárá rásténa gwashán, shomá mani námay sará harché ke cha Petá belóthét, shomárá dant.</verse>
				<verse number="24">Tán é wahdi shomá hecch chizz mani námay sará nalóthetag, belóthét tánke shomárá berasit o shomay shádmáni sarjam bebit.</verse>
				<verse number="25">Man pa namunah o mesál gón shomá é habar kortagant, bale yakk wahdé kayt ke dega baré pa namunah o mesál habara nakanán, gón shomá tachká tachk Petay bárawá habara kanán.</verse>
				<verse number="26">Á róchá, shomá mani námay sará lóthét o mana nagwashán ke man pa shomá cha Petá lóthán.</verse>
				<verse number="27">Pet wat shomárá dósta dárit, chéá ke shomá maná dóst dáshtag o mannetag ke man cha Hodáay némagá átkagán.</verse>
				<verse number="28">Man cha Petay kerrá dar átkag o é jaháná átkagán. Nun é jaháná yalaha kanán o Petay gwará rawán.”</verse>
				<verse number="29">Moridán gón áiá gwasht: “Nun taw bé namunah o mesál, tachká tachk habar kanagá ay.</verse>
				<verse number="30">Nun má deljam én ke taw sajjahén chizzána zánay o hecch zalurat naent ke kasé cha taw josté bekant. Paméshká márá yakin ent ke taw cha Hodáay némagá átkagay.”</verse>
				<verse number="31">Issáyá passaw dát: “Nun shomárá yakin ent.</verse>
				<verse number="32">Bechárét, yakk wahdé kayt o á wahd annun bongéj butag ke shomá sajjahén sheng o shánga bét o harkas wati ráhá rawt. Maná tahná yalaha dayét, bale angat tahná nabán, chéá ke mani Pet gón man gón ent.</verse>
				<verse number="33">Man é chizz shomárá gwashtant ke mani barkatá shomárá émeni o ásudagi berasit. Jaháná shomárá dard o ranja rasit, bale delá dhaddh kanét, chéá ke man jahánay sará báládast butagán.”</verse>
			</chapter>
			<chapter number="17">
				<verse number="1">Cha é habarán o rand, Issáyá dém pa ásmáná cháret o gwasht: “Oo Pet! Á wahd o sáhat átkag. Wati Chokkay shán o shawkatá záher kan ke Chokk tai shán o shawkatá záher bekant.</verse>
				<verse number="2">Taw sajjahén mardománi ehtiár wati Chokkay dastá dátag, tánke Chokk hamá mardomán abadmánén zend bedant ke taw áiárá dátagant.</verse>
				<verse number="3">Oo yakk o barhakkén Hodá! Abadmánén zend hamesh ent ke é mardom tará bezánant o tai rawán dátagén Issá Masihá pajjáh byárant.</verse>
				<verse number="4">Á kár ke taw maná dátagat ke sarjami bekanán, man sarjam kort o é dhawlá pa jaháná tai shán o shawkaton záher kort.</verse>
				<verse number="5">Oo Pet! Nun wati bárgáhá mani shán o shawkatá záher kan, hamá shán o shawkat ke maná cha jahánay jórh bayagá pésar ham tai kerrá butag.</verse>
				<verse number="6">Man tai nám pa hamáyán pajjárént ke taw cha jaháná gechén kortag o maná dátagant. É mardom tai butagant o taw maná dátagant. Eshán tai habar zortag.</verse>
				<verse number="7">Nun eshán zántag ke har chizz ke taw maná dátag, pa rásti cha tai némagá ent.</verse>
				<verse number="8">Chéá ke á habar ke taw maná gwashtagant, man esháná sar kortagant o eshán ham mannetagant. Nun eshán pa del zántag ke man cha tai némagá átkagán o báwaresh kortag ke taw maná rawán dátag.</verse>
				<verse number="9">Man pa eshán dwá kanán, pa sajjahén jaháná dwá nakanán. Man pa hamá mardomán dwá kanán ke taw maná dátagant, chéá ke taig ant.</verse>
				<verse number="10">Hamá ke manig ant, á sajjahén taig ant o hamá ke taig ant, á sajjahén manig ant o mani shán o shawkat cha áyán záher butag.</verse>
				<verse number="11">Man cha ed o rand jaháná namánán. É mardom angat jaháná mánant o man tai kerrá káyán. Oo pákén Pet! Gón wati hamá námay zórá ke taw maná dátag, esháni negahpániá bekan ke é yakk bebant, hamá paymá ke man o taw yakk én.</verse>
				<verse number="12">Tán hamá wahdá ke man gón eshán gón butagán, hamá námay zórá ke taw maná dátag, esháni negahpánion kortag. Cha eshán yakké ham tabáh nabut, abéd cha hamá yakkéná ke wat tabáhiay hakdár at, tánke Pákén Ketábay habar rást o sarjam bebant.</verse>
				<verse number="13">Nun man tai gwará káyán. Jahánay yalah dayagá pésar, é chizzána gwashán tánke esháni del cha mani shádmániá sarréch bebit.</verse>
				<verse number="14">Man tai habar esháná sar kort. Anchosh ke man donyái mardomé naán, é ham donyái mardom naant, paméshká donyá cha eshán naprata kant.</verse>
				<verse number="15">É dwáyá nakanán ke eshán cha donyáyá bebar, dwá kanán ke eshán cha sherr o Shaytáná dur bedár.</verse>
				<verse number="16">Hamá dhawlá ke man donyái mardomé naán, é ham naant.</verse>
				<verse number="17">Eshán gón rástiá pák o palgár kan, tai habar rásti ent.</verse>
				<verse number="18">Hamá dhawlá ke taw maná jaháná rawán dát, man ham é mardom jaháná rawán dátant.</verse>
				<verse number="19">Nun pa hameshánigi watá gón páki o palgári tai sepordaha kanán, tánke é ham gón rástiá palgár o Hodáay sepordah bebant.</verse>
				<verse number="20">Man tahná pa eshán dwá nakanán, pa hamá mardomán ham dwá kanán ke esháni habará báwara kanant o mani sará imána kárant</verse>
				<verse number="21">ke á sajjahén yakk bebant. Oo Pet! Hamá dhawlá ke taw mani del o daruná ay o man taigá, á ham may del o daruná bebant, tánke jahán báwar bekant ke taw maná rawán dátag.</verse>
				<verse number="22">Hamá shán o shawkat ke taw maná dátag, man áyáná dátag tánke á yakk bebant, hamá dhawlá ke man o taw yakk én,</verse>
				<verse number="23">man áyáni del o daruná bemánán o taw manigá o á sarjamá hamsetk o hamdel bebant, tánke jahán bezánt ke taw maná rawán dátag o anchó ke taw maná dóst dáshtag, á ham taw hamé paym dóst dáshtagant.</verse>
				<verse number="24">Oo Pet! Mana lóthán ke hamá mardom ke taw maná dátagant, hamódá gón man yakjáh bebant ke man án tánke hamá shawkatá begendant ke taw maná dátag, chéá ke cha jahánay jórh bayagá pésar ham taw maná dóst dáshtag.</verse>
				<verse number="25">Oo ádelén Pet! Harchont ke jaháná tará nazántag, man tará zántag. Nun á ham zánant ke taw maná rawán dátag.</verse>
				<verse number="26">Man tai nám pa áyán pajjárént o angat ham pajjárénáni, tánke hamá mehr ke tará pa man hastent, áyáni del o daruná bebit o man ham áyáni del o daruná bebán.”</verse>
			</chapter>
			<chapter number="18">
				<verse number="1">Issáyá é habar kortant o nun gón wati moridán Kedrunay daragay á dastá shot. Ódá bágé hastat, Issá o áiay morid hamódá shotant.</verse>
				<verse number="2">Issáay dróhók Yahudáyá á jágaha zánt, chéá ke Issá o áiay morid géshter hamódá yakjáha butant.</verse>
				<verse number="3">Gorhá Yahudáyá, Rumi pawji o Parisi o mazanén dini péshwáyáni dém dátagén lahtén sepáhig zort o hamá bágá bortant. Áyán cherág o mashal o seláh gón at.</verse>
				<verse number="4">Issáyá zánt gón man ché bayagi ent, démá shot o josti kort: “Shomá kai shóházá ét?”</verse>
				<verse number="5">Passawesh dát: “Issá Náseriay.” Gwashti: “Man Án!” Issáay dróhók Yahudá ham hamódá óshtátagat.</verse>
				<verse number="6">Wahdé Issáyá gwasht: “Man Án,” á mardom poshtá kenzet o zeminá kaptant.</verse>
				<verse number="7">Padá gwashti: “Kai shóházá ét?” Áyán gwasht: “Issá Náseriay.”</verse>
				<verse number="8">Issáyá darráént: “Man wa shomárá gwasht ke man án. Agan mani shóházá ét, eshán bellét ke rawant.”</verse>
				<verse number="9">Issáyá chó gwasht ke áiay pésarigén habar rást o sarjam bebit: “Á ke taw maná dátagatant, cha áyán kass gár o bégwáh nabut.”</verse>
				<verse number="10">Shamun-Petrosá zahmé gón at. Hamé wahdá, wati zahmi kasshet, zrábé jat o masterén dini péshwáay nawkaray rástén góshi borret. Nawkaray nám Malkás at.</verse>
				<verse number="11">Issáyá gón Petrosá gwasht: “Wati zahmá jotká kan! Man á pyálahá nósh makanán ke Petá maná dátag?”</verse>
				<verse number="12">Gorhá Rumi pawji o áyáni sarmaster o Yahudi sepáhigán, Issá dazgir kort o bast.</verse>
				<verse number="13">Issáesh pésará Hannáay kerrá bort. Hanná Kayápáay janay pet at o á sálá Kayápá masterén dini péshwá at.</verse>
				<verse number="14">É hamá Kayápá at ke Yahudiáná é sóji dátagat ke kawmay jáhá yakk mardoméay merag sharter ent.</verse>
				<verse number="15">Shamun-Petros o dega moridé Issáay padá rawán but o shotant. Á dega moridá gón masterén dini péshwáyá pajjáróki hastat, paméshká gón Issáyá masterén dini péshwáay lógay péshgáhá potert.</verse>
				<verse number="16">Bale Petros dhanná darwázagay nazzikká óshtát. Gorhá á morid ke gón masterén dini péshwáyá pajjárók at, dhanná dar átk, gón darwázagpánén móledá chizzé gwashti o Petrosi tóká bort.</verse>
				<verse number="17">Darwázagpánén móledá gón Petrosá gwasht: “Záná, taw cha é marday moridán naay?” Áiá gwasht: “Na, naán!”</verse>
				<verse number="18">Hezmatkár o sepáhigán ásé rók kortagat, chéá ke shap sárt at. Ásay kerrá óshtátagatant o watá tápagá atant. Petros ham áyáni kerrá óshtátagat o watá tápagá at.</verse>
				<verse number="19">Hamé dargatá masterén dini péshwáyá cha Issáyá, áiay moridáni bárawá o tálimay bárawá jost o pors kort.</verse>
				<verse number="20">Issáyá passaw dát: “Man sajjahén donyáay démá wati habar kortagant. Modám kanisahán o mazanén parasteshgáhá tálimon dátag, hamódá ke sajjahén Yahudi moccha bant. Man chérokái hecch habaré nakortag.</verse>
				<verse number="21">Gorhá chéá cha man josta geray? Cha hamáyán jost beger ke mani habaresh eshkotagant. Á zánant ke man ché gwashtag.”</verse>
				<verse number="22">Wahdé Issáyá é habar kortant, hamódá óshtátagén sepáhigéá Issáay démá shahmáté jat o gwashti: “Masterén dini péshwáyá é dhawlá passawa dayay?”</verse>
				<verse number="23">Issáyá darráént: “Agan man radén habaré kort, maná mayárig bekan. Bale agan man rást gwasht, chéá maná janay?”</verse>
				<verse number="24">Gorhá Hannáyá Issá masterén dini péshwá Kayápáay kerrá dém dát. Issáay dast angat bastagatant.</verse>
				<verse number="25">Shamun-Petros hamódá óshtátagat o watá tápagá at. Jostesh kort: “Záná, taw cha áiay moridán yakké naay?” Áiá namannet o gwashti: “Na, naán.”</verse>
				<verse number="26">Cha masterén dini péshwáay hezmatkárán yakké hamá marday syád at ke Petrosá áiay gósh borretagat. Gón Petrosá gwashti: “Man wa tará gón áiá hamá bágá dist. Taw hamá naay?”</verse>
				<verse number="27">Petrosá padá namannet. Hamá damáná korósá báng dát.</verse>
				<verse number="28">Issáesh cha Kayápáay kerrá Rumay wáliay kalátá bort. É wahdá sohb máhallah at o Yahudi wáliay kalátá nashotant ke nápák mabant o Sargwazay Aiday waragá wárt bekanant.</verse>
				<verse number="29">Gorhá Pilátus dhanná dar átk o cha áyán josti kort: “É marday sará shomay bohtám ché ent?”</verse>
				<verse number="30">Áyán passaw dát: “Agan mayárig mabutén, má tai dastá nadátagat.”</verse>
				<verse number="31">Pilátusá gwasht: “Eshiá bebarét o wati Sharyatay hesábá pa eshiá shawr o hokmé beborrét.” Yahudián gwasht: “Márá é ejázat nést ke kaséá markay sezá bedayén.”</verse>
				<verse number="32">É dhawlá but tánke Issáay hamá habar rást o sarjam bebit ke wati markay warh o paymay bárawá kortagati.</verse>
				<verse number="33">Nun Pilátus wati kalátá shot o Issái hamódá lótháént o gwashti: “Haw! Taw Yahudiáni bádsháh ay?”</verse>
				<verse number="34">Issáyá gwasht: “É tai jenday habar ant yá degarán mani bárawá tará é dhawlá gwashtag?”</verse>
				<verse number="35">Pilátusá gwasht: “Záná, man Yahudié án? Tai wati kawm o mazanén dini péshwáyán tará mani dastá dátag. Taw ché kortag?”</verse>
				<verse number="36">Issáyá gwasht: “Mani bádsháhi donyái bádsháhié naent. Agan mani bádsháhi donyái bádsháhié butén, mani hezmatkárán jang kortagat ke man Yahudiáni dastá makapán. Bale mani bádsháhi donyái bádsháhié naent.”</verse>
				<verse number="37">Pilátusá gwasht: “Acha, taw bádsháhé ay?” Issáyá gwasht: “Taw wat maná bádsháhé gwashagá ay. Man pédá butag o donyáyá átkagán ke pa rástiá gwáhi bedayán. Harkasá ke rásti dósta bit, mani habarán gósha dárit.”</verse>
				<verse number="38">Pilátusá darráént: “Rásti ché ent?” É habaray kanagá rand Pilátus padá Yahudiáni kerrá shot o gwashti: “Man hecch choshén bonyádé nagendán ke é mardá mayárbár bekanán.</verse>
				<verse number="39">Bale shomárá rasmé hast ke man Sargwazay Aiday róchá yakk bandigé pa shomá ázát bekanán. Shomá lóthét ke man Yahudiáni bádsháhá pa shomá ázát bekanán?”</verse>
				<verse number="40">Áyán kukkár kort o passaw dát: “Na, áiá nalóthén! Barabbásá ázát kan!” Barabbás yágié at.</verse>
			</chapter>
			<chapter number="19">
				<verse number="1">Randá Pilátusá Issá zort o shallák o hayzarán janáént.</verse>
				<verse number="2">Pawjián cha dhangar o konthagán tájé jórh kort o Issáay sará dát, jamurangén kabáhé ham gwará dátesh.</verse>
				<verse number="3">Issáay kerrá shot o átkant o gwashtesh: “Salám o drót, oo Yahudiáni bádsháh!” Shahmátesh ham jat.</verse>
				<verse number="4">Pilátus padá Yahudiáni kerrá dhanná dar átk o gwashti: “Bechárét, eshiá shomay kerrá dhanná kárán tánke shomá bezánét ke man pa eshiay mayárig kanagá hecch bonyádé nagendán.”</verse>
				<verse number="5">Issáyá konthagén táj sará at o jamurangén kabáh gwará at o dhanná dar átk. Pilátusá gón Yahudián gwasht: “Bechárét, é mard hamedá ent!”</verse>
				<verse number="6">Wahdé mazanén dini péshwáyán o áyáni sepáhigán dist, kukkáresh kort: “ Salibi kassh! Salibi kassh!” Pilátusá gwasht: “Shomá wat eshiá bezurét o salib bekasshét. Man pa eshiay mayárig kanagá hecch bonyádé nagendán.”</verse>
				<verse number="7">Yahudián gwasht: “Márá Sharyaté hastent ke áiay redá, é mard allamá koshag bebit, chéá ke gwashtagi: ‘Man Hodáay Chokk án.’”</verse>
				<verse number="8">Wahdé Pilátusá é habar eshkot, ganter torseti.</verse>
				<verse number="9">Pilátus padá wati kalátá shot o ódá cha Issáyá josti kort: “Taw cha kojá átkagay?” Issáyá passaw nadát.</verse>
				<verse number="10">Pilátusá gwasht: “Gón man habara nakanay? Taw nazánay ke tai ázát kanag o salib kasshagay ehtiár mani dastá ent?”</verse>
				<verse number="11">Issáyá passaw dát: “Agan Hodáyá tará é ehtiár madátén, mani sará tará hecch wák o ehtiáré néstat. Paméshká hamá ke maná tai dastá dáti géshter mayárbár ent.”</verse>
				<verse number="12">Cha ed o rand, Pilátusá johda kort ke áiá ázát bekant, bale Yahudián kukkára kort: “Agan taw é mardá ázát bekanay, Kaysaray dóst naay. Harkas watá bádsháh sarpad bebit, Kaysaray dozhmen ent.”</verse>
				<verse number="13">Wahdé Pilátusá é habar eshkot, Issái dhanná áwort o wat yakk jáhé pa dádrasiá nesht ke áiá “Sengparsha” gwashant o Aramái zobáná “Jabbátá” bit.</verse>
				<verse number="14">Sargwazay Aiday tayáriay róchá, némróchay wahdá, Pilátusá gón Yahudián gwasht: “Bechárét, esh ent shomay bádsháh!”</verse>
				<verse number="15">Bale áyán kukkár kort: “Gár o gomsári kan! Gár o gomsári kan! Salibi kassh!” Pilátusá gwasht: “Shomay bádsháhá salib bekasshán?” Mazanén dini péshwáyán gwasht: “Cha Kaysará abéd, márá dega bádsháhé nést.”</verse>
				<verse number="16">Áherá, Pilátusá Issá pawjiáni dastá dát ke salib kasshag bebit. Gorhá áyán Issá bort.</verse>
				<verse number="17">Issáyá salibesh baddhá dát o “Kámpól” námén jágahéá bortesh. É jágah Aramái zobáná “Joljotá” gwashaga bit.</verse>
				<verse number="18">Hamódá salibesh kasshet. Gón áiá dega do mardomesh ham salib kasshet, yakké é kashá o yakké á kashá. Issá, á doénáni nyámá at.</verse>
				<verse number="19">Pilátusay hokmá, mayárnámagé nebeshtahesh kort o salibay sará dratkesh. Nebeshtah é dhawlá at: “Issá Náseri - Yahudiáni bádsháh.”</verse>
				<verse number="20">Cha Yahudián bázénéá é mayárnámag wánt, chéá ke Issáay salib kasshagay jágah cha shahrá dur naat o mayárnámag Ebráni o Látini o Yunáni zobánán nebisag butagat.</verse>
				<verse number="21">Gorhá Yahudiáni mazanén dini péshwáyán gón Pilátusá gwasht: “‘Yahudiáni bádsháh’ nebeshtah makan, nebeshtah kan ke é mardá gwashtag man Yahudiáni bádsháh án.”</verse>
				<verse number="22">Pilátusá gwasht: “Á chizz ke man nebeshtah kortag, badala nabit.”</verse>
				<verse number="23">Salib kasshagay wahdá, pawjián Issáay pocch zortant, chár bahrá bahr kortant, pa har pawjiéá yakk bahré. Bale Issáay jámag mant ke hecch cháki per naat, sará tán pádá yakgwáp at.</verse>
				<verse number="24">Gorhá áyán watmánwatá gwasht: “Byáét, eshiá naderrén, eshiay sará korakasshia kanén, chárén bárén kayá rasit?” Hamá dhawlá ke Hodáay Pákén Ketába gwashit, hamá dhawlá but: “Mani pocchesh watmánwat bahr kortant o jámagay sará korakasshiesh kort.” Pawjián hamé kár kort.</verse>
				<verse number="25">Salibay nazzikká Issáay mát o mátay gohár o Kliupásay jan Maryam o Maryam Magdalini óshtátagatant.</verse>
				<verse number="26">Wahdé Issáyá wati mát dist ke hamá dóstén moriday kerrá óshtátag, gón mátá gwashti: “Oo bánok! É tai chokk ent.”</verse>
				<verse number="27">Randá gón wati moridá gwashti: “É tai mát ent.” Á moridá cha hamá wahdá Maryam bort o wati lógá dásht.</verse>
				<verse number="28">Nun Issáyá dist ke sajjahén chizz sarjam butagant. Gorhá Pákén Ketábay habaray rast o sarjam bayagay háterá gwashti: “Tonnig án.”</verse>
				<verse number="29">Cha tropshén sharábá porrén kunzagé ódá ér at. Áyán espanjé zort o sharábén kort, zupáay tháléay sará bast o Issáay lonthán per mosht.</verse>
				<verse number="30">Wahdé Issáyá sharáb dap jat, gwashti: “Kár halás but!” Randá sari jahl kort o sáhi dát.</verse>
				<verse number="31">Á róch, Shabbatay tayáriay róch at. Yahudián nalóthet ke salib kasshetagénáni jón o jasad Shabbatay róchá salibay sará lónján bebant, chéá ke é hásén Shabbaté at. Paméshká cha Pilátusá dazbandiesh kort ke á sayénáni pádán prósh o cha salibáni sará éresh géj.</verse>
				<verse number="32">Gorhá pawji démá átkant o hamá doénáni pádesh próshtant ke gón Issáyá salib kasshag butagatant, pésará yakkéay o padá domiay.</verse>
				<verse number="33">Issáay kerrá ke átkant, distesh ke áiá sáh dátag. Paméshká áiay pádesh napróshtant.</verse>
				<verse number="34">Bale cha pawjián yakkéá, nayzahé Issáay kash o pahnátá jat o hamá damáná cha áiay jóná hón o áp dar átk.</verse>
				<verse number="35">Hamá kasá ke chamme wat é chizz distagant, sháhedia dant tánke shomá imán byárét. Áiay sháhedi rást ent. Á zánt ke man rásta gwashán.</verse>
				<verse number="36">É kár hamá dhawlá but tánke Pákén Ketábay é habar rást o sarjam bebit ke gwashit: “Áiay hecch haddh próshaga nabit.”</verse>
				<verse number="37">Pákén Ketáb dega yakk jágahé ham gwashit: “Á hamáiá chárant ke áiay jánesh thong thong kortag.”</verse>
				<verse number="38">Randá, Issop námén mardé ke Arimátiáay shahray nendók at, Pilátusay kerrá shot o Issáay jóni lóthet. Á Issáay moridé at bale chérokái, chéá ke cha Yahudiána torseti. Pilátusá ejázat dát o áiá jón bort.</verse>
				<verse number="39">Nikudimus, hamá ke pésará shapé Issáay gendagá shotagat, átk o gón wat lahtén hór o hawárén morr o aud o karzarwáhi áwort ke si kiluay kesásá atant.</verse>
				<verse number="40">Nun áyán Issáay jón zort o Yahudiáni kabr o kapanay rasmáni redá, gón á washbóán lilomén patthián patát.</verse>
				<verse number="41">Hamá jágahay nazzikká ke Issá salib kasshag but, bágé hastat ke ódá nókén kabré jatagatesh o angat kass áiay tahá kabr kanag nabutagat.</verse>
				<verse number="42">Yahudiáni tayáriay róch at o kabr nazzikká at, paméshká Issáay jónesh hamódá kabr kort.</verse>
			</chapter>
			<chapter number="20">
				<verse number="1">Haptagay awali róchá, bezán Yakshambehay sabáhá máhallah ke angat tahár at, Maryam Magdalini kabray sará shot o disti ke hamá dhók ke kabray dapá at, cha kabrá dur kanag butag.</verse>
				<verse number="2">Á pa maydán, Shamun-Petros o Issáay hamá domi moriday kerrá átk ke Issáyá báz dóst at. Gwashti: “Hodáwandesh cha kabrá bortag, bale nazánén kojá éresh kortag.”</verse>
				<verse number="3">Gorhá Petros o á dega morid ráh geptant o dém pa kabrá shotant.</verse>
				<verse number="4">Har doénán maydán kort, bale á dega morid cha Petrosá gwast o cha áiá pésar kabray sará raset.</verse>
				<verse number="5">Á wat kabray tahá nashot, bale saroki kasshet o disti ke lilomén patthi ér ant.</verse>
				<verse number="6">Áiá rand, Shamun-Petros átk o raset o kabray tahá shot. Áiá ham dist ke patthi hamódá ant.</verse>
				<verse number="7">Hamá dazmáli ham dist ke Issáay sará bastagat, bale dazmál patthiáni kerrá naat, pétkagat o kammé durter yakk kerréá ér at.</verse>
				<verse number="8">Randá, á morid ke pésará kabray sará rasetagat, kabray tahá shot. É chizzi distant o báwari kort.</verse>
				<verse number="9">Chéá ke tán á wahdi Pákén Ketábay é habará sarpad nabutagatant ke pa Issáyá allami ent ke cha mordagán jáh bejant.</verse>
				<verse number="10">Randá á morid wati lógán per tarretant.</verse>
				<verse number="11">Maryam cha kabrá dhann óshtátagat o gréwagá at. Hamé wahdá ke gréwagá at, sari jahl kort o kabray tahá cháreti.</verse>
				<verse number="12">Hamódá ke Issáay jón ér butagat, do espétpóshén préshtagi dist. Yakké saruná neshtagat o á dega páduná.</verse>
				<verse number="13">Áyán gwasht: “Oo bánok! Taw chéá gréwagá ay?” Passawi dát: “Mani Hodáwandesh bortag o nazánán kojá éresh kortag.”</verse>
				<verse number="14">Wahdé é gappi jat, chakki tarrént o Issái dist ke hamódá óshtátagat, bale pajjáhi nayáwort.</verse>
				<verse number="15">Issáyá gón áiá gwasht: “Oo bánok! Chéá gréwagá ay? Kai padá garday?” Maryamá hayál kort balkén bágpán ent. Gwashti: “Oo wájah! Agan taw bortag, maná begwash kojá éret kortag ke man berawán o áiá dast begerán.”</verse>
				<verse number="16">Issáyá gwasht: “Oo Maryam!” Maryamá chakk tarrént o Aramái zobáná gwashti: “Rabbuni!” (Bezán: Oo mani ostád!)</verse>
				<verse number="17">Issáyá gwasht: “Maná dast majan, chéá ke angat Petay kerrá borzád nashotagán, bale mani brátáni kerrá beraw o áyán begwash ke nun man dém pa wati Petá o shomay Petá, wati Hodáyá o shomay Hodáyá borzáda rawán.”</verse>
				<verse number="18">Nun Maryam Magdalini moridáni kerrá shot o háli dátant: “Man Hodáwand dist.” Padá hamá gappi jatant ke Issáyá gón áiá jatagatant.</verse>
				<verse number="19">Hamá Yakshambehay shapá, wahdé morid cha Yahudiáni torsá lógéay tahá mocch atant o lógay darwázag kobl atant, Issá átk o áyáni nyámá óshtát o gwashti: “Émeni o salámati pa shomá.”</verse>
				<verse number="20">É habaray gwashagá rand, wati dast o pahnáti áyáná pésh dáshtant. Wahdé moridán Hodáwand dist, sakk gal butant.</verse>
				<verse number="21">Issáyá padá gwasht: “Émeni o salámati pa shomá. Hamá dhawlá ke Petá maná ráh dátag, man shomárá ráha dayán.”</verse>
				<verse number="22">Cha é habará rand, Issáyá morid dam jatant o gwashti: “ Pákén Ruhá bezurét o wati delá jágah bedayét!</verse>
				<verse number="23">Agan kaséay gonáhán bebakshét, bakshaga bant o agan mabakshét, bakshaga nabant.”</verse>
				<verse number="24">Cha dwázdahén kásedán yakké, bezán Tumá ke áiay domi nám Didimus at, Issáay áyagay wahdá ódá naat.</verse>
				<verse number="25">Á dega moridán gwasht: “Má Hodáwand distag.” Bale áiá gwasht: “Man tánke áiay dastáni sará méháni thappán magendán, tánke wati lankoká méháni thappán o wati dastá áiay kash o pahnátay thappay sará ér makanán, báwara nakanán.”</verse>
				<verse number="26">Hasht róchá rand, wahdé morid padá hamá lógá yakjáh butant, Tumá ham gón at. Lógay darwázag kobl atant, bale angat ham Issá átk o áyáni nyámá óshtát o gwashti: “Émeni o salámati pa shomá.”</verse>
				<verse number="27">Nun gón Tumáyá gwashti: “Wati lankoká edá byár, mani dastán bechár, wati dastá mani kash o pahnátay thappay sará ér kan o cha ed o rand shakk makan, báwar kan.”</verse>
				<verse number="28">Tumáyá gwasht: “Oo mani Hodáwand, oo mani Hodá!”</verse>
				<verse number="29">Issáyá gwasht: “Taw paméshká báwar kort ke maná distet. Bale bahtáwar hamá ant ke maná nagendant o báwara kanant.”</verse>
				<verse number="30">Issáyá wati moridáni démá, dega bázén mójezah o ajabbatén nesháni pésh dáshtag ke é Ketábá nebisag nabutagant.</verse>
				<verse number="31">Bale é chizz nebisag butagant tánke shomá báwar bekanét ke Issá, Masih ent o Hodáay Chokk ent. É háterá ham nebisag butagant ke shomá cha imánay ráhá, áiay námay barkatá abamánén zenday wáhond bebét.</verse>
			</chapter>
			<chapter number="21">
				<verse number="1">É chizzán o rand, Teberiahay Mazangwarmay lambá, padá Issáyá watá moridáni démá záher kort. Áiay záher bayag é dhawlá at:</verse>
				<verse number="2">Shamun-Petros o Tumá ke áiay domi nám Didimus at o Natnáil ke cha Jalilay métag Kánáyá at o Zebdiay chokk o dega do morid yakjáh atant.</verse>
				<verse number="3">Shamun-Petrosá gón áyán gwasht: “Man máhigiriá rawán.” Áyán gwasht: “Má ham káén gón.” Gorhá dar átkant o bójigá swár butant, bale á shapá hecchesh nagept.</verse>
				<verse number="4">Sabáh ke but, Issá gwarmay lambá óshtátagat, bale moridán pajjáh nayáwort.</verse>
				<verse number="5">Issáyá gón áyán gwasht: “Chokkán! Shomárá máhig gón nést?” Áyán passaw dát: “Na.”</verse>
				<verse number="6">Gwashti: “Dámá bójigay rástén némagá dawr dayét, ódá máhig dara kayt.” Áyán anchosh kort o haminkadar máhigesh gept ke dámesh dém pa bójigá kasshet nakort.</verse>
				<verse number="7">Gorhá hamá morid ke Issáyá báz dóst at, áiá gón Petrosá gwasht: “É Hodáwand ent!” Shamun-Petros jándar at. Wahdé é habari eshkot, wati kabáhi gwará kort o ápá dawri kort.</verse>
				<verse number="8">Á dega morid bójigá swár, hoshkiay némagá átkant o cha máhigá porrén dámesh kasshán kort, chéá ke cha hoshkiá sad gámá durter naatant.</verse>
				<verse number="9">Wahdé hoshkiá rasetant, cha bójigá ér átkant. Rókén eshkaresh dist o eshkaráni sará máhig ér at. Nagan ham hastat.</verse>
				<verse number="10">Issáyá gón áyán gwasht: “Cha hamé máhigán kammoké byárét ke annun shomá geptagant.”</verse>
				<verse number="11">Shamun-Petros bójigá shot o dámi dém pa hoshkiá kasshet. Dám cha máhigá porr at, yakk sad o panjáh o say mazanén máhigi mán at, bale máhigán dám nadertagat.</verse>
				<verse number="12">Issáyá gwasht: “Byáét náshtá kanét!” Cha moridán yakkéá ham jorat nakort ke cha Issáyá jost begipt: “Taw kay ay?” Áyán zánt ke é Hodáwand ent.</verse>
				<verse number="13">Gorhá Issá átk, nagani zort o áyáná dáti, hamé dhawlá máhigi ham bahr kortant.</verse>
				<verse number="14">Cha wati jáh janagá pad, é sayomi rand at ke Issá moridáni démá záher but.</verse>
				<verse number="15">Náshtáyá rand, Issáyá gón Shamun-Petrosá gwasht: “Oo Shamun, Yuhannáay chokk! Inchok ke é maná dósta dárant, taw maná géshter dósta dáray?” Petrosá gwasht: “Ji haw, oo Hodáwand! Taw zánay ke man tará dósta dárán.” Issáyá gwasht: “Gorhá mani gwaragán bechárén.”</verse>
				<verse number="16">Domi randá gwashti: “Oo Shamun, Yuhannáay chokk! Bárén, maná dósta dáray?” Petrosá gwasht: “Ji haw, oo Hodáwand! Taw zánay ke taw maná dóst ay.” Issáyá gwasht: “Gorhá mani pasáni delgóshá bedár.”</verse>
				<verse number="17">Sayomi bará gwashti: “Oo Shamun, Yuhannáay chokk! Bárén, maná dósta dáray?” Issáyá ke sayomi bará jost kort ke maná dósta dáray, Petros gamig but. Gwashti: “Oo Hodáwand! Taw har chizza zánay, taw zánay ke man tará dósta dárán.” Issáyá gwasht: “Gorhá mani pasán bechárén.</verse>
				<verse number="18">Tará rásténa gwashán, wahdé taw warná atay, taw srén bastagat o har jáh ke lóthet, shotay. Bale wahdé pira bay, dastán pacha kanay o degaré tai sréná bandit o tará anchén jáhé bárt ke ódá rawaga nalóthay.”</verse>
				<verse number="19">Gón é habarán, Issáyá Petrosay markay némagá eshárah kort, ke Petros chóna merit o Hodáay shán o shawkatá záhera kant. Padá gwashti: “Mani randgiriá bekan.”</verse>
				<verse number="20">Petrosá chapp o chágerd cháret o disti ke hamá morid ke Issáyá báz dóst ent cha poshtá pédák ent, hamá ke shámay wahdá Issáay nazzikterá kenzetagat o cha áiá josti kortagat: “Oo Hodáwand! Kay tará dróhit o dozhmenáni dastá dant?”</verse>
				<verse number="21">Wahdé Petrosay chamm pa á moridá kaptant, cha Issáyá josti kort: “Oo Hodáwand! Eshiay ásar o ákebat ché bit?”</verse>
				<verse number="22">Issáyá gwasht: “Agan mani razá hamé bebit ke é tán mani áyagay wahdá zendag bemánit, tai che káré harába bit? Taw mani randgiriá bekan.”</verse>
				<verse number="23">Gorhá moridáni nyámá é habar sheng but ke á morid hechbara namerit. Bale Issáyá nagwashtagat ke á namerit, tahná gwashtagati: “Agan mani razá hamé bebit ke é tán mani áyagay wahdá zendag bemánit, tai che káré harába bit?”</verse>
				<verse number="24">É hamá morid ent ke é chizzi nebeshtah kortagant o esháni rásti o pakkáiay sháhediá dant. Má zánén ke eshiay sháhedi rást ent.</verse>
				<verse number="25">Albat, Issáyá dega bázén káré kort. Agan yakk yakká nebisag buténant, mani hayálá sajjahén donyáyá pa á ketábán jágah nabutagat.</verse>
			</chapter>
		</book>
		<book number="44">
			<chapter number="1">
				<verse number="1">Oo wájah Tiupilos! Wati awali ketábay tahá, Issáay káráni bongéjá beger</verse>
				<verse number="2">tán hamá róchá ke dém pa ásmáná barag but, har káré ke áiá kortagat o har tálimé ke áiá dátagat, man tará sahig kort. Issáyá pa wati kásediá, lahtén mardom pésará gechén kortagat o cha Hodáay Pákén Ruhay némagá hokmi dátagatant o gwashtagatanti ke áyáni kár ché ant.</verse>
				<verse number="3">Markay sakkiay saggagá rand, wati kásedáni démá záhera but o gón bázén gwáhián paddaria kort ke cha mordagáni nyámá zendag butag o jáhi jatag. Áiá, tán chell róchá watá kásedáni démá záhera kort o gón áyán Hodáay bádsháhiay bárawá habaria kort.</verse>
				<verse number="4">Yakk randé ke gón áyán hórigá neshtag o warák waragá at, hokmi dátant: “Cha Urshalimay shahrá dhann marawét, Petay wádah dátagén Pákén Ruhay wadár o entezárá bebét ke shomá áiay bárawá pésará ham cha man eshkotag.</verse>
				<verse number="5">Yahyáyá mardom gón ápá pákshódi dátagant, bale Petay wádah esh ent ke lahtén róchá o rand shomá cha Hodáay Pákén Ruhá pákshódi dayaga bét.”</verse>
				<verse number="6">Wahdé morid Issáay kerrá mocch butant, cha áiá jostesh kort: “Oo Hodáwand! Bárén á wahd hamesh ent ke taw bádsháhiá padá pa Esráilá pera tarrénay?”</verse>
				<verse number="7">Passawi dát: “Á wahd o zamánag ke Petay dastá ant o áiá wat gisshéntagant, shomárá pa áyáni zánagá káré nést.</verse>
				<verse number="8">Bale wahdé Pákén Ruh shomay delána nendit, shomárá was o wáka rasit o Urshalimay shahrá, Yahudiah o Sámerahay damagán, tán sarjamén donyáay goddhi marz o simsarán ham, pa man sháhedia dayét o mani wasshén mestágá rasénét.”</verse>
				<verse number="9">Cha é habaráni gwashagá rand, áyán dist ke Issá ásmáná barag but o jambaréá á cha moridáni démá chér o andém kort.</verse>
				<verse number="10">Wahdé Issá dém pa ásmáná rawagá at, moridáni chamm ásmánay némagá sakk atant, anágat distesh do espétpóshén mard áyáni kerrá óshtátag.</verse>
				<verse number="11">Áyán gwasht: “Oo Jalili wájahán! Shomá chéá edá óshtátag o ásmánay némagá cháragá ét? Issá cha shomay nyámá chest kanag o ásmáná barag butag, bale anchosh ke shomá rawagá distag, hamé dhawlá yakk róché padá cha ásmáná pera tarrit o kayt.”</verse>
				<verse number="12">Gorhá Issáay morid, cha Zaytunay kóhá per tarret o Urshalimá átkant. É kóh, cha Urshalimá yakk Shabbati róchéay duriá ent.</verse>
				<verse number="13">Wahdé shahrá rasetant, hamá borzádi báná shotant ke pésará hamódá butagatant. É mocchiay mardománi nám esh atant: Petros, Yuhanná, Ákub, Andriás, Pilipos, Tumá, Bartulumá, Mattá, Halpiay chokk Ákub, sarmachárén Shamun o Ákubay chokk Yahudá.</verse>
				<verse number="14">Gón áyán Issáay brát, áiay mát Maryam o dega lahtén janén ham gón at. Á sajjahén hamdel o hamsetk o har wahdá gón zegr o dwáyá delgósh o dazgatth atant.</verse>
				<verse number="15">Hamá róchán yakk róché, Petros Issáay báwarmandáni nyámá, ke kesás yakk sad o bist mardom atant, pád átk o</verse>
				<verse number="16">gwashti: “Oo brátán! Hodáay Pákén Ketábay tahá, harché ke Pákén Ruhá Issáay dazgir kanókáni rahshón, Yahudáay bárawá cha Dáuday zobáná péshgói kortagat, allamá purah o sarjam bayagi at.</verse>
				<verse number="17">Yahudá cha may romb o thóliá at o é hezmatkáriá sharikdár at.”</verse>
				<verse number="18">Áiá cha wati gandagén káray mozzay zarrán dhagáré pa bahá gept o hamódá dém pa chér kapt o lápi trakket o róti dar átkant.</verse>
				<verse number="19">Urshalimay sajjahén mardomán é hál eshkot o áyán, é dhagáray nám wati zobáná “Hakeldámá” bezán “Hónay dhagár” per bast.</verse>
				<verse number="20">Petrosá habar kanáná gwasht: “Zaburay ketábá nebeshtah ent: ‘áiay lóg o jágah haráb o wayrán bát, ódá hechkas jahmenend mabát.’ o ‘áiay ogdah o zemmawári degaréá berasát.’</verse>
				<verse number="21">Paméshká báyad ent anchén mardomé gechén kanag bebit ke Hodáwandén Issáay áyag o rawagay sajjahén wahdá gón má gón butag, bezán cha Yahyáay dastá Issáay pákshódiá beger, tán hamá róchá ke á cha may nyámá chest kanag but. Á báyad ent gón má hórigá, Issáay jáh janagay gwáhiá bedant.”</verse>
				<verse number="22"></verse>
				<verse number="23">Gorhá do kasay námesh pésh kort, yakké Issop Barsábá at ke Yustus ham gwashtesh o á dega Mattiás at.</verse>
				<verse number="24">Randá, é dhawlá dwá kort o gwashtesh: “Oo Hodáwand! Taw harkasay delay hálá zánay, nun wat pa má paddar kan ke cha é doénán kojámiet gechén kortag</verse>
				<verse number="25">tán é hásén kásediay zemmawáriá wati kópagán bezurit, hamá hezmat ke Yahudáyá yalah dát o hamódá shot ke áiay béhi jágah at.”</verse>
				<verse number="26">Gorhá, á doénáni sará pál jatesh o Mattiásay nám dar átk. É dhawlá, á gón hamá rombay yázdahén hásén kásedán hór kanag but.</verse>
			</chapter>
			<chapter number="2">
				<verse number="1">Wahdé Pentikástay róch átk, sajjahén yakjáh mocch atant.</verse>
				<verse number="2">Anágat cha ásmáná yakk anchén tawáré átk ke gwashay trondén gwáté at o hamá lóg ke á ódá neshtagatant gwátá mán patát.</verse>
				<verse number="3">Áyán bázén áspaymén shahm o shamálah dist ke zobánok dayán har yakkéay sará ér neshtant.</verse>
				<verse number="4">Á sajjahén, cha Hodáay Ruhá porr butant o anchosh ke Pákén Ruh áyán wák o twán bakshagá at, dhanni zobánán habar kanagá laggetant.</verse>
				<verse number="5">Á róchán, ásmánay chérá har molk o har kawmay Hodádóstén Yahudi, Urshalimá jahmenend atant.</verse>
				<verse number="6">Wahdé é tawár chest but, bázén mardomé yakjáh mocch but o hayrán o habakkah mant, chéá ke harkas cha moridáni dapá wati jenday zobáná eshkonagá at.</verse>
				<verse number="7">Gorhá, pa bah mánagi o hayráni gwashtesh: “Bárén, é ke habar kanagá ant Jalili naant?</verse>
				<verse number="8">Gorhá che paymá má sajjahén, cha áyáni dapá wati máti zobáná eshkonagá én!?</verse>
				<verse number="9">Má, cha Párs, Mád o Ilám, cha Baynolnahrayn, Yahudiah, Kápádukiah, Pontus o Ásiáyá,</verse>
				<verse number="10">cha Prijiah, Pampiliah o Mesrá én, cha Libiáay hamá hand o damagán ke Keriniay nazzikká ant o anchosh cha Rumá átkagén mardom én,</verse>
				<verse number="11">Yahudi o darkawmén Yahudi butagén mardom, Kriti o Arab ham. Má sajjahén eshkonagá én ke may zobáná, Hodáay mazanén kárán darshána kanant.”</verse>
				<verse number="12">Gorhá pa hayráni cha yakdomiá jostesh kort: “É kár o habaráni máná ché ent?”</verse>
				<verse number="13">Bale lahtén pa malandh o maskará gwashagá at: “Sharábá mast o malár kortagant.”</verse>
				<verse number="14">Á wahdi, Petros gón á dega yázdahénán pád átk o pa borztawári gón áyán gwashti: “Oo Yahudián o Urshalimay jahmenendán! Sarpad bebét o mani habarán delgósh kanét.</verse>
				<verse number="15">É mardom, á dhawlá ke shomá hayála kanét, mast naant. Angat sáhat sabáhay noh ent.</verse>
				<verse number="16">É hamá hál o habar ent ke Yuil nabiá é dhawlá péshgói kortag.</verse>
				<verse number="17">‘Hodá gwashit: “Goddhi róchán sajjahén mardomán cha wati Ruhá sarrécha kanán. Shomay jenekk o bachakk paygambaria kanant, shomay warná elháma gerant o pirén, wába gendant.</verse>
				<verse number="18">Á róchán, wati golám o móledán cha wati Ruhá sarrécha kanán o á ham paygambaria kanant.</verse>
				<verse number="19">Borzád mán ásmáná mójezah o ajekkái o jahlád mán zeminá ajabbatén nesháni pésha dárán, hón o ás o mojén dutt.</verse>
				<verse number="20">Cha Hodáwanday porshawkatén róchay rasagá pésar, róch tahárdém o máh hónchaka bit.</verse>
				<verse number="21">Á róchá, harkas Hodáwanday námá begipt, rakkit.”’</verse>
				<verse number="22">Oo Esráilián! Delgósh kanét. Anchosh ke shomá wata zánét, Hodáyá shomay nyámá mójezah o ajekkái o ajabbatén nesháni cha Issá Náseriay némagá záher o paddar kort o é dhawlá pa áiá gwáhi dáti.</verse>
				<verse number="23">É mard gón Hodáay péshzánti o gisshéntagén shawrá shomay dastá dayag but o shomá gón bédináni komakká salibay sará dratk o kosht.</verse>
				<verse number="24">Bale Hodáyá cha mordagán zendag kort o cha markay ranj o azábá rakként, chéá ke nabuteni at mark áiá wati panjagáni tahá bedárit,</verse>
				<verse number="25">hamá dábá ke Dáudá áiay bárawá péshgói kortag o gwashtag: ‘Man modám Hodáwand wati dém pa démá distag, á mani rástén pahnátá ent, cha hamé sawabá mana nalarzán o nathagalán.</verse>
				<verse number="26">Paméshká, delon wassh o zobán shádán ent. Jesm o jánon mán ométay kalátá áráma gipt,</verse>
				<verse number="27">chéá ke taw maná mordagáni jaháná yalaha nakanay o wati hamá Pákéná sarhag o pussagá naylay.</verse>
				<verse number="28">Taw maná zenday ráh sój dátagant o wati pahnátá maná cha shádmániá sarrécha kanay.’</verse>
				<verse number="29">Oo brátán! Man pa deljami shomárá gwashán ke may bonpirok Dáud mort, kabr o kapan but o áiay kabr tán maróchi may gwará hastent.</verse>
				<verse number="30">Bale á paygambaré at o zántagati Hodáyá sawgend wártag o kawl kortag ke cha áiay naslá yakkéá, áiay bádsháhiay tahtay sará nádénit.</verse>
				<verse number="31">Dáudá cha péshá, áyókén róch distagatant o Masihay jáh janagay bárawá gwashtagati ke á na mordagáni jaháná yalah kanaga bit o na áiay jóna sarhit o pussit.</verse>
				<verse number="32">Hodáyá Issá Masih zendag kort o má sajjahén, é rástiay sháhed én.</verse>
				<verse number="33">Á, Hodáay rástén némagá borzád barag but. Cha Petá, wádah dátagén Pákén Ruh áiá raset o hamá dhawlá ke shomá gendag o eshkonagá ét, nun Pákén Ruhi békesás bakshetag.</verse>
				<verse number="34">Chéá ke Dáud wat ásmáná borzád nashot, bale gwashtagi: ‘Hodáwandá gón mani Hodáwandá gwasht, “mani rástén némagá benend</verse>
				<verse number="35">tán hamá wahdá ke tai dozhmenán tai pádáni chéray padag o chárchóbahé bekanán.”’</verse>
				<verse number="36">Paméshká, Esráilay sajjahén kawm allam bezánt, hamá Issá ke shomá salib kasshet, Hodáyá Hodáwand o Masih kortag.”</verse>
				<verse number="37">Wahdé mardomán é habar eshkotant, báz del padard butant o gón Petros o á dega kásedán gwashtesh: “Oo brátán! Má chón bekanén?”</verse>
				<verse number="38">Petrosá gón áyán gwasht: “Cha wati gonáhán pashómán bebét o tawbah bekanét o cha shomá harkas Issá Masihay námá pákshódi bekant, tánke Hodá shomay gonáhán bebakshit. Á wahdá shomárá Hodáay Pákén Ruh, tohpah o thékia rasit.</verse>
				<verse number="39">Hodáwanday é labz o kawl éwak o tahná pa shomá naent, pa shomay chokk o óbádag o á dega durén hand o damagáni hamá mardomán ent ham, ke may Hodáwandén Hodá áyán wati kerrá tawára kant.”</verse>
				<verse number="40">Petrosá, á, pant o sój dayáná kaddhan kort o gwashtant: “Watá cha é gomráhén nasl o padréchá berakkénét.”</verse>
				<verse number="41">Gorhá, hamáyán ke áiay kolaw o paygám zort, pákshódi ham kort o á róchá, kesás say hazár mardom gón báwarmandán hór but.</verse>
				<verse number="42">Áyán, pa kásedáni dars o sabakká, pa sharikdárén zendá, pa nánay bahr kanag o pa dwáyá, watá nadr kort.</verse>
				<verse number="43">Sajjahénáni delá bimm o torsé nesht o cha kásedán mójezah o ajabbatén nesháni záher o paddara but.</verse>
				<verse number="44">Sajjahén báwarmand, gón yakdegará hór o sajjahén mál o hastiá sharikdár atant.</verse>
				<verse number="45">Áyán wati mál o melkat bahá o nadra kort o harkasay garaz o zaluratáni sará, sajjahénáni nyámá bahra kortant.</verse>
				<verse number="46">Á, har róch gón hamdeli, mazanén parasteshgáhá moccha butant o wati lógán ham pa wasshi o delsetki nánesh bahra kort o hórigá warákesha wárt.</verse>
				<verse number="47">Hodáesh satá o saná kort o sajjahén mahluká á dóst atant. Hodáwand ham róch pa róch rakkéntagén mardomán géshá cha géshter kanán at.</verse>
			</chapter>
			<chapter number="3">
				<verse number="1">Yakk róché, nohomi sáhatay zegr o dwáay wahdá, Petros o Yuhanná mazanén parasteshgáhá rawagá atant.</verse>
				<verse number="2">Hamá wahdá, lahtén mardom yakk pédáeshi langéá áragá at. Mardomán é lang har róch, mazanén parasteshgáhay “Zébá” námén darwázagay dapá wápént tán cha parasteshgáhay rawókén mardomán pendhagé begipt.</verse>
				<verse number="3">Wahdé áiá Petros o Yuhanná parasteshgáhay rawagá distant, cha áyán pendhagi lóthet.</verse>
				<verse number="4">Petros o Yuhannáyá wati chamm áiárá sakk dátant. Petrosá gwasht: “May némagá bechár.”</verse>
				<verse number="5">Langén marday chamm pa é ométá sakk atant ke chizzé dayanti.</verse>
				<verse number="6">Gorhá Petrosá gwasht: “Maná zarr o sohr nést bale harché ke maná hast, tará dayán. Issá Masih Náseriay námá, pád á, ráh ger.”</verse>
				<verse number="7">Nun áiay rástén dasti gept o óshtárénti. Hamá damáná áiay pád o pádáni mocch, tayár o zórmand butant.</verse>
				<verse number="8">Jáh serret o wati pádáni sará óshtát, ráh gept o traddán o kopp kanán o Hodáyá sepat o saná kanáná, gón áyán parasteshgáhá shot.</verse>
				<verse number="9">Sajjahén mardomán á dist ke Hodáyá sepat o saná kanáná, wati pádáni sará rawagá ent.</verse>
				<verse number="10">Zántesh é hamá ent ke pésará, parasteshgáhay “Zébá” námén darwázagay dapá pa pendhagá neshtagat. Nun cha é kárá ke gón áiá butagat mardom hayrán o habakkah mantant.</verse>
				<verse number="11">Á mard cha Petros o Yuhannáyá hecch jetá nabut. Nun sajjahén mardom Solaymánay péshgáhá, gón hayráni tachán dém pa áyán átkant.</verse>
				<verse number="12">Petrosá ke chosh dist, gón áyán gwashti: “Oo Esráilián! Cha é kárá, pa ché inkadar hayrán o habakkah mantagét? Chéá chammó pa má sakk ant? Gwashay záná, má gón wati jenday twán o pahrézkáriá é mard dráh o tayár kortag.</verse>
				<verse number="13">Ebráhém, Esák o Ákubay Hodá, bezán may pet o pirokáni Hodáyá, wati hezmatkárén Issá shán o shawkat dát, hamá ke shomá geráént o kóshárént o Pilátusay démá á namannet, harchont ke Pilátusá áiay ázát kanagay shawr kortagat.</verse>
				<verse number="14">Bale shomá á ‘Pák o Nékén’ namannet o áiay jáhá pa yakk hónigéá ázáti lóthet.</verse>
				<verse number="15">Shomá zendmánay sarchammag kosht, bale Hodáyá á cha mordagáni nyámá zendag kort o jáh janáént o má eshiay sháhed én.</verse>
				<verse number="16">É mardá gendagá ét o zánét. Cha Issáay námay saray báwarmandiá, áiá wák o twán rasetag. Haw! Issáay nám o áiay sará báwarmandiá, é mard shomay démá sarjamá dráh kortag.</verse>
				<verse number="17">Nun, oo brátán! Mana zánán ke shomayg o shomay kamásháni kár o kerd, cha názántiá at.</verse>
				<verse number="18">Bale Hodáyá harché ke cha sajjahén nabiáni zobáná péshgói kortagat é dhawlá purah o sarjam kort. Á péshgói esh ent ke áiay Masih, ranja kasshit.</verse>
				<verse number="19">Nun cha wati gonáhán pashómán bebét o tawbah bekanét o dém pa Hodáyá wátarr bekanét tánke shomay gonáh o mayár shódag bebant,</verse>
				<verse number="20">cha Hodáwanday némagá shomárá gég o ásudagén wahd o róch berasit o Hodá, Masih bezán Issáyá, ke pa shomá gechén kanag butag, rawán bekant.</verse>
				<verse number="21">Á báyad ent ásmáná bemánit tán hamá wahdá ke har chizz nóksará wati jáhá per betarrit, hamá dhawlá ke Hodáyá cha kwahnén zamánagán pákén nabiáni zobáná gwashtag.</verse>
				<verse number="22">Mussáyá gwashtag: ‘Shomay Hodáwandén Hodá, cha shomay brátáni nyámá pa shomá mani dhawlén paygambaré gechéna kant, báyad ent shomá áiay sajjahén habarán bemannét.</verse>
				<verse number="23">Kasé ke é paygambaray habaráni sará delgósh makant, cha kawmá sendag o dar kanaga bit.’</verse>
				<verse number="24">Cha Samwélá o rand, sajjahén nabián é rócháni bárawá péshgói kortag.</verse>
				<verse number="25">Shomá nabiáni poshpad o hamá ahd o kawlay mirásdár ét ke Hodáyá gón shomay pet o pirokán kortagat, wahdé gón Ebráhémá gwashti: ‘Zeminay sajjahén kawm o kabilah cha tai nasl o poshpadá barkata gerant.’</verse>
				<verse number="26">Hodáyá wati hezmatkár gechén kort o pésará shomay gwará rawán dát tán shomárá barkat bedant o har yakkéá cha áiay haráb o gandagén ráhá per betarrénit.”</verse>
			</chapter>
			<chapter number="4">
				<verse number="1">Petros o Yuhanná angat gón mardomán habar kanagá atant ke dini péshwá, mazanén parasteshgáhay negahpánén sepáhigáni master o Saduki ódá átk o rasetant.</verse>
				<verse number="2">Á, cha é habará sakk nárazá atant ke kásedán mardom dars o sabakka dát o járesha jat ke cha Issáay nám o ráhá mordag padá zendaga bant.</verse>
				<verse number="3">Petros o Yuhannáesh geptant, béwahd o bégáh at, paméshká tán é dega róchá bandigesh kortant.</verse>
				<verse number="4">Bale bázéné ke áyáni kolaw o paygámesh eshkotagat báwarmand but o cha áyán kesás panch hazár mardén atant.</verse>
				<verse number="5">É dega róchá, Yahudiáni master, kamásh o Sharyatay zánóger Urshalimá mocch butant.</verse>
				<verse number="6">Gón áyán masterén dini péshwá Hanná o áiay hamráhiá Kayápá, Yuhanná, Eskandar o masterén dini péshwáay sajjahén kothom o hándán gón atant.</verse>
				<verse number="7">Áyán Petros o Yuhanná óshtárént o jost geptant: “Shomá gón kojám zór o wáká yá gón kai námá é kár kortag?”</verse>
				<verse number="8">Gorhá Petros cha Hodáay Pákén Ruhá sarréch but o gwashti: “Oo kawmay sarók o kamáshán!</verse>
				<verse number="9">Agan maróchi é sawabá cha má jost o pors bayagá ent ke má pa lang o mondhén mardéá néki kortag o josta kanét ke á chón dráh butag,</verse>
				<verse number="10">gorhá shomá sajjahén o Esráilay drostigén kawm bezánét, é mard ke dráh o tayár shomay démá óshtátag, cha Issá Masih Náseriay námay barkatá dráh butag. Shomá Issá salib kasshet o kosht, bale Hodáyá cha mordagáni nyámá zendag kort.</verse>
				<verse number="11">Issá hamá seng ent ke shomá, bánbandén ostáyán, pasond nakort o chagal dát, bale á seng, bonhesht but.</verse>
				<verse number="12">Cha áiá abéd dega rakkénóké nést, chéá ke ásmánay chérá, Issáay námá abéd, mardomán dega námé dayag nabutag ke gón áiá má rakket bekanén.”</verse>
				<verse number="13">Áyán ke Petros o Yuhannáay deléri o bahádorri dist o zántesh ke á náwánendah o ámién mardom ant, hayrán butant. Randá pajjáhesh áwortant, ke á Issáay hamráh butagant.</verse>
				<verse number="14">Bale pa é sawabá ke á dráh butagén mard áyáni kerrá óshtátagat, chizzé gwashtesh nakort.</verse>
				<verse number="15">Paméshká áesh cha hakdiwáná dhann rawagay hokm dát o wat pa shawr o saláhá neshtant.</verse>
				<verse number="16">Watmánwatá gwashtesh: “Gón é mardomán ché bekanén? Chéá ke Urshalimay sajjahén jahmenenda zánant esháni dastá yakk anchén mójezahé záher butag ke namannaga nabit.</verse>
				<verse number="17">Bale chosh ham mabit ke é habar mardománi nyámá géshter sheng o tálán bebit. Báyad ent áyán betorsénén ke dega baré pa Issáay námá gón hechkasá habar makanant.”</verse>
				<verse number="18">Petros o Yuhannáesh padá lóthet o hokm dátant ke hechbar Issáay námá chizzé magwashant o dars o sabakk madayant.</verse>
				<verse number="19">Áyán passaw dát: “Wat shawr bekanét, shomay habaray zurag sharter ent yá Hodáay?</verse>
				<verse number="20">Bale má cha wati distagén o eshkotagénáni paddar o darshán kanagá watá dáshta nakanén.”</verse>
				<verse number="21">Gorhá cha géshterén torsénag o pádtráp. dayagá rand, áesh yalah dátant. Pa áyáni sezá dayagá sharrén ráhé nadistesh, chéá ke gón é ajabbatén káray gendagá sajjahén mardomán Hodá satá kort o sárhát.</verse>
				<verse number="22">Á mard ke gón é mójezahá dráh butagat, omri chell sálá gésh at.</verse>
				<verse number="23">Ázát bayagá rand, Petros o Yuhanná wati hamráháni kerrá shotant o áesh cha mazanén dini péshwá o kawmay kamásháni gwashtagén habarán sahig kortant.</verse>
				<verse number="24">Áyán ke eshkot, yakdel o hamtawár Hodáay bárgáhá dwá kort o gwashtesh: “Oo zórmandén Hodáwand, ásmán o zemin o daryáay addh kanók o har chizzé ke áyáni tahá ent!</verse>
				<verse number="25">Taw wat gón Pákén Ruhay elhámá cha may bonpirok, wati hezmatkárén Dáuday zobáná gwasht: ‘Á dega kawm pa ché shóresha kanant o ráj chéá mopt o náhudagén pandala sázant?</verse>
				<verse number="26">Jahánay bádsháh tayára bant o hákem yakjáh mocch, Hodáwand o áiay Masihay helápá óshtant.’</verse>
				<verse number="27">Pa rásti, hamé shahrá Hirudis, Pontius Pilátus, á dega darkawmén mardom o Bani Esráilay sajjahén kawm o kabilah hamdast butant o tai pákén hezmatkár Issáay helápá pád átkant, hamá Issá ke taw gón rógen per moshagá pa bádsháhiá gechén kortagat.</verse>
				<verse number="28">Áyán gón wati é kárá, tai wák o wáhag ke taw cha péshá gisshéntagat, purah o sarjam kort.</verse>
				<verse number="29">Oo Hodáwand! Nun esháni pádtrápáni némagá bechár o wati hezmatkárán komakk bekan tánke tai habarán pa mazanén bahádorri o natorsi darshán bekanant.</verse>
				<verse number="30">Wati pákén hezmatkár Issáay námá, pa drahbakshi o mójezah o ajabbatén neshániáni paddar kanagá, wati dastá shahár day.”</verse>
				<verse number="31">Cha áyáni dwáyá rand, á jágah ke ódá mocch atant larzet, sajjahén cha Pákén Ruhá sarréch butant o Hodáay habaresh pa deléri darshán kort.</verse>
				<verse number="32">Sajjahén báwarmand yakdel o yakján atant, hechkasá wati mál o hasti tahná watiga nazánt o sajjahén chizzán sharikdár atant.</verse>
				<verse number="33">Kásedán gón mazanén wák o tágaté pa Hodáwandén Issáay jáh janagá gwáhia dát o gón á sajjahénán Hodáay mazanén rahmat gón at.</verse>
				<verse number="34">Cha áyán hechkas mohtáj naat, chéá ke harkasá lóg yá dhagáré hastat baháia kort o</verse>
				<verse number="35">zarri kásedáni démá éra kortant. Áyán é zarr pa sajjahénán, harkasay garaz o zaluratáni sará bahra kortant.</verse>
			</chapter>
			<chapter number="5">
				<verse number="1">Hannániá námén mardéá o áiay Sapirah námén janá ham wati dhagáré bahá kort.</verse>
				<verse number="2">Hannániáyá gón janay sahigiá zarráni yakk bahré pa wat dásht o á dega, kásedáni démá ér kortant.</verse>
				<verse number="3">Petrosá gwasht: “Oo Hannániá! Chéá Shaytán tai delá chó potert ke gón Hodáay Pákén Ruhá dróget bast o cha melkay zarrán bahré pa wat ér kort?</verse>
				<verse number="4">Záná, dhagár cha baháyá pésar tai jendayg naat? Cha baháyá rand, zarr tai dastá naatant? Pa ché wati delá shawret kort ke chosh bekanay? Taw gón mardomán na, gón Hodáyá dróg bast.”</verse>
				<verse number="5">Wahdé Hannániáyá é habar eshkotant, zeminá kapt o sáhi dát. Harkasá ke é habar eshkot, áiay delá baláhén torsé nesht.</verse>
				<verse number="6">Gorhá warná démá átkant, jónay kapan kanagá rand, dhanná bort o kabresh kort.</verse>
				<verse number="7">Kamm o gésh say sáhatá rand, áiay jan ke cha é sargwastá sahig naat, átk o raset.</verse>
				<verse number="8">Petrosá cha áiá jost kort: “Maná begwash, shomá dhagár ke bahá kort, eshiay kimmat hamesh at?” Sapirahá passaw dát: “Haw, kimmati hamesh at.”</verse>
				<verse number="9">Petrosá gwasht: “Chéá pa Hodáwanday Ruhay chakkásagá gón yakdegará hamdast butét? Bechár, hamáyán ke tai mard kabr kort annun darwázagay dapá ant o tará ham dhanná barant.”</verse>
				<verse number="10">Janén, hamá damáná Petrosay pádáni démá kapt o sáhi dát. Wahdé warná átkant, distesh ke á ham mortag. Dhanná bortesh o marday kerrá kabresh kort.</verse>
				<verse number="11">Cha é habaráni eshkonagá, sajjahén báwarmand o á dega mardománi nyámá mazanén tors o bimmé kapt.</verse>
				<verse number="12">Cha kásedáni dastá, mardománi nyámá bázén ajabbatén nesháni o ajekkái záher o paddara but. Sajjahén báwarmand, gón hamdeli o hamsetki Solaymánay péshgáhá moccha butant.</verse>
				<verse number="13">Báwarmand, mardománi gwará báz ezzatmand atant, bale cha á degarán kaséá é del o joryat néstat ke gón áyán hór bebit.</verse>
				<verse number="14">Angat, Hodáwanday sará báwarmandén janén o mardén, róch pa róch gésh bayán atant o gón áyán hawára butant.</verse>
				<verse number="15">Tantaná mardomán wati nádráh, taht o nepádáni sará wápént o rahsarána áwortant, tán Petros cha ráhá ke gwazit, toré áiay sáheg ham pa lahténá bekapit.</verse>
				<verse number="16">Urshalimay kerr o gwaray shahráni mardom ham romb rombá átkant, nádráh o cha palitén ruhán ranj distagén mardomesha áwortant o sajjahén dráha butant.</verse>
				<verse number="17">Masterén dini péshwá o áiay sajjahén hamráh ke Sadukiáni thóliay básk atant, pa hasadd o konnat pád átkant.</verse>
				<verse number="18">Kásedesh gept o bandijáhá jél kortant.</verse>
				<verse number="19">Bale shapá yakk wahdé, Hodáwanday préshtagéá bandijáhay darwázag pach kortant o á cha jélá dar áwortant o gwashti:</verse>
				<verse number="20">“Berawét mazanén parasteshgáhá bóshtét o é nókén zenday sarjamén kolaw o paygámá mardomán berasénét.”</verse>
				<verse number="21">Gorhá, hamá dábá ke áyáná gwashag butagat, bámgwáhá parasteshgáhá shotant o mardománi sabakk dayagá laggetant. Wahdé masterén dini péshwá o áiay hamráh átkant, sarókáni diwánay básk o Esráilay sajjahén kamáshesh lóthetant o dega lahtén mardomesh rawán dát tán kásedán cha jélá byárant.</verse>
				<verse number="22">Bale áyáni rah dátagén mardom bandijáhá ke shotant, kásedesh nadistant. Per tarret o hálesh dátant ke</verse>
				<verse number="23">“bandijáhay darwázag mohr bastagatant, negahpán ham darwázagáni démá óshtátagatant, bale má darwázag ke pach kortant, jélá hechkas nadist.”</verse>
				<verse number="24">Gón é habaray eshkonagá, parasteshgáhay negahpánén sepáhigáni sarók o mazanén dini péshwá sakk hayrán o pegrig butant ke bárén é káray ásar o ákebat nun ché bit.</verse>
				<verse number="25">Hamá wahdá yakké átk o háli dátant: “Bechárét, á ke shomá bandig kortagatant, parasteshgáhá mardomán dars o sabakk dayagá ant.”</verse>
				<verse number="26">Gorhá parasteshgáhay negahpánáni sarók gón wati sepáhigán shot o kásedesh gept o áwortant, bale pa zór na, chéá ke torsetesh “chó mabit mardom márá sengsár bekanant.”</verse>
				<verse number="27">Kásedesh áwort o sarókáni diwánay démá óshtáréntant. Nun masterén dini péshwáyá cha áyán jost gept:</verse>
				<verse number="28">“Má hokm nakortagat dega baré pa é námá mardomán dars o sabakk madayét? Bale shomá Urshalimay sarjamén shahr gón wati tálimán porr kortag. Lóthét á marday hóná may gardená beladdhét?”</verse>
				<verse number="29">Petros o á dega kásedán passaw dát: “Báyad ent cha ensánán géshter, Hodáay mannók bebén.”</verse>
				<verse number="30">Issá, ke shomá salib kasshet o kosht, may pet o pirokáni Hodáyá padá zendag kort,</verse>
				<verse number="31">wati rástén némagá nádént o sarók o rakkénók kort, tánke Esráilay kawmá tawbah o gonáháni pahelliay móh berasit.</verse>
				<verse number="32">Má é habaráni sháhed én. Pákén Ruh, ke Hodáyá wati báwarmandáná bakshetag ham é habaráni gwáhiá dant.</verse>
				<verse number="33">Gón é habaráni eshkonagá, diwánay básk anchosh zahr geptant ke pa áyáni koshagá pád átkant.</verse>
				<verse number="34">Bale Gámályál námén Parisié ke Sharyatay ostád o sarókáni diwánay básk o sajjahén mardománi chammán sharapdárén mardé at, diwáná pád átk o hokmi kort: “É mardán yakk damáné dhanná bebarét.”</verse>
				<verse number="35">Gorhá gwashti: “Oo Esráilián! Hozzhár bét ke shomárá gón é mardomán ché kanagi ent.</verse>
				<verse number="36">Kammé wahdá pésar ham Tiudás námén mardéá jáh jat o watá mazanmardé zánti, chár sadé mardom áiay hamráh but. Bale á koshag but o áiay hamráh sest o séd butant o hecch nabut.</verse>
				<verse number="37">Cha áiá rand, Yahudá námén Jalili mardéá, mardomshomáriay róchán jáh jat, áshóp kort o lahtén mardomi gón wat tarrént, bale á ham koshag but o hamráhi sheng o sháng butant.</verse>
				<verse number="38">Annugén jáwaráni bárawá, mani shawr gón shomá hamesh ent ke cha é mardomán dast bekasshét o eshán yalah bedayét. Chéá ke agan esháni é kár o maksad cha ensánáni némagá ent, béshakk pa sara narasit.</verse>
				<verse number="39">Bale agan cha Hodáay némagá ent, shomá eshán dáshta nakanét. Gorhá bezánét ke á wahdá shomay jang gón Hodáyá bit.” Áiay habaresh mannet,</verse>
				<verse number="40">kásedesh lóthet o áwortant, latth o kotth kanáént o makan kortant ke pa Issáay námá dega baré habar makanant. Nun yalahesh dátant.</verse>
				<verse number="41">Kásed, gal o shádehi kanán, cha diwánay démá dar kaptant, chéá ke áyán é láheki rasetagat pa Issáay námá béezzati begendant.</verse>
				<verse number="42">Áyán mazanén parasteshgáh o lógáni tahá, cha é mestágay tálán kanagá ke Issá hamá Masih ent, hechbar dasta nakasshet.</verse>
			</chapter>
			<chapter number="6">
				<verse number="1">Hamá róchán ke morid géshá cha géshter bayán atant, Yunáni Yahudi cha Ebráni Yahudián gelagdár atant ke har róchigén ward o warákay bahr kanagá, áyáni janózámán chizzé narasit.</verse>
				<verse number="2">Dwázdahén kásedán, sajjahén morid lóthetant o gwashtesh: “É habar sharr naent ke má ward o warákay wandh o bahr kanagay káráni sawabá, cha Hodáay Pákén Habaray hezmatkáriá nádelgósh bebén.</verse>
				<verse number="3">Paméshká, oo brátán! Cha wat hapt anchén néknámén mardom gechén bekanét ke cha Pákén Ruh o Hodái zánt o zánagá sarréch bebant tán é zemmah o dhobbahá hamáyáni kópagá beladdhén o</verse>
				<verse number="4">wat pa dwá o Hodáay Pákén Habaray hezmatkáriá dazgatth bebén.”</verse>
				<verse number="5">É shawr, sajjahénán dóst but o é mardomesh gechén kortant: Estipán ke cha imán o Pákén Ruhá porr at, Pilipos, Prukuros, Nikánur, Timun, Párminás o Antákiahay Yahudi butagén báwarmand Nikulás.</verse>
				<verse number="6">É mardomesh kásedáni démá áwort o pésh kortant. Kásedán pa áyán dwá kort o dast baddhá jatant.</verse>
				<verse number="7">É dhawlá Hodáay Pákén Habar mardománi nyámá tálán but o Urshalimá morid sakk zutt géshá cha géshter bayána butant. Bázén dini péshwáé ham é báwaray mannóger but.</verse>
				<verse number="8">Estipán cha Hodáay rahmat o zórá porr at o áiá mardománi nyámá mazanén mójezah o ajabbatén nesháni démá áwort,</verse>
				<verse number="9">bale cha Yahudiáni yakk kanisahéá ke námi “Ázát Butagén Golámáni Kanisah” at, lahtén mardom cha áiá nárazá at. Á cha Kerini o Eskandariahay shahr o Kilikiah o Ásiáay damagán atant o gón Estipáná dapjáká laggetant.</verse>
				<verse number="10">Bale Estipán gón anchén Ruh o zántéá habar kanagá at ke áiay démá óshtátesh nakort.</verse>
				<verse number="11">Gorhá lahtén mardomesh rad dát tán begwashant: “Má eshkotag Estipáná Mussá o Hodáay bárawá kopr kortag.”</verse>
				<verse number="12">Áyán, mardom o kawmay kamásh o Sharyatay zánóger shóréntant o Estipánesh gept o kasshakán, sarókáni diwáná pésh kort.</verse>
				<verse number="13">Drógén gwáh o sháhedesh áwort, áyán sháhedi dát o gwasht: “É mard Hodáay pákén lóg o Sharyatay helápá, cha bad o náráhén habar kanagá hechbar dasta nakasshit.</verse>
				<verse number="14">Má wat eshkot, gwashti: ‘Issá Náseri é jágahá karójit o á rasm o rawáján badala kant ke Mussáyá pa má eshtagant.’”</verse>
				<verse number="15">Diwánay sajjahén nendókán chamm pa Estipáná sakk dátagatant o distesh áiay dém, préshtagéay démay dhawlá ent.</verse>
			</chapter>
			<chapter number="7">
				<verse number="1">Masterén dini péshwáyá cha Estipáná jost kort: “Bárén, é tohmat rást ant?”</verse>
				<verse number="2">Estipáná passaw dát: “Oo pet o brátán! Delgósh kanét: Porshawkatén Hodá, hamá wahdá may bonpirok Ebráhémay démá záher but ke á angat Baynolnahrayná at o Háráná jahmenend nabutagat.</verse>
				<verse number="3">Gón áiá gwashti: ‘Wati sardhagár o ráj o kawmá bell o hamá molká beraw ke man tará péshia dárán.’</verse>
				<verse number="4">Áiá Kaldániáni molk yalah dát o Háráná shot. Cha petay marká o rand, Hodáyá á cha ódá hamé molká áwort ke annun shomá neshtagét.</verse>
				<verse number="5">Edá, Hodáyá áiárá hecch mirás o melkat nadát, yakk bechillé zemini ham nadát, bale labzi kort ke áiay nasl o padréch é sardhagáray hodábonda bit. Hodáyá é habar hamá wahdá kort ke Ebráhémá angat chokk néstat.</verse>
				<verse number="6">Gón áiá chosh gwashti: ‘Tai chokk o óbádag anchén molkéá ke áyáni watig naent, darámad o bégánaga bant o tán chár sad sálá, degaráni chérdastiá golám o béezzat kanaga bant.’</verse>
				<verse number="7">Chosh ham gwashti: ‘Hamá kawm ke áyán wati golám o chérdasta kant, man áyán sezá dayán. Padá cha á molká dara káyant o hamé jágahá maná parastesha kanant.’</verse>
				<verse number="8">Hodáyá gón Ebráhémá ahd o karáré bast ke áiay nesháni mardénchokkáni sonnat kanag ent. Paméshká, wahdé Ebráhémá Esákén chokk but, hashtomi róchá sonnati kort. Hamé dhawlá Esáká wati chokk Ákub o Ákubá wati dwázdahén chokk, ke may kawmay kabilaháni bonpirok ant, sonnat kortant.</verse>
				<verse number="9">Ákubay chokk, gón wati brátén Issopá pa hasadd o konnat kaptant. Brátán Issop goláméay dhawlá bahá kort o Mesrá barag but, bale Hodá Issopay hamráh at o</verse>
				<verse number="10">cha sajjahén sakki o sórián rakkénti. Hodáyá á, haminchok láheki o zánt o zánag dát ke Mesray bádsháh, Perawnay mehr o ehtebári pa wat katthet o Perawná á wati sarjamén molk o melkatay kármaster kort.</verse>
				<verse number="11">Randá sajjahén Mesr o Kanháná dhokkálé kapt ke cha áiá mardomán mazanén sakki o sóri raset o may pet o pirénán hecch ward o waráké nabut.</verse>
				<verse number="12">Wahdé Ákubá zánt ke Mesrá dán o gandoma rasit, may pet o piroki awali bará pa ward o warákay gerag o áragá hamódá ráh dátant.</verse>
				<verse number="13">Á, domi randá ham Mesrá shotant o é randá Issopá watá gón wati brátán paddar o pajjárók kort. Perawn ham Issopay kawm o kothomay bárawá sahig but.</verse>
				<verse number="14">Gorhá Issopá pa wati pet Ákubá kolaw ráh dát ke á gón wati sarjamén kahól o hándáná ke haptád o panch mardom atant, beladdhit o Mesrá byayt.</verse>
				<verse number="15">É dhawlá, Ákub Mesrá shot o hamódá á o may pet o pirok bérán butant.</verse>
				<verse number="16">Áyáni jón cha ódá árag o Shekémay shahrá, hamá kabrá kall kanag butant ke Ebráhémá cha Hámóray chokkán pa chizzé zarrá bahá geptagat.</verse>
				<verse number="17">Wahdé gón Ebráhémá, Hodáay dátagén kawlay sarjam bayagay wahd nazzikk but, Mesrá may mardom báz géshter butant.</verse>
				<verse number="18">Á wahdá, Mesray bádsháh degaré but o Issopay bárawá hecchi nazánt.</verse>
				<verse number="19">Áiá may kawm rad dát o répént, may pirénáni sará báz zolm o zóráki perrént o hojj kortant ke wati nonnokén chokkán, cha lógán dhanná dawr bedayant ke bemerant.</verse>
				<verse number="20">Hamé wahdá, Mussá pédá but. Á báz sharrang o dhawldárén chokké at. Tán say máhá wati pet o mátay lógá rost o rodómi kort.</verse>
				<verse number="21">Wahdé dhanná éresh kort, Mesray bádsháh Perawnay jenekká zort o wati jenday chokkay dhawlá ródént o mazan kort.</verse>
				<verse number="22">Mussáyá Mesriáni sajjahén zánt o zántkári dar bort o pa kerdár o goptárá twánmandén mardé but.</verse>
				<verse number="23">Chell sáli ke but, é pegr o hayálá kapt ke gón wati Bani Esráili brátán gendok bekant.</verse>
				<verse number="24">Wahdé disti cha áyán yakkéay sará, Mesrié zóráki kanagá ent, Esráiliay démpánii kort o béray geragá, á Mesrii jat o kosht.</verse>
				<verse number="25">Mussáyá wati delá anchosh hayál kort ke áiay Esráili brát balkén sarpad bebant ke pa áyáni rakkénagá, Hodá áiá kár bandagá ent, bale Esráili sarpad nabutant.</verse>
				<verse number="26">É dega róchá anágat, áiá do Esráili watmánwatá merh o jangá dist. Mussá pa áyáni gisshénag o tepák kanagá démá kenzet o gwashti: ‘Oo mardán! Shomá watbrát ét, chéá yakdegará táwánbára kanét?!’</verse>
				<verse number="27">Bale hamá ke wati hammolkiay sará zóráki kanagá at, Mussái yakk némagé télánk dát o gwashti: ‘Tará kayá may sará hákem o kázi kortag?</verse>
				<verse number="28">Bárén, hamá dhawlá ke taw zi á Mesri kosht, mani koshagá ham lákártaget?’</verse>
				<verse number="29">Gón é habaray eshkonagá, Mussá cha á molká dar átk o Midyánay sardhagárá darándhéh but. Hamódá áiá do mardénchokk but.</verse>
				<verse number="30">Chell sálá rand, Sináay kóhay gyábáná, préshtagé bon geptagén dhólokéay ásay shahmáni tahá pa Mussáyá paddar but.</verse>
				<verse number="31">Cha é nedáragay gendagá, Mussá hayrán o habakkah mant. Wahdé pa eshiay géshter cháragá nazzikter shot, Hodáwanday tawári é dhawlá eshkot:</verse>
				<verse number="32">‘Man tai pet o pirok Ebráhém, Esák o Ákubay Hodá án.’ Mussá cha torsá larzagá lagget o áiá tahm o joryat nakort á némagá bechárit.</verse>
				<verse number="33">Hodáwandá gwasht: ‘Wati swásán dar kan, é jágah ke taw óshtátagay, pákén jágahé.</verse>
				<verse number="34">Man Mesray sardhagárá wati mardománi sakki o sóri distagant, áyáni peryát o zári eshkotagant, pa áyáni rakkénag o ázát kanagá ér átkagán. Byá, nun man tará padá Mesrá rawána dayán.’</verse>
				<verse number="35">Esráilián Mussá namannetagat o gwashtagatesh: ‘Tará kayá may sará hákem o kázi kortag?’ Nun Hodáyá hamá Mussá bon geptagén dhólokay boná préshtagé pésh dásht. É dhawlá, áyáni hákem o rakkénók kort o Mesrá ráhi dát.</verse>
				<verse number="36">Hamá at ke cha Mesrá Esráiliáni dar áyagay rahshón but. Hamáiá, Mesr o Sohrzeray tayábá o tán chell sálá gyábánán mójezah o ajabbatén nesháni pésha dásht.</verse>
				<verse number="37">Hamé Mussá at ke gón Bani Esráilián gwashti: ‘Hodá cha shomay brátáni nyámá pa shomá, mani dhawlén paygambaré gechéna kant.’</verse>
				<verse number="38">É hamá Mussá at ke gón préshtagá hór, may pet o pirokáni mocchiá gyábáná gón at. Préshtagá Sináay kóhay sará gón áiá trán kort o Mussáyá hamódá Hodáay zend bakshókén habar geptant tán áyán pa má sar bekant.</verse>
				<verse number="39">Bale may pet o pirok, pa Mussáay mannagá razá naatant. Cha áiá poshtesh kort o namannet o delesh pa Mesrá bast.</verse>
				<verse number="40">Áyán, gón Háruná gwasht: ‘Pa má anchén hodá besách ke may rahbariá bekanant. É Mussá, ke márá cha Mesrá dar áyagay ráhi pésh dáshtag, áiá ché butag, má nazánén.’</verse>
				<verse number="41">Áyán gwaskpaymén yakk boté jórh kort o pa wati jórh kortagén botay sharapá, korbánig o shádehi o shádkámi kort.</verse>
				<verse number="42">Bale Hodáyá wati dém cha áyán tarrént o yalah dátant, bell ke nun máh o róch o estárán parastesh bekanant, hamá dhawlá ke Nabiáni Ketábán nebeshtah ent: ‘Oo Esráilián! Shomá tán chell sálá mán gyábánán pa man hayrát o korbánig kortagat?</verse>
				<verse number="43">Na! Shomá “Molukay tambu” o wati hodá “Ripánay estár” baddhá bastagant, hamá bot ke shomá pa parasteshá addh kortagatant. Paméshká man shomárá cha Bábelay sardhagárá hamá dastá, jaláwatan o darándhéha kanán.’</verse>
				<verse number="44">Gyábáná ‘Sháhediay tambu’ may pet o pirokán gón at o hamá paymá addh kanag butagat ke Hodáyá Mussá sój dátagat, bezán hamá nemunahay dhawlá ke áiá distagat.</verse>
				<verse number="45">É hamá tambu at ke may pirénán cha wati bonpirokán rasetagat o Yusháay kamáshi o sarókiá, may pet o pirokán gón wat hamá wahdá áwort ke é molkesh gept o Hodáyá á dega kawm áyáni chammáni démá galléntant o tán Dáuday wahdá, á tambu hamé molká at.</verse>
				<verse number="46">Dáudá, Hodáay wasshén wáhag o rahmat gón at o lótheti pa Ákubay Hodáyá jágah o hankéné addh bekant,</verse>
				<verse number="47">bale é Solaymán at ke pa Hodáyá lógé addhi kort.</verse>
				<verse number="48">Albat, borzén arshay Hodá baniádamay addh kortagén lógán jágaha nakant, anchosh ke nabiá gwashtag:</verse>
				<verse number="49">‘Hodáwanda gwashit: “Ásmán mani taht ent o zemin mani pádáni chéray padag, shomá pa man che paymén lógé addh korta kanét yá ke mani árámjáh kojá bit?</verse>
				<verse number="50">É sajjahén mani wati dastay addh kortagén naant”’</verse>
				<verse number="51">Oo sarkassh o mánmayátkén mardomán! Shomay del o gósh sonnat kanag nabutagant. Wati pet o pirénáni dhawlá, shomá ham modám Hodáay Pákén Ruhay helápá óshtét.</verse>
				<verse number="52">Kojám paygambar shomay pet o pirénán ázár nadátag? Shomay pet o pirénán tantaná hamá paygambar ham koshtant ke áyán á ‘Pák o Nékénay’ áyagay péshgói kortagat. Nun shomá áiay jenday dróhók o hónig ét.</verse>
				<verse number="53">Shomá hamá ét ke préshtagán pa shomá Sharyat áwort, bale hechbar namannet o Sharyatay sará káró nakort.”</verse>
				<verse number="54">Gón Estipánay habaráni eshkonagá, á sakk zahr geptant o pa áiá dantán gadróshagá laggetant.</verse>
				<verse number="55">Bale Estipáná, ke cha Hodáay Pákén Ruhá sarréch at, ásmánay némagá cháret, gón Hodáay shán o shawkatay gendagá, Issái dist ke Hodáay rástén némagá óshtátag.</verse>
				<verse number="56">Gwashti: “Ásmáná pach gendagá án o Ensánay Chokk, Hodáay rástén némagá óshtátag.”</verse>
				<verse number="57">Áyán gón é habaráni eshkonagá, wati gósh band kortant o kukkáresh kort. Randá, sajjahén hamshawr butant o Estipánay sará hamlah o oroshesh bort.</verse>
				<verse number="58">Kasshán kanán, cha shahrá dhann, dar kort o sengsár kanagesh bendát kort. Hamá mardomán ke áiay sará drógén sháhedi dátagat, wati shál o kabáh cha gwará dar kort o Shául námén mardéay kerrá ér kortant.</verse>
				<verse number="59">Hamá wahdá ke Estipáná sengsár kanagá atant, Estipán dwá kanáná gwashagá at: “Oo Hodáwandén Issá! Pa mani nadrigén sáhay zuragá razámand bátay.”</verse>
				<verse number="60">Randá, Estipán kóndhán kapt o pa borztawári gwashti: “Oo Hodáwand! Eshán pa é gonáhá mayárbár makan.” Gón hamé habaráni gwashagá, sáhi dát.</verse>
			</chapter>
			<chapter number="8">
				<verse number="1">Shául cha Estipánay kóshá rázig at. Á róchá, Urshalimay kelisáay sará sakkén ázáré bongéj but. Abéd cha kásedán, á dega sajjahén báwarmand, Yahudiah o Sámerahay chapp o chágerdá sheng o sháng butant.</verse>
				<verse number="2">Lahtén Hodádóstén mardomá, Estipán kabr kort o pa áiá mazanén sug o porsé dásht.</verse>
				<verse number="3">Bale Sháulá, kelisáay barbád kanag bendát kort. Lóg pa lóga shot, mardén o janén cha lógán dara kort, kasshán kanána bort o jéla kanáéntant.</verse>
				<verse number="4">Hamá báwarmand ke sheng o sháng butagatant, har jáh ke saresha kapt, Issáay wasshén mestágesha rasént.</verse>
				<verse number="5">Pilipos Sámerahay yakk shahréá shot o ódá Masihay kolaway jári jat.</verse>
				<verse number="6">Wahdé mardománi mocchián Piliposay habar eshkotant o áiay kortagén ajabbatén neshániesh distant, pa áiay habaráni gósh dáragá, géshter delgóshesh kort.</verse>
				<verse number="7">Bázénéá ke jenn per at, áyáni jenn gón kukkár o chihálán dar átkant, bázén lang o mondh ham dráh o wassh butant.</verse>
				<verse number="8">Paméshká á shahray mardomán báz gal o shádehi kort.</verse>
				<verse number="9">Hamé shahrá, Shamun námén mardé sehr o jádugeri kanagá at o Sámerahay mardomi hayrán o ajekkah kortagatant. Áiá batháka jat o gwasht: “Man mazanén mardé án.”</verse>
				<verse number="10">Kasán o mazan, harkasá áiay habar gósha dáshtant o gwashtesh: “É mard Hodáay was o wák ent o ‘Mazanzór’ gwashaga bit.”</verse>
				<verse number="11">Mardom paméshká áiay mannóger atant ke báz wahd at cha wati sehr o chambandoki kárán, mardomi hayrán kortagatant.</verse>
				<verse number="12">Nun wahdé mardomán Piliposay sará báwar kort, ke á, Hodáay bádsháhiay wasshén mestág o Issá Masihay námá jár janagá at, gorhá mardén o janénán, pákshódia kort.</verse>
				<verse number="13">Shamunay jend ham báwarmand but o pákshódii kort o har jágah Piliposay hamráha but. Cha distagén ajabbatén nesháni o mójezahán hayrán o habakkaha mant.</verse>
				<verse number="14">Wahdé Urshalimá, kásedán hál raset ke Sámerián Hodáay habar mannetagant, gorhá áyán Petros o Yuhanná hamódá ráh dátant.</verse>
				<verse number="15">Wahdé átk o rasetant, pa Sámerián dwáesh kort ke Pákén Ruh áyáni delán bepoterit,</verse>
				<verse number="16">chéá ke Pákén Ruh taningah cha áyán hechkaséay sará ér nayátkagat. Á pa Hodáwandén Issáay námá pákshódi dayag butagatant o bass.</verse>
				<verse number="17">Petros o Yuhannáyá wati dast áyáni baddhá jat o Pákén Ruh áyán raset.</verse>
				<verse number="18">Wahdé Shamuná dist kásed ke dast baddhá janant Pákén Ruh dayaga bit, áiá pa Petros o Yuhannáyá zarr áwort o</verse>
				<verse number="19">gwashti: “Maná ham é was o wáká bedayét tán harkasá ke dast baddhá janán Pákén Ruh áiá ham berasit.”</verse>
				<verse number="20">Petrosá passaw dát: “Tai zarr gón tai hamráhiá gár o gomsár bátant. Chéá ke taw hayál kortag Hodáay dádá pa bahá gepta kanay.</verse>
				<verse number="21">Tará é hezmatkáriá hecch bahr o wandhé nést, chéá ke tai del gón Hodáyá tachk o rást naent.</verse>
				<verse number="22">Cha wati é badkáriá tawbah kan o cha Hodáwandá dwá belóth, balkén Hodá tai delay é sellén hayálá bebakshit.</verse>
				<verse number="23">Man gendagá án, tai del cha zahrápá porr ent o sherr o sheddatay golám o bandig ay.”</verse>
				<verse number="24">Shamuná passaw dát: “Shomá cha Hodáwandá pa man dwá belóthét, tán hamá chizz ke shomá gwashtant, yakké ham mani sará makapit.”</verse>
				<verse number="25">Petros o Yuhanná, Hodáwanday habaráni sháhedi dayag o sheng kanagá rand, per tarret o Urshalimá shotant. Per tarragay wahdá, ráhá, bázén Sámeri dhéh o kallagán ham wasshén mestágesh tálán kort.</verse>
				<verse number="26">Hodáwanday préshtagéá gón Piliposá gwasht: “Pád á, jonubay némagá gyábánay hamá ráhá beger o beraw ke cha Urshalimá dém pa Gazzahá rawt.”</verse>
				<verse number="27">Á pád átk o ráh gept. Ráhá, gwahtagén mardé disti ke Habashahay molká, “Malakah Kandákahay” kelitdár at. É mard Urshalimá pa zegr o dwáyá shotagat o</verse>
				<verse number="28">nun wati arrábahay tahá neshtagat o dém pa wati molká per tarrán, Eshayá nabiay Pákén Ketábá wánagá at.</verse>
				<verse number="29">Hodáay Pákén Ruhá gón Piliposá gwasht: “Áiay nazzikká beraw o arrábahá hamráh bay.”</verse>
				<verse number="30">Pilipos tachán áiay nazzikká shot. Eshkoti ke á mard Eshayá nabiay Pákén Ketábá wánagá ent. Piliposá jost gept: “É ketábá ke wánagá ay, eshiá sarpad ham bay?”</verse>
				<verse number="31">Áiá passaw dát: “Na, tán kasé maná sarpad makant, man chón sarpada bán?” Randá Piliposi lóthet o gón wat nendárént.</verse>
				<verse number="32">Á mard, Eshayá nabiay Pákén Ketábay hamá bahrá wánagá at ke é dhawlá gwashit: “Paséay dhawlá ke áiá pa kóshá barant, áesh pa koshagá bort, anchosh ke gwarándh, pazhm chenókay démá bétawára bit, hamé dhawlá cha áiay dapá ham tawáré dar nayátk.</verse>
				<verse number="33">Áiay béezzat kanag, náráhén káré at. Áiay nasl o padréchay bárawá kay habar korta kant? Chéá ke áiay zend zeminay sará halás kanag butag.”</verse>
				<verse number="34">Habashi kelitdárá cha Piliposá jost kort: “Maná begwash, bárén é nabi kai bárawá habar kanagá ent? Wati bárawá yá dega kaséay?”</verse>
				<verse number="35">Gorhá Piliposá cha Hodáay Pákén Ketábay hamé habarán wati gapp o trán bongéj kort o Issá Masihay wasshén mestági pa áiá rasént.</verse>
				<verse number="36">Á, ráhá rawán, yakk anchén jágahéá rasetant ke ódá ápsaré hastat, kelitdárá gwasht: “Bechár, edá áp hastent, parwáh nést man hamedá pákshódi bekanán?”</verse>
				<verse number="37">Piliposá passaw dát: “Agan taw pa del o setk báwarmand butagay, pákshódi korta kanay.” Áiá darráént: “Man báwara kanán ke Issá Masih Hodáay Chokk ent.”</verse>
				<verse number="38">Habashi kelitdárá hamódá arrábahay dáragay hokm kort, doénán ápá mán dát o Piliposá á pákshódi dát.</verse>
				<verse number="39">Wahdé cha ápá dar kaptant, anágat Hodáwanday Ruhá, Pilipos chest kort o bort, Habashi kelitdárá padá Pilipos nadist, bale pa gal o shádehi wati ráhi gept.</verse>
				<verse number="40">Pilipos Ashduday shahrá gendag but, cha ódá tán Kaysariahá shot o ráhá sajjahén shahrán Issáay wasshén mestági sheng kort.</verse>
			</chapter>
			<chapter number="9">
				<verse number="1">Shául, angat Hodáwanday moridán pádtráp dayán, áyáni kosht o kóshay chen o lánchá at. Á, masterén dini péshwáay kerrá shot o</verse>
				<verse number="2">cha áiá lótheti pa Dameshkay shahray kanisaháni sarókán kágadé benebisit ke Sháulá é ehtiár bebit, agan áiá ódá “É Ráhay” har mannógeré dist, mardéné bebit yá janéné, bandig bekant o Urshalimá byárit.</verse>
				<verse number="3">Wati sát o sapará, wahdé Dameshkay shahray nazzikká raset, anágat áiay chapp o chágerdá cha ásmáná rozhné drapshet.</verse>
				<verse number="4">Shául zeminá kapt o tawáré eshkoti: “Shául, oo Shául! Taw chéá maná ázára dayay?”</verse>
				<verse number="5">Sháulá jost kort: “Oo wájah! Taw kay ay?” Passawi dát: “Man Issá án, hamá ke taw áiá ázára dayay.</verse>
				<verse number="6">Nun pád á o shahrá beraw. Hamódá gwashant tará che kár kanagi ent.”</verse>
				<verse number="7">Sháulay hamráh bétawár o mámánag butant. Áyán é tawár eshkot bale hechkasesh nadist.</verse>
				<verse number="8">Shául cha zeminá pád átk, bale wahdé chammi pach kortant hechi maym nakort. Hamráhán dastá gept o Dameshká sar kort.</verse>
				<verse number="9">Tán say róchá kór but, na ápi wárt o na warák.</verse>
				<verse number="10">Dameshkay shahrá, Hannániá námén moridé jahmenend at. Shobén o elháméá, Hodáwand pa áiá záher but o gwashti: “Oo Hannániá!” Áiá jwáb tarrént: “Ji, mani wájah!”</verse>
				<verse number="11">Hodáwandá gwasht: “Pád á, hamá damk o kuchahá beraw ke áiá ‘Tachkén damka’ gwashant. Ódá Yahudáay lógá beraw o Shául Tarsusiá shóház kan, ke á dwá kanagá ent.</verse>
				<verse number="12">Sháulá wati shobéná distag ke Hannániá námén mardé kayt, áiá dast pera moshit ke padá begendit.”</verse>
				<verse number="13">Hannániáyá passaw dát: “Oo Hodáwand! Man cha bázénéá eshkotag ke Urshalimá, Sháulá tai báwarmand báz ázár dátagant.</verse>
				<verse number="14">Edá ham gón mazanén dini péshwáyáni ehtiárá átkag ke sajjahén hamá mardomán begipt o bandig bekant ke tai námá gerant.”</verse>
				<verse number="15">Bale Hodáwandá gón Hannániáyá gwasht: “Beraw, man pa wati hezmatkáriá, á gechén kortag ke darkawm o áyáni bádsháh o Esráiliáni gwará berawt o pa mani námá gwáhi bedant.</verse>
				<verse number="16">Man áiá sahiga kanán ke pa mani námá áiá chinchok ázár saggagi ent.”</verse>
				<verse number="17">Hannániá shot o hamá lógá raset, Sháuli dast per mosht o gwashti: “Oo mani brátén Shául! Hamá Hodáwand bezán Issá, ke ráhá pa taw záher but, maná ráhi dátag ke taw padá begenday o cha Hodáay Pákén Ruhá porr bebay.”</verse>
				<verse number="18">Hamá damáná, cha áiay chammán kochalpaymén chizzé kapt o áiay chammáni rozhn padá átk. Gorhá á pád átk o pákshódii kort.</verse>
				<verse number="19">Ward o waráki wárt, zreng o zórmand but. Lahtén róchá Dameshkay moridáni kerrá dáshti.</verse>
				<verse number="20">Shául, hamódá Yahudiáni kanisahá shot o jária jat ke Issá Hodáay Chokk ent.</verse>
				<verse number="21">Harkasá ke áiay habara eshkot, hayrána but o jostia gept: “É hamá mard naent ke Urshalimá Issáay nám gerókáni gár o gomsár kanagay randá at? Edá ham paméshká nayátkag ke Issáay mannógerán begipt o mazanén dini péshwáyáni kerrá bebárt?”</verse>
				<verse number="22">Bale Shául róch pa róch zórmandtera but o gón mohrén dalilán péshia dásht ke Issá, Masih ent o é dhawlá áiá Dameshkay Yahudi sarbatag o bépassaw kortant.</verse>
				<verse number="23">Bázén róchán o rand, Yahudián áiay koshagay shawr kort,</verse>
				<verse number="24">bale Shául cha áyáni pandalá sahig but. Gorhá, áyán shap o róch shahray darwázagáni negahpániá kort tán begerant o bekoshanti.</verse>
				<verse number="25">Bale áiay shágerdán lachéá kort o shapá cha shahray diwálá, jahlá ér dát.</verse>
				<verse number="26">Wahdé Shául Urshalimá raset gón moridán hór bayagay johdi kort, bale sajjahénán cha áiá torset. Áyán báwar nabut ke Shául pa rásti moridé butag.</verse>
				<verse number="27">Bale Bárnábáyá wati hamráh kort o kásedáni kerrá bort, á sahig kortant ke che paymá Sháulá Dameshkay ráhá Hodáwand distag o Hodáwandá gón áiá gapp o trán kortag. Bárnábáyá é hál ham dát ke Sháulá Dameshkay shahrá che paymá gón deléri pa Issáay námá wáz kortag.</verse>
				<verse number="28">Randá, Shául Urshalimá gón kásedán har kárá hór but o pa natorsi Hodáwanday námá wázia kort.</verse>
				<verse number="29">Gón Yunáni Yahudiáni ham gapp o trána kort. Bale á, Sháulay koshagay randá atant.</verse>
				<verse number="30">Wahdé báwarmandén brát cha é pandalá sahig butant, Sháulesh Kaysariahá bort o cha ódá dém pa Tarsusá ráh dát.</verse>
				<verse number="31">Gorhá Yahudiah o Jalil o Sámerahay sajjahén damagán, kelisá émen o ásudag but o rost o rodóm kanán at. Báwarmandán, pa Hodátorsi zenda gwázént o gón Pákén Ruhay delbaddhiá róch pa róch géshtera butant.</verse>
				<verse number="32">Petros sát o sapar kanán at o Loddahay shahray nendókén Hodáay palgártagén mardománi gwará átk.</verse>
				<verse number="33">Ódá áiá Iniás námén mardé dist ke lang o mondh at o hasht sál at ke tahtay báhóth at.</verse>
				<verse number="34">Petrosá gón áiá gwasht: “Oo Iniás! Issá Masih tará dráha kant, pád á, wati gandalán péch.” Hamá damáná Iniás pád átk o óshtát.</verse>
				<verse number="35">Wahdé Loddah o Shárunay mardomán Iniás dist, á ham dém pa Hodáwandá átkant.</verse>
				<verse number="36">Yápáay shahrá, moridé hastat ke námi Tabitá at (Yunáni zobáná “Dorkás” gwashaga bit, bezán “ásk”). Á báz nékkárén janéné at o har wahdá nézgárén mardomi komakk o madat kortagatant.</verse>
				<verse number="37">Hamé róchán nájórh but o mort. Áiay jónesh shosht o lógay borzádi báná ér kort.</verse>
				<verse number="38">Yápáay shahr cha Loddahá nazzikk at. Wahdé Yápáay nendókén morid sahig butant ke Petros Loddahay shahrá ent, áyán do mardom ráh dát o mennatgiriesh kort ke Petros zutt áyáni kerrá byayt.</verse>
				<verse number="39">Petros áyáni hamráh but. Wahdé ódá raset, lógay borzádi báná bortesh. Ódá sajjahén janózám áiay chapp o chágerdá mocch butant o gréwán hamá pocch o jámagesh pésh dáshtant ke Dorkásá wati zendá dótkagatant.</verse>
				<verse number="40">Petrosá á sajjahén cha báná dar kortant, kóndhán kapt o dwái kort. Randá démi jónay némagá tarrént o gwashti: “Oo Tabitá! Pád á.” Áiá wati chamm pach kortant, Petrosay némagá cháreti o nesht.</verse>
				<verse number="41">Petrosá áiay dast gept o óshtárént, báwarmand o janózámi tawár kortant o Tabitái zendaká áyáni dastá dát.</verse>
				<verse number="42">É hál, sajjahén Yápáay shahrá sheng but o bázén mardoméá Hodáwanday sará báwar kort.</verse>
				<verse number="43">Petros tán lahtén wahdá hamódá Yápáay shahrá gón Shamun námén póst rajókéá nesht.</verse>
			</chapter>
			<chapter number="10">
				<verse number="1">Kaysariahay shahrá, Kornilius námén mardé hastat, ke Rumi pawjá, “Itáliái lashkaray” sad mardomay master at.</verse>
				<verse number="2">Áiay jend o sajjahén kahóli pahrézkár o Hodátors atant. Áiá nézgárén mardom pa daspachi komakka kortant o modám Hodáay bárgáhá zegr o dwá kanagá at.</verse>
				<verse number="3">Yakk róché némróchá rand, kesás sáhat sayá, Hodáay préshtagé pa shobén o elhámi dist ke nazzikk átk o gwashti: “Oo Kornilius!”</verse>
				<verse number="4">Korniliusá gón torsé préshtagay némagá chamm sakk dátant o gwashti: “Ji wájah! Ché gwashay?” Préshtagá passaw dát: “Tai dwá o hayrát yátmánén sawgáté ke Hodáay bárgáhá rasetag.</verse>
				<verse number="5">Nun wati mardomán Yápáay shahrá rawán kan o yakk mardéá, ke námi Shamun ent o Petros ham gwashanti, belóth o byár.</verse>
				<verse number="6">Á, póst rajókén Shamunay mehmán ent ke lógi tayábay nazzikká ent.”</verse>
				<verse number="7">Wahdé préshtagá wati habar kortant o shot, Korniliusá wati do kárdár o yakk pahrézkárén sepáhigé ke áiay hezmatá at, lóthetant,</verse>
				<verse number="8">gón áyán é sajjahén kessahi kort o dém pa Yápáyá rawán dátant.</verse>
				<verse number="9">Domi róchá, wahdé har say ráhá atant o Yápáay nazzikká rasetant, hamá wahdá némróchá Petros pa dwá kanagá lógay sará sar kapt.</verse>
				<verse number="10">Shodig but o áiay delá warák lóthet. Wahdé waragán tayár kanagá atant, Petrosá shobénag but o gón elhámé disti</verse>
				<verse number="11">ke ásmánay dap pach butag o mazanén parzónagpaymén chizzé cha har chárén lambán zeminay némagá ér áyagá ent.</verse>
				<verse number="12">É parzónag cha har paymén chárpádén haywán, már o gój o báli morgá porr at.</verse>
				<verse number="13">Petrosá tawáré eshkot ke gwashti: “Oo Petros! Pád á, bekosh o bwar.”</verse>
				<verse number="14">Bale Petrosá passaw tarrént: “Na, oo Hodáwand! Man hechbar nápák o palitén warag nawártag.”</verse>
				<verse number="15">Domi randá padá tawár átk o gwashti: “Hamá chizz ke Hodáyá pák zántagant, taw áyán sell o nápák mazán.”</verse>
				<verse number="16">Say randá hamé dhawlá but o padá parzónag zutt ásmáná barag but.</verse>
				<verse number="17">Petros hayrán at ke bárén é elhámay máná o maksad ché ent? Hamé wahdá, Korniliusay ráh dátagén mardomán Shamunay lóg shóház kortagat o átkag o lógay darwázagay dapá rasetagatant.</verse>
				<verse number="18">Áyán gwánk jat o jost kort: “Edá Shamun námén mehmáné hast ke Petros ham gwashanti?”</verse>
				<verse number="19">Petros taningah wati distagén elhámay bárawá pegr kanagá at ke Hodáay Ruhá gón áiá gwasht: “Bechár, say mardom átkag o tai jostá ant.</verse>
				<verse number="20">Pád á, jahlá ér kap o pa deljami áyáni hamráhiá beraw, chéá ke á, man rawán dátagant.”</verse>
				<verse number="21">Petros ér kapt o gón áyán gwashti: “Á ke shomá áiay jostá ét, man án. Shomá chéá átkagét?”</verse>
				<verse number="22">Áyán passaw dát: “Má pawji apsar Korniliusay kásed én. Á pahrézkár o Hodátorsén mardomé o sajjahén Yahudi áiay washnámi o bóhériay mannóger ant. Hodáay yakk pákén préshtagéá gón áiá gwashtag ke pa tai habaráni gósh dáragá tará wati lógá belóthit.”</verse>
				<verse number="23">Petrosá á mardom lógá áwort o mehmán kortant. Domi róchá, áyáni hamráh but o shot. Cha Yápáyá lahtén watbrátén báwarmand ham gón áyán gón kapt o shotant.</verse>
				<verse number="24">É dega róchá, Petros o áiay hamráh Kaysariahá rasetant. Kornilius áyáni rahchár o wadárig at o wati lahtén syád o nazzikkén sangati ham lóthetagat.</verse>
				<verse number="25">Wahdé Petros áiay lógá átk o raset, Korniliusá wasshátk kort o sojdah kanán áiay pádán kapt.</verse>
				<verse number="26">Petrosá óshtárént o gwashti: “Pád á, man ham tai dhawlá ensáné án.”</verse>
				<verse number="27">Gón áiá habar kanán, Petros lógá shot. Disti ke bázén mardomé mocch butagat.</verse>
				<verse number="28">Gón áyán gwashti: “Shomá zánét ke pa Yahudián, gón darkawmán hór o yakjáh bayag rawá naent o áyáni lógán ham narawant. Bale Hodáwandá maná pésh dásht ke hechkaséá nápák o palit mazánán o malékán.</verse>
				<verse number="29">Paméshká wahdé taw maná lóthet, man bé chakk o pad átkán. Nun begwash taw maná chéá lóthetag?”</verse>
				<verse number="30">Korniliusá passaw dát: “Chár rócha bit ke hamé wahdá sáhat sayá, wati lógá zegr o dwá kanagá atán, anágat yakk mardé ke drapshnákén pósháki gwará at, mani démá átk o</verse>
				<verse number="31">gwashti: ‘Kornilius! Tai dwá o hayrát yátmánén sawgáté ke Hodáay bárgáhá yát kanaga bit.</verse>
				<verse number="32">Nun wati mardomán dém pa Yápáyá rawán kan o hamá Shamuná belóth o byár ke Petros ham gwashanti. Á, póst rajókén Shamunay mehmán ent ke lógi tayábay nazzikká ent.’</verse>
				<verse number="33">Man hamá damáná pa tai lóthagá wati kásed ráh dátant, tai mennat sar o chammán ke taw átkay. Nun má sajjahén Hodáay diwáná hór neshtag o wadárig én tán Hodáwanday á sajjahén habarán beshkonén ke tará pa may gwashagá hokmi dátag.”</verse>
				<verse number="34">Petrosá trán kort o gwasht: “Man nun pa deljami sarpad butagán ke Hodá pa kasséá ru o ryá nakant.</verse>
				<verse number="35">Kasé ke áiay delá Hodátorsi bebit o pa tachki o rásti kár bekant, Hodáay bárgáh pa áiá pach ent, toré cha har kawméá bebit.</verse>
				<verse number="36">Shomá zánét ke Hodáyá pa Bani Esráilián wati kolaw ráh dát o cha Issá Masihay ráhá, ke sajjahénáni Hodáwand ent, sohl o émeniay mestág dát.</verse>
				<verse number="37">Chosh ham zánét é kár chónaká cha Yahyáay jár jatagén pákshódiá rand, Jalilá bongéj but o sajjahén Yahudiahá rawáj gept.</verse>
				<verse number="38">É kár hamesh at ke Hodáyá gón wati Pákén Ruh o zórá, Issá Náseriay sará rógen per mosht. É dhawlá á, har jáh ke shot, gón wati nékén kárán, á sajjahén mardom ke Shaytánay bandig atant dráhia kortant, chéá ke Hodá gón áiá gón at.</verse>
				<verse number="39">Má, é sajjahén káráni sháhed én ke áiá Urshalimay shahrá o Yahudiahay damagá kortant. Bale salibesh kasshet o koshtesh.</verse>
				<verse number="40">Hodáyá sayomi róchá, á zendag o záher kort,</verse>
				<verse number="41">bale pa sajjahén mardomán na, pa hamá sháhedán ke áiá wat cha péshá gechén kortagatant, bezán pa má ke Issáay jáh janagá rand, gón áiá hór wárt o nóshet.</verse>
				<verse number="42">Áiá hokm kort ke má é mestágá pa mardomán jár bejanén o gwáhi bedayén ke á Hodáay gechén kortagén ent tán zendag o mordagáni kázi bebit.</verse>
				<verse number="43">Sajjahén paygambar, Issáay bárawá gwáhia dayant, harkas áiay sará imán byárit, gonáhi áiay námá bakshaga bant.”</verse>
				<verse number="44">Petros angat habará at, Pákén Ruh, hamá mardománi sará ér átk ke áiay habarán gósh dáragá atant.</verse>
				<verse number="45">Petrosay hamráhiá átkagén báwarmandén Yahudi hayrán butant ke Hodáay Pákén Ruh, pa darkawmán ham tohpah o théki dayag but.</verse>
				<verse number="46">Chéá ke Yahudián eshkot á, dega zobánán habar kanagá ant o Hodáay sepat o sanáyá ant. Gorhá Petrosá gwasht:</verse>
				<verse number="47">“Nun ke é mardomán may dhawlá Pákén Ruh rasetag, kasé hast ke eshán cha ápay pákshódiá makan bekant?”</verse>
				<verse number="48">Gorhá hokmi kort ke Issá Masihay námá pákshódi dayag bebant. Randá áyán, cha Petrosá dazbandi kort tán lahtén róchá áyáni gwará bejallit.</verse>
			</chapter>
			<chapter number="11">
				<verse number="1">Sajjahén Yahudiahá, kásed o báwarmandén brátán eshkot ke darkawmén mardomán ham Hodáay habar mannetag.</verse>
				<verse number="2">Wahdé Petros per tarret o Urshalimá átk, Yahudián áiay sará é iráz gept ke</verse>
				<verse number="3">“taw sonnat nakortagén darkawmáni gwará shotagay o gón áyán yakkén parzónagay sará warag wártag.”</verse>
				<verse number="4">Gorhá Petrosá sajjahén sargwast hamá dábá ke butagat pa red o band, bayán kort o gwashti:</verse>
				<verse number="5">“Man Yápáay shahrá dwá kanagá atán, maná shobénag but o gón elhámé diston ke cha ásmáná mazanén parzónagpaymén chizzé cha har chárén lambán ér áyáná dém pa man pédák ent.</verse>
				<verse number="6">Wahdé man pa delgóshi áiay némagá cháret, diston ke eshiay sará chárpádén dalwat, wakshién haywán, már o gój o báli morg ant.</verse>
				<verse number="7">Man tawáré eshkot ke gwashti: ‘Oo Petros! Pád á, bekosh o bwar.’</verse>
				<verse number="8">Bale passaw dáton: ‘Na, oo Hodáwand! Nápák o palitén warag hechbar mani dapá nashotag.’</verse>
				<verse number="9">Domi randá cha ásmáná tawáré átk o gwashti: ‘Hamá chizz ke Hodáyá pák zántagant, taw áyán sell o nápák mazán.’</verse>
				<verse number="10">Say randá hamé dhawlá but o padá á sajjahén chizz ásmáná barag butant.</verse>
				<verse number="11">Hamá wahdá, say mardom ke cha Kaysariahá pa man ráh dayag butagat, hamá lógay dapá rasetagatant ke má mehmán atén.</verse>
				<verse number="12">Hodáay Ruhá maná gwasht ke man pa deljami gón áyán berawán. É shashén brát ham mani hamráhiá átkant. Má sajjahén Korniliusay lógá shotén.</verse>
				<verse number="13">Áiá márá hál dát ke che paymá préshtagé wati lógá distagi. Préshtagá gwashtag: ‘Wati mardomán Yápáyá rawán kan o Shamuná belóth o byár ke Petros ham gwashanti.</verse>
				<verse number="14">Áiá pa taw anchén mestágé gón ent, ke cha é mestágá taw o tai sajjahén kahól pahell kanag o rakkénaga bét.’</verse>
				<verse number="15">Wahdé man wati trán bongéj kort, Pákén Ruh áyáni sará ér átk, anchosh ke may sará awali bará ér átkagat.</verse>
				<verse number="16">Á wahdá man Hodáwanday hamá habaráni hayál o tránagá kaptán ke gwashtagati: ‘Yahyáyá mardom gón ápá pákshódi dátagant, bale shomá cha Hodáay Pákén Ruhá pákshódi dayaga bét.’</verse>
				<verse number="17">Paméshká, agan hamá dád o bakshesh ke cha Hodáwandén Issá Masihay saray báwarmandiá márá dayag butagat, Hodáyá áyáná ham dátag, gorhá man kay atán ke Hodáay káráni démá bóshtáténán.”</verse>
				<verse number="18">É habaráni eshkonagá rand, á bétawár butant, Hodáesh satá o saná kort o gwashtesh: “Rást ent ke Hodáyá darkawm ham, pashómániay móh dátagant ke cha wati gonáhán tawbah bekanant o abadmánén zendá berasant.”</verse>
				<verse number="19">Hamá báwarmand ke cha Estipánay wahd o bárigay ázárán, sheng o sháng butagatant sát o sapar kanán, Pinikiah, Kebres o Antákiahay sardhagárán rasetant, Hodáay habaráni mestágá tahná gón Yahudián gwashagá atant.</verse>
				<verse number="20">Bale cha áyán lahténá, ke Kebres o Keriniay mardom atant, Antákiahá átk o é wasshén mestágesh Hodáwandén Issáay bárawá pa Yunánián ham sar kort.</verse>
				<verse number="21">Hodáwanday dast gón áyán gón at, paméshká bázéné báwarmand but o cha wati kár o ráhán, dém pa Hodáwandá átk.</verse>
				<verse number="22">Urshalimay kelisáyá, é hál raset o áyán Bárnábá Antákiahá rawán dát.</verse>
				<verse number="23">Wahdé á ódá raset o Hodáay rahmati dist, gal but o mardomi delbaddhi dátant ke pa del Hodáwanday wapádár o mannók bebant.</verse>
				<verse number="24">Bárnábá sharrén mardé at o cha imán o Pákén Ruhá sarréch at. É dábá, dega bázén mardomé Hodáwanday ráhá hawár but.</verse>
				<verse number="25">Bárnábá, Sháulay shóházá Tarsusá shot.</verse>
				<verse number="26">Wahdé Sháuli dar gétk, gón wat Antákiahá borti. Ódá é doén, tán sáléá gón kelisáay báwarmandán hór butant o bázén mardomé dars o sabakkesha dát. É Antákiahay shahr at ke awali randá morid, “ Masihi ” gwashag butant.</verse>
				<verse number="27">Hamá róchán, lahtén nabi cha Urshalimá Antákiahá átk.</verse>
				<verse number="28">Cha áyán yakkéá, ke námi Ágábus at, cha Hodáay Ruhay elhámá pád átk, péshgói kort o gwashti: “Rumay sarjamén molká mazanén dhokkálé kapit.” É dhokkál, Kaysar Klawdiusay bádsháhiay dawr o bárigá but.</verse>
				<verse number="29">Gorhá moridán shawr kort harkas wati was o twáná, pa Yahudiahay nendókén báwarmandén brátáni komakká, chizzé ráh bedant.</verse>
				<verse number="30">Áyán hamé dhawlá kort o é théki, Bárnábá o Sháulá pa kelisáay kamáshán rasént.</verse>
			</chapter>
			<chapter number="12">
				<verse number="1">Hamé róchán, bádsháh Hirudisá pa kelisáay ázár rasénagá, lahtén mardomay gerag o band kanag bongéj kort.</verse>
				<verse number="2">Áiá Yuhannáay brát Ákub gept o zahmkósh kort.</verse>
				<verse number="3">Wahdé disti ke Yahudi cha é kárá wassh ant, gorhá Petrosi ham dazgir kort. É kár, Béhomirén Naganay Aiday róchán but.</verse>
				<verse number="4">Dazgir kanagá rand, áiá Petros jél kort. Chár chár sepáhigay chár thóli, bárig bárigá áiay sará páspáni kanagá at. Hirudisay delá at ke Sargwazay Aidá rand, áiá kawmay démá kárit o pésha kant.</verse>
				<verse number="5">Petros angat jélá bandig at o kelisá gón bázén delsetkié pa áiá Hodáay bárgáhá dwá kanagá at.</verse>
				<verse number="6">Cha á róchá ke Hirudisá Petros hakdiwáná baragi o mayárig kanagi at yakk shapé pésar, á gón do zamzilá bastagat o do sepáhigay nyámá waptagat. Jélay darwázagay dapá ham negahpánén sepáhig óshtátagatant.</verse>
				<verse number="7">Yakk anágat cha Hodáwanday némagá préshtagé átk o á kóthi rozhnág but. Préshtagá Petrosay kash o pahnát dast jat, cha wábá ágah kort o gwashti: “Hayyá, pád á.” Zamzil cha Petrosay dastán botk o kaptant.</verse>
				<verse number="8">Préshtagá gwasht: “Lánká band o swásán pádá kan.” Áiá anchosh kort. Préshtagá padá gwasht: “Wati kabáhá gwará kan o mani randá bay.”</verse>
				<verse number="9">Petrosá préshtagay rand gept o dhanná dar átk, bale sari per nabut ke pa rásti anchosh bayagá ent, hayáli kort balkén shobéné.</verse>
				<verse number="10">Á doén cha awali o domi negahpániá gwastant o hamá mazanén áseni darwázagay dapá rasetant ke shahray némagá at. Darwázag watsará pach but o á dhanná dar átkant. Cha yakk damkéá o rand, préshtagá á yalah dát.</verse>
				<verse number="11">Wahdé Petrosá hósh kort, gwashti: “Nun man pa dela zánán ke Hodáwandá wati préshtag ráh dátag o maná cha Hirudisay dastá o cha hamá bad o baláhán rakkéntag ke Yahudi áyáni wadárig o rahchár atant.”</verse>
				<verse number="12">Cha é sarpadiá rand, Petros Maryamay lógá shot. Maryam hamá Yuhannáay mát at ke Markásay námá ham zánaga bit. Ódá bázén mardomé pa dwá kanagá mocch at.</verse>
				<verse number="13">Petrosá lógay darwázag thokket, Ródá námén móledé pa darwázagay pach kanagá dar átk.</verse>
				<verse number="14">Áiá Petrosay tawár pajjáh áwort o cha galá, bé darwázagay pach kanagá, tacháná lógá per tarret o háli dátant: “Petros dhanná óshtátag.”</verse>
				<verse number="15">Áyán gón Ródáyá gwasht: “Taw ganók butagay.” Bale á wati gappay sará óshtátagat o gwashagá at ke “Á pa del Petros ent.” Gorhá áyán gwasht: “Zalur áiay préshtag ent.”</verse>
				<verse number="16">Petros darwázagá thokkagá at. Áyán darwázag pach kort o gón Petrosay gendagá, hayrán o habakkah mantant.</verse>
				<verse number="17">Petrosá gón dastay eshárahá bétawár kortant o hál dátant ke Hodáwandá á, cha jélá chón ázát kortag. Gón áyán gwashti: “Ákub o é dega brátán cha é hálá sahig bekanét.” Randá cha ódá dar átk o dega jágahéá shot.</verse>
				<verse number="18">Sabáhay sará, sepáhigáni nyámá shór o walwalahé mán kapt ke bárén, Petrosá ché but?</verse>
				<verse number="19">Hirudisá shóház kanáént, bale wahdé Petros dastá nakapt, cha sepáhigán jost o pors kanagá rand, áyáni koshagay hokmi dát. Gorhá Hirudisá Yahudiah yalah dát o Kaysariahá shot o hamódá mant.</verse>
				<verse number="20">Hirudis gón Sur o Saydunay mardomán zahr o nárazá at, bale óday lahtén kamáshá pa áiay diwánjáhay rawagá ejázat lóthet. Bádsháhay, Blástus námén dast o dapi hezmatkáresh gón wat hamshawr kort o cha Hirudisá sohl o saláh kanagay mennatwár butant. Chéá ke áyáni sardhagáray ward o warák, cha Hirudis bádsháhay molkay némagá átk.</verse>
				<verse number="21">Gorhá pa áyáni gend o nendá yakk róché gisshénag but. Á róchá, Hirudis gón sháhi póshákán, bádsháhi tahtay sará nesht o mardománi démá tráni kort.</verse>
				<verse number="22">Wahdé áiay habar halás butant, mardomán kukkár kanáná gwasht: “É ensáni tawáré naent, Hodái tawáré.”</verse>
				<verse number="23">Hamá damáná, Hodáwanday préshtagéá á jat, chéá ke áiá Hodá satá nakortagat. Jesmi kerm gept o mort.</verse>
				<verse number="24">Hodáay habar o kolaw róch pa róch gésh bayán o démá rawán at.</verse>
				<verse number="25">Wahdé Bárnábá o Sháulá gón komakk o thékiáni rasénagá wati kár sarjam kort, cha Urshalimay sapará per tarret o átkant o Yuhannáesh ke Markás ham gwashaga but, gón wat áwort.</verse>
			</chapter>
			<chapter number="13">
				<verse number="1">Antákiahay kelisáyá, lahtén nabi o ostád hastat: Bárnábá, Shamun ke “Syáhal” ham gwashaga but, Lukius ke Keriniay báshendahé at, Manáhin ke hákem Hirudisay darbárá, áiay kasániay sangat at o Shául.</verse>
				<verse number="2">Wahdé róchag atant o Hodáwandá saná o satá kanagá atant, Pákén Ruhá gón áyán gwasht: “Bárnábá o Sháulá pa mani hamá káráni sarjam kanagá gechén bekanét ke man pa áyán gisshéntagant.”</verse>
				<verse number="3">Cha róchag o dwáyá rand, á doénesh dast baddhá jat o ráh dátant.</verse>
				<verse number="4">É dábá, Bárnábá o Shául ke cha Pákén Ruhay némagá ráh dayag butagatant, dém pa Selukiáyá jahlád butant. Cha ódá bójigá nesht o Kebresá shotant.</verse>
				<verse number="5">Wahdé Sálámisay shahrá rasetant, Yahudiáni kanisahán Hodáay habaresh jár jat. Yuhannáesh pa komakká hamráh at.</verse>
				<verse number="6">Áyán sajjahén jazirahá tarr o tába kort tánke Pápusá rasetant. Ódá, yakk drógén Yahudi paygambar o jádugeré distesh ke námi Báryashu at.</verse>
				<verse number="7">Áiá, watá gón wáli Sergius Pulosá hamgranch kortagat. Wáli, zántkárén mardé at. Áiá, pa Hodáay Habaray eshkonagá, Bárnábá o Shául lóthetant.</verse>
				<verse number="8">Bale á jáduger, ke Yunáni zobáná áiay nám “Elimás” ent, Bárnábá o Sháulay démá óshtát o johdi kort ke wáli, Issá Masihay sará báwar makant.</verse>
				<verse number="9">Sháulá ke Pulos ham gwashaga bit, cha Pákén Ruhá sarréch, Elimásay némagá chamm sakk dátant o gwashti:</verse>
				<verse number="10">“Oo Shaytánay chokk! Taw ke cha makr o mandrá sarréch ay o har rástiay dozhmen ay, taw hechbar Hodáwanday rástén ráhay chapp o chóth kanagay kárá yalaha nakanay?</verse>
				<verse number="11">Bechár, annun Hodáwand tará gipt, kóra bay o tán wahdéá, róchay rozhnáiá dista nakanay.” Hamá damáná, áiay chammán moj o tahárókiá mán shánt. Dazmósh kanán shóházá lagget ke kasé áiay dastá begipt o ráhá sój bedant.</verse>
				<verse number="12">Wahdé wáliá é dist, cha Hodáwanday tálimay zórá hayrán mant o báwarmand but.</verse>
				<verse number="13">Randá, Pulos o áiay hamkár, cha Pápusay shahrá bójigá swár but o Pampiliahay damagá, Pergahay shahrá átkant. Cha ódá Yuhannáyá á yalah dátant o Urshalimá per tarret.</verse>
				<verse number="14">Bale Bárnábá o Pulos, cha Pergahay shahrá démá rawán, Pisidiahay damagá, Antákiahay shahrá sar butant. Shabbatay róchá, Yahudiáni kanisahá shotant.</verse>
				<verse number="15">Tawrát o Nabiáni Ketábáni wánagá rand, kanisahay masterán gón áyán gwasht: “Oo brátán! Agan pa mardománi delbaddhiá gón shomá kolawé hast, darshán bekanét.”</verse>
				<verse number="16">Pulos pád átk, óshtát o gón dastay eshárahá gwashti: “Oo Esráilián o darkawmén Hodátorsán! Mani habarán delgósh kanét.</verse>
				<verse number="17">É kawmay Hodá, Esráilay Hodáyá may pet o pirok gechén kort o Mesrá jahmenendiay wahd o zamánagá sarperáz kortant o gón wati zór o wáká cha Mesrá dar áyagay rahshóni dátant.</verse>
				<verse number="18">Chell sálay kesásá mán barr o gyábáná, áyáni kár o kerdi saggetant.</verse>
				<verse number="19">Áiá Kanhánay molká hapt kawm prósh dát o áyáni sardhagár wati kawmay mirás o melkat kort.</verse>
				<verse number="20">É sajjahén sargwast, kesás chár sad o panjáh sálá butant. Cha áiá rand, tán Samwél nabiay zamánagá, Hodáyá pa áyán kázia dásht.</verse>
				<verse number="21">Padá áyán bádsháhé lóthet, gorhá Hodáyá cha Benyáminay kabilahá, Kisay chokk Shául, tán chell sálá áyáni bádsháh kort.</verse>
				<verse number="22">Randá Hodáyá á, cha bádsháhiay tahtá ér gétk o Dáud áyáni bádsháh kort. Hodáyá pa áiá gwáhi dát ke ‘mani del cha Yassiay chokk Dáudá rázig ent o á mani har wáhagá sarjama kant.’</verse>
				<verse number="23">Cha hamá Dáuday nasl o padréchá, pa Esráilay kawmá wati kawl dátagén rakkénók, bezán Issái ráh dát.</verse>
				<verse number="24">Cha Issáay áyagá pésar, pákshódókén Yahyáyá sarjamén Esráilay kawmay démá jár jat ke á cha wati gonáhán tawbah bekanant o pákshódi bekanant.</verse>
				<verse number="25">Wahdé Yahyáay hezmatkáriay wahd halás bayagi at, áiá jost kort: ‘Shomay hayálá man kay án? Man, á naán ke shomá hayála kanét. Á cha man o randa kayt o man áiay kawshbandáni bójagay láhek ham naán.’</verse>
				<verse number="26">Oo brátán, oo Ebráhémay nasl o padréch o darkawmén Hodátorsán! É rakkénagay kolaw o paygám, pa máshomá rawán dayag butag.</verse>
				<verse number="27">Urshalimay mardom o áyáni hákemán, Issá pajjáh nayáwort, bale gón áiay mayárig kanagá, áyán nabiáni hamá habar purah o sarjam kortant ke har Shabbatay róchá wánaga bant.</verse>
				<verse number="28">Harchont áyán pa Issáay koshagá hecch sawab o dalilé nadist, bale cha Pilátusá lóthetesh ke áiá bekóshárénit.</verse>
				<verse number="29">Áiay bárawá harché nebisag butagat, áyán sarjam kortant o cha salibay dárá ér gétk o kabresh kort.</verse>
				<verse number="30">Bale Hodáyá cha mordagán zendag kort o</verse>
				<verse number="31">hamá mardom ke cha Jalilá áiay hamráhiá Urshalimá átkagatant, tán bázén róchéá áesh dist. Nun á, kawmay démá pa Issáyá gwáhia dayant.</verse>
				<verse number="32">Annun má pa shomá hamé mestágá dayagá én, á kawl ke Hodáyá gón may pet o pirokán kortagat,</verse>
				<verse number="33">gón Issáay zendag kanagá, pa má ke áyáni chokk o óbádag én, sarjam o purahi kort, anchosh ke Zaburay domi bahrá nebisag butag: ‘Taw mani Bacch ay, maróchi man tará pédá kortag.’</verse>
				<verse number="34">Hodáyá gón é habarán ham kawl dátag ke Issáyá cha mordagán zendaga kant o jóni hechbara napussit: ‘Hamá pák o deljamén kawl o wádaháni barkatá shomárá bakshán ke gón Dáudá labzon kortagat.’</verse>
				<verse number="35">Paméshká, dega jágahé ham átkag: ‘Taw wati hamá Pákéná sarhag o pussagá naylay.’</verse>
				<verse number="36">Wahdé Dáudá wati wahd o bárigá, Hodáay wáhag sarjam kortant, mort o wati pet o pirokáni dhawlá kabr but o áiay jón ham pusset.</verse>
				<verse number="37">Bale á kas ke Hodáyá cha mordagán zendag kort, áiay jón napusset.</verse>
				<verse number="38">Oo brátán! Bezánét, cha Issáay némagá gonáháni pahelliay jár pa shomá janaga bit.</verse>
				<verse number="39">Mussáay Sharyatá shomárá cha gonáhán rakként nakort. Bale nun harkas ke Issá Masihay sará báwara kant áiay sajjahén gonáh pahell kanaga bant.</verse>
				<verse number="40">Hozzhár bét, chosh mabit ke nabiáni habar shomay sará sarjam bebant:</verse>
				<verse number="41">‘Oo malandh o maskará kanókán! Bechárét, hayrán o habakkah bebét, gár o zawál bebét, chéá ke man shomay dawr o bárigá anchén káré kanagá án ke toré shomárá begwashant ham, shomá hechbar báwara nakanét.’”</verse>
				<verse number="42">Wahdé Pulos o Bárnábá cha kanisahá dar áyag o rawagá atant, mardomán cha áyán lóthet ke démi Shabbatay róchá padá hamé sarháláni sará géshter habar bekanant.</verse>
				<verse number="43">Mocchiay pád áyagá rand, bázén Yahudi o darkawmén Yahudi butagén Hodátorsén mardom, Pulos o Bárnábáay hamráh butant. Pulos o Bárnábáyá á delbaddhi dát o gwashtant ke Hodáay mehr o rahmatáni sáhegá bemánant.</verse>
				<verse number="44">É dega Shabbatá, kamm o gésh shahray sajjahén mardom pa Hodáwanday habar o kolaway gósh dáragá mocch butant.</verse>
				<verse number="45">Wahdé Yahudián mardománi bázén mocchi dist, cha kast o konnatá zahr geptant, Pulosesh béezzat kort o áiay habaráni démá óshtátant.</verse>
				<verse number="46">Á wahdá, Pulos o Bárnábáyá gón deléri áyáni passawá gwasht: “Márá cha sajjahénán pésar, Hodáay habar gón shomá gwashagi at, bale shomá Hodáay habará namannét o watá abadmánén zenday láheka nazánét, nun má darkawmáni gwará rawén.</verse>
				<verse number="47">Hodáwandá márá hamé hokm dátag ke: ‘Man tará darkawmáni nur o rozhn kortag, ke taw rakkénag o nejátá, tán donyáay goddhi marz o simsarán berasénay.’”</verse>
				<verse number="48">Wahdé darkawmán é habar eshkotant, báz gal o shádán butant o Hodáwanday habaresh sharap dátant o haminchok mardomá imán áwort ke Hodáyá pa namiránén zendá gechén kortagat.</verse>
				<verse number="49">É dhawlá, Hodáwanday habar á sajjahén damagá sheng o tálán but.</verse>
				<verse number="50">Bale Yahudián, sharapdár o Hodátorsén janén o shahray námdárén mardén, Pulos o Bárnábáay ázár dayag o badwáhiá shóréntant o áesh cha á damagá dar kanáéntant.</verse>
				<verse number="51">Pulos o Bárnábáyá wati pádáni danz hamódá chandhetant o Ekoniahay shahrá shotant.</verse>
				<verse number="52">Morid gal o shádán, cha Pákén Ruhá sarréch atant.</verse>
			</chapter>
			<chapter number="14">
				<verse number="1">Pulos o Bárnábá wati hél o ádatay padá, Ekoniahay shahrá ham Yahudiáni kanisahá shotant. Ódá áyán anchén dábéá habar kort ke bázén Yahudi o Yunáni báwarmand butant.</verse>
				<verse number="2">Bale hamá Yahudi ke báwar kanagá tayár naatant, á dega darkawmén mardomesh shóréntant, áyáni pegresh Pulos o Bárnábáay helápá tarrént o zahrréch kortant.</verse>
				<verse number="3">Pulos o Bárnábáyá tán bázén wahdé hamódá dásht o pa natorsi Hodáwanday bárawá sháhediesha dát. Hodáwandá á, pa mójezah o ajabbatén nesháni pésh dáragá wák o twána dátant o é dhawlá paddaria kort ke áiay mehr o rahmatay kolaw o paygám rást ent.</verse>
				<verse number="4">Shahray mardománi nyámá jérhah o nátepákiá sar kasshet. Bahré Yahudiáni némagá but o á dega bahr gón Issáay kásedán hamráh but.</verse>
				<verse number="5">Yahudi o darkawm hór butant o gón wati hákemáni hamráhiá, kásedáni ázár dayag o sengsár kanagay shawresh kort.</verse>
				<verse number="6">Kásed sahig butant o cha ódá jest o Likáuniahay damagay shahr, Lestrah o Derbeh o é dega kerr o gwaráni halk o hankénán shotant.</verse>
				<verse number="7">Hamódá Issáay wasshén mestágesh tálán kort.</verse>
				<verse number="8">Lestrahá, yakk mardé hastat ke pédáeshi langé at o hechbar gámi jat nakortagat.</verse>
				<verse number="9">Á Pulosay habarán eshkonagá at, Pulosá tachkátachk áiay némagá cháret o zánti ke áiá pa drahbakshiá imán o báwar hast.</verse>
				<verse number="10">Gorhá Pulosá pa borztawári gwasht: “Pád á, wati pádáni sará bósht.” Á mard jáh serret o rawagá lagget.</verse>
				<verse number="11">Wahdé mardomán Pulosay é kár dist, Likáuniahay gálwárá gwashtesh: “É hodá ant ke baniádamay shekl o dróshomá pa má ér átkagant.”</verse>
				<verse number="12">Áyán, Bárnábá “Zeus” námént o Pulos “Hermes”, chéá ke masterén habar kanók Pulos at.</verse>
				<verse number="13">Zeusay parasteshgáh shahray dhanná at. Parasteshgáhay masterá, pa Pulos o Bárnábáyá káigerén gók o poll o shósheng shahray darwázagá áwortant. Parasteshgáhay master o mardománi romb hamé shawrá atant ke pa áyán korbánig bekanant.</verse>
				<verse number="14">Wahdé kásed, bezán Pulos o Bárnábá cha áyáni é wáhagá sahig butant, wati pocch o póshákán derrán o chák dayáná, gón kukkáré mardománi mocchiay nyámá átkant.</verse>
				<verse number="15">Gwashtesh: “Oo mardomán! Shomá ché kanagá ét? Má shomay dhawlén baniádam én o bass. Átkagén shomárá é mestágá bedayén ke é haráb o náhudagén kárán yalah bekanét o barhakk o namiránén Hodáay keshká begerét. Áiá ásmán, zemin, daryá o harché ke áyáni tahá hastent, addh kortagant.</verse>
				<verse number="16">Pésarigén zamánagá, Hodáyá sajjahén kawm mókal dátagant ke wati ráhá wat gechén bekanant.</verse>
				<verse number="17">Angat ham áiá watá cha gwáhi dayagá dur nadáshtag. Pa wati mehray darshán kanagá, cha ásmáná hawra gwárénit o porbarén keshárán pa mósoma ródénit, shomárá pa alkápi ward o waráka dant o shomay delán cha wasshián sarrécha kant.”</verse>
				<verse number="18">Gón é habarán, kásedán pa hillaté mardom cha hayrát o korbánig kanagá dáshtant.</verse>
				<verse number="19">Bale lahtén róchá o rand, bázén Yahudi cha Antákiah o Ekoniahá átk o shahray mardomesh wati némagá tarréntant. Pulosesh sengsár kort o gón é hayálá ke mortag, kasshán kanán cha shahrá dhann dawr dát,</verse>
				<verse number="20">bale wahdé morid Pulosay chapp o chágerdá átk o mocch butant, á pád átk o shahrá per tarret. Domi róchá, Bárnábáay hamráhiá, Derbehay shahrá shot.</verse>
				<verse number="21">Mán Derbehay shahrá ham, Issáay wasshén mestágesh tálán kort o bázén mardomé moridesh kort. Padá Lestrah, Ekoniah o Antákiahá per tarretant.</verse>
				<verse number="22">Moridesh sar o sój kort o delbaddhi dátant ke wati báwará mohr bedárant. Gwashtesh: “Má, gón bázén sakki o sóriáni saggagá Hodáay bádsháhiá shota kanén.”</verse>
				<verse number="23">Áyán pa har kelisáyá kamásh gechén kort o gón róchag o dwáyá, á kamáshesh hamá Hodáwanday báhóth kortant, ke áiay sará báwaresh kortagat.</verse>
				<verse number="24">Cha Pisidiahay damagá gwazán but o Pampiliahá átkant.</verse>
				<verse number="25">Padá Pergahá, Hodáay mestágesh rasént o dém pa Attáliahay shahrá jahlád butant.</verse>
				<verse number="26">Cha Attáliahá, bójigá swár but o Antákiahá per tarretant. Cha hamódá pa hamá kár o mohimmá Hodáay mehr o rahmatáni sepordah kanag butagatant, ke nun áyán sarjam kortagat.</verse>
				<verse number="27">Wahdé Pulos o Bárnábá Antákiahá rasetant, áyán kelisáay mardom mocch o yakjáh kortant. Har káré ke Hodáyá cha áyáni dastá kanáéntagat, gón áyán gwashtesh o hálesh dát ke Hodáyá pa darkawmán ham imán o báwarmandiay darwázag pach kortag.</verse>
				<verse number="28">Pulos o Bárnábá tán dérá gón Antákiahay moridán mantant.</verse>
			</chapter>
			<chapter number="15">
				<verse number="1">Cha Yahudiahá lahtén mardom Antákiahá átk o brátesh tálim dátant o gwashtesh: “Tán wahdé shomá Mussáay Sharyatay randgiriá sonnat o borrok makanét, rakketa nakanét.”</verse>
				<verse number="2">Pulos o Bárnábáyá, é sarhálay sará gón áyán dapják kort o sakk nátepák butant. Gorhá shawresh kort ke Pulos o Bárnábá gón dega lahténá, Urshalimá berawant o gón kásed o kamáshán é jérhahay bárawá habar bekanant.</verse>
				<verse number="3">Kelisáyá áyáni ráh dayagay chen o lánch kort o áyán cha Pinikiah o Sámerahay ráhá gwazán, har jáh é wasshén hál dát ke bázén darkawmán ham che paymá Hodáay ráh zortag. Cha é hálay eshkonagá, sajjahén brát báz wassh o shádán butant.</verse>
				<verse number="4">Wahdé Urshalimá átk o rasetant, kelisá o kásed o kamáshán wasshátk kortant. Har káré ke Hodáyá cha áyáni dastá kanáéntagat, hálesh dátant,</verse>
				<verse number="5">bale lahtén báwarmand ke péshá Parisiáni rombá butagatant, pád átkant o gwashtesh: “Hamá sajjahén darkawm ke imánesh áwortag, báyad sonnat o borrok kanag bebant o hokm dayag bebit ke Mussáay Sharyatay randgiriá bekanant.”</verse>
				<verse number="6">Gorhá kásed o kamáshán pa é habaray gisshénagá diwán kort.</verse>
				<verse number="7">Bázén habar o hálá rand, Petros pád átk o gón áyán gwashti: “Oo brátán! Shomá sharra zánét ke báz wahdá pésar, Hodáyá cha shomay nyámá maná gechén kort ke darkawm cha mani zobáná Issáay wasshén mestágá beshkonant o báwar bekanant.</verse>
				<verse number="8">Hamá Hodá ke harkasay delay hálá zánt, darkawmi ham Pákén Ruh bakshet o pa wat zortant, anchosh ke Pákén Ruhi márá bakshetagat.</verse>
				<verse number="9">Hodáyá mayg o áyáni nyámá hecch park o péré naesht, wahdé á báwarmand butant, Hodáyá áyáni del ham pák o palgár kort.</verse>
				<verse number="10">Nun shomá chéá moridáni gardená gránén jogé bandét o Hodáyá chakkásét? É bárá, na má zorta kanén o na may pirénán zort kortag.</verse>
				<verse number="11">Enna! Márá báwar ent, anchosh ke má gón Hodáwandén Issáay mehr o rahmatay tohpahá rakkén, hamé dhawlá á ham rakkant.”</verse>
				<verse number="12">Petrosay habaráni eshkonagá rand, sarjamén mocchi bétawár but o Bárnábá o Pulosay gapp o tránesh gósh dáshtant, ke Hodáyá cha áyáni dastá, darkawmáni nyámá chónén mójezah o ajekkái pésh dáshtag.</verse>
				<verse number="13">Wahdé áyán wati gapp o trán halás kort, Ákubá darráént: “Oo brátán! Mani habarán delgósh kanét.</verse>
				<verse number="14">Shamun Petrosá gwasht ke Hodáyá che paymá awali bará darkawmáni némagá pa mehr hayál gwar kort ke cha áyán ham pa wati námá kawmé gechén bekant.</verse>
				<verse number="15">É gón nabiáni habarán yakk o hamdap ent, anchosh ke nebisag butag:</verse>
				<verse number="16">Á Hodáwand ke é sajjahén kárán yakjáh sarjama kant chosha gwashit: “Cha eshiá rand, man padá káyán o Dáuday kaptagén tambuá nók o mekka kanán. Man áiay wayránén jáhán padá jórhénán o rásta kanán, tánke á dega kawm dém pa Hodáwandá byáyant, bezán á sajjahén darkawm ke mani nám áyáni delá neshtag.”</verse>
				<verse number="17"></verse>
				<verse number="18">É habar cha dérigén zamánagán zánag butag.’</verse>
				<verse number="19">Paméshká mani hayálá, má á darkawmáni ráhá janjál addh makanén ke Hodáay ráhesh zortag,</verse>
				<verse number="20">pa áyán benebisén: cha hamá korbánigán ke gón botáni námay geragá nápák butagant, cha zená o bénangiá, cha mordárén dalwatáni góshtá, anchosh ham cha hónay waragá pahréz bekanant.</verse>
				<verse number="21">Chéá ke cha kwahnén zamánagán, har shahrá Mussáay Sharyatay jár perrénókén mardom butagant ke har Shabbatay róchá mardomesh kanisaháni tahá wánéntagant.”</verse>
				<verse number="22">Gorhá gón sarjamén kelisáyá hórigá, kásed o kamáshán shawr kort ke cha wati nyámá lahtén mardom gechén bekanant o Pulos o Bárnábáay hamráhiá Antákiahá rawán bedayant. Áyán cha wati némagá Yahudá ke Barsábá gwashag butagat o Silás, gechén kortant ke brátáni nyámá, é doén sarókén mardom atant.</verse>
				<verse number="23">Áyáni dastá kágadé dátesh ke é dhawlá at: “Má, kásed o kelisáay kamáshén mardom o shomay brát, shomárá, bezán Antákiah, Suriah o Kilikiahay darkawmén báwarmandén brátán drót o drahbáta dayén.</verse>
				<verse number="24">Má eshkotag ke bé may parmáná cha may nyámá lahtén báwarmand hamángor átkag o gón wati habarán shomárá deltaparkah o paréshánesh kortag.</verse>
				<verse number="25">Paméshká má pa hamdeli shawr kort ke cha wat lahtén mardom gechén bekanén o gón wati dóstén Pulos o Bárnábáay hamráhiá, pa shomá ráh bedayén,</verse>
				<verse number="26">hamá doén brátáni hamráhiá ke pa may Hodáwandén Issá Masihay námá wati sáhay nadr kanagá chakk o pad nabutagant.</verse>
				<verse number="27">May é doén kásed Yahudá o Silás, hamá habarán ke má pa shomá nebeshtagant, sarzobáni ham gwashant.</verse>
				<verse number="28">Pákén Ruh o má, hamé sharter zántag ke lahtén bonyáti gappán o abéd, gránén báré shomay kópagán maladdhén.</verse>
				<verse number="29">Shomá cha botáni námá korbánig kortagén góshtá, cha hónay waragá, cha mordárén dalwatáni góshtá o cha zená o bénangiá pahréz bekanét. Cha é kárán watá dur dárag, pa shomá báz sharr ent. Wassh o salámat bátét.”</verse>
				<verse number="30">Randá, é gechén kortagén brát Antákiahá dém dayag butant. Ódá shot o kelisáay sajjahén mardomesh yakjáh kortant o kágadesh pa áyán rasént.</verse>
				<verse number="31">Áyán é kágad wánt o cha eshiay deljami o delbaddhi dayókén kolawá báz wassh butant.</verse>
				<verse number="32">Yahudá o Silás ke wat ham nabi atant, óday brátesh gón bázén habarán delbaddhi dát o áyáni báwaresh mohrter kort.</verse>
				<verse number="33">Chizzé wahdá ódá mantant o randá, brátán á pa wasshi o salámati roksat kortant o cha hamódá ke dém dayag butagatant, hamá jáhá per tarretant.</verse>
				<verse number="34"></verse>
				<verse number="35">Pulos o Bárnábá, Antákiahá mahtal butant o gón dega bázén mardomán hór but o Hodáwanday habaresh tálim dayán o sheng kanána kort.</verse>
				<verse number="36">Lahtén róchá o rand, Pulosá gón Bárnábáyá gwasht: “Sajjahén hamá shahrán ke má Hodáwanday habar raséntag, byá padá hamódá berawén o brátán bechárén ke bárén á chón ant.”</verse>
				<verse number="37">Bárnábáay wáhag at, Yuhannáyá ke Markás ham gwashag butagat, hamráh bekant,</verse>
				<verse number="38">bale Pulos áiay hamráh kanagá razá naat chéá ke áiá, Pampiliahay damagá á yalah dátagatant o é káray tahá áyáni hamráh nabutagat.</verse>
				<verse number="39">É dhawlá, Pulos o Bárnábá watmánwatá tepák nabut, nathahetant o cha yakdomiá jetá butant. Bárnábá, Markásay hamráhiá, bójigéá swár but o Kebresá shot.</verse>
				<verse number="40">Bale Pulosá, Silás gechén kort o brátán á, Hodáwanday mehr o rahmatáni báhóth kortant. Nun Pulos ráh gept.</verse>
				<verse number="41">Kelisáyán mohr o zórmand kanán, cha Suriah o Kilikiahay damagán tarr o táb kanáná shot.</verse>
			</chapter>
			<chapter number="16">
				<verse number="1">Padá Pulos, Derbeh o Lestrahay shahrán átk o raset. Lestrahá, Timutáus námén moridé hastat ke áiay mát báwarmandén Yahudi o pet Yunánié at.</verse>
				<verse number="2">Lestrah o Ekoniahay brátáni nyámá Timutáus báz néknámén mardé at.</verse>
				<verse number="3">Pulosay wáhag at ke Timutáusá wati sát o sapará hamráh bekant, paméshká cha rawagá pésar, pa Yahudiáni háterá sonnati kanáént, chéá ke á hand o damagáni sajjahén mardomán zántagat ke Timutáusay pet Yunánié.</verse>
				<verse number="4">Shahr pa shahr tarrán butant o cha Urshalimay kásed o kamásháni gisshéntagén ráh o rahbandán, brátesh pa mannagá sahig o sarpada kortant.</verse>
				<verse number="5">É dhawlá, kelisáyáni báwarmand róch pa róch géshtera butant o báwaresh ham mohrtera but.</verse>
				<verse number="6">Pulos o áiay hamráh cha Prijiah o Galátiahay damagán gwastant, chéá ke Pákén Ruhá á, Ásiáay damagá Hodáay habaray rasénag o sheng kanagá makan kortant.</verse>
				<verse number="7">Wahdé Misiahay simsarán rasetant, Bitiniahay némagá rawagay johdesh kort bale Issáay Ruhá pa óday rawagá naeshtant.</verse>
				<verse number="8">Gorhá cha Misiahá gwazán but o Truásay bandená átkant.</verse>
				<verse number="9">Hamódá shapá Pulosá yakk Makduni mardé pa shobén dist ke óshtátagat o mennat kanán at ke “Daryáyá begwázén, Makduniahá byá o márá komakk kan.”</verse>
				<verse number="10">Cha é shobéná rand, má pa Makduniahay rasagá eshtáp kort, chéá ke cha é shobéná deljam butén, Hodáay razá hamesh ent ke má berawén o wasshén mestágá óday mardománi nyámá sheng o tálán bekanén.</verse>
				<verse number="11">Má cha Truásá bójigá swár but o dém pa Sámutrákiay jazirahá shotén. Domi róchá cha ódá Nyápulisay bandená átk o rasetén.</verse>
				<verse number="12">Cha ódá Pilipiá shotén, ke Makduniahay á bahray mazanén shahré o Rumiáni menendjáh ent o tán chizzé róchá hamódá mahtal butén.</verse>
				<verse number="13">Shabbatay róchá, cha shahray darwázagá dar kapt o kawray lambá shotén. May hayál at balkén ódá Yahudiáni zegr o dwáay jágahé bebit. Hamódá neshtén o gón lahtén janéná ke pa zegr o dwáyá átkagatant, habará goláésh butén.</verse>
				<verse number="14">Janénáni nyámá, Lidiah námén Hodátorsén janéné ham gón at ke Tyátirahay shahray mardomé at o jamurangén gránkimmatén god bahá kanóké at. Á Pulosay habarán gósh dáragá at ke Hodáwandá áiay delay chamm pach kortant o áiá Pulosay habar mannetant.</verse>
				<verse number="15">Lidiahá gón wati lógay sajjahén mardomán pákshódi kort. Pákshódiá rand, áiá dazbandi kort o gwasht: “Agan shomá maná Hodáwandén Issáay hakkén mannógeré zánét, gorhá byáét mani lógá bedárét.” Lidiahá gón wati bázén gwashagá márá mannént.</verse>
				<verse number="16">Yakk róché má zegr o dwáay jágahá rawagá atén, móledé distén. Móledá jenné per at ke cha áiay zórá gaybguia kort o cha eshiá pa wati hodábondán bázén zarr o mália katthet.</verse>
				<verse number="17">Á, Pulos o may randá átk o pa kukkár gwashagá at ke “É mardom, borzén arshay Hodáay hezmatkár ant o shomárá rakkénagay yakk ráhé sója dayant.”</verse>
				<verse number="18">Áiá tán báz róchá anchosh gwashán kort. Godhsará, Pulos delrésh o bézár but, chakki tarrént o gón jenná gwashti: “Man tará pa Issá Masihay námá hokma dayán ke cha eshiá dar kap.” Hamá damáná jenn cha áiá dar átk.</verse>
				<verse number="19">Wahdé móleday hodábondán dist ke áyáni nap o katthay omét halás but, gorhá áyán Pulos o Silás gept, kasshán kort o bázárá, shahray masteráni kerrá bortant.</verse>
				<verse number="20">Káziáni démá pésh kortant o gwashtesh: “É mardom Yahudi ant o may shahrá jérhah o pléndhi kanagá ant.</verse>
				<verse number="21">Má Rumi én o é márá anchén dód o rabédag tálim dayagá ant ke áyáni mannag o kár bandag pa má rawá naent.”</verse>
				<verse number="22">É dega mardom ham gón but o Pulos o Silasay démá óshtátant. Shahray masterán parmán dátant ke Pulos o Silasay pocchán bekasshant o áyán latth bejanant.</verse>
				<verse number="23">Cha bázén latth o kotthá rand, bandijáhá bort o bandesh kortant. Bandijáhay negahpánesh parmán dát ke áyáni negahpániá sharr delgósh bekant.</verse>
				<verse number="24">Hamé hokmay sará, bandijáhay negahpáná bandijáhay tók tóki kóthiá bortant o áyáni pád konthband kortant.</verse>
				<verse number="25">Shapnémá, Pulos o Silás jélay tahá dwá kanán, Hodáyá satá kanagá atant. É dega bandig gósh dáragá atant.</verse>
				<verse number="26">Anágat, mazanén zeminchandhé but ke bandijáhay bonred, sorag o jombagá lagget. Hamá damáná, sajjahén darwázag pach butant o jéliáni zamzil botkant.</verse>
				<verse number="27">Jélay negahpán, cha wábá pach larzet o ágah but, disti ke bandijáhay sajjahén darwázag pach ant, gománi kort ke kaydi tatkag o shotagant. Nun pa watkoshiá zahmi kasshet.</verse>
				<verse number="28">Bale Pulosá tawár kort o gwasht: “Watá táwán maday, má sajjahén wati jágahá én.”</verse>
				<verse number="29">Jélay negahpáná cherágé lóthet o tacháná bandijáhay tóká shot o gón drahagá Pulos o Silásay pádán kapt.</verse>
				<verse number="30">Á cha jélá dar kortant o gwashti: “Oo wájahán! Man pa wati rakkagá ché bekanán?”</verse>
				<verse number="31">Áyán passaw dát: “ Hodáwandén Issáay sará imán byár gorhá taw o tai lógay sajjahén mardoma rakkét.”</verse>
				<verse number="32">Áyán Hodáwandén Issáay wasshén kolaw pa áiá o áiay lógay sajjahén mardomán rasént.</verse>
				<verse number="33">Shapay wahdá, Pulos o Silási gón wat bortant o áyáni thappi shoshtant. Á o áiay lógay mardomán hamá damáná pákshódi kort.</verse>
				<verse number="34">Randá áiá wati lógá bort o warag dátant, áiay jend o áiay lógay sajjahén mardom, cha áiay Hodábáwariá gal o shádán butant.</verse>
				<verse number="35">Domi róchá, kázián wati kárdár jélay negahpánay gwará ráh dátant ke “É mardomán yalah beday.”</verse>
				<verse number="36">Jélay negahpáná Pulos hál dát o gwasht: “Maná cha káziáni némagá parmán rasetag ke shomárá yalah bedayán. Paméshká shomá pa wasshi o salámati berawét.”</verse>
				<verse number="37">Pulosá passaw dát: “Má Rumi báshendah én, bale é shahray masterán, márá bé hokmay borragá shahray mardománi démá janáéntag o jél kortag. Nun, á chérokái márá cha jélá kasshaga lóthant. Chosha nabit, báyad ent páde wat hamedá byáyant o márá dar bekanant.”</verse>
				<verse number="38">Kárdárán, é passaw pa kázián rasént. Wahdé sahig butant ke á doén Rumi báshendah ant, torsetesh.</verse>
				<verse number="39">Nun wat áyáni kerrá átkant o cha áyán pahelliesh lóthet o mennatwár butant ke cha é shahrá berawant.</verse>
				<verse number="40">Cha bandijáhá dar áyagá rand, Pulos o Silás Lidiahay lógá shotant o gón báwarmandán gend o nendesh kort, delbaddhiesh dátant ke wati imánay sará mohr o káhem bóshtant o padá cha Pilipiay shahrá dar kapt o shotant.</verse>
			</chapter>
			<chapter number="17">
				<verse number="1">Pulos o Silás, cha Ampipulis o Apuluniahay shahrán gwastant o Tesálunikiá átkant, Yahudián ódá kanisahé hastat.</verse>
				<verse number="2">Pulos wati hél o ádatay sará kanisahá shot o tán say Shabbatay róchá cha Pákén Ketábán gón áyán gapp o tráni kort.</verse>
				<verse number="3">Áiá gón bázén bayán o mohrén dalilán paddar kort ke Masih báyad ent sakki o sóri besaggit, bemerit o padá cha mordagán jáh bejant. Gwashagá at: “É Issá ke áiay bárawá man shomárá sahig kanagá án, é hamá Masih ent.”</verse>
				<verse number="4">Cha Yahudián lahtén, anchosh ham cha á Hodátorsén Yunánián o dega mazanén rombé cha námdárén janénán, é habar pa del mannetant o Pulos o Silásay hamráh butant.</verse>
				<verse number="5">Bale Yahudián gón Pulos o Silásá hasadd kort. Cha bázárá lahtén lát o lóparén mardom mocch kort, rombé jórhént o shahray tahá shóreshesh kort. Áyán, Pulos o Silasay shóház o mardománi mocchiay démá áragá, Yásunay lógay sará orosh bort.</verse>
				<verse number="6">Bale wahdé nadistantesh, Yásun o dega lahtén báwarmandén brátesh gept o gerrán kanán shahray masteráni jergahá pésh kortant. Á pa kukkár gwashagá atant: “É mardomán, donyá pa sar zortag o nun edá átkagant.</verse>
				<verse number="7">Yásuná ham wati lógá bortagant. Rumay Kaysaray náparmániá kanant o gwashant dega bádsháhé hast ke námi Issá ent.”</verse>
				<verse number="8">Cha é habaráni eshkonagá, mardom o shahray masterán torset o deltaparkah butant.</verse>
				<verse number="9">Cha Yásun o áiay hamráhán zamánatesh gept o yalahesh dátant.</verse>
				<verse number="10">Anchosh ke shap but, brátán Pulos o Silás Biriahay shahrá ráh dátant. Óday rasagá, Yahudiáni kanisahá shotant.</verse>
				<verse number="11">É shahray Yahudi cha Tesálunikiay shahray Yahudián wáhagdárter atant. Áyán, pa hobb o hodók Hodáay habar mannet o har róch Pákén Ketábesha wántant o patth o pólesha kort tán bezánant bárén Pulosay habar rást ant yá na?</verse>
				<verse number="12">Cha áyán bázénéá báwar kort o dega bázén námdárén Yunáni mardén o janéné ham báwarmand but.</verse>
				<verse number="13">Wahdé Tesálunikiay Yahudi sahig butant ke Pulos Biriahay shahrá Hodáay habará sheng o tálán kanagá ent, hamódá shotant, mardomesh shórént o shahrá áshópesh pád kort.</verse>
				<verse number="14">Gorhá, brátán eshtápi Pulos tayábá bort o rasént, bale Silás o Timutáusá Biriahá dásht.</verse>
				<verse number="15">Pulosay hamráhén roksat kanók, gón áiá tán Átenay shahrá átkant. Cha Pulosá é parmánesh gept ke Silás o Timutáus watá zutt áiay kerrá berasénant, nun per tarretant.</verse>
				<verse number="16">Wahdé Pulos, Átenay shahrá pa Silás o Timutáusay áyagá wadárig o rahchár at, áiá dist ke shahr cha botán porr ent. Báz gamig o delranj but.</verse>
				<verse number="17">Paméshká kanisahá shot o gón Yahudi o darkawmén Hodátorsén mardomán gend o nendia kort. Bázáray chárráhay sará ham gón rahgwazén mardomán har róch gapp o tránia kort.</verse>
				<verse number="18">Ódá, lahtén Epikuri o Estuiki pilsup gón áiá dapa kapt. Cha áyán, lahténá gwasht: “É puttár ché gwashagá ent?” Dega lahténá gwasht: “Gwashaygá, bégánagén hodáyáni járá perrénagá ent.” Áyán, paméshká é habar kort ke Pulos, Issá o mordagáni jáh janagay wasshén mestágá tálán kanagá at.</verse>
				<verse number="19">Áyán Pulos, “Ariupágusá” bort o gwashtesh: “Buta kant má bezánén é nókén tálim ke taw dayay, ché ent?</verse>
				<verse number="20">Tai habar may góshán ajab ant o má esháni mánáyá zánaga lóthén.”</verse>
				<verse number="21">Átenay molki o darmolki sajjahén mardomán, abéd cha é kárá dega káré néstat ke benendant o nókén hál o jáwaráni bárawá gapp o trán bekanant o beshkonant.</verse>
				<verse number="22">Nun Pulos, Ariupágusay diwánjáhá óshtát o tráni kort: “Oo Átenay jahmenendán! Man gendagá án ke shomá báz dindóstén mardom ét.</verse>
				<verse number="23">Wahdé shahray sayl o sawádá dar kaptán, bázén bot o korbánjáhon distant, áyáni tahá yakk anchén korbánjáhé ham diston ke ódá nebeshtagat: ‘Pa hamá Hodáyá ke zánag nabutag.’ Hamá Hodá ke shomá áiá angata nazánét bale áiá parastesha kanét, man hamá Hodáay bárawá gón shomá trána kanán.</verse>
				<verse number="24">Á Hodá hamá ent ke é donyá o eshiay tahay sajjahén chizzi addh kortagant. Á wat, zemin o ásmánay Hodáwand ent, paméshká áiá mardománi dastay jórh kortagén parasteshgáhán jágaha nabit.</verse>
				<verse number="25">Á pa Ensánay hecch chizzá wázmand naent o hechkas pa áiá hezmaté korta nakant, chéá ke á wat harkasá zend o sáha bakshit o ensánay é dega lóth o garazán ham sarjama kant.</verse>
				<verse number="26">Áiá donyáay sajjahén mardom cha yakkéá pédá kortag o sajjahén kawm o kothom donyáay chárén kondhán tálán kortagant. Áyáni dawr o bárig o hand o jágaháni marz o simsari ham, pésará gisshéntagant,</verse>
				<verse number="27">tán mardom Hodáyá shóház bekanant o balkén áiá dar begéjant, bale rásti esh ent ke á cha má hechkasá dur naent.</verse>
				<verse number="28">‘Chéá ke may zend, jonzag o harkat o hasti cha hamáiá ent.’ Anchosh ke cha shomay jenday sháerán lahténá gwashtag: ‘Má ham áiay poshpad én.’</verse>
				<verse number="29">Agan má Hodáay poshpad én, gorhá nabáyad ent má Hodáyá gón sohr, nograh o sengá addh kortagén botán hamdarwar bekanén ke mardomán gón wati hayál o honará jórhéntagant.</verse>
				<verse number="30">Hodá, cha ensánay pésarigén zamánagáni é názántiá sar gwastag, bale nun á har jágah harkasá parmán dayagá ent ke tawbah bekant.</verse>
				<verse number="31">Chéá ke áiá yakk róché gisshéntag ke á róchá donyáay sajjahén mardománi kortagén kárán gón ensáp dádrasi o dáwaria kant o pa é maksadá yakké gechéni kortag. Hodáyá á paméshká cha mordagán zendag kort ke pa harkasá é habaray rásti pakká bebit.”</verse>
				<verse number="32">Wahdé áyán Pulosay é habar eshkot ke Hodá mordagán padá zendaga kant, lahténá áiay sará malandh o maskará kort, bale dega lahténá gwasht: “É bárawá dega baré márá géshter sarpad kan.”</verse>
				<verse number="33">Gorhá Pulos, cha diwáná dar átk.</verse>
				<verse number="34">Lahtén mardomá áiay habar mannet o Issáay sará báwarmand but. Cha báwar kanókán yakké, Ariupágusay diwánay báské at ke áiay nám Diunisius at o yakk janéné ke námi Dámáris at o gón áyán dega lahtén ham gón at.</verse>
			</chapter>
			<chapter number="18">
				<verse number="1">Randá, Pulos cha Átenay shahrá dar átk o Korentay shahrá shot.</verse>
				<verse number="2">Ódá gón Akwilá námén yakk Yahudiéá dochár kapt ke Pontusay damagá pédá butagat o gón wati janén Priskiláyá cha Itáliáay molká Korentay shahrá nóki átkagat. Chéá ke Rumay Kaysar Klawdiusá parmán dátagat ke sajjahén Yahudi cha Rumay shahrá dar bekapant. Pulos áyáni lógá shot.</verse>
				<verse number="3">Akwilá o Priskilá ham Pulosay dhawlá gedándóch atant. Paméshká Pulos hamáyáni kerrá mant o gón áyán hamkár but.</verse>
				<verse number="4">Har Shabbatay róchá, Pulosá kanisahá gón Yahudi o Yunánián gapp o trána kort o áyáni báwarmand kanagay johdá at.</verse>
				<verse number="5">Wahdé Silás o Timutáus cha Makduniahá átk o gón Pulosá hór butant, á Hodáay habaráni sheng o tálán kanagá dazgatth o goláésh at. Áiá pa Yahudián paddara kort o gwasht: “Issá hamá Masih ent.”</verse>
				<verse number="6">Wahdé Yahudián Pulosay habar namannetant o áesh bad o rad gwasht, Pulosá wati gwaray kabáh dar kort o á shahray danz áyáni démá chandhetant o gwashti: “Man wati kár kortag. Nun shomay hón shomay wati gardená ent o man bémayár án. Cha ed o rand, Hodáay habará darkawmáni nyámá sheng o tálána kanán.”</verse>
				<verse number="7">Gorhá, cha áyáni kanisahá dar átk o Titius Yustus námén Hodátorsén mardéay lógá shot. Áiay lóg, kanisahay kashá at.</verse>
				<verse number="8">Kanisahay masteray nám, Krispus at. Áiá gón wati lógay sajjahén mardomán, Hodáwandén Issáay sará báwar kort. Korentay shahray dega bázén mardom ham gón Pulosay habaráni eshkonagá, báwarmand butant o pákshódiesh kort.</verse>
				<verse number="9">Yakk shapé, Hodáwandén Issá, Pulosay shobéná átk o gwashti: “Mators, mani mestágá sheng o tálán kanán kan. Bétawár mabay.</verse>
				<verse number="10">Hechkas tará dasta najant o táwán dáta nakant chéá ke man tai posht o panáh án. É shahrá mani báwarmand báz ant.”</verse>
				<verse number="11">Gorhá, tán yakk sál o shash máhá hamódá dáshti o mardomi Hodáay habar sója dátant.</verse>
				<verse number="12">Á wahdá ke Galliu Akáyahay damagay wáli at, Yahudi mocch butant o Pulosay sará orosh o hamlahesh bort, gept o hakdiwánay démá péshesh kort.</verse>
				<verse number="13">Gwashtesh: “É mard, cha Mussáay Sharyatay ráhá dhann, mardomán Hodáay parastesh kanagá hojja kant.”</verse>
				<verse number="14">Wahdé Pulosá habar kanagi at, Galliuá dém gón Yahudián kort o gwashti: “Oo Yahudián! Agan é mardá mayáré yá mazanén radén káré bekortén, man shomay habar gósh dáshtagat.</verse>
				<verse number="15">Bale shomay jérhah, labz o nám o shomay Yahudi Sharyatay bárawá ent, paméshká shomá bezánét o shomay kár. Man é káráni tahá pád mána nakanán.”</verse>
				<verse number="16">Áiá mardom cha hakdiwáná dhanná dar kortant.</verse>
				<verse number="17">Gorhá, áyán kanisahay nókén master Sustines gept o hakdiwánay démá latth o kotth kort. Bale Galliuá eshiay sará hecch delgósh nadát.</verse>
				<verse number="18">Pulosá Korentay shahrá angat bázén róché gwázént o randá bráti roksat kortant, bójigá nesht o Suriahá ráhi but. Priskilá o Akwilá áiay hamráh atant. Cha Kenkriahay bandená bójigay swár bayagá pésar, áiá wati mud chet o gwandh kortant, chéá á kawl ke áiá pa Hodáay námá kortagat, nun wahdi gwastagat.</verse>
				<verse number="19">Wahdé Epésosay bandená rasetant, Pulosá wati hamráh Priskilá o Akwilá yalah dátant o wat kanisahá shot o gón Yahudián gapp o tráni kort.</verse>
				<verse number="20">Áyán dazbandi kort géshterén wahdé bejallit, bale Pulosá namannet.</verse>
				<verse number="21">Cha áyán roksati gept o gwashti: “Agan Hodáay razá bebit, dega baré shomay kerrá káyán.” Gorhá bójigéá nesht o cha Epésosá dar átk.</verse>
				<verse number="22">Mán Kaysariahá ér átk o Urshalimá shot o cha óday kelisáay gend o nendá rand, padá Antákiahá shot.</verse>
				<verse number="23">Pulos Antákiahá kammé wahdá mahtal but o padá cha ódá dar átk o Galátiah o Prijiahá tarr o táb kanán, gón moridán gend o nendia kort o áyáni setk o báwari mohr o rédag kanána kort.</verse>
				<verse number="24">Hamá wahdá Apulos námén yakk Yahudié Epésosay shahrá átk ke Eskandariahá pédá butagat, wánendah o habarzánté at o Pákén Ketábán sharr balad at.</verse>
				<verse number="25">Áiá Hodáwanday ráhay bárawá tálim geptagat o mardomán gón hobb o hodónáki, sharriay sará Issáay bárawá habar kanag o tálim dayagá at, bale áiay zánt, Yahyáay pákshódiay bárawá at o bass.</verse>
				<verse number="26">Áiá pa deléri kanisahá wati habaráni darshán bongéj kort. Wahdé Priskilá o Akwiláyá áiay habar eshkotant, wati lógá bortesh o Hodáay ráhesh sharriay sará sój dát.</verse>
				<verse number="27">Apulosá ke Akáyahay rawagay shawr kort, gorhá Epésosay shahray brátán delbaddhi dát o pa óday moridánesh nebesht ke áiá pa delgarmi wasshátk bekanant. Wahdé Apulos ódá raset, óday hamá mardomi báz komakk kortant ke cha Hodáay rahmat o barkatá imánesh áwortagat,</verse>
				<verse number="28">chéá ke áiá sajjahénáni démá gón Yahudián gapp o trána kort o áyáni báwari gón mohrén dalilána prósht. É dhawlá, cha Pákén Ketábáni nebeshtánkán péshia dásht ke Issá, hamá Masih ent.</verse>
			</chapter>
			<chapter number="19">
				<verse number="1">Hamá zamánagá ke Apulos Korentá at, Pulos ham cha molkay nyámi hand o damagán gwazán, Epésosay shahrá átk o raset. Ódá lahtén moridi dist.</verse>
				<verse number="2">Cha áyán josti gept: “Wahdé shomá Issá Masihay sará báwar kort, Pákén Ruh shomárá raset?” Passawesh dát: “Na, má é ham naeshkotag ke Pákén Ruh hastent.”</verse>
				<verse number="3">Gwashti: “Gorhá shomá chónén pákshódié kortag?” Passaw dátesh: “Yahyáay pákshódi.”</verse>
				<verse number="4">Gwashti: “Yahyáay pákshódi, gonáháni pashómániay pákshódi at. Yahyáyá wat gón mardomán gwashtagat: ‘Hamá kasé ke cha man o randa kayt, bezán Issá, shomá hamáiay sará báwar kanét.’”</verse>
				<verse number="5">Cha é habaray eshkonagá rand, áyán Hodáwandén Issáay námá pákshódi kort.</verse>
				<verse number="6">Pulosá wati dast áyáni baddhá jat o Pákén Ruh áyáni delá potert, nun á nókén zobánán habar kanagá laggetant o paygambariesha kort.</verse>
				<verse number="7">Á, kesás dwázdah mardom atant.</verse>
				<verse number="8">Pulos tán say máhá kanisahá shot o átk o bé tors o bimmá Hodáay bádsháhiay bárawá gón mohrén dalilán habar o tránia kort.</verse>
				<verse number="9">Bale cha áyán lahtén sarkassh o yági but o áiay habaresh nazort o mardománi démá “É Ráhesh” bad o rada gwasht. Paméshká Pulosá watá cha áyán yakk kerrá dásht. Moridi zortant o har róch mán Tiránus námén mardéay tálárá gapp o tráná at.</verse>
				<verse number="10">Tán do sálá hamé kári kort o é dhawlá pa Ásiáay damagay sajjahén mardomán, Yahudi o Yunánián ham, Hodáwanday habar rasénag but.</verse>
				<verse number="11">Hodáyá cha Pulosay dastá ajabén mójezah pésha dásht.</verse>
				<verse number="12">Har dazmál o godé ke áiá belaggetén o pa nádráhánesh per bemoshtén, á wassh o dráha butant o jennán, ganók yalaha kortant.</verse>
				<verse number="13">Yahudi sáheráni yakk thóliéá shahr pa shahr tarr o garda kort. Pa chakkásá, jenniáni sará Hodáwandén Issáay námesha gept o gwashtesh: “Man shomárá hamá Issáay námá hokma dayán, ke Pulos áiay bárawá gwájáragá ent.”</verse>
				<verse number="14">Yahudiáni yakk mazanén dini péshwáé ke námi Eskiwá at, áiay hapt bachakkán é kára kort.</verse>
				<verse number="15">Palitén ruhá á passaw dátant o gwashti: “Issáyá mana zánán, Pulosá ham pajjáha kárán, bale shomá kay ét?”</verse>
				<verse number="16">Hamé mardá ke jenn per at, koppi kort o áyáni chakká kapt. Sarzór but o á jándará o thappi, cha á lógá tatkant.</verse>
				<verse number="17">Cha é hálay eshkonagá, Epésosay shahray sajjahén mardomán, Yahudi o Yunáni doénán, báz torset o Hodáwandén Issáay námesh satá o saná kort.</verse>
				<verse number="18">Bázéné ke báwarmand but, mardománi démá wati pésarigén sellén káresh mannetant.</verse>
				<verse number="19">Lahténá ke pésará jádugeri kortagat, wati jádugeri ketáb o daptar áwort o mardománi démá sótkant. Wahdé sótkagén ketábáni kimmatay hesábesh kasshet, zánag but ke panjáh hazár derhamay ketáb butagatant.</verse>
				<verse number="20">É dhawlá, Hodáwanday habar gón géshterén zór o wáké sheng o tálána but.</verse>
				<verse number="21">Cha é káráni sarjamiá rand, Pulosá wati delá shawr kort Makduniah o Akáyahay damagán gwazán, Urshalimá berawt. Gwashti: “Cha óday rawagá rand, maná allam, Rumay shahr ham gendagi ent.”</verse>
				<verse number="22">Áiá cha wati komakkárán do mardom, Timutáus o Erastus Makduniahá rawán kortant o wat kammé wahd géshter Ásiáay damagá mahtal but.</verse>
				<verse number="23">Hamá wahdá Epésosay shahrá “É Ráhay” bárawá mazanén shóreshé chest but.</verse>
				<verse number="24">Shóresh é dhawlá but ke Epésosay shahrá Dimitrius námén zargaré hastat ke áiá Ártemisay zyáratjáhay nograhén dottoka jórhént o bahá kort. Cha é kárá, shahray honarmandán bázén zarr o málé katthet.</verse>
				<verse number="25">Áiá, shahray sajjahén honarmand o é péshahay mardom lóthet o mocch kortant. Gón áyán gwashti: “Oo wájahán! Anchosh ke shomá zánét, é kár may hastómandiay sarchammag ent.</verse>
				<verse number="26">Bale shomá wat eshkotag o distag, é mardá, Pulosá, na tahná Epésosay, kamm o gésh sajjahén Ásiáay damagay bázén mardomé gomráh kortag o gwashit ke may dastáni addh kortagén Hodá, pa hecch dábá Hodá naant.</verse>
				<verse number="27">Nun tors tahná é naent ke pa mardomán may kár kamsharapa bit, tors esh ent ke may mazanén Hodá Ártemisay zyáratjáhay mazani gára bit o á, ke Ásiáay damag o sajjahén donyá áiá parastesha kant, wati shán o shawkatá báhénit.”</verse>
				<verse number="28">Wahdé mocchiay mardomán é habar eshkotant, sakk zahr geptant o pa kukkár gwashtesh: “Epésosay hodá, Ártemis mazan ent.”</verse>
				<verse number="29">É paymá sajjahén shahrá shóresh chest but. Mardománi mocchi, kukkár kanán shahray maydánjáhá shot. Áyán Pulosay do hamráh ke áyáni nám Gáyus o Aristarkás at o Makduniahay mardom atant, gept, kasshakán kort o gón wat bortant.</verse>
				<verse number="30">Pulosá mocchiay tahá rawag lóthet bale áiay shágerdán naesht.</verse>
				<verse number="31">Tantaná Ásiáay damagay lahtén masterá ham, ke Pulosay dóst atant, pa áiá kolaw ráh dát o dazbandi kort ke shahray maydánjáhá marawt.</verse>
				<verse number="32">Ódá báz shór o árhahór at, harkasá yakk chizzé gwasht. Bázénéá é habar ham nazánt ke á chéá edá átkag o mocch butagant.</verse>
				<verse number="33">Yahudián, Eskandar námén mardé démá kort o cha mocchiá harkasá áiárá hokmé dát. Dasti shahár dát ke chopp o bétawár bebant, tán mardománi démá gón wati habarán Yahudiáni démpániá bekant.</verse>
				<verse number="34">Bale wahdé mocchiay mardomán zánt ke á Yahudié, gorhá padá hamgotth o hamtawár butant o tán kesás do sáhatá ják o kukkáresh kort o gwashtesh: “Epésosay hodá, Ártemis mazan ent.”</verse>
				<verse number="35">Gorhá, shahray monshiá mocchi árám kort o gwashti: “Oo Epésosay mardomán! Sajjahén donyáay mardoma zánant ke Epésosay shahr, mazanén hodá Ártemisay zyáratjáhay negahpán ent, ke áiay naksh cha ásmáná ér átkag.</verse>
				<verse number="36">Nun ke harkas é habará mannit, shomá árám bebét o pa eshtápi hecch káré makanét.</verse>
				<verse number="37">É doén mardom ke shomá geptag o edá áwortagant, eshán na cha zyáratjáhá chizzé poletag o na may bánokén hodáesh bésharap kortag.</verse>
				<verse number="38">Agan Dimitrius o áiay honarmandán gón kaséá jérhahé hast, hakdiwánay darwázag pach ent o wáli ham har wahdá hastent, berawant o wati jérhahá pésh bekanant.</verse>
				<verse number="39">Agan dega habaré hast, báyad áiá shahray sarkári diwáná byárant tánke gisshénag bebit.</verse>
				<verse number="40">Cha maróchigén sargwastá, tors esh ent may sará shóreshgariay bohtámá bejanant. Agan chosh bebit, márá pa maróchigén shóreshá hecch passawé nést.”</verse>
				<verse number="41">Áiá é habar kortant o mocchii prósht.</verse>
			</chapter>
			<chapter number="20">
				<verse number="1">Epésosay shahray shóreshay halásiá rand, Pulosá á shahray morid lóthet o delbaddhi dátant, gorhá cha áyán roksati gept o dém pa Makduniahá ráh kapt.</verse>
				<verse number="2">Cha á hand o damagán ke gwast, gón wati habarán, báwarmandi bázén delbaddhié dátant. Randá átk o Yunáná raset.</verse>
				<verse number="3">Ódá tán say máhá mahtal but. Gón bójigéá Suriahay rawagá pésar, Yahudián pa áiá pandalé sázet, paméshká cha Makduniahay ráhá per tarragay shawri kort.</verse>
				<verse number="4">Áiay hamráh esh atant: Pirrusay chokk Supáterus ke Biriahay mardomé at, Aristarkás o Sekundus ke Tesálunikiay mardom atant, Gáyus ke Derbehay mardomé at, Timutáus, Tikikus o Trupimus ke Ásiáay damagay mardom atant.</verse>
				<verse number="5">Á cha má pésh kaptant o Truásay shahrá shotant. Hamódá pa may áyagá rahchár butant.</verse>
				<verse number="6">Béhomirén Naganay Aidá rand, má cha Pilipiay shahrá bójigéá swár butén o panch róchá rand, Truásá áyáni kerrá átkén o tán hapt róchá hamódá dáshtén.</verse>
				<verse number="7">Haptagay awali róchá, pa nánay chondh chondh kanagá hórigá neshtagatén o Pulosá gón báwarmandán trán kort. Domi sabáhá á rawagi at, paméshká tán shapnémá habari kort.</verse>
				<verse number="8">Hamá borzádi báná ke neshtagatén, bázén cherágé rók at.</verse>
				<verse number="9">Pulosay habaráni wahdá, Yutukus námén warnáé darigay dapá neshtagat. Wábénag but, kóchandhagá lagget o wáb kapt. Cha lógay sayomi tabaká jahlád kapt o mort. Mardomán áiay jón chest kort.</verse>
				<verse number="10">Pulos ér átk, áiay némagá jahl but, goláéshi kort o gwashti: “Matorsét, sáhi mán ent.”</verse>
				<verse number="11">Gorhá borzád shot, náni chondh chondh kort o wárt, randá gón áyán wati gapp o tráni tán gwarbámá démá bort o padá cha ódá dar kapt o shot.</verse>
				<verse number="12">Á warnáesh, zendag o dráh áiay lógá bort o áyán mazanén tasallá o delbaddhié raset.</verse>
				<verse number="13">Má bójigá swár butén o cha Pulosá pésar, Ásusay shahrá shotén ke cha ódá áiá gón wat bezurén. Pulosay wáhag esh at ke Truásá beger tán Ásusá hoshkiá sapar bekant.</verse>
				<verse number="14">Wahdé Ásusay shahrá gón áiá dochár kaptén, gorhá bójigá swáren kort o Mitiliniay shahrá átkén.</verse>
				<verse number="15">Cha ódá domi róchá Kiusay jazirahay démá átk o rasetén. Sayomi róchá, Sámusay banden o cháromi róchá Militusay shahrá átkén.</verse>
				<verse number="16">Pulosay shawr at, Epésosay shahrá hecch maóshtit, tánke Ásiáay damagá báz mahtal mabit. Áiá eshtáp at ke agan buta kant Pentikástay Aiday róchá Urshalimá bebit.</verse>
				<verse number="17">Pulosá cha Militusay shahrá, pa Epésosay kelisáay kamáshán kolaw ráh dát o á wati kerrá lóthetant.</verse>
				<verse number="18">Kamásh ke átkant, gón áyán gwashti: “Shomá wata zánét cha hamá awali róchá ke man Ásiáay damagá pád ér kortag, che paymá wati zend gón shomá gwázéntag.</verse>
				<verse number="19">Man ars réchán o pa békebri o darbéshi Hodáwanday hezmatkári kortag o Yahudiáni pandaláni sawabá bázén sakki o sóri saggetag.</verse>
				<verse number="20">Wata zánét, shomay nap o suttá harché ke mani dastá bayagi butag man kortag o Hodáay kolaw pa shomá, mocchiáni tahá o lóg pa lóg áwortag o sar kortag.</verse>
				<verse number="21">Man Yahudi o Yunáni, doén pant o sój dátagant ke cha wati radén kárán tawbah bekanant, Hodáay ráhá begerant o may Hodáwandén Issáay sará imán byárant.</verse>
				<verse number="22">Annun gón Pákén Ruhay rahshóniá Urshalimá rawán. Nazánán ódá gón man ché bayagi ent.</verse>
				<verse number="23">Bale eshiá zánán ke Pákén Ruh maná har shahrá péshgói kanag o gwáhi dayagá ent, kayd o band o sakki o sóri mani wadár o entezárá ant.</verse>
				<verse number="24">Maná pa wati sáh o zendá parwáh nést, mani yakkén wáhag esh ent ke wati dawr o bárigá pa sar berasénán o Hodáwandén Issáay dátagén kárá sarjam bekanán, bezán Hodáay mehr o rahmatay mestágá berasénán.</verse>
				<verse number="25">Nuna zánán, man ke Hodáay bádsháhiay wasshén mestág pa shomá áwortag o raséntag, cha shomá hechkas padá maná nagendit.</verse>
				<verse number="26">Paméshká maróchi shomárá pa rásti o deljamia gwashán ke shomay hechkasay hón mani gardená naent.</verse>
				<verse number="27">Chéá ke man pa shomá Hodáay sajjahén wáhagáni rasénagá hechbar chakk o pad nabutagán.</verse>
				<verse number="28">Shomá wati jend o wati ramagay sajjahén báwarmandáni hayáldáriá bekanét ke Pákén Ruhá shomárá áyáni negahpán kortag. Hodáay kelisáay shepánki o negahpániá bekanét, hamá kelisá ke Hodáwandén Issáyá gón wati hóná pa bahá geptag.</verse>
				<verse number="29">Mana zánán cha mani rawagá rand, derrókén gork shomay nyámá káyant o ramagay sará rahma nakanant.</verse>
				<verse number="30">Tantaná shomay wati nyámá ham anchén mardom páda káyant ke rástén habarán prosht o prósha kanant tánke moridán wati némagá bekasshant.</verse>
				<verse number="31">Paméshká hozzhár bét o yát bekanét ke tán say sálá, man shap o róch pa shomá grétag o shomárá dháh dátag.</verse>
				<verse number="32">Nun shomárá Hodá o áiay pormehr o rahmatén habaráni sepordaha kanán ke á habar shomárá mohr dáshta kanant tán hór gón sajjahén Hodáay palgártagénán mirás bebarét.</verse>
				<verse number="33">Maná cha kaséá hecch chizzéay tamáh o lálech nabutag, na sohr o tangaway, na nograh o zarray o na god o póshákay.</verse>
				<verse number="34">Shomá wata zánét ke man gón wati é dastán kár kortag, watig o wati hamkáráni zalurat o garaz wat sarjam kortagant.</verse>
				<verse number="35">Man shomárá darwar o nemunah pésh kortag ke shomá ham mani dhawlá wati dastán kár bebandét o kár bekanét o wár o bazzagán komakk bedayét. Shomá cha Hodáwandén Issáay é habarán bétránag mabét o mashamóshét ke áiá gwasht: ‘Cha zuragá, dayag bahtáwarter ent.’”</verse>
				<verse number="36">Cha é habaráni halásiá rand, Pulos kóndhán kapt o gón sajjahénán hór dwái kort.</verse>
				<verse number="37">Sajjahénán Pulos goláésh kort, chokket o báz grétesh.</verse>
				<verse number="38">Á géshter pa eshiá gamig atant ke Pulosá gwashtagat: “Shomá padá maná nagendét.” Gorhá tán bójigá raséntesh.</verse>
			</chapter>
			<chapter number="21">
				<verse number="1">Wahdé má cha áyán jetá butén, bójigá swár but o tachkátachk dém pa Kásay jazirahá átkén. Domi róchá Rudesay jazirahá rasetén o cha ódá Pátáráay shahrá shotén.</verse>
				<verse number="2">Ódá márá yakk bójigé dast kapt ke Pinikiahá rawagi at. Má hamé bójigá swár but o ráh geptén.</verse>
				<verse number="3">Wahdé bójig daryáyá rawán at, cha durá Kebresay jazirah, chappén pahnátá gendag but, cha ódá gwazán, Suriahá, Suray bandená raset o cha bójigá ér kaptén, chéá ke ódá bójigá bár ér géjagi at.</verse>
				<verse number="4">Má óday morid shóház kortant o tán hapt róchá áyáni kerrá jalletén. Áyán, cha Pákén Ruhay némagá gón Pulosá gwasht ke Urshalimá marawt.</verse>
				<verse number="5">Bale wahdé ódá may jallagay róch halás butant, má padá wati sapar bendát kort. Sajjahén báwarmand gón wati jan o chokkán may hamráhiá cha shahrá dhann, tayábdapá átkant. Ódá má sajjahén kóndhán kaptén o dwáen kort.</verse>
				<verse number="6">Cha yakdomiá roksat bayagá rand, má bójigá swár butén o á wati lógán per tarretant.</verse>
				<verse number="7">Cha Suray bandená sapar kanán Potulemaisay shahrá átk o cha bójigá ér kaptén. Ódá ham má gón báwarmandán gendok kort o yakk róché áyáni gwará dáshtén.</verse>
				<verse number="8">É dega róchá cha ódá dar átk o Kaysariahay shahrá rasetén. Ódá má mestág dayókén Piliposay lógá dásht ke cha hamá hapténán yakké at.</verse>
				<verse number="9">Áiá chár neshtagén janénchokk hastat ke paygambariay sawgátesh cha Hodáay némagá rasetagat.</verse>
				<verse number="10">Á lahtén róchá ke má ódá atén, Ágábus námén nabié cha Yahudiahá átkagat.</verse>
				<verse number="11">May gendoká átk, Pulosay lánkbandi zort, wati dast o pádi bastant o gwashti: “Pákén Ruha gwashit: ‘Urshalimay Yahudi é lánkbanday hodábondá gerant o hamé paymá ke man watá bastag, hamé paymá áiay dast o pádána bandant o darkawmáni dastá dayant.’”</verse>
				<verse number="12">Áiay habaráni eshkonagá rand, má o á shahray mardomán gón Pulosá dazbandi o mennatgiria kort ke Urshalimá marawt.</verse>
				<verse number="13">Bale Pulosá gwasht: “Chéá shomá gréwét o mani delá próshét? Man band bayagá bell, Urshalimá, pa Hodáwandén Issáay námaygi wati zenday nadr kanagá ham tayár án.”</verse>
				<verse number="14">Wahdé má Pulos mannént nakort, gorhá gwashtén: “Harché ke Hodáwanday razá ent, hamá dhawlá bebit” o bétawár butén.</verse>
				<verse number="15">Cha á róchán o rand, má wati ord o bonag bast o dém pa Urshalimá ráh geptén.</verse>
				<verse number="16">Cha Kaysariahay shahrá lahtén morid may hamráh but, áyán márá pa dárag o mehmán bayagá Manásun námén báwarmandéay lógá bort. Á cha Issáay awali mannógerán at o béhá Kebresié at.</verse>
				<verse number="17">Wahdé Urshalimá rasetén, brátán márá gón wáhagé wasshátk kort.</verse>
				<verse number="18">Domi róchá, Pulosay hamráhiá Issáay brát Ákubay gend o nendá shotén. Kelisáay sajjahén kamásh hamódá atant.</verse>
				<verse number="19">Tayárjórhiá rand, Pulosá pa sarjamiá gwasht ke Hodáyá cha áiay hezmatán pa darkawmán ché kortag.</verse>
				<verse number="20">Wahdé áyán é hál eshkotant, Hodáay shogresh gept. Nun gón Pulosá gwashtesh: “Oo brát! Taw sahig ay ke hazárán Yahudi Issáay sará báwarmand butag o sajjahén Mussáay Sharyatay sará pa del o setk páband ant.</verse>
				<verse number="21">Bale lahténá tai bárawá gón áyán gwashtag ke taw á sajjahén Yahudi ke darkawmáni nyámá neshtagant sója dayay ke Mussáay Sharyatá yalah bedayant o wati chokkán sonnat makanáénant o may é dega dód o rabédagáni sará kár makanant.</verse>
				<verse number="22">Nun shawr ché ent? Má ché bekanén? Allamá cha tai eday áyagá sahiga bant.</verse>
				<verse number="23">Paméshká anchosh ke má gwashén, hamá dhawlá bekan. May kerrá chár mardom hast ke áyán gón Hodáyá kawlé kortag.</verse>
				<verse number="24">Taw hamáyáni hamráhiá beraw o gón áyáni pák o palgáriay rasmán hór bebay. Áyáni korbánigay dalwatáni kimmatá ham taw porr kan, tánke á wati sarán besáyant. É dhawlá harkasa zánt ke tai bárawá áyáni eshkotagén habar dróg butagant o taw wati zendá Sharyatay sará gwázénagá ay.</verse>
				<verse number="25">Bale má hamá darkawmén báwarmandáni sará nebeshtag ke may hokm áyáni bárawá ché ent. Cha botáni námá korbánig kortagén góshtá, cha hónay waragá, cha mordárén dalwatáni góshtá o cha zená o bénangiá pahréz bekanant.”</verse>
				<verse number="26">Pulosá á chárén mardom zortant o é dega róchá gón áyán hórigá, pák o palgáriay rasmi sarjam kort. Padá mazanén parasteshgáhá shot tán palgáriay rócháni sarjam bayagay járá bejant, ke hamá róchá cha áyán har yakkéay korbánig ham hayrát kanaga bit.</verse>
				<verse number="27">Áyáni palgáriay haptén róch sarjam bayagi atant ke Ásiáay damagay lahtén Yahudiá Pulos mazanén parasteshgáhá dist. Mardomesh shóréntant, Pulosesh gept o</verse>
				<verse number="28">kukkáresh kort: “Oo Esráilián! Byáét márá komakk bekanét. É mard, Pulos hamá ent ke har jágah gón harkasá, may kawm o Mussáay Sharyat o Hodáay é Pákén Lógay helápá tálima dant. Annun ham darkawmén Yunáni mardomi mazanén parasteshgáhá áwortag o Hodáay Pákén Lógi palit kortag.”</verse>
				<verse number="29">Áyán é habar paméshká kort ke pésará Pulosesh gón Trupimusá, ke Epésosay shahray nendóké at, Urshalimay bázárá distagat. Gománesh kortagat ke Pulosá, Trupimus mazanén parasteshgáhá áwortag.</verse>
				<verse number="30">Sajjahén shahrá shóreshé chest but, sajjahén mardom cha har némagá tacháná átk o mocch butant. Pulosesh gept o cha mazanén parasteshgáhá dhanná dar kort o hamá damáná parasteshgáhay darwázagesh band kortant.</verse>
				<verse number="31">Pulosesh koshagi kortagat ke Rumi lashkaray masterá hál raset sajjahén Urshalimá shóreshé kaptag.</verse>
				<verse number="32">Áiá hamá damáná watá, sepáhig o apsaráni hamráhiá pa mardomán rasént. Wahdé mardomán lashkaray master o sepáhig distant, Pulosay latth o kotthesh bass kort.</verse>
				<verse number="33">Lashkaray master Pulosay kerrá átk, dazgiri kort o parmáni dát gón do zamzilá bebandanti. Cha mardomán josti gept ke “É kay ent o mayári ché ent?”</verse>
				<verse number="34">Mardom báz kukkár kanagá atant, harkasá áiay bárawá chizzé gwasht, paméshká lashkaray master cha rástén jáwará sarpad nabut o hokmi kort ke Pulosá kalátá bebarant.</verse>
				<verse number="35">Wahdé Pulos kalátay padánkán raset, cha mahlukay zahr o hezhmá sepáhig áiay baddh kanagá náchár butant,</verse>
				<verse number="36">chéá ke mahluk áiay randá kukkár kanán, gwashán at: “Eshiá bekosh.”</verse>
				<verse number="37">Hamá wahdá ke sepáhig Pulosá kalátá baragá atant, áiá gón Rumi lashkaray masterá gwasht: “Maná mókala dayay gón taw habaré bekanán?” Lashkaray masterá jost kort: “Záná, taw Yunáni zobáná balad ay?</verse>
				<verse number="38">Acha, taw hamá Mesri naay ke nóki shóreshi kortagat o chár hazár yágién mardomi gón wat gyábáná bortagat.”</verse>
				<verse number="39">Pulosá darráént: “Enna, man Yahudié án o Kilikiahay damagay námién shahr Tarsusay mardomé án. Maná bell ke gón é mardománi mocchiá kammé habar bekanán.”</verse>
				<verse number="40">Lashkaray masterá mannet, Pulos átk o kalátay padánkáni sará óshtát o gón dastay sorénagá mardomi bétawár kortant. Wahdé mardom bé trekk o tawár butant, gorhá Pulosá gón áyán Ebráni zobáná habar kort o gwashti:</verse>
			</chapter>
			<chapter number="22">
				<verse number="1">“Oo pet o brátán! Maná é hakká bedayét ke shomay démá wati démpániá bekanán.”</verse>
				<verse number="2">Wahdé mardomán dist ke á Ebráni zobáná gón áyán habar kanagá ent, géshter bétawár butant. Áiá gwasht:</verse>
				<verse number="3">“Man Yahudié án o mani pédáeshay jágah, Kilikiahay damagá, Tarsusay shahr ent, bale mani rost o rodóm hamedá Urshalimá butag. Gámálial mani ostád butag o may pet o pirokáni sarjamén Sharyat man cha hamáiá dar bortag. Pa Hodá o áiay razáyá báz wáhagdár o hodónák butagán, anchosh ke maróchi shomá hodónák ét.</verse>
				<verse number="4">Man ‘É Ráhay’ mannóger ázár dátag o koshagi ham kortagant, mardén wa mardén ant, janén ham geptag o bandi kanáéntagant.</verse>
				<verse number="5">Masterén dini péshwá o sajjahén kamásháni diwán mani bárawá gwáhi dáta kant. Áyán pa Dameshkay Yahudi brátán maná kágad dátagat tán ódá berawán, óday báwarmandán begerán o pa sezá dayagá Urshalimá byárán.</verse>
				<verse number="6">Ráhá, wahdé Dameshkay shahray nazzikká rasetagatán, némróchay wahdá anágat cha ásmáná mani chapp o chágerdá trondén rozhné drapshet.</verse>
				<verse number="7">Zeminá kaptán o tawáré eshkoton ke maná gwashti: ‘Shául, Oo Shául! Taw chéá maná ázára dayay?’</verse>
				<verse number="8">Man jost kort: ‘Oo wájah! Taw kay ay?’ Passawi dát: ‘Man Issá Náseri án, hamá ke taw áiá ázára dayay.’</verse>
				<verse number="9">Mani hamráhán rozhn dist, bale hamá ke gón man habar kanagá at, áiay tawáresh naeshkot.</verse>
				<verse number="10">Joston kort: ‘Oo Hodáwand! Man ché bekanán?’ Hodáwandá maná passaw dát: ‘Pád á, Dameshkay shahrá beraw, hamá sajjahén kár ke tará kanagi ant, ódá tará gwashaga bant.’</verse>
				<verse number="11">Hamráhán maná dastá gept o Dameshkay shahrá bort, chéá ke cha hamá trondén rozhnay gendagá mani chammáni rozhnái shotagat.</verse>
				<verse number="12">Ódá Hannániá námén yakk mardé at ke Hodádóst o Sharyatay páband at o sajjahén jahmenendén Yahudiáni nyámá washnámén mardé at.</verse>
				<verse number="13">Mani kerrá átk o óshtát o gwashti: ‘Oo mani brát Shául! Tai chammáni rozhnái per betarrát o maym bekanátay.’ Hamá damáná mani chamm padá rozhná butant o man á dist.</verse>
				<verse number="14">Gorhá Hannániáyá gón man gwasht: ‘May pet o pirokáni Hodáyá tará gechén kortag tán áiay razáyá bezánay, áiay “Pák o Nékéná” begenday o áiay tawárá cha áiay jenday dapá beshkonay.</verse>
				<verse number="15">Báyad ent pa sajjahénán wati eshkotagén o distagénáni gwáhiá bedayay.</verse>
				<verse number="16">Nun chéá mahtal ay? Pád á, Issáay námá beger, pákshódi bekan ke cha wati gonáh o mayárán pák o palgár bebay.’</verse>
				<verse number="17">Randá wahdé Urshalimá átkán, yakk róché pa dwáyá mazanén parasteshgáhá shotán, dwáay wahdá maná shobén o elhámé raset.</verse>
				<verse number="18">Issá Masihon dist ke maná gwashti: ‘Zutt kan. Cha Urshalimá dar kap, chéá ke eday mardom mani bárawá tai gwáhiá namannant.’</verse>
				<verse number="19">Man gwasht: ‘Oo Hodáwand! Á wa zánant ke man har jágah, kanisahán shotagán o tai báwarmand jatag o jél kanáéntagant.</verse>
				<verse number="20">É habará ham zánant ke wahdé tai shahid Estipánay hón réchag but, man hamódá óshtátagatán o pa áiay koshagá rázig atán o áiay hónigáni god o poccháni negahpán atán.’</verse>
				<verse number="21">Padá Hodáwandén Issáyá maná gwasht: ‘Beraw, chéá ke man tará durén hand o damagán darkawmáni kerrá ráha dayán.’”</verse>
				<verse number="22">Mardom tán haminchoká Pulosay habarán gósh dáragá atant, bale é habari ke kort nun kukkár kort o gwashtesh: “É mard koshag o gár kanag bebit ke zenda nakarzit.”</verse>
				<verse number="23">Áyán kukkár kort, wati gwaray kabáh o jámagesh kasshetant o hákshániesh kort.</verse>
				<verse number="24">Rumi lashkaray masterá parmán dát ke Pulosá kalátá bebarant o shallák bejanant o cha áiá jost o pors bekanant tán zánag bebit mardom chéá áiay sará kukkár kanagá ant.</verse>
				<verse number="25">Wahdé Pulosesh pa shallák janagá bast, áiá hamódá cha óshtátagén apsará jost kort: “Man Rumi báshendahé án. Kánuná, é rawá ent ke shomá bé hokmay borragá Rumi báshendahéá shallák bejanét?”</verse>
				<verse number="26">Wahdé apsará é habar eshkot, lashkaray masteray kerrá átk o gwashti: “Oo wájah! Taw ché kanagá ay? É mard Rumi báshendahé.”</verse>
				<verse number="27">Lashkaray master, Pulosay kerrá shot o josti kort: “Begwash, pa rásti taw Rumi báshendahé ay?” Pulosá passaw dát: “Haw, man Rumi báshendahé án.”</verse>
				<verse number="28">Masterá gwasht: “Man pa Rumi báshendah bayagá bázén zarré dátag.” Pulosá darráént: “Man cha pédáeshá Rumi báshendahé án.”</verse>
				<verse number="29">Á sepáhig ke cha Pulosá jost o pors kanagá atant, hamá damáná cha áiá poshtá kenzetant. Wahdé lashkaray master sarpad but ke Pulos Rumi báshendahé o áiá band kanáéntag, wat ham torseti.</verse>
				<verse number="30">Lótheti sharr bezánt Yahudi Pulosay sará chónén bohtámé janant, paméshká domi róchá Pulosi cha bandijáhá dar kort o parmáni dát Yahudiáni mazanén dini péshwá o sarókáni diwánay sajjahén básk diwáná benendant. Gorhá Pulosi áwort o áyáni démá pésh kort.</verse>
			</chapter>
			<chapter number="23">
				<verse number="1">Pulosá sarókáni diwáná nendókén báskáni némagá tachkátachk cháret o gwasht: “Oo brátán! Man tán maróchigén róchá wati zend gón pák o palgárén jabin o wejdáné pa Hodáay razáyá gwázéntag.”</verse>
				<verse number="2">É habará o rand, masterén dini péshwá Hannániáyá Pulosay pahnátá óshtátagén mardom parmán dátant ke áiay dapá shahmát bejanant.</verse>
				<verse number="3">Gorhá Pulosá gwasht: “Hodá tará jant, oo espéti per moshtagén diwál! Taw Sharyatay rahbandáni randgiriá mani mayár o bémayáriay gisshénagá edá ay, bale é káray badalá gón mani shahmát janáénagá Sharyatay rahbandán próshagá ay.”</verse>
				<verse number="4">Pulosay kashá óshtátagén mardomán gón áiá gwasht: “Tará lajja nakant Hodáay náméntagén dini péshwáyá béezzata kanay?”</verse>
				<verse number="5">Pulosá passaw dát o gwasht: “Oo brátán! Man nazántag ke é, Hodáay náméntagén masterén dini péshwá ent. Chéá ke nebeshtah ent ‘wati kawmay péshwáyá bad o rad magwashét.’ ”</verse>
				<verse number="6">Pulos sahig at ke sarókáni diwánay lahtén básk, Saduki o lahtén Parisi ant, paméshká áiá pa borztawári darráént: “Oo brátán! Man Parisié án o mani pet o pirok ham Parisi butagant, maróchi é hakdiwánay démá paméshká óshtárénag butagán ke mani báwar o omét ent ke Hodá mordagán padá zendaga kant.”</verse>
				<verse number="7">Anchosh ke áiá é habar kort, sarókáni diwánay Parisi o Saduki báskáni nyámá jérhahé pád átk o diwán do bahr but.</verse>
				<verse number="8">Sadukiáni báwar esh ent ke mordag padá zendaga nabant o na préshtag hast o na ruh, bale Parisi é sajjahénána mannant.</verse>
				<verse number="9">Báz ják o jik but o Parisiáni Sharyatay lahtén zánógerá pa namannag gwasht: “Má pa é mardá hecch mayáré nagendén, balkén yakk ruh yá préshtagéá gón eshiá habar kortag.”</verse>
				<verse number="10">Wahdé áyáni nyámá arh o janjál géshter but, lashkaray masterá torset, chó mabit Pulosá bejanant o chondh chondh bekanant, paméshká sepáhigi parmán dátant ke jahlád berawant, Pulosá cha áyáni nyámá pa zór dar bekanant o kalátá bebarant.</verse>
				<verse number="11">Hamá shapá Hodáwandén Issá Pulosay démá átk o óshtát. Gwashti: “Oo Pulos! Delá mazan kan, anchosh ke taw Urshalimay shahrá pa mani mestágá sháhedi dátag, hamé dhawlá Rumay shahrá ham tará sháhedi dayagi ent.”</verse>
				<verse number="12">Domi sabáhá, lahtén Yahudiá pandalé jórhént o watmánwatá sawgendesh wárt ke tán Pulosá makoshant, na ápa warant o na warag.</verse>
				<verse number="13">Pléndh o petnah sáchókén mardom cha chelá géshter atant.</verse>
				<verse number="14">Mazanén dini péshwá o kawmay kamásháni kerrá shotant o gwashtesh: “Má pa del sawgend wártag ke tán Pulosá makoshén heccha nawarén.</verse>
				<verse number="15">Paméshká shomá gón sarókáni diwáná hórigá, lashkaray masterá begwashét ke á Pulosá shomay kerrá byárit. Gón lashkaray masterá shomay nimmón é bebit ke shomá Pulosay bárawá géshter zánag o jost o pors kanaga lóthét. Má tayár én, rasagá pésar, ráhá áiá koshén.”</verse>
				<verse number="16">Bale Pulosay gohárzátk ke cha é pandalá sahig but, kalátá shot o Pulosi sahig kort.</verse>
				<verse number="17">Pulosá yakk Rumi pawji apsaré lóthet o gwashti: “É warnáyá wati masteray kerrá bar ke eshiá chizzé gwashagi ent.”</verse>
				<verse number="18">Áiá warná wati masteray kerrá bort o gwashti: “Maná kaydién Pulosá lóthetag o gwashtag ke é warnáyá tai kerrá byárán, chéá ke eshiá gón taw chizzé gwashagi ent.”</verse>
				<verse number="19">Lashkaray masterá warnáay dast gept o yakk kerré bort o jost kort: “Tará gón man chónén habaré hast?”</verse>
				<verse number="20">Áiá gwasht: “Lahtén Yahudiá shawr kortag ke tará begwashant bándá Pulosá diwánay démá pésh bekanay, pa é shawrá áyáni nimmón esh ent ke á Pulosay bárawá géshter jost o pors kanaga lóthant,</verse>
				<verse number="21">Bale taw áyáni é habaray mannagá tayár mabay, chéá ke cha áyán chell mardomá gésh, ráhá Pulosay sará orosh kanag o áiay koshagá tayár ent. Áyán sawgend wártag ke tán Pulosá makoshant, na ápa warant o na warag. Á tayár neshtagant o wadárig ant ke taw áyáni wáhagá bemannay.”</verse>
				<verse number="22">Lashkaray masterá warná roksat kort o gwasht: “Hechkas sahig mabit ke taw maná é hál dátag.”</verse>
				<verse number="23">Gorhá lashkaray masterá do apsar lóthet o gwashtant: “Do sad payádagén sepáhig, haptád aspswár o do sad nayzahbandén sepáhig tayár bekanét ke enshapi, sáhat nohá Kaysariahá berawant,</verse>
				<verse number="24">pa swáriá, Pulosá asp ham bedayét tán áiá pa wasshi o salámati, wáli Piliksay kerrá berasénant.”</verse>
				<verse number="25">Lashkaray masterá, Rumi wáliay námá yakk kágadé ham é dhawlá nebesht:</verse>
				<verse number="26">“Cha Klawdius Lisiásay némagá pa sharapdárén wáli Piliksay námá: Salám o drót!</verse>
				<verse number="27">É mard, Yahudián geptagat o áiá koshagi atant. Bale wahdé man sahig bután ke á Rumi báshendahé, gorhá gón sepáhigán shotán o man cha áyáni dastá rakként.</verse>
				<verse number="28">Man lóthet bezánán ke é marday sará chónén bohtámé janant, paméshká áyáni sarókáni diwánay démá pésh kort.</verse>
				<verse number="29">Sahig bután ke áiá wati Sharyatay jérhaháni sará mayárig kanagá ant o áiá hecch choshén káré nakortag ke kayd o band, yá markay sezáwár bebit.</verse>
				<verse number="30">Wahdé maná hál raset ke pa áiay koshagá pandalé sázag butag, hamá damáná tai gwará ráhon dát. Man, hamá mardom ke áiay sará bohtáma janant, parmán dátagant ke gón áiá wati arhá tai démá pésh bekanant.”</verse>
				<verse number="31">Gorhá sepáhigán, parmánay sará, hamá shapá Pulos cha Urshalimá zort o Antipátrisay shahrá rasént.</verse>
				<verse number="32">Domi róchá, aspswárén sepáhigesh Pulosay hamráhiá rawán dátant o wat kalátá per tarretant.</verse>
				<verse number="33">Kaysariahay rasagá, áyán kágad á damagay wáli Piliksá dát o Pulosesh áiay démá pésh kort.</verse>
				<verse number="34">Kágaday wánagá rand, wáliá cha Pulosá jost kort: “Taw kojám damagay mardomé ay?” Passawi dát: “Man Kilikiahay damagay mardomé án.”</verse>
				<verse number="35">Gorhá gón Pulosá gwashti: “Wahdé tai sará bohtám janókén mardoma káyant, man tai o áyáni habarán wat gósha dárán.” Gorhá áiá sepáhig hokm kortant ke Pulosá hamá kalátá bebarant ke Hirudis bádsháhá bastag o hamódá áiay negahpániá bekanant.</verse>
			</chapter>
			<chapter number="24">
				<verse number="1">Panch róchá rand, Yahudiáni masterén dini péshwá Hannániá gón kawmay lahtén kamásh o Tertulos námén wakiléá Kaysariahá shot, tán Pulosay sará wati bastagén bohtámá wáliay démá pésh bekanant.</verse>
				<verse number="2">Wahdé Pulos árag but, Tertulosá wáliay démá Pulosay sará bohtám é dhawlá pésh kort: “Marháhdárén wáli Piliks! Shomá é sardhagárá émenén dawr o bárigé áwortag o cha wati durchári o kárzántiá, pa eday mardomán gehbudi kár kanáéntag.</verse>
				<verse number="3">Paméshká má har jáh o har kojá tai báz mennatwár én.</verse>
				<verse number="4">Man géshén habar kanag o tará delsyáh kanaga nalóthán, bale pa kasteri gón taw dazbandia kanán ke may yakk o do habará gósh dár o márá wati mennatwár bekan.</verse>
				<verse number="5">Gapp esh ent ke é mard, Pulos, mazanén pléndh o petnahsázé o sarjamén donyáay Yahudiána shórénit. Náseri námén yakk náráhén thóliéay saróké.</verse>
				<verse number="6">Cha eshán o abéd, mazanén parasteshgáhay béhormati kanagay chen o lánchi ham kortagat ke má gept.</verse>
				<verse number="7">Lótheten áiá wati Sharyatay sará mayárig bekanén, bale lashkaray master Lisiásá, pa zór cha may dastá pach gept o bort. Paméshká má, áiay beddh o bohtám janók, tai kerrá ráh dayag butagén.</verse>
				<verse number="8">Nun taw wat áiá jost o pors bekan, hamá beddh o bohtám ke má áiay sará jatagant, áyáni rástiá sahig bebay.”</verse>
				<verse number="9">Yahudi ham gón áiá hamtawár butant o gwashtesh: “Harché ke Tertulosá gwashtag, hamé paymá ent.”</verse>
				<verse number="10">Nun wáli Piliksá Pulosay némagá eshárah kort ke á wati habarán bekant. Pulosá gwasht: “Mana zánán báz sál ent ke taw may Yahudi kawmay dádrasiá kanagá ay, paméshká pa deljami wati bémayáriay paddar kanagá gón taw habara kanán.</verse>
				<verse number="11">Agan taw jost bekanay gorhá zánay ke dwázdah róchá géshter nagwastag ke man pa parastesh kanagá Urshalimá shotagán.</verse>
				<verse number="12">Mazanén parasteshgáhá, maná hechkasá gón yakkéá pa jérhah o dapjáká nadistag, shahr o kanisahán ham mardom nashóréntagant.</verse>
				<verse number="13">É beddh o bohtámán ke annun mani sará janant, tai démá áyáni rástiá paddar korta nakanant.</verse>
				<verse number="14">Bale tai démá é habará mannán ke ‘É Ráhay’ randgir o mannók án ke mardom áiá náráhén dini thólié gwashant. Wati pet o pirokáni Hodáyá parastesha kanán o harché ke Tawrát o Nabiáni Ketábán nebeshtah ent, man áyáni báwarmand án.</verse>
				<verse number="15">Man ham, hamáyáni dhawlá, cha Hodáyá ométwár án o deljam án ke sajjahén mordag, nékén o badén, padá zendaga bant.</verse>
				<verse number="16">Paméshká, modám johda kanán ke gón Hodá o sajjahén mardomán mani jabin o wejdán pák o palgár bebit.</verse>
				<verse number="17">Nun lahtén sálán o rand, per tarret o Urshalimá átkán, tán hamá hayrátán ke maná pa komakk kanagá gón atant wati kawmá berasénán o korbánig ham bekanán.</verse>
				<verse number="18">Watá pák o palgár kortagat ke áyán maná mazanén parasteshgáhá dist, na mardománi mocchi o mérhié hastat o na ham áshóp o balwáé.</verse>
				<verse number="19">Bale Ásiáay damagay lahtén Yahudi hamódá at, agan áyán gón man jérhahé hastat, á tai kerrá byátkénant o maná mayárigesh bekortén.</verse>
				<verse number="20">Cha é mardomán jost kan, wahdé man Yahudiáni sarókáni diwánay démá pésh kanag bután, áyán pa man che mayáré rást o paddar kort,</verse>
				<verse number="21">abéd cha é yakkén habará ke man ódá jár jat o gwasht: ‘Man paméshká é hakdiwánay démá óshtárénag butagán ke gwashtagaton: “Hodá mordagán padá zendaga kant.”’”</verse>
				<verse number="22">É habaráni eshkonagá rand, Piliksá, ke “É Ráhay” bárawá zántkár at, hakdiwánay dádrasi démá nabort o gwashti: “Wahdé lashkaray master Lisiása kayt, hamá wahdá é arh gisshénaga bit.”</verse>
				<verse number="23">Gorhá, yakk pawji apsaré parmáni kort Pulosá angat bedárant, bale áiá géshter ásudagi bedayant o áiay dóst o sangatán ham cha áiay gendok o hezmatkáriá makan makanant.</verse>
				<verse number="24">Lahtén róchá rand, Piliks wati Yahudién zál Drusiláay hamráhiá átk o Pulosi ham lóthet o áwort. Gón Pulosá gwashti: “Issá Masihay saray báwarmandiay bárawá cha taw géshter eshkonaga lóthán.”</verse>
				<verse number="25">Bale wahdé Pulosá hakk o ensáp, pahrézkári o jost o porsay áyókén róchay bárawá habar kort, gorhá Piliksá torset o gwashti: “Annun taw beraw, wahdé dazgatth nabután, tará padá lóthán.”</verse>
				<verse number="26">Á ométwár at balkén Pulos áiá chizzoké zarr lálecha dant, paméshká báz randá lóthet o áworti o gón áiá gapp o tránia kort.</verse>
				<verse number="27">Do sál hamé dábá gwast o Piliksay jágahá, Purkius Pestus wáli but. Piliksá pa Yahudiáni razá kanagá, Pulos bandijáhá dásht.</verse>
			</chapter>
			<chapter number="25">
				<verse number="1">Wáli Pestus, é damagay rasagá say róchá rand, cha Kaysariahá dém pa Urshalimá shot.</verse>
				<verse number="2">Ódá, mazanén dini péshwá o Yahudiáni sarókán áiay démá Pulosay sará bohtám jat o</verse>
				<verse number="3">dazbandiesh kort ke áyán wati mennatwár bekant o Pulosá Urshalimá ráh bedant. Shawresh kortagat ke Pulosay áyagay wahdá, ráhá áiay sará orosh bekanant o bekoshanti.</verse>
				<verse number="4">Pestusá passaw dát: “Pulos Kaysariahá bandig ent, maná wat pa hamé zuttán hamódá rawagi ent.</verse>
				<verse number="5">Cha shomá lahtén master o kamásh mani hamráhiá hamódá byayt, agan áiá mayár o gonáhé kortag gorhá hamódá áiay sará bohtám bejanét.”</verse>
				<verse number="6">Hasht tán dah róchá gón áyán nendagá rand, Pestus Kaysariahá per tarret. Domi róchá áiá hakdiwán kort o hokmi dát ke Pulosá byárant.</verse>
				<verse number="7">Wahdé Pulosesh áwort, cha Urshalimá átkagén Yahudi áiay chapp o chágerdá mocch butant o áiay sará bázén bohtámesh jat, bale áyán cha á bohtámán yakké ham, rást paddar kort nakort.</verse>
				<verse number="8">Pulosá pa wati bémayáriay paddar kanagá darráént: “Man pa Yahudi Sharyat o mazanén parasteshgáh o pa Rumay Kaysará, hecch dhawlén rad o nárahbandén káré nakortag.”</verse>
				<verse number="9">Bale Pestusá lóthet Yahudián wati mennatwár bekant, paméshká cha Pulosá josti kort: “Taw Urshalimay rawagá razá ay, ke man hamódá hakdiwán bekanán o é arhá begisshénán?”</verse>
				<verse number="10">Pulosá gwasht: “Man Rumay Kaysaray hakdiwánay démá óshtátagán. Mani dádrasi báyad hamedá bebit. Anchosh ke taw wat sharra zánay man pa Yahudián hecch mayár o gonáhé nakortag.</verse>
				<verse number="11">Agan man anchén mayáré bekortén ke markay sezáyá hakdár buténán, gorhá markay sezáay saggagá ham tayár butagatán, bale agan mani sará Yahudiáni é bohtám rást naant, hechkas maná pa koshagá áyáni dastá dáta nakant. Maná Kaysaray hakdiwáná bebarét.”</verse>
				<verse number="12">Pestusá gón wati saláhkárán shawr kort o randá gwashti: “Taw Kaysaray hakdiwáná péshi lóthetag, hamódá pésh kanaga bay.”</verse>
				<verse number="13">Kammé róchán o rand, bádsháh Agripás wati gohár Bernikiay hamráhiá, pa Pestusay mobárakiá Kaysariahá átk o</verse>
				<verse number="14">tán bázén róchéá hamódá mant. Pestusá bádsháhay démá Pulosay bárawá trán kort o gwasht: “Mani kerrá bandigé hastent ke wáli Piliksá eshtag.</verse>
				<verse number="15">Wahdé Urshalimá shotagatán, Yahudiáni mazanén dini péshwá o kamáshán áiay sará bohtám jat o maná gwashtesh ke mayárigi bekanán.</verse>
				<verse number="16">Man gwashtant: ‘Rumiáni rahband esh ent, tán wahdé kaséá bohtám janókáni démá wati démpániay móh dayag mabit, á sezá dayaga nabit.’</verse>
				<verse number="17">Wahdé áiay bohtám janók edá átkant, man áyáni é arhay gisshénagá dér nakort, domi róchá hakdiwáná neshtán o parmán dát ke Pulos pésh kanag bebit.</verse>
				<verse number="18">Wahdé bohtám janók pa habar kanagá pád átkant, áyáni bohtám chosh naatant ke man gomán kortagat.</verse>
				<verse number="19">É marday sará áyáni bohtám wati jenday dini habar o Issá námén mortagén mardéay bárawá atant ke Pulosa gwashit á zendag ent.</verse>
				<verse number="20">Man sarbatag o hayrán atán ke é arhá che paymá begisshénán? Paméshká cha Pulosá joston kort ke ‘Urshalimay rawagá razá ay, tánke é arh hamóday hakdiwáná gisshénag bebit?’</verse>
				<verse number="21">Bale Pulosá lóthet hamedá bemánit o Kaysar wat áiay arhá begisshénit. Paméshká man parmán dát, tán wahdé áiá Kaysaray darbárá ráh madayán, hamedá dárag bebit.”</verse>
				<verse number="22">Agripásá gwasht: “Man wat é marday habarán gósh dáraga lóthán.” Pestusá gwasht: “Bándá taw áiay habarána eshkonay.”</verse>
				<verse number="23">Domi róchá, Agripás o áiay gohár Berniki, gón mazanén shán o sharapéá, shahray pawji mansabdár o lahtén námdárén sarókáni hamráhiá, wáliay diwánjáhá átkant. Pestusá, Pulosay pésh kanagay parmán dát o Pulos diwánay démá árag but.</verse>
				<verse number="24">Pestusá gwasht: “Oo bádsháh Agripás o diwánay nendókén mardomán! É mardá ke shomá gendagá ét, Urshalim o Kaysariahay shahráni sajjahén Yahudián eshiay sará bázén bohtámé jatag o gón man kukkár kanán dazbandiesh kortag ke eshiá bekóshárénán.</verse>
				<verse number="25">Mani zánagá, eshiá choshén mazanén mayár o gonáhé nakortag ke koshag bebit, bale wahdé eshiá lóthet ke Kaysaray hakdiwáná pésh kanag bebit, gorhá man shawr kort Rumay shahrá ráhi bedayán.</verse>
				<verse number="26">Nun mani dastá eshiay bárawá pakkáén chizzé nést ke pa Kaysará benebisán. Paméshká, man Pulos pa shomá sajjahénán o géshter pa taw, oo bádsháh Agripás, pésh kortag tán jost o porsá rand, chizzé pa nebisagá dar begéján.</verse>
				<verse number="27">Chéá ke é bésar o bonén káré, man yakk bandigéá dém bedayán bale á bohtámán ke áiay sará janag butagant, manebisán.”</verse>
			</chapter>
			<chapter number="26">
				<verse number="1">Bádsháh Agripásá gón Pulosá gwasht: “Tará wati démpániay móh o mókal ent.” Pulosá dast borz kort o pa wati bémayáriay paddar kanagá habará lagget o gwashti:</verse>
				<verse number="2">“Oo sharapdárén bádsháh Agripás! Man bahtáwaré án ke maróchi tai démá pésh kanag butagán tán cha Yahudiáni sajjahén bohtámán wati démpániá bekanán.</verse>
				<verse number="3">Mana zánán ke taw Yahudiáni sajjahén dód o rabédag o áyáni jerhahán sharra zánay. Paméshká gón taw peryát o dazbandia kanán, mani habaráni sará gón sharrén sabr o ópáré delgósh gwar bekanay.</verse>
				<verse number="4">Sajjahén Yahudi sharra zánant ke mani zend che paymá butag o mani kasáni o warnái wati mardománi gwará o randá Urshalimá chón gwastag.</verse>
				<verse number="5">Báz wahd ent ke maná zánant o agan belóthant, é gwáhiá dáta kanant ke man Parisié butag o áyáni pábandterén dini rombá gón butagán.</verse>
				<verse number="6">Nun, paméshká hakdiwáná árag butagán ke Hodáay hamá labz o kawlay sarjam bayagá deljam o saddak án ke áiá gón may pet o pirokán kortag.</verse>
				<verse number="7">Pa hamé labz o kawlay sarjam bayagay ométá, may Yahudiáni dwázdahén kabilah shap o róch pa delsetki Hodáyá parastesha kanant. Oo marháhdárén bádsháh! Yahudi paméshká mani sará bohtám janagá ant ke man pa hamé kawlay sarjam bayagá saddak án.</verse>
				<verse number="8">Oo gósh dárókán! Chéá é habará manneta nakanét ke Hodá mordagán padá zendaga kant?</verse>
				<verse number="9">Yakk wahdé man ham báwar kortagat ke Issá Masihay námay namannag o áiay morid o mannógeráni ázár dayag, sharrén káré.</verse>
				<verse number="10">Urshalimá, hamé kárá kanagá atán. Gón mazanén dini péshwáyáni ehtiárá, cha Hodáay palgártagénán bázéné, bandi kortag o modám áyáni kóshárénagá hamshawr butagán.</verse>
				<verse number="11">Báz randá sajjahén kanisaháni tahá, man á pa kopr kanagá hojj kortagant. Maná badwáhi o kénagá anchosh ganók kortagat ke pa áyáni ázár rasénagá, dhanni shahrán ham shotagatán.</verse>
				<verse number="12">Yakk baré gón mazanén dini péshwáyáni sarjamén wák o ehtiárá, Dameshká ráhi atán.</verse>
				<verse number="13">Oo sharapdárén bádsháh! Némróchá hamé ráhá, anágat ásmáná cha róchá rozhnáterén shahmé diston. Hamá rozhn manig o mani hamráháni chárén némagán drapshet.</verse>
				<verse number="14">Má sajjahén zeminá kaptén, tawáré eshkoton ke Ebráni zobáná maná gwashagá at: ‘Shául, oo Shául! Taw chéá maná ázára dayay? Taw hamá káigerén gókay paymá ay ke shatay tusk o tézén sojjá lagata jant o watá táwána dant.’</verse>
				<verse number="15">Man jost kort: ‘Oo wájah! Taw kay ay?’ Hodáwandá passaw dát: ‘Man Issá án, hamá ke taw áiá ázára dayay.</verse>
				<verse number="16">Nun pád á, wati pádáni sará bósht, man paméshká pa taw paddar butagán ke tará wati sháhed o hezmatkár gechén bekanán, tán harché ke cha man distaget o démterá genday, pa áyán gwáhi bedayay.</verse>
				<verse number="17">Tará cha tai jenday kawmá o cha darkawmán, ke áyáni kerrá tará rawána dayán, rakkénán.</verse>
				<verse number="18">Tará paméshká áyáni kerrá ráha dayán, tán chammánesh pach bekanay. Á cha taháriá rozhnáiay némagá byáyant o cha Shaytánay porzórén dastá dém pa Hodáay ráhá betarrant, tán gonáhesh pahell kanag bebant o gón hamá mardomán sharikdár bebant ke cha mani saray báwarmandiá pák o palgár butagant.’</verse>
				<verse number="19">Oo bádsháh Agripás! Man cha á ásmáni shobénay mannagá sar táb nadát.</verse>
				<verse number="20">Pésará Dameshkay shahray mardománi nyámá, randá Urshalim o Yahudiahay sajjahén hand o damagáni mardománi kerrá o goddhá darkawmáni gwará ham shotán o é kolaw rasént ke cha wati gonáhán tawbah bekanant o Hodáay ráhá per betarrant o cha wati kárán paddar bekanant ke Hodáay ráhesh geptag.</verse>
				<verse number="21">Paméshká Yahudián maná mazanén parasteshgáhá gept o koshagay johdesh kort.</verse>
				<verse number="22">Bale Hodáyá maná tán maróchigá komakk kortag o nun edá óshtátagán o mazan o kasán, sajjahénáni démá gwáhia dayán. É habarán ke man kanagá án, cha Mussá o é dega nabiáni péshgóián dhann naant,</verse>
				<verse number="23">ke Masih báyad ent sakki o sóri besaggit, bemerit o cha sajjahénán pésar, cha mordagán zendag bebit, jáh bejant o pa wati kawm o darkawmán nur o rozhnay mestágay járá bejant.”</verse>
				<verse number="24">Hamedá, Pestusá pa borztawári Pulosay habaray tahá dawr kort o gwashti: “Oo Pulos! Taw bésár ay, tai géshén zánt o zánagá tará ganók kortag.”</verse>
				<verse number="25">Pulosá darráént: “Sharapdárén wáli Pestus! Man bésár naán, é chizz ke mana gwashán rást o hóshmandén habar ant.</verse>
				<verse number="26">Bádsháh Agripás wat é chizzáni bárawá sharra zánt o man pa deléri é habarán kanagá án, chéá ke deljam án, á cha é sargwastán sahig ent, é sajjahén yakk gwandhén kallag o kerréá wa nabutagant.</verse>
				<verse number="27">Marháhdárén bádsháh Agripás! Tará nabiáni sará báwar ent? Haw! Mana zánán ke tará báwar ent.”</verse>
				<verse number="28">Gorhá Agripásá gón Pulosá gwasht: “Tai hayálá, maná gón wati habarán chosh zutt Masihiáni ráhá áworta kanay?”</verse>
				<verse number="29">Pulosá passaw dát: “Zutt yá dér, bale man cha Hodáyá hameshiá lóthán ke éwaká taw na, harkas ke maróchi mani habarán gósh dáragá ent, mani dhawlá báwarmand bebit, bale pádi zamzilán mabant.”</verse>
				<verse number="30">Randá bádsháh o gón áiá wáli, Berniki o neshtagén mardom pád átkant.</verse>
				<verse number="31">Wahdé dar áyagá atant, watmánwat gwashagá atant ke “É mardá choshén mazanén mayáré nakortag ke jél kanag yá koshag bebit.”</verse>
				<verse number="32">Bádsháh Agripásá gón Pestusá gwasht: “Agan é mardá Kaysaray hakdiwáná péshi malóthetén, annun ázát kanag butagat.”</verse>
			</chapter>
			<chapter number="27">
				<verse number="1">Wahdé karár but má gón bójigá Itáliáyá berawén, gorhá Pulosesh gón dega lahtén bandigá, Julyus námén apsaréay dastá dát, ke cha Kaysaray lashkará at.</verse>
				<verse number="2">Má bójigéá swár but o ráh kaptén ke á cha Adrámitinay bandená átkagat o Ásiáay damagay é dega bandenán rawagi at. Tesálunikiay shahray Aristarkás námén Makdunié ham, é bójigá gón at.</verse>
				<verse number="3">Domi róchá, may bójigá Saydunay bandená nangar dawr dát. Apsar Julyus gón Pulosá mehrabán at o eshti ke Pulos berawt gón wati dóstán gendok bekant o áiay zaluratán purah bekanant.</verse>
				<verse number="4">Cha ódá padá ráh geptén bale gwát may démá at, paméshká má Kebresay jazirahay kash gept o érgwátá démá rawán butén.</verse>
				<verse number="5">Cha Kilikiah o Pampiliahay zerkerrán gwazán, Likiahay damagá, Mirahay shahrá átkén.</verse>
				<verse number="6">Ódá may pawji apsará dega bójigé dar gétk ke cha Mesray shahr Eskandariahá átkagat o Itáliáyá rawagá at. Áiá márá hamé bójigá swár kort.</verse>
				<verse number="7">Má tán bázén róchán madán madán démá shotén o pa hillaté Knidusay bandenay nazzikká átk o rasetén. Nun gwát may démá at, paméshká cha Kritay érgwátén pahnátá Salmunahay kerrá gwazán, démá shotén o</verse>
				<verse number="8">pa sakki o sórié “Zébá” námén bandenéá sar butén ke Lásiahay shahray nazzikká ent.</verse>
				<verse number="9">Bázén wahdé zawál butagat, tantaná Róchagay Aid ham gwastagat o daryáay sapar báz torsnák butagat, paméshká Pulosá á dháh dát o hozzhár kortant,</verse>
				<verse number="10">gwashti: “Oo wájahán! Man anchosha gendán ke sakkén bimnák o táwánbárén saparé may démá ent, na tahná pa bójig o bójigay bár o bonagá, pa may zendá ham.”</verse>
				<verse number="11">Bale pawji apsará Pulosay habaráni sará delgósh dayagay badalá, bójigay hodábond o náhodáay habar zortant.</verse>
				<verse number="12">Zemestáná á banden pa dáragá sharr naat, paméshká géshterénáni shawr hamesh at ke bójig cha ódá dar bekapit o agan buta kant, á Piniksay bandená watá berasénant o zemestáná ódá begwázénant. Piniksay banden, Kritay yakk bandené ke démi cha shomál o jonubá magrebay némagá ent.</verse>
				<verse number="13">Wahdé sobakkén zerbári gwát wassh wasshá kasshagá lagget, gománesh kort ke nun áyáni delay morád puraha bit. Gorhá bójigay nangaresh chest kort o Kritay jazirahay pahnátá gerán, tayábay nazzikká rawán butant.</verse>
				<verse number="14">Bale dér nagwast ke tuppánén gwátéá cha Kritá sar kort, ke áiá góricháni ródarátkay gwáta gwashant.</verse>
				<verse number="15">Bójig gón tuppáná dochár kapt o gwátay démi dásht nakort, paméshká má watá gwátay sepordah kort o chawl o mawján márá démá bort.</verse>
				<verse number="16">Má gwandhén Kawdá námén jazirahéay érgwátá, pa sakki bójigay kathi dastá áwort.</verse>
				<verse number="17">Kathiay sar géjagá rand, gón tayl o sádán bójigesh chapp o chágerdá mohrband kort ke maproshit. Torsetesh chosh mabit ke bójig, Sirtisay bazén rékáni tahá mén berawt, paméshká bójigay ácháresh ér gétk o bótk, nun gwát bójigá démá baragá at.</verse>
				<verse number="18">Bójig cha gwátay trondi o daryáay chawl o mawjáni mastiá chest o ér bayagá at, paméshká domi róchá, bójigay bár o bonagáni chagal dayagá laggetant.</verse>
				<verse number="19">Sayomi róchá, bójigay bázén kárgéj o sámánesh ham daste wat daryáyá dawr dátant.</verse>
				<verse number="20">Wahdé tán bázén róchán na róch gendaga but o na estár o tuppánén gwát ham kasshagá at, gorhá má pa wati zenday rakkagá hecch omét nakasshet.</verse>
				<verse number="21">Tán báz róchá waragesh ham nawártagat. Gorhá, Pulos áyáni démá óshtát o gwashti: “Oo mardán! Agan shomá mani habar bezortén o cha Kritá dar mayátkénét, may sará inchok sakki o sóri nakaptagat o inchok táwán ham narasetagat.</verse>
				<verse number="22">Bale nun gón shomá dazbandia kanán wati delá dhaddh kanét, bójiga boddhit bale shomay jendá heccha nabit.</verse>
				<verse number="23">É habará, man paméshká zánán ke dóshi cha hamá Hodáay némagá ke man áiayg án o áiay hezmatkár án, préshtagé átk, mani kashá óshtát o</verse>
				<verse number="24">gwashti: ‘Oo Pulos! Mators, taw báyad Kaysaray darbárá pésh kanag bebay, mán bójigá tai hamráh ham Hodáyá rakkéntagant.’</verse>
				<verse number="25">Oo brátán! Delá dhaddh kanét chéá ke maná Hodáay sará setk ent o deljam án, préshtagá harché maná gwashtag, allamá hamá dhawlá bit.</verse>
				<verse number="26">Bale may bójig yakk jazirahéá ména rawt.”</verse>
				<verse number="27">Chárdahomi shapá, may bójig angat Ádriátikay Zerá jombán o chest o ér bayán at. Shapnémá, jánshóán gomán kort ke tayábgwar nazzikk ent.</verse>
				<verse number="28">Gorhá ápay johliesh sódet o kesás kort ke bist gwáz at, wahdé bójig kammé démterá shot padá ápesh sódet o zántesh ke zeray johli pánzdah gwáz ent.</verse>
				<verse number="29">Torsetesh, chosh mabit ke bójig ápá gón kóhéá dhikk bwárt. Paméshká bójigay poshti némagá chár nangaresh daryáyá dawr dát o dwáesh kort ke zutter róch bebit.</verse>
				<verse number="30">Jánshó cha bójigá ér kapag o jehagá delmánag atant, paméshká áyán kathiay sád pach kortant o daryáyá ér gétk. Áyáni nimmón esh at ke cha démi némagá ham nangar ápá ér begéjant.</verse>
				<verse number="31">Pulosá gón pawji apsar o sepáhigán gwasht: “Agan jánshóán bójig yalah dát o jestant, gorhá shomá rakketa nakanét.”</verse>
				<verse number="32">Paméshká sepáhigán sád borretant o kathi daryáyá yalah dát.</verse>
				<verse number="33">Wahdé gwarbám nazzikk but, Pulosá sajjahén delbaddhi dát o gwashtant: “Shomá tán chárdah róchá wadár kortag ke bárén ché bit o ward o warákó dast ham najatag.</verse>
				<verse number="34">Paméshká man gón shomá dazbandia kanán chizzé bwarét tán zendag bemánét, cha shomá hechkasay saray mudáni thálé ham zyána nabit.”</verse>
				<verse number="35">Pulosá nán zortant, sajjahénáni démá Hodáay shogr gept o padá nán tronset o warag bongéj kort.</verse>
				<verse number="36">Cha eshiá sajjahénáni del dhaddh but o á ham waragá laggetant.</verse>
				<verse number="37">Bójigay tahá má do sad o haptád o shash mardom atén.</verse>
				<verse number="38">Wahdé waragesh wárt o sér kort, gallahén dánesh daryáyá dawr dátant tán bójig sobakter bebit.</verse>
				<verse number="39">Róch ke dar átk, tayábesh dist bale nazántesh kojám sardhagárá ant. Talagén hóré distesh ke tayábi rék at, shawresh kort, agan bebit bójigá hamé hórá sara géjant.</verse>
				<verse number="40">Nangaresh bótk o daryáyá yalah kortant. Bójigay sokkánesh ke gón sádán bastagat pach kort o bójigay démi némagay áchár borz kort, tánke tayábá sar bebant,</verse>
				<verse number="41">bale áp é jágahá talag at, paméshká bójigay démi némag rékáni tompéá mén shot o poshti némag cha mastén chawláni zórá proshagá lagget.</verse>
				<verse number="42">Sepáhigán kaydiáni koshagay shawr kort tán chó mabit ke cha áyán kasé ózhnág bekant o betachit,</verse>
				<verse number="43">bale pawji apsará pa Pulosay zenday rakkénagá sepáhig cha é kárá makan kortant o parmán dát ke agan kasé ózhnág korta kant, daryáyá kopp bekant o tayábá berawt,</verse>
				<verse number="44">é dega mardom, lahtén tahtagén dáráni komakká o lahtén bójigay é dega thokkoráni sará watá hoshkiá berasénant. É dhawlá sajjahén mardom pa wasshi o salámati tayábá ér kaptant.</verse>
			</chapter>
			<chapter number="28">
				<verse number="1">Wahdé má sajjahén pa wasshi o salámati hoshkiá ér kaptén gorhá zántén ke á jazirahay nám Málthá ent.</verse>
				<verse number="2">Óday mardomán gón má bédarwarén mehrabánia kort, hawr gwáragá at o sakk sárt at, áyán mazanén ásé rók kort o márá wasshátk kanáná gwasht: “Watá betápét o garm bekanét.”</verse>
				<verse number="3">Pulosá lahtén lansh o dár chet o mocch kort o anchosh ke ásay tahá dawr dayagá at, cha ásay garmiá yakk garrmáré dar átk o áiay dastá mangal but.</verse>
				<verse number="4">Mardomán wahdé Pulosay dastá patátagén már dist, watmánwatá gwashtesh: “Allamá é mard hónigé ke cha daryáyá rakketag bale nun ensápay hodá áiá zendagá naylit.”</verse>
				<verse number="5">Bale Pulosá wati dast chandhet, már ásá kapt o Pulosá hecch nabut.</verse>
				<verse number="6">Mardom cháragá atant ke allamá áiay jesm o ján gwáta gipt yá kapit o merit. Tán dérá wadáresh kort bale wahdé distesh áiá choshén hecch chizzé nabut, gorhá áyáni hayál badal but o gwashtesh: “É cha hodáyán yakké.”</verse>
				<verse number="7">Jazirahay sardár Publiusay melkat o jáydád nazzikk atant, sardár may kerrá átk o márá wati lógá borti o tán say róchá mehmáni kort.</verse>
				<verse number="8">Hamá róchán sardáray pet tapig at o láprechéá geptagat. Pulos áiay kerrá shot, dasti baddhá jat o gón wati dwáyá dráhi kort.</verse>
				<verse number="9">Randá á jazirahay é dega nájórhén mardom Pulosay kerrá átkant o dráh butant.</verse>
				<verse number="10">Áyán har paymá márá báz sharap dát o randá, rawagay wahdá pa sát o sapará harché tóshag ke márá pakár at dátesh.</verse>
				<verse number="11">Máltháay jazirahá say máhá jallagá rand, cha Eskandariahay shahrá átkagén bójigéá swár butén. Bójigay démi némagá daryáay járhén botáni neshán per at.</verse>
				<verse number="12">Wahdé bójig Sirákusay bandená raset, gorhá tán say róchá hamódá mahtal butén.</verse>
				<verse number="13">Má cha ódá ráh gept o Régiumay bandená átk o rasetén. Domi róchá zerbári gwátéá sar kort, sayomi róchá Putiuliay bandená rasetén.</verse>
				<verse number="14">Ódá má wati lahtén báwarmandén brát dist o áyán lóthet tán haptagéá áyáni kerrá bedárén. Cha ódá Rumay shahrá rasetén.</verse>
				<verse number="15">Wahdé óday báwarmandén brátán eshkotagat ke má pédák én, gorhá tán “Ápiusay Bázárá” o “Say Mosáperjáh” námén métagéá may péshwáziá átkant. Pulosá ke distant, áiá delbaddhié raset o Hodáay shogri gept.</verse>
				<verse number="16">Rumay shahray rasagá, Pulosá é mókal dayag but ke jetáén lógéay tahá, tahná gón yakk negahpánén sepáhigéá benendit.</verse>
				<verse number="17">Say róchá rand, Pulosá Rumay shahray Yahudiáni kamásh wati kerrá lóthetant. Wahdé átk o yakjáh butant, gón áyán gwashti: “Oo mani brátán! Harchont man pa wati kawm o pet o piroki dód o rabédagán hecch dhawlén radén káré nakortag, bale angat lahtén mardomá maná Urshalimá geráéntag o Rumiáni dastá dátag.</verse>
				<verse number="18">Rumián bázén patth o pólá rand, pa man hecch choshén mayáré nadist ke koshag bebán, paméshká lóthetesh maná yalah bedayant.</verse>
				<verse number="19">Bale Yahudián áyáni é shawr namannet, nun man náchár bután ke cha Kaysará pa wat ensáp belóthán, angat ham wati kawmay zangá najanán o maná cha áyán gelagé nést.</verse>
				<verse number="20">Paméshká shomárá wati kerrá lóthetag tán shomárá begendán o gapp o trán bekanén. Man pa ‘Esráilay armáná’ gón é zamzil o sánkalán bandig án.”</verse>
				<verse number="21">Gwashtesh: “Tai bárawá cha Yahudiahá pa má hecch kolaw o kágadé nayátkag o cha may brátán ke edá átkagant, na kaséá tai bárawá gón má hál o hawál kortag, na kaséá bad o radén habaré gwashtag.”</verse>
				<verse number="22">Bale má tai pegr o hayálán cha tai jenday dapá gósh dáraga lóthén. Parchá ke má zánén shomay Issái thóliay bárawá har jágah mardom bad gwashagá ant.</verse>
				<verse number="23">Áyán gón Pulosá pa gend o nendá yakk róché gisshént o á róchá, cha pésará géshter mardom Pulosay lógá átk o mocch but. Gorhá Pulosá sabáhá beger tán bégáhá gón áyán Hodáay bádsháhiay bárawá trán kort o gwáhi dát. Áiá cha Mussáay Sharyat o gwastagén Nabiáni Ketábáni gwáhi o dalilán é johd kort ke Issáay mannógeriá áyáni delán benádénit.</verse>
				<verse number="24">Áiay habaráni gósh dáragá rand lahtén báwarmand but bale dega lahténá báwar nakort.</verse>
				<verse number="25">Á watmánwat nátepák but o cha ódá shotant, bale áyáni rawagá pésar, Pulosá wati goddhi habar kort: “ Pákén Ruhá cha Eshayá nabiay zobáná gón shomay pet o pirénán chón wassh o rást gwashtag:</verse>
				<verse number="26">‘É kawmay gwará beraw o begwash: “gón góshána eshkonét, bale sarkecha nawarét, gón chammána chárét, bale nagendét,”</verse>
				<verse number="27">chéá ke é kawm sengdel butag, góshesh grán ant, áyán wati chamm bastagant chó mabit áyáni chamm begendant, áyáni gósh beshkonant, áyáni del bezánant o sarpad bebant o mani némagá per betarrant ke man áyán dráh bekanán.’</verse>
				<verse number="28">Paméshká man shomárá sahig o sarpada kanán ke cha Hodáay némagá rakkénagay é jár darkawmáni kerrá baraga bit, á gósha dárant.”</verse>
				<verse number="29">Wahdé Pulosá é habar gwasht, Yahudi pád átk o shotant o watmánwatá pa trondi dapjákesh kort.</verse>
				<verse number="30">Pulos tán do sálá wati jenday keréh kortagén lógéá jahmenend but o harkas pa gendoká byátkén áiá wasshátka kort.</verse>
				<verse number="31">Pa natorsi Hodáay bádsháhiay jária jat o Hodáwandén Issá Masihay bárawá mardomi tálima dátant o hechkaséá á, makana nakort.</verse>
			</chapter>
		</book>
		<book number="45">
			<chapter number="1">
				<verse number="1">Cha Issá Masihay hezmatkár, Pulosay némagá ke pa kásediá gwánk janag butag o zendi pa Hodáay wasshén mestágá wapk ent,</verse>
				<verse number="2">hamá wasshén mestág ke Hodáyá pésará wati nabiáni wasilahá, Pákén Ketábáni tahá wádah dátagat.</verse>
				<verse number="3">É mestág áiay Chokk bezán may Hodáwand Issá Masihay bárawá ent ke jesmi hesábá, Dáuday poshpad o óbádag ent. Wahdé cha mordagáni nyámá jáhi jat, Pákén Ruhay wák o kodratay sawabá Hodáay zórmandén Chokk zánag o jár janag but.</verse>
				<verse number="4"></verse>
				<verse number="5">Márá cha áiay némagá é rahmat o kásediay kár rasetag ke pa hamáiay námaygi, sajjahén darkawmáni nyámá anchén parmánbardárié byárén ke cha imáná kayt.</verse>
				<verse number="6">Gón áyán shomá ham hór ét, shomá ke gwánk janag butagét ke Issá Masihay bebét.</verse>
				<verse number="7">Pa Rumay hamá sajjahén mardomán ke Hodáyá dóst ant o gwánk janag butagant ke pák o palgár bebant. Cha may Hodáén Pet o Hodáwandén Issá Masihá pa shomá rahmat o émeni sar bát.</verse>
				<verse number="8">Har chizzá pésar, cha Issá Masihay ráhá pa shomá sajjahénán wati Hodáay shográ gerán, chéá ke shomay imánay tawár sajjahén donyáyá sheng butag.</verse>
				<verse number="9">Hamá Hodá ke man pa ján o del, gón áiay Chokkay wasshén mestágay sar kanagá áiay hezmatá kanán, wat sháhed ent ke wati dwáyáni tahá modám shomárá yáta kanán.</verse>
				<verse number="10">Mani dazbandi cha Hodáyá esh ent ke godhsará, gón hamáiay razáyá shomay kerrá rasagá kámyáb bebán,</verse>
				<verse number="11">chéá ke shomárá gendaga lóthán, tán pa shomá ruhánién thékié berasénán ke shomárá mohr o mohkam bekant,</verse>
				<verse number="12">bezán ke márá cha yakdomiay báwar o imáná delbaddhi berasit, cha manig o shomay imáná.</verse>
				<verse number="13">Oo brátán! Lóthán shomá bezánét báz randá wati delá shawron kortag shomay kerrá byáyán bale har randá yakk na yakk moshkeléá maná dáshtag. Mani wáhag at shomay nyámá bar o samaré bekatthán, hamá paymá ke cha á dega darkawmán katthetag.</verse>
				<verse number="14">Man, watá Yunáni o Barbar, dáná o nádánáni zemmawára zánán.</verse>
				<verse number="15">Paméshká, mani del báza lóthit shomárá ham ke Rumá nendók ét, mestág o bashárat bedayán.</verse>
				<verse number="16">Parchá ke cha Issáay wasshén mestágá pashal o sharmendag naán, é pa har hamá kasay rakkénagá Hodáay zór o twán ent ke báwara kant, awalá pa Yahudián o randá pa darkawmán.</verse>
				<verse number="17">Chéá ke Issáay wasshén mestágay tahá hamá páki o palgári paddara bit ke cha Hodáay némagá ent, hamá páki o palgári ke cha azal tán abad imánay sará óshtátag, anchosh ke nebisag butag: “Hamá ke cha imánay ráhá pák o palgár ent, zendaga mánit”.</verse>
				<verse number="18">Hodáay kahr o gazab cha ásmáná záhera bit o mardománi sajjahén béhodái o badkáriáni sará kapit, ke gón wati radkárián, rástiay ráhá lagatmála kanant.</verse>
				<verse number="19">Parchá ke á chizz ke Hodáay bárawá zánaga bit, pa áyán záher ent. Hodáyá á chizz pa áyán tachk o záher kortag.</verse>
				<verse number="20">Cha donyáay jórhénagá beger tán annun Hodáay chér o andémén jawhar, bezán áiay abadmánén zór o Hodái saresht cha áiay jórhéntagén chizzán gendag o zánaga bit, nun mardomán námah o nimmóné nést.</verse>
				<verse number="21">Harchont ke Hodáesha zánt, bale Hodái ezzatesha nadát o shogresha nagept. Eshiay badalá, wati náhudagén pegr o hayáláni tahá gomráh butant o áyáni násarpadén del taháriá póshet.</verse>
				<verse number="22">Harchont ke watá dáná gwashtesh bale hórh o ahmak butant.</verse>
				<verse number="23">Namiránén Hodáay shán o shawkatesh gón hamá botán sawdá kort ke hákién ensán, báli morg, chárpádén haywán o már o gójáni rang o dróshomá atant.</verse>
				<verse number="24">Paméshká Hodáyá á, áyáni delay sell o badén wáhagáni tahá yalah kortant tán gón nápákiá wati jesmán watmánwatá sobakk o béarzesh bekanant.</verse>
				<verse number="25">Áyán Hodáay hakk o rásti gón drógá sawdá kort o addh kanókén Hodáay badalá, addh kortagénáni parastesh o hezmatesha kort, hamá addh kanók ke tán abad satá o saná karzit. Anchosh ent, Ámin.</verse>
				<verse number="26">Paméshká Hodáyá ham á, áyáni sharmnákén hawá o hawasáni tahá yalah kortant. Áyáni janénán wati wapt o wábay aslén ráh yalah dát o náráhén keshká shotant.</verse>
				<verse number="27">Hamé paymá, mardénán gón wati janénán ráh o rahbandén nazzikki yalah dát o watmánwatá hawá o hawasáni ásá kaptant, mardénán gón mardénán sharmnákén kára kort o é badráhiáni allamén sezáesh jendá raset.</verse>
				<verse number="28">Áyán Hodápajjári porarzesh o allamén káré nazánt o Hodáyá ham á, bénangén pegr o hayáláni tahá yalah kortant tán náráhén káráni tahá bekapant.</verse>
				<verse number="29">Á cha har paymén badkári, gandagi, tamáh o badén hayálán porr o sarréch butagant, cha hasadd o konnat, hón o kósh, jang o jadal, mandr o préb o badwáhiá porr, mardománi báposhtá habar kanók,</verse>
				<verse number="30">bohtám janók, hodábézár, béadab, gorunák, bathák janók, badkerdiay jorhénók, pet o mátay náparmán,</verse>
				<verse number="31">ahmak, béwapá, béehsás o bérahm ant.</verse>
				<verse number="32">Harchont á cha Hodáay hokmá sahig ant ke choshén káráni kanók markay láhek ant, bale angat na tahná wat á kárána kanant, degaráni ham choshén káráni poshta bant.</verse>
			</chapter>
			<chapter number="2">
				<verse number="1">Paméshká taw, harkas ke bebay, wahdé degarán mayáriga kanay, tará ham ozré nést. Chéá ke gón degaréay mayárig kanagá, watá mayáriga kanay. Parchá ke taw wat hamá kárána kanay.</verse>
				<verse number="2">Má zánén Hodáay dádrasi áyáni sará barhakk ent ke é paymén kára kanant.</verse>
				<verse number="3">Taw, harkas bebay, wahdé degarán éra janay bale wat hamá kárána kanay, tai hayálá cha Hodáay dádrasiá rakkay?</verse>
				<verse number="4">Yá ke áiay mehrabáni o sabr o tahambolay ganjá béarzesha zánay o é chizzá sarpada nabay ke Hodáay mehrabániay maksad hamesh ent ke tará dém pa tawbah kanagá bebárt?</verse>
				<verse number="5">Bale taw gón wati nápashómán o sengén delá, pa kahr o gazabay róchá pa wat kahr o gazab ambára kanay, hamá róchá ke Hodáay ádelén dádrasi záhera bit.</verse>
				<verse number="6">Hodá harkasay mozzá áiay kortagén káráni hesábá dant.</verse>
				<verse number="7">Hamá ke gón sabr o ópár, nékén káráni sará mohr óshtátagant o shawkat, ezzat o namirániay randá ant, áyán namiránén zenda bakshit.</verse>
				<verse number="8">Bale pa watwáh o hamá mardomán wati kahr o gazabá gwárénit ke hakk o rástiay badalá badkáriay randgir ant.</verse>
				<verse number="9">Harkas ke badén kára kant, ranj o azábáni tahá kapit, pésará Yahudi o randá Yunáni.</verse>
				<verse number="10">Bale harkas ke nékia kant, shawkat, ezzat o émeniay wáhonda bit, pésará Yahudi o randá Yunáni.</verse>
				<verse number="11">Chéá ke Hodá ru o ryá nakant.</verse>
				<verse number="12">Á ke Sharyatá nazánant o cha Sharyatá dhann gonáhesh kortag, cha Sharyatá dhann tabáh o bérána bant o á ke Sharyatá zánant o Sharyatay chérá gonáhesh kortag, áyáni dádrasi Sharyatay hesábá bit.</verse>
				<verse number="13">Chéá ke tahná cha Sharyatay rahbandáni eshkonagá, kas Hodáay chammán pák o palgára nabit. Hamá kas pák o palgár zánaga bit ke Sharyatay rahbandáni sará kára kant.</verse>
				<verse number="14">Wahdé darkawm ke Sharyat pa áyán narasetag bale cha wati sareshtá anchén kára kanant ke Sharyatay rahbandá ant, á wati sará wat Sharyat ant, bell ke Sharyatesh nést.</verse>
				<verse number="15">Gón wati é kárán pésha dárant ke Sharyatay rahband áyáni delá naksh ant. Áyáni del o jabin pa eshiá gwáhia dant o pegr o hayálesh baré áyán mayárig o baré bémayára kanant.</verse>
				<verse number="16">É hamá róchá paddara bit ke Hodá cha Issá Masihay ráhá, mardománi chér o andémén pegráni dádrasiá kant, hamá dhawlá ke mani wasshén mestága gwashit.</verse>
				<verse number="17">Bale agan taw watá Yahudié zánay o Sharyatay sará tawkala kanay, agan gón Hodáyá wati nazzikkiay sará pahra banday,</verse>
				<verse number="18">agan cha Sharyatá tálim geragay sawabá Hodáay wáhagá zánay o gehteréná pajjáha káray,</verse>
				<verse number="19">agan deljam ay ke kóráni rahshón ay o pa áyán nuré ay ke tahárókiá ant,</verse>
				<verse number="20">agan hamá Sharyatay sawabá ke zánt o rástiay jawhar ent jáheláni tálim dayók o kódakáni ostád ay,</verse>
				<verse number="21">agan taw degarán tálima dayay, gorhá chéá wati jendá tálima nadayay? Taw ke dozziay helápá jára janay, bárén wat dozzia nakanay?</verse>
				<verse number="22">Taw ke zenáyá makan o manaha kanay, bárén wat zená nakanay? Tará ke cha botán naprat ent, bárén wat botáni parasteshgáhána napolay?</verse>
				<verse number="23">Taw ke Sharyatay sará pahra banday, bárén gón Sharyatay próshagá Hodáay béezzatiá nakanay?</verse>
				<verse number="24">Hamá paymá ke nebeshtah ent: “Shomay sawabá darkawm Hodáay námá béezzata kanant.”</verse>
				<verse number="25">Borrok o sonnatá hamá wahdá arzesh hast ke Sharyatá barjáh bedáray bale agan Sharyatá bepróshay gorhá bezán sonnat kanag nabutagay.</verse>
				<verse number="26">Agan á ke sonnat kanag nabutag bale Sharyatay rahbandán purah bekant, sonnat butagén hesába nabit?</verse>
				<verse number="27">Á ke jesmi sonnat kanag nabutag bale Sharyatay sará kára kant tará mayáriga kant. Bell ke tará nebeshtagén Sharyat o sonnat kanagay rasm hast, bale taw angat Sharyatá próshay.</verse>
				<verse number="28">Chéá ke Yahudi á naent ke sarzáherá Yahudi ent o anchosh ham rástén sonnat bayag, sarzáheri chizzé naent.</verse>
				<verse number="29">Yahudi hamá ent ke pa del Yahudi bebit o rástén sonnat delay tahá bit, cha Hodáay Ruhá bit, cha nebeshtagén labzá nabit. Choshén mardomá cha ensáná satá narasit, cha Hodáyá rasit.</verse>
			</chapter>
			<chapter number="3">
				<verse number="1">Gorhá Yahudi bayagay páedag ché ent o sonnatay arzesh ché buta kant?</verse>
				<verse number="2">Har paymá ke bechárén, esháni páedag báz ent. Awali gapp esh ent ke Hodáyá wati habar Yahudiáni sepordah kortag.</verse>
				<verse number="3">Bale agan cha áyán lahtén wapádár nabut, gorhá ché bit? Áyáni béwapái Hodáay wapádáriá halás o nákára kant?</verse>
				<verse number="4">Hechbar! Bell ke sajjahén mardom drógband bebant, Hodá rástgó ent! Hamá paymá ke nebisag butag: “Paméshká, taw ke habara kanay barhakk ay o dádrasiay wahdá kámyáb.”</verse>
				<verse number="5">Bale agan may badkári Hodáay páki o palgáriá paddara kant, gorhá ché begwashén? Hodá náensáp ent ke áiay kahr o gazab may sará kapit? (Nun man ensáni habar kanagá án.)</verse>
				<verse number="6">Hechbar chosh naent. Agan chosh butén gorhá Hodáyá che paymá donyáay dádrasi korta kort?</verse>
				<verse number="7">Balkén kasé begwashit: “Agan gón mani drógá Hodáay rásti géshter záher o paddara bit o áiay shán o shawkat master, gorhá chéá man angat pa gonahkáriá mayárig kanaga bán?”</verse>
				<verse number="8">Chéá magwashén: “Byáét badi kanén tán bar o samari néki bebit”? Hamá paymá ke lahtén mardom márá bohtáma jant o gwashit ke má chosh gwashagá én. Áyáni hakk ent ke mayárig kanag bebant.</verse>
				<verse number="9">Gorhá ché begwashén? May, Yahudiáni hál cha á degarán gehter ent? Na, hecch paymá gehter naent! Chéá ke má é habar paddar o pakká kortag ke sajjahén mardom, Yahudi o Yunáni, gonáhay bandig ant.</verse>
				<verse number="10">Anchosh ke nebeshtah ent: “Kass pahrézkár naent, hechkas.</verse>
				<verse number="11">Kass sarpada nabit, hechkas Hodáay shóházá naent.</verse>
				<verse number="12">Sajjahénán wati dém tarréntag o hóriá náhudag butagant, kass nékén kár kanagá naent, hechkas.</verse>
				<verse number="13">Gotth o galuesh práhén kabré, zobáná pa makr o prébá kára bandant, garrmáray zahresh lontháni chérá ent o</verse>
				<verse number="14">dapesh cha baddwái o jawr o kocchalá porr ant,</verse>
				<verse number="15">pa hónay réchagá eshtápa kanant,</verse>
				<verse number="16">har jáh ke rawant, béráni o bazzagia kárant,</verse>
				<verse number="17">sohl o émeniay ráhesh nazántag o</verse>
				<verse number="18">áyáni chammán Hodátorsi nést.”</verse>
				<verse number="19">Nuna zánén, Sharyat har ché ke gwashit pa hamá mardomán ent ke Sharyatay sáhegá ant, tán sajjahén dap band bebant o sarjamén donyá Hodáay bárgáhá mayárig bebit.</verse>
				<verse number="20">Parchá ke hechkas cha Sharyatay kár bandagá Hodáay démá pahrézkár zánaga nabit, chéá ke Sharyat mardomá sarpada kant ke gonáh chéé.</verse>
				<verse number="21">Bale nun cha Sharyatá dhann, Hodáay bakshetagén páki o palgári záher butag ke Sharyat o nabián pa áiá gwáhi dátag.</verse>
				<verse number="22">Issá Masihay sará báwarmandi, é pákiay bakshesh o thékiá pa sajjahén báwarmandána rasénit o pa kassá hecch park o péré ellaga nabit.</verse>
				<verse number="23">Parchá ke sajjahénán gonáh kortag o cha Hodáay shán o shawkatá dur ant,</verse>
				<verse number="24">bale gón Hodáay rahmatay thékiá o hamá rakkénagá ke cha Issá Masihay némagá ent, pák o palgár zánaga bant.</verse>
				<verse number="25">Hodáyá á pésh kort tán cha báwaray ráhá gón wati hóná hamá korbánig bebit ke gonáhána bakshit. É kári pa wati adlay pésh dáragá kort, parchá ke gón wati Hodái ópárá cha pésarigén gonáhán sar gwastagat.</verse>
				<verse number="26">Hodáyá paméshká chosh kort tán maróchigén wahdá pésh bedárit ke á, ádel ent o hamá kasá pák o palgára kant ke Issáay sará báwarmanda bit.</verse>
				<verse number="27">Gorhá che chizzay sará pahr bebandén? Pa pahrá jágahé nést. Kojám ráh o rahbanday sará eshiá zánén? Nékén kár o kerday rahbanday sará? Na, báwar o imánay rahbanday sará.</verse>
				<verse number="28">Chéá ke may báwar esh ent ke ensán cha báwarmandiá pák o palgár zánaga bit, cha Sharyatay káráni kanagá na.</verse>
				<verse number="29">Hodá éwaká Yahudiáni Hodá ent? Darkawmáni Hodá naent? Albat, á darkawmáni ham Hodá ent,</verse>
				<verse number="30">parchá ke Hodá wa yakké o sonnat kortagén o sonnat nakortagénán, cha yakkén imán o báwaray ráhá pák o palgára kant.</verse>
				<verse number="31">Gorhá cha báwaray ráhá má Sharyatá próshén o harába kanén? Hechbar! Má Sharyatá mohrtera kanén.</verse>
			</chapter>
			<chapter number="4">
				<verse number="1">Gorhá ché begwashén, Ebráhém ke jesmi hesábá may bonpirok ent, áiá ché katthet?</verse>
				<verse number="2">Agan Ebráhém cha wati kár o kerdá pák o palgár zánag butén, áiá chizzé hastat ke áiay sará pahr bekant, bale Hodáay chammán chosh naent.</verse>
				<verse number="3">Pákén Ketáb ché gwashit? Ebráhémá Hodáay sará báwar kort o hamé báwar pa áiá, páki o palgárié hesáb but.</verse>
				<verse number="4">Nun kasé ke kára kant, áiay mozz, tohpah o thékié hesába nabit, áiay hakk ent.</verse>
				<verse number="5">Bale á ke nékén káráni sará tawkala nakant, hamá Hodáay sará tawkala kant ke radkár o béhodáyán pák o palgára kant, áiay báwar pa áiá páki o palgári hesába bit.</verse>
				<verse number="6">Hamé paymá Dáud ham hamá mardomay bahtáwariay habará kant ke Hodá cha áiay kár o kerdá dhann áiá pák o palgár hesába kant o gwashit:</verse>
				<verse number="7">“Bahtáwar ant hamá ke Hodá cha áyáni násharián sar gwastag o gonáhesh bakshag butagant.</verse>
				<verse number="8">Bahtáwar ent hamá ke Hodáwand áiay gonáhá hechbar hesábá mayárit.”</verse>
				<verse number="9">É bahtáwari tahná pa hamáyán ent ke sonnat kanag butagant? Yá pa áyán ent ham ke sonnat kanag nabutagant? Má gwashén ke Ebráhémay báwar, pa áiá páki o palgári hesáb but.</verse>
				<verse number="10">Chónén hál o jáwaréá chosh but? Sonnat bayagá pésar yá sonnat bayagá rand? Pakká ent ke sonnat bayagá pésar pák o palgár hesáb árag but, randá na.</verse>
				<verse number="11">Bale sonnat bayagay nesháni áiá raset tán pa áiay páki o palgáriá mohr o nakshé bebit ke sonnat bayagá pésar, cha báwaray ráhá hastati. Maksad esh at ke Ebráhém hamá sajjahén mardománi pet zánag bebit ke bé sonnat bayagá imána kárant o é dhawlá á ham pák o palgár hesába bant.</verse>
				<verse number="12">Hamé paymá, Ebráhém áyáni ham pet ent ke na tahná sonnat kanag butagant, imánay ráhá gám ham janagá ant, hamá ráhá ke may pet Ebráhémá cha sonnat bayagá pésar gáma jat.</verse>
				<verse number="13">Ebráhém o áiay nasl o padréchá é wádah ke á jahánay mirásdára bant cha Sharyatay ráhá naraset, cha páki o palgáriay ráhá raset ke cha imáná kayt.</verse>
				<verse number="14">Parchá ke agan Sharyatay randgir o mannók mirásdár buténant, báwar béarzesh o wádah bémáná at,</verse>
				<verse number="15">chéá ke Sharyat kahr o gazaba kárit. Bale ódá ke Sharyat néstent, Sharyat próshag ham nabit.</verse>
				<verse number="16">Paméshká, wádah báwaray sará óshtátag, tán wádahay bonred rahmat bebit o áiay sarjam bayag pa Ebráhémay sajjahén nasl o padréchá zamánat kanag bebit. É wádah tahná pa Sharyatay randgir o mannókán mabit, pa áyán ham bebit ke gón Ebráhémay imáná sharikdár ant, parchá ke Ebráhém má sajjahénáni pet ent.</verse>
				<verse number="17">Anchosh ke nebisag butag: “Man tará bázén kawmáni pet kortag.” Gorhá, Hodáay chammán á may pet ent, hamá Hodá ke Ebráhémá áiay sará báwar kort, á ke mordagán zendaga kant o néstiá gwánka jant o hasta kant.</verse>
				<verse number="18">Wahdé hecch omété néstat, Ebráhémá gón ométwári báwar kort ke bázén kawméay peta bit. Anchosh ke Hodáyá gón Ebráhémá gwashtagat: “Tai poshpad o óbádag estáráni kesásá báza bant.”</verse>
				<verse number="19">Wahdé wati bésáhén jesm o jáni cháret, parchá ke Ebráhémá kamm o gésh sad sál at, yá hamá wahdá ke Sárahay santhi o béchokkii dist, á wati báwaray sará sost nabut.</verse>
				<verse number="20">Hodáay wádahay sará, Ebráhém bébáwar nabut o shakki nakort, á wati báwaray sará mohr óshtát o Hodái shán o shawkat dát.</verse>
				<verse number="21">Saddak at ke Hodáyá é wák hast ke wati wádahá purah bekant.</verse>
				<verse number="22">Paméshká cha Hodáay némagá “pák o palgár hesáb árag but”.</verse>
				<verse number="23">Pákén Ketábay é labz ke “hesáb árag but” tahná pa Ebráhémá nebisag nabutag,</verse>
				<verse number="24">pa má ham nebisag butag. Má ham cha Hodáay némagá pák o palgár hesáb áraga bén, má ke Hodáay sará báwara kanén ke áiá may Hodáwand Issá cha mordagán jáh janáént.</verse>
				<verse number="25">Issá pa may gonáhán, markay dastá dayag but o pa may pák o palgár kanagá, cha mordagán jáh janáénag but.</verse>
			</chapter>
			<chapter number="5">
				<verse number="1">Nun ke báwarmandiay sawabá pák o palgár zánag butagén, cha may Hodáwand Issá Masihay ráhá mayg o Hodáay nyámá sohl o wassháni barjáh dárag butag.</verse>
				<verse number="2">Cha Issá Masihay ráhá, é rahmatay darwázag ham pa má pach kanag butag o annun rahmatáni sáhegá óshtátagén, wati é ométay sará gal o shádehi ham kanén ke Hodáay shán o shawkatá sharikdára bén.</verse>
				<verse number="3">Tahná eshiay sará na, wati sakkiáni sará ham gal o shádehia kanén, chéá ke zánén sakkiay bar o samar sabr o ópár ent.</verse>
				<verse number="4">Ópár, shaksiat addha kant o shaksiat ométa kárit.</verse>
				<verse number="5">Omét márá delprósh bayagá naylit, chéá ke Hodáay mehr may delá ér réchag butag, cha hamá Pákén Ruhay ráhá ke márá bakshag butag.</verse>
				<verse number="6">Gisshéntagén wahdá, Masihá wati sáh pa radkár o béhodáyán dát, á wahdá ke má angat nezór o béwas atén.</verse>
				<verse number="7">Moshkelá chosha bit ke kasé pa nék o pákén mardoméá cha wati sáhá sar begwazit, chónáhá buta kant kaséá é tahm o joriat bebit ke wati sáhá pa nékén mardoméá bedant.</verse>
				<verse number="8">Bale Hodá may sará wati mehrá chosh paddara kant: hamá wahdá Masih pa maygi mort ke má angat gonahkár atén.</verse>
				<verse number="9">Paméshká, nun ke má cha áiay hónay ráhá pák o palgár zánag butagén, angat deljamter én ke áiay sawabá cha Hodáay kahr o gazabá rakkénaga bén.</verse>
				<verse number="10">Agan á wahdá ke angat Hodáay dozhmen atén, cha áiay Chokkay markay ráhá gón áiá pa sohl o wasshániá rasénag butén, gorhá nun ke pa sohl o wasshániá rasetagén, sakk deljamter én ke áiay zenday sawabá rakkénaga bén.</verse>
				<verse number="11">Bale na tahná pa haminchoká, má cha wati Hodáwand Issá Masihay ráhá Hodáay sará pahra bandén, hamá Issá ke áiay sawabá annun márá sohl o wassháni rasetag.</verse>
				<verse number="12">Gorhá hamá paymá ke gonáh yakk kaséay sawabá jaháná átk o mark cha gonáhá, hamé dhawlá mark ham sajjahén mardománi nyámá sheng o tálán but, chéá ke sajjahénán gonáh kort.</verse>
				<verse number="13">Cha Sharyatá pésar, gonáh jaháná hastat, bale agan Sharyaté mabit, gonáh ham hesába nabit.</verse>
				<verse number="14">Bale angat, cha Ádamá beger tán Mussáyá, marká hákemi kort, tantaná hamáyáni sará ham ke sarkeshiesh Ádamay dhawlá naat. Ádam hamá kasay mesál at ke áyagi at.</verse>
				<verse number="15">Bale bakshesh o théki, náparmániay paymá naent. Agan yakk kaséay náparmániay sawabá bázéné mort, bale Hodáay rahmat o théki chinchok géshter, bázén mardoméá sar but, é théki ke cha hamá yakkén ensánay rahmatá raset, bezán cha Issá Masihaygá.</verse>
				<verse number="16">É théki, á yakkén ensánay gonáhay ásaray paymá naent, chéá ke dádrasi cha yakk náparmániéá átk o ásar o ákebati mayárbári at, bale bakshesh o théki bázén náparmánián o randa kayt o páki o palgária kárit.</verse>
				<verse number="17">Agan yakkéay náparmániay sawabá, cha hamá yakkénay ráhá marká bádsháhi kort, gorhá á mardom ke sarréchén rahmat o palgáriay thékiay wáhonda bant, cha é yakkéná, bezán cha Issá Masihay némagá, wati zendá báz géshter bádsháhia kanant.</verse>
				<verse number="18">Gorhá hamá paymá ke cha yakk ensánéay gonáhá sajjahén mardom mayárig kanag butant, cha yakk ensánéay nékén kárá sajjahén mardom pák o palgár o zenday wáhonda bant.</verse>
				<verse number="19">Hamá paymá ke cha yakkéay náparmániá bázén mardomé gonahkár kanag but, cha yakkéay parmánbardáriá bázéné pák o palgár ham kanaga bit.</verse>
				<verse number="20">Nun, Sharyat átk ke náparmáni géshter bebit, bale jáhé ke gonáh gésh but, rahmat ham sarréchter but,</verse>
				<verse number="21">tánke, hamá paymá ke gonáhá cha markay ráhá bádsháhi kort, rahmat ham cha páki o palgáriá bádsháhi bekant o cha may Hodáwand Issá Masihay ráhá márá dém pa namiránén zendá bebárt.</verse>
			</chapter>
			<chapter number="6">
				<verse number="1">Gorhá ché begwashén? Gón gonáhá démá berawén tán rahmat géshter bebit?</verse>
				<verse number="2">Hechbar! Má ke cha gonáhá sestag o mortagén, chón buta kant ke angat gonáháni tahá zend begwázénén?</verse>
				<verse number="3">Shomá nazánét, wahdé má sajjahén Issá Masihay námá pákshódi dayag butén, gón áiay marká may pákshódi but?</verse>
				<verse number="4">Paméshká, má cha pákshódiay ráhá mortag o gón áiá kabr kanag butagén, tán hamá paymá ke Masih cha Petay shán o shawkatá cha mordagán zendag kanag but, hamé dhawlá má ham nókén zenday tahá gám bejanén.</verse>
				<verse number="5">Agan má áiay paymén markéá gón áiá hór butagén, gorhá allam áiay paymén jáh janagéá ham gón áiá hóra bén.</verse>
				<verse number="6">Má zánén ke may kwahnén hasti o zend, gón áiá salibay sará dranjag but tánke hamá jesm o ján bérán bebit ke gonáhay golám ent o má cha ed o rand gonáhay golámiá makanén.</verse>
				<verse number="7">Parchá ke á kas ke mortag cha gonáhá chotthetag.</verse>
				<verse number="8">Bale agan gón Masihá mortagén, márá báwar ent ke gón áiá zend ham gwázénén.</verse>
				<verse number="9">Má zánén, Masih ke cha mordagán jáh janáénag butag, nun hechbara namerit o mark cha ed o rand áiay sará sarzóra nabit.</verse>
				<verse number="10">Á, gón wati marká, yakkén randá pa modámi, pa gonáhá mort o wati annugén zendá, pa Hodáyá zendag ent.</verse>
				<verse number="11">Hamé dhawlá, shomá ham watá pa gonáhá mordag bezánét o cha Issá Masihay ráhá watá pa Hodáyá zendag bezánét.</verse>
				<verse number="12">Paméshká maylét gonáh shomay zawál bayókén jesm o jáná hákemi bekant ke áiay sellén wáhagán purah bekanét.</verse>
				<verse number="13">Wati jesm o jánay band o bógán gonáhay dastá madayét ke selliay sámán bebant. Shomá cha marká dém pa zendá árag butagét, nun watá Hodáay sepordah bekanét o wati jesm o jánay band o bógán ham Hodáay dastá bedayét ke páki o palgáriay sámán bebant.</verse>
				<verse number="14">Báyad ent gonáh shomay sará hákemi makant, parchá ke shomá Sharyatay sáhegá naét, rahmatay sáhegá ét.</verse>
				<verse number="15">Gorhá ché? Paméshká ke Sharyatay sáhegá naén o rahmatay sáhegá én, gorhá gonáh bekanén? Hechbar!</verse>
				<verse number="16">Wahdé watá parmánbardárén golámáni paymá yakkéay dastá dayét, áiay goláma bét, parchá ke cha hamáiá parmána zurét. É habará nazánét? Yá gonáhay goláma bét ke dém pa marká bárt yá parmánbardáriay golám, dém pa páki o palgáriá.</verse>
				<verse number="17">Bale Hodáay shogr ent, harchont pésará gonáhay golám atét, nun shomá pa setke del hamá tálimay parmánbardári kortag ke áiay sepordah butagét.</verse>
				<verse number="18">Shomá cha gonáhá ázát kanag o nun páki o palgáriay golám butagét.</verse>
				<verse number="19">Wati sareshtá nezór ét, paméshká man é habarán gón ensáni mesáléá kanán. Hamá paymá ke shomá pésará wati jesm o jánay band o bóg pa nápáki o gésh o géshter bayókén radkáriáni golámiá pésha kort, nun áyán pa pákiay golámiá pésh bekanét ke ásar o ákebati palgári ent.</verse>
				<verse number="20">Á wahdá ke shomá gonáhay golám atét cha páki o palgáriay némagá ázát atét.</verse>
				<verse number="21">Gorhá shomá cha á chizzán chónén samaré bort ke nun cha áyán sharmendag ét, á chizzáni ásar mark ent.</verse>
				<verse number="22">Bale nun ke cha gonáhay némagá ázát butagét o Hodáay golám ét, samaré ke katthét palgári ent o áiay ásar namiránén zend.</verse>
				<verse number="23">Parchá ke gonáhay mozz mark ent bale Hodáay bakshesh namiránén zend ent ke cha may Hodáwand Issá Masihay ráhá rasit.</verse>
			</chapter>
			<chapter number="7">
				<verse number="1">Oo brátán! Nazánét ke Sharyat tán hamá wahdá ensánay sará hokma kant ke ensán zendag ent? Man gón hamáyán habar kanagá án ke Sharyatá zánant.</verse>
				<verse number="2">Pa mesál, Sharyatay rahbandá, yakk jané tán hamá wahdá wati marday páband ent ke mardi zendag ent. Bale agan mardi mort, gorhá á cha sur o sángay rahbandán ázát ent.</verse>
				<verse number="3">Tán wahdé áiay mard zendag ent, agan á dega mardé begipt, zenahkár zánaga bit. Bale agan áiay mard bemerit, cha Sharyatay é rahbandá ázát ent o agan dega mardé begipt zenahkár zánaga nabit.</verse>
				<verse number="4">Oo mani brátán! Hamé paymá cha Masihay jesm o jánay ráhá shomá cha Sharyatá ázát butag o mortagét tán dega kaséay bebét, hamáiay bebét ke cha mordagán jáh janáénag but, tán pa Hodáyá bar o samar byárén.</verse>
				<verse number="5">Wahdé may mahár gonahkárén sareshtay dastá at, may band o bógáni tahá hamá porgonáhén hawá o hawasán kára kort ke cha Sharyatay zánagá chest butagatant tánke pa marká bar o samar byárén.</verse>
				<verse number="6">Bale nun má cha Sharyatá ázát butagén, cha hamá chizzá mortagén ke pésará márá pábandi kortagat, tánke cha Ruhay nókén ráhá Hodáay hezmatá bekanén, cha Sharyatay nebeshtaháni kwahnén ráhá na.</verse>
				<verse number="7">Gorhá ché begwashén? Sharyat gonáh ent? Hechbar! Bale agan Sharyat mabutén, mana nazánt gonáh chéé. Agan Sharyatá magwashtén “tamáh makan”, mana nazánt tamáh o lálech chéé.</verse>
				<verse number="8">Bale gonáhá cha hamá hokmá sutt o páedag zort o mani delá har paymén tamáhi pédá kort. Chéá ke cha Sharyatá dhann, gonáh mortag.</verse>
				<verse number="9">Yakk wahdé man cha Sharyatá dhann zenda gwázént, bale anchosh ke Sharyatay hokm átk, gonáh zendag but o man mortán.</verse>
				<verse number="10">Man dist hamá hokmá ke báyad ent zend byáwortén, pa man marki áwort.</verse>
				<verse number="11">Gonáhá cha é hokmá sutt o páedag zort, maná radi dát o cha hamé hokmá koshti.</verse>
				<verse number="12">Gorhá, Sharyat pák ent, hokmi ham pák o nék o ádel ent.</verse>
				<verse number="13">Gorhá á chizz ke nék ent, mani markay sawab but? Hechbar! Cha á Sharyatá ke wat nék ent, gonáhá maná dém pa marká bort tán gonáh, gonáh zánag o pajjárag bebit o cha Sharyatay hokmá áiay sherri o gandagi béhesáb bebit.</verse>
				<verse number="14">Má zánén ke Sharyat ruhi chizzé, bale man napsáni mardomé án ke goláméay paymá gonáhay kerrá bahá butagán.</verse>
				<verse number="15">Man wati jenday kár o kerdán sarpada nabán. Á kárán ke kanaga lóthán nakanánesh, bale hamá kárána kanán ke cha áyán naprata kanán.</verse>
				<verse number="16">Agan hamá kárána kanán ke kanagesha nalóthán, gorhá mannán ke Sharyat sharr ent.</verse>
				<verse number="17">Nun, cha ed o rand, é man naán ke á kárá kant, é hamá gonáh ent ke mani delá neshtag.</verse>
				<verse number="18">Mana zánán ke maná, bezán mani gonahkárén sareshtá hecch nékié mán nést. Maná nékén kár kanagay wáhag hast, bale korta nakanán.</verse>
				<verse number="19">Á nékén kárán ke kanaga lóthán nakanánesh, bale hamá badén kárána kanán ke kanagesha nalóthán.</verse>
				<verse number="20">Agan man hamá kárána kanán ke nalóthán bekanánesh, gorhá á káráni kanók man naán, kanók hamá gonáh ent ke mani delá neshtag.</verse>
				<verse number="21">Paméshká é kánuná gendán ke wahdé néki kanaga lóthán, badi gón man gón ent.</verse>
				<verse number="22">Wati del o daruná, cha Hodáay Sharyatá shádán án,</verse>
				<verse number="23">bale dega kánuné wati band o bógáni tahá gendán ke gón mani delay kánuná jangá ent. É maná gonáhay kánunay bandiga kant ke mani band o bógáni tahá kár kanagá ent.</verse>
				<verse number="24">Oh ke man chónén syahróchén mardomé án. Kay maná cha é markigén jesmá rakkénit?</verse>
				<verse number="25">Hodáay shográ gerán ke cha may Hodáwand Issá Masihay ráhá rakkán. Haw, wati pegr o hayálá Hodáay Sharyatay golámiá kanán, bale wati sareshtá gonáhay kánunay golám án.</verse>
			</chapter>
			<chapter number="8">
				<verse number="1">Nun pa hamá mardomán hecch mayárbárié nést ke Issá Masihayg ant.</verse>
				<verse number="2">Chéá ke cha Issá Masihay ráhá, zenday Ruhay kánuná maná cha gonáh o markay kánuná ázát kortag.</verse>
				<verse number="3">Hamá kár ke Sharyatá kort nakortagat, parchá ke gonahkárén sareshtay sawabá nezór butagat, á kár Hodáyá wat kort. É kári chosh kort ke wati jenday Chokki gonahkárén ensánéay dróshomá rawán dát tán pa may gonáhán korbánig bebit. É paymá cha yakk jesm o jánéay ráhá gonáhi mayárbár kort,</verse>
				<verse number="4">tánke Sharyatay lóth may jesm o jáná sarjamiá purah bebit, má ke gonahkárén sareshtay ráhá nazurén, Ruhay ráhá zurén.</verse>
				<verse number="5">Á ke gonahkárén sareshtay ráhá zurant, áyáni pegr o hayál gón hamá chizzán ent ke áyáni sareshta lóthit, bale á ke Ruhay ráhá zurant, hamá chizzáni hayálá ant ke Ruhesha lóthit.</verse>
				<verse number="6">Gonahkárén ensánay pegr o hayálay ásar mark ent. Bale á pegr o hayál ke mahári Ruhay dastá ent áiay ásar, zendmán o ásudagi ent.</verse>
				<verse number="7">Hamá pegr o hayál Hodáay dozhmen ent ke mahári gonahkárén sareshtay dastá ent. Á watá Hodáay Sharyatay dastá nadant, é kárá kort ham nakant.</verse>
				<verse number="8">Á ke gonahkárén sareshtay dastá ant, Hodáyá washnód korta nakanant.</verse>
				<verse number="9">Bale shomá gonahkárén sareshtay dastá naét, Ruhay dastá ét, parchá ke Hodáay Ruh shomay delá neshtag. Agan kaséá Masihay Ruh gón mabit, á Masihay naent,</verse>
				<verse number="10">bale agan Masih shomay delá ent, gorhá shomay jesm o ján gonáhay sawabá mortag o shomay ruh páki o palgáriay sawabá zendag ent.</verse>
				<verse number="11">Agan hamáiay Ruh shomay delá ent ke Issá Masihi cha marká rand jáh janáént, gorhá á ke Masihi cha mordagán jáh janáént, shomay zawál bayókén jesm o jáná ham cha wati hamá Ruhá zenda bakshit ke shomay delá neshtag.</verse>
				<verse number="12">Oo brátán! Gorhá má wámdár én, bale gonahkárén sareshtay wámdár naén ke áiay hesábá zend begwázénén.</verse>
				<verse number="13">Chéá ke agan shomá gonahkárén sareshtay ráhá begerét, merét. Bale agan cha Ruhay ráhá wati sareshtay gonáh o badkárián bekoshét, zendaga mánét.</verse>
				<verse number="14">Á sajjahén mardom Hodáay chokk ant ke Hodáay Ruh áyáni rahshón ent.</verse>
				<verse number="15">Shomárá golámi ruhé narasetag ke padá betorsét, shomá pa chokki zurag butagét o Hodái Ruh shomárá rasetag. Cha hamé Ruhá kukkára kanén “Abbá, oo Pet!”</verse>
				<verse number="16">Ruhay jend gón may arwáhá gwáhia dant ke má Hodáay chokk én.</verse>
				<verse number="17">Nun agan má Hodáay chokk én, gorhá mirás ham barén, cha Hodáyá mirása barén o gón Masihá hammirás én. Chéá ke agan má pa rásti áiay sakki o sórián hamráh bebén, gorhá áiay shán o shawkatá ham sharikdára bén.</verse>
				<verse number="18">Mani hesábá, é zamánagay sakki o sóri, á shán o shawkatay démá hecch naant ke pa má paddar bayagi ent.</verse>
				<verse number="19">Chéá ke sajjahén hasti, pa bésabri hamé wadárá ent ke Hodáay chokk kadén záher kanaga bant.</verse>
				<verse number="20">Sajjahén hasti náhudagiay dastá dayag but. É cha hastiay jenday wáhag o razáyá nabut, cha hamáiay wáhag o razáyá but ke hastii náhudagiay chérá chér tarrént, bale gón é ométá</verse>
				<verse number="21">ke hastiay jend cha zawáliay golámiá ázát o Hodáay chokkáni ázátiay shán o shawkatá sharikdára bit.</verse>
				<verse number="22">Má zánén ke sajjahén hasti angat cha zank o záyagay dardán nálagá ent.</verse>
				<verse number="23">Tahná hasti nálagá naent, má wat ham ke cha Ruhay awali bar o samará sharikdár butagén, wati daruná nálagá én, hamé wahdá ke pa bésabri wadárá én ke márá pa chokki bezurit, tánke may jesm o ján ázát kanag bebit.</verse>
				<verse number="24">Má gón hamé ométá rakkénag butagén, bale omété ke sarjam butag, nun omét gwashaga nabit. Chón buta kant mardom hamá chizzay ométá bebit ke hastenti?</verse>
				<verse number="25">Agan hamá chizzay ométwár bebén ke angat márá nést, gorhá pa sabr áiay wadárá bén.</verse>
				<verse number="26">Hamé paymá Ruh may nezóriáni tahá márá komakka kant, chéá ke má nazánén chón o pa kojám chizzán dwá bekanén, bale Ruhay jend gón anchén nálagán pa má nyámjigeria kant ke labzesh bayán korta nakant.</verse>
				<verse number="27">Á ke may delána patthit Pákén Ruhay pegr o hayálána zánt, chéá ke Ruh gón Hodáay wáhag o razáyá pa palgártagénán nyámjigeria kant.</verse>
				<verse number="28">Má zánén, Hodá sajjahén chizzán pa wati dóst dárókáni sharri o émeniá kára bandit, pa hamáyán ke Hodáay maksadá gwánk janag butagant.</verse>
				<verse number="29">Hodáyá á cha péshá zántant o cha pésará anchoshi gisshéntant ke áiay Chokkay dáb o dróshomá bebant, tán á Chokk bázén brátáni awali bebit.</verse>
				<verse number="30">Á ke Hodáyá cha pésará gisshéntant, gwánki ham jatant, á ke Hodáyá gwánk jatant, pák o palgári kortant o á ke pák o palgári kortant, shán o shawkati ham dátant.</verse>
				<verse number="31">É chizzáni bárawá ché begwashén? Agan Hodá gón má gón ent, kay may dozhmen buta kant?</verse>
				<verse number="32">Á ke wati Chokkay parwáhi nakort o pa maygi cha áiá sar gwast, gón áiá hawár, á dega sajjahén chizzán ham márá nadant?</verse>
				<verse number="33">Hodáay gechén kortagénán kay bohtám jata kant? É Hodá ent ke pák o palgára kant.</verse>
				<verse number="34">Kay mayárbáriay hokmá borreta kant? Issá Masih, hamá ent ke mort o, haw, cha mordagán jáh janáénag but, hamá ke Hodáay rástén kashá ent o áiay dargáhá pa má nyámjigeria kant.</verse>
				<verse number="35">Kay márá cha Issá Masihay mehrá jetá korta kant? Sakki o sóri yá parésháni, ázár yá dhokkál, jándari, hatar yá zahmay zráb?</verse>
				<verse number="36">Anchosh ke nebisag butag: Tai sawabá sajjahén róchá gón marká dém pa dém én o korbánigén pasáni paymá hesáb áraga bén.</verse>
				<verse number="37">Enna, márá é sajjahén chizzáni tahá cha hamáiay ráhá mazanén kámyábié rasit ke gón má mehri kortag.</verse>
				<verse number="38">Man deljam o saddak án ke na mark, na zend, na préshtag, na hokmrán, na annugén o na áyókén chizz, na wák o zór,</verse>
				<verse number="39">na borzi, na jahli o na sajjahén hastiay dega chizzé márá cha Hodáay hamá mehrá jetá korta kant ke cha may Hodáwand Issá Masihá márá rasit.</verse>
			</chapter>
			<chapter number="9">
				<verse number="1">Man cha Masihay arwáh o jabiná rásta gwashán o dróga nabandán, mani del o darun cha Pákén Ruhá é habaray sháhediá dant ke</verse>
				<verse number="2">maná sóznákén andóh o modámén dardé delá ent.</verse>
				<verse number="3">Drécha wati hamrag o hamzátén brátáni háterá, man nálat kanag buténán o cha Masihá besesténán.</verse>
				<verse number="4">Á, Esráili ant ke pa chokki zurag butagant. Shán o shawkat, ahd o paymán, Sharyatay rasag, parasteshay ráh o rahband o Hodáay labz o karár hamáyánig ant.</verse>
				<verse number="5">Bonpirok hamáyánig ant o Masih ham ke sajjahénáni Hodá ent, jesmi hesábá cha hamáyáni nasl o padréchá ent. Áiá modám satá o saná bát. Anchosh bát. Ámin.</verse>
				<verse number="6">Chosh naent ke Hodáay habará prósh wártag. Chéá ke har Bani Esráilié, Esráili naent.</verse>
				<verse number="7">Ebráhémay har chokk o nomásagé áiay rástén óbádag naent. Bale “tai nasl o padréch cha Esáká hesáb áraga bit.”</verse>
				<verse number="8">É chizz pésha dárit ke Hodáay chokk á naant ke jesmi chokk ant. Wádah dátagén chokk Ebráhémay nasl o padréch hesáb áraga bant.</verse>
				<verse number="9">Parchá ke wádah o karár chosh at: “Gisshéntagén wahdá pera tarrán o Sárahá mardénchokké bit.”</verse>
				<verse number="10">Tahná esh naat, gón Rebekkáyá ham hamé paymén chizzé but, wahdé á pa wati járhén chokkán lápporr but. Áyáni pet ham hamá yakkén at, bezán may bonpirok Esák.</verse>
				<verse number="11">Bale cha eshiá pésar ke chokk pédá bebant o néki yá badi bekanant, Rebekkáyá gwashag but ke “masterén kasterénay hezmatá kant.” É dhawlá but tán Hodáay erádah cha gechénkáriá barjáh dárag bebit, bale cha kár o kerday ráhá na, cha hamáiay ráhá ke ensáná gwánka jant.</verse>
				<verse number="12"></verse>
				<verse number="13">Anchosh ke nebisag butag: “Ákub maná dóst at o cha Issuá napraton kort.”</verse>
				<verse number="14">Gorhá ché begwashén? Hodá náensáp ent? Hechbar!</verse>
				<verse number="15">Chéá ke gón Mussáyá gwashit: “Agan belóthán gón yakkéá mehrabán bebán, gón áiá mehrabána bán o agan belóthán kaséay sará rahm bekanán, áiay sará rahma kanán.”</verse>
				<verse number="16">Bezán, é ensánay wáhag o was kanagay sará nabit, rahm kanag Hodáay dastá ent.</verse>
				<verse number="17">Parchá ke Pákén Ketáb gón Perawná gwashit: “Man tará pa é maksadá mazani dátag ke cha taw wati zór o wáká pésh bedárán tánke mani nám sajjahén zeminá jár janag bebit.”</verse>
				<verse number="18">Gorhá bezán, Hodá harkasay sará ke belóthit rahma kant o harkasay delá ke belóthit senga kant.</verse>
				<verse number="19">Cha man josta kanay: “Gorhá Hodá chéá angat márá éra jant? Áiay erádahay démá kay óshtáta kant?”</verse>
				<verse number="20">Bale, oo ensán! Pa rásti taw kay ay ke gón Hodáyá yakk o do bekanay? É sharrén habaré ke addh kortagéné wati addh kanóká begwashit: “Chéá maná é paymá addhet kortag?”</verse>
				<verse number="21">Kuzahgará é hakk nést ke cha gelay yakkén chanká darpé pa alkápén o darpé pa ancháén káréá addh bekant?</verse>
				<verse number="22">Gorhá ché? Harchont Hodáyá wati kahr o gazab pésh dárag o wati wák o kodrat paddar kanag lóthet, bale angat áiay ehtiárá at, gón mazanén ópáré á mardomán besaggit ke kahr o gazabay chérá atant o gár o gomsár bayagay láhek.</verse>
				<verse number="23">Gorhá ché? Balkén áiá chosh kortag tán wati shán o shawkatá hamá mardomán pésh bedárit ke áiay rahmatay chérá ant, hamá mardom ke Hodáyá pésará pa shán o shawkatá tayár kortagant.</verse>
				<verse number="24">Má ham ke Hodáay gwánk jatagén én é rahmatay chérá én, tahná cha Yahudiáni nyámá gwánk jang nabutagén, cha darkawmáni nyámá ham gwánk jang butagén.</verse>
				<verse number="25">Anchosh ke Hushá Nabiay Ketába gwashit: “Hamá ke mani kawm naat, man áiá wati kawma gwashán, hamá ke mani dordánag naat man áiá wati dordánaga gwashán.”</verse>
				<verse number="26">Anchosh ham: “Hamá jágahá ke gón áyán gwashag but: ‘Shomá mani kawm naét,’ ódá á, zendagén Hodáay chokk gwashaga bant.”</verse>
				<verse number="27">Esráilay bárawá Eshayá nabi jára jant o gwashit: “Bell ke Bani Esráilay chokk, daryáay rékáni kesásá báz bebant, bale cha áyán tahná yakk kasánén pasht kaptagén bahré rakkit.</verse>
				<verse number="28">Chéá ke Hodáwand zeminay sará wati shawr o hokmá pa tézi o mohkami barjáha kant.”</verse>
				<verse number="29">Hamá paymá ke Eshayá nabiá péshgóyi kortag: “Agan lashkaráni Hodáwandá pa má nasl o padréch maeshtén, gorhá má ham Sodumay mardománi paymá butagatén o may ásar ham Gomurahay mardománi ásar at.”</verse>
				<verse number="30">Nun ché begwashén? Hamá darkawm ke pa páki o palgáriá johdesh nakort, páki o palgári‌esh raset, hamá páki o palgári ke cha báwará kayt.</verse>
				<verse number="31">Bale Esráilián ke cha Sharyatay ráhá pa páki o palgáriá johd kort, cha Sharyatay ráhá pa páki o palgáriá narasetant.</verse>
				<verse number="32">Parchá chosh but? Paméshká ke áyáni johd, báwaray sará naat, kár o kerday sará at. Áyán mán gisshénókén sengay sará thagal wárt.</verse>
				<verse number="33">Anchosh ke nebeshtah ent: “Man Sahyuná sengé éra kanán ke mardomána thagalénit, taláré ke áyán dawra dant, harkas ke áiay sará báwar bekant pashal o sharmendaga nabit.”</verse>
			</chapter>
			<chapter number="10">
				<verse number="1">Oo brátán! Mani delay armán o dwá gón Hodáyá pa Esráilián hamesh ent ke á berakkant.</verse>
				<verse number="2">Man pa áyán gwáhi dáta kanán ke á pa Hodáyá hodónák o porjósh ant, bale áyáni é hodónáki cha sharrén zánt o zánagéá naent.</verse>
				<verse number="3">Cha á páki o palgáriá násahig o násarpad atant ke cha Hodáay némagá ent o wati jenday páki o palgáriay jórhénagay johdá atant, paméshká watá á páki o palgáriay dastá nadátagesh ke cha Hodáay némagá ent.</verse>
				<verse number="4">Masih, Sharyatay sarjami o halási ent. Ásar esh ent, harkas ke báwara kant, pák o palgár zánaga bit.</verse>
				<verse number="5">Hamá páki o palgári ke cha Sharyatá kayt, áiay bárawá Mussá chosha nebisit: “Harkas ke é hokmáni sará kára kant gón esháni dáragá zendaga mánit.”</verse>
				<verse number="6">Bale á páki o palgári ke cha báwará kayt, é dhawlá gwashit: “Wati delá magwashét ‘kay ásmáná rawt?’”, bezán ke Masihá jahlád byárit,</verse>
				<verse number="7">“yá ‘kay johlén kabrá éra kapit?’”, bezán ke Masihá cha mordagán borzád byárit.</verse>
				<verse number="8">Gorhá ché gwashit? “Labz tai nazzikká ent, tai lontháni sará o tai delay tahá ent”, bezán báwaray hamá Labz ke má áiá jára janén.</verse>
				<verse number="9">Agan gón dapá bemannay ke Issá Hodáwand ent o pa del báwar bekanay ke Hodáyá á cha mordagán jáh janáéntag, rakkénaga bay.</verse>
				<verse number="10">Chéá ke ensán pa del báwara kant o pák o palgár zánaga bit, gón zobáná ham mannit o é paymá rakkit.</verse>
				<verse number="11">Chéá ke Pákén Ketába gwashit: “Harkas áiay sará báwar bekant hechbar sharmendaga nabit.”</verse>
				<verse number="12">É bárawá Yahudi o Yunániay nyámá park o péré nést. Chéá ke hamé yakkén Hodáwand, sajjahénáni Hodáwand ent o pa hamá drostigén mardomán békesás saki o bakshók ent ke áiá tawára kanant.</verse>
				<verse number="13">Chéá ke “harkas Hodáwanday námá tawár bekant, rakkit.”</verse>
				<verse number="14">Nun chón yakkéá tawár bekanant ke áiay sará báwaresh nakortag? O chón yakkéay sará báwar bekanant wahdé áiay bárawá chizzé naeshkotagesh? O chón beshkonant agan kasé áyáni kerrá é járá majant?</verse>
				<verse number="15">O chón jár bejanant agan rawán dayag nabutagant? Anchosh ke nebeshtah ent: “Washkadam ant á mardom ke wasshén mestága kárant.”</verse>
				<verse number="16">Bale bázénéá é wasshén mestág namannetag, chéá ke Eshayá nabia gwashit: “Oo Hodáwand! May paygámay sará kayá báwar kort?”</verse>
				<verse number="17">Gorhá bezán ke báwar, cha paygámay gósh dáragá kayt o paygámay gósh dárag, cha Masihay mestágay jár janagá.</verse>
				<verse number="18">Bale nun josta kanán: “Áyán naeshkotag?” Allam eshkotagesh, parchá ke: “Áyáni tawár sajjahén donyáyá shotag o áyáni habar jahánay goddhi marz o simsarán sar butagant.”</verse>
				<verse number="19">Padá josta kanán: “Esráil sarpad nabutag?” Awalá, Mussá cha Hodáay kawlá gwashit: “Man shomárá hamá mardománi hasaddiga kanán ke kawmé naant; shomárá gón násarpadén kawmé hezhmnáka kanán.”</verse>
				<verse number="20">Gorhá, Eshayá nabi pa deléri o tamardi cha Hodáay kawlá gwashit: “Maná hamáyán dar gétk ke mani shóházá naatant, man watá pa hamáyán paddar kort ke mani jost o porsá naatant.”</verse>
				<verse number="21">Bale Esráilay bárawá gwashit: “Sajjahén róchá man wati dast, dém pa náparmán o barhelápén kawméá dráj kortag.”</verse>
			</chapter>
			<chapter number="11">
				<verse number="1">Nun josta kanán, Hodáyá wati kawm dawr dátag o yalah kortag? Hechbar! Chéá ke man wat ham Esráilié án, cha Ebráhémay nasl o padréchá án o Benyáminay kabilahá.</verse>
				<verse number="2">Hodáyá wati kawm ke cha pésará zántag, dawr nadátag. Nazánét Pákén Ketáb Elyás nabiay bárawá ché gwashit? Á, che paymá Esráilay helápá Hodáay kerrá dazbandia kant?</verse>
				<verse number="3">Gwashit: “Oo Hodáwand! Eshán tai nabi koshtagant o tai korbánjáh wayrán kortagant. Pasht kaptagén tahná man án o nun mani koshagay randá ant.”</verse>
				<verse number="4">Bale Hodáay passaw pa áiá ché at? “Man pa wat hapt hazár mardom gisshéntag ke Bahalay démá kóndhán nakaptagant.”</verse>
				<verse number="5">Hamé paymá, maróchi ham lahtén choshén pasht kaptag ke cha rahmatay ráhá gechén kanag butagant.</verse>
				<verse number="6">Agan gechén cha rahmatay ráhá ent, gorhá cha ed o rand cha kár o kerdá naent, agan cha kár o kerdá butén, gorhá cha ed o rand rahmat, rahmat nabutagat.</verse>
				<verse number="7">Gorhá ché? Á chizz ke Esráil áiay shóházá at naraseti, gechén kortagénán raset bale á degaráni del seng but.</verse>
				<verse number="8">Anchosh ke nebeshtah ent: “Hodáyá á káhel o sostén ruhé dátant, chammi dátant ke magendant o góshi dátant ke maeshkonant, tán maróchigén róchá.”</verse>
				<verse number="9">Dáudá ham gwashtag: “Áyáni parzónag pa áyán dám o talké bát, thagal dayókén seng o sezá o azábé bát,</verse>
				<verse number="10">chammesh tahár bátant tán magendant o srénesh tán abad komp o chóth bát.”</verse>
				<verse number="11">Gorhá josta kanán, áyán anchosh thagal wártag ke bekapant o padá pád átk makanant? Hechbar! Áyáni thagal waragay sawabá rakkag pa darkawmán átkag tán Esráiliáni hasadd pád byayt.</verse>
				<verse number="12">Agan áyáni thagal warag pa donyáyá barkat but o áyáni prósh o táwán pa darkawmán ganjé, gorhá áyáni sarjamén hór bayag chónén mazanén barkaté kárit.</verse>
				<verse number="13">Oo darkawmán! Annun gón shomá habara kanán. Nun ke mani kásedi gón darkawmán ent, wati hezmatá porarzesha zánán,</verse>
				<verse number="14">pa é ométá ke wati jenday mardomán hasaddig bekanán o é paymá cha áyán lahténá berakkénán.</verse>
				<verse number="15">Chéá ke, agan áyáni dawr dayag jahánay sohl o wassháni ent, gorhá áyáni zurag cha mordagán zendag bayagá abéd, ché buta kant?</verse>
				<verse number="16">Agan homiray hamá chánag pák bebit ke awali bar o samar ent, gorhá bezán tarunay sajjahén nagan ham pák ant, agan risshag pák bebit thál ham pák ant.</verse>
				<verse number="17">Agan drachkay lahtén thál próshag o sendag butag o taw ke jangali zaytunay thálé ay, á dega tháláni nyámá gón drachká paywand janag butagay o nun zaytunay risshagay porzórén shiragá sharikdár ay,</verse>
				<verse number="18">á tháláni poshtá pahr maband. Agan chosha kanay, mashamósh ke taw risshag nadáshtag, é risshag ent ke tará dáshtagi.</verse>
				<verse number="19">Nun balkén begwashay: “Á thál próshag o sendag butant tán man paywand janag bebán.”</verse>
				<verse number="20">Rást ent. Á thál sendag butant ke nábáwar atant, bale taw cha báwará óshtátag o mohr ay. Gorunák mabay o pa tors zend begwázén.</verse>
				<verse number="21">Chéá ke agan Hodáyá drachkay asligén tháláni ópár nakort, tai ópárá ham nakant.</verse>
				<verse number="22">Nun Hodáay mehrabáni o trondiá bechár, trondi pa hamáyán ent ke kaptagant o mehrabáni pa taw ent, agan áiay mehrabániáni sáhegá bemánay. Agan na, taw ham goddhaga bay.</verse>
				<verse number="23">Á ham, agan wati bébáwariay sará mamánant, paywand janaga bant, chéá ke Hodáyá áyáni padá paywand janagay wák o twán hast.</verse>
				<verse number="24">Taw cha hamá zaytunay drachká goddhag butagay ke wati zátá jangali ent o wati zátay helápá gón keshtagén zaytuná paywand janag butagay. Gorhá hamá ke é zaytunay asligén thál ant, che paymá pa arzáni gón wati jenday drachká padá paywand janag buta nakanant?</verse>
				<verse number="25">Oo brátán! Chó mabit watá cha wati kadd o kesásá master bezánét. Paméshká nalóthán cha é rázá násarpad bebét ke Esráilay yakk bahréay sará sakdeli tán hamá wahdá átkag ke darkawm sarjamiá byáyant gón.</verse>
				<verse number="26">É paymá, nun sajjahén Esráila rakkit, hamá dhawlá ke nebeshtah ent: “Rakkénók cha Sahyuná kayt o gomráhiá cha Ákubay padréchá dura kant.”</verse>
				<verse number="27">“Gón áyán mani ahd o paymán hamesha bit, wahdé áyáni gonáhán dura kanán.”</verse>
				<verse number="28">Bani Esráili wasshén mestágay hesábá, pa shomaygi Hodáay dozhmen ant bale gechénkáriay hesábá, á pa wati bonpirokáni háterá Hodáay dóst ant.</verse>
				<verse number="29">Chéá ke Hodá wati thékiá pacha nagipt o wati gwánká pera natarrénit.</verse>
				<verse number="30">Hamá paymá ke yakk wahdé shomá Hodáay náparmán atét bale cha Esráiliáni náparmániá, Hodáay mehr o rahmat shomárá raset,</verse>
				<verse number="31">nun á náparmán butagant tánke cha hamá rahmatá ke shomárá rasetag, áyán ham rahmat berasit.</verse>
				<verse number="32">Chéá ke Hodáyá sajjahén mardom náparmániay bandig kortagant tánke sajjahénáni sará rahm bekant.</verse>
				<verse number="33">Pokkaw! Hodáay ganj o hekmat o zántay johlánki chinchok báz ent. Áiay shawr o saláh cha zánag o dar géjagá dur ant o ráhi cha shóházá dhann!</verse>
				<verse number="34">“Kayá Hodáwanday pegr zántag o kay áiay sar o sój dayók butag?”</verse>
				<verse number="35">“Kayá áiárá chizzé dátag ke badalá chizzé begipt?”</verse>
				<verse number="36">Chéá ke har chizz cha hamáiay némagá ent o cha áiay sawabá o pa hamáiá ent. Tán abad shán o shawkat hamáiá sar bát. Anchosh bát. Ámin.</verse>
			</chapter>
			<chapter number="12">
				<verse number="1">Oo brátán! Mani dazbandi gón shomá esh ent ke gón Hodáay rahmatáni cháragá, wati jesm o jáná chó zendagén korbánigéá pésh bekanét ke pák o palgár ent o Hodáyá pasonda bit. É shomay ruhánién parastesh ent.</verse>
				<verse number="2">Gón é donyáyá hamrang o hamdróshom mabét, cha wati pegr o pahmay nók kanagay ráhá badal bebét, tán shomá bezánét o gisshént bekanét ke Hodáay wáhag ché ent, kojám chizz sharr, kámel o Hodáyá pasond ent.</verse>
				<verse number="3">Gón hamá rahmatá ke maná bakshag butag shomá sajjahénána gwashán, haminchok ke hastét watá borzter mazánét. Wati bárawá pa sharri o rásti shawr beborrét o watá barábar gón haminchok báwará kesás bekanét ke Hodáyá pa shomá gisshéntag.</verse>
				<verse number="4">Hamá dábá ke may yakkén jáná, bázén band o bóg hast o sajjahén band o bógáni kár yakké naent,</verse>
				<verse number="5">má ke báz én, Masihay arwáh o jabiná yakkén jesm o ján én o cha má har yakké, yakdomiay band o bóg ent.</verse>
				<verse number="6">Barábar gón é mehr o rahmatá ke márá dayag butag, tahr tahrén Hodái dádáni wáhond én. Agan kaséá paygambariay théki rasetag, áiá barábar gón wati báwará kár bebandit,</verse>
				<verse number="7">agan hezmat kanag ent hezmat bekant, agan tálim dayag ent tálim bedant,</verse>
				<verse number="8">agan delbaddhi dayag ent delbaddhi bedant, agan degaráni zaluratáni purah kanag ent gón daspachi komakk bekant, agan péshwái o saróki ent gón sharrén delgóshdári o johdéá saróki bekant, agan mehr o rahm ent gón wasshén delé mehr o rahm bekant.</verse>
				<verse number="9">Shomay mehr báyad ent zagr o pa del bebit, cha badiá naprat bekanét o gón sharri o nékiá belecchét.</verse>
				<verse number="10">Gón bráti mehré, yakdegará dóst bedárét, pa sharap o ezzat kanagá cha yakdomiá démáter bebét.</verse>
				<verse number="11">Hecch káray tahá sosti makanét, wati ruhá porjósh bebét, Hodáwanday hezmatá bekanét.</verse>
				<verse number="12">Pa ométwári gal o shádehi bekanét, sakkiáni tahá sabr o ópár pésh bedárét o wati dwáyán mohr bóshtét.</verse>
				<verse number="13">Hodáay palgártagén mardománi hájatán purah kanagá sharikdár bebét o wati lógay darwázagá pa darámadáni mehmándáriá pach bekanét.</verse>
				<verse number="14">Agan kasé shomárá ázár berasénit pa áiá barkat belóthét, barkat belóthét o nálat makanét.</verse>
				<verse number="15">Agan kasé shádehia kant gón áiá shádehi bekanét o agan kasé grét gón áiá begréwét.</verse>
				<verse number="16">Gón yakdomiá pa hamdeli o hamsetki zend begwázénét. Pahr o shán makanét, gón kamterénán hamráh bebét o watá báz aglmand mazánét.</verse>
				<verse number="17">Gón kassá badiay badalá badi makanét. Gón hamá kárán delgósh bebét ke harkasay chammán sharr ant.</verse>
				<verse number="18">Tán hamá haddá ke shomay dastá bit, gón harkasá pa sohl o árámi zend begwázénét.</verse>
				<verse number="19">Oo dordánagán! Hechbar bérgiri makanét, kahrá pa Hodáyá bellét. Chéá ke nebeshtah ent: “Hodáwanda gwashit: ‘Béray gerag mani kár ent, sezá dayók man án.’”</verse>
				<verse number="20">Eshiay badalá: “Agan tai dozhmen shodig ent, waráki beday, agan tonnig ent, ápi beday, ke gón wati é kárá, áiay sará rókén jal o eshkar moccha kanay. ”</verse>
				<verse number="21">Mayl badi tai sará sardast bebit, gón nékiá badiay sará sardast bebay.</verse>
			</chapter>
			<chapter number="13">
				<verse number="1">Harkas watá hokumatay chérdast bemannit, parchá ke cha Hodáay nádéntagéná abéd, hecch wák o ehtiáré nést o har wák o kodraté ke hast, Hodáyá nádéntag.</verse>
				<verse number="2">Paméshká, harkas ke cha hokumatá sarkasshia kant, Hodáay nádéntagénay helápá pád átkag o harkas ke sarkasshi bekant, wati sará mayárbária kárit.</verse>
				<verse number="3">Á ke sharrén kára kanant, áyán cha hokumatá torsé nést, bale selkár cha áiá torsant. Agan lóthay cha hokumatay torsá ázát bebay, gorhá sharrén kár bekan o á tará mannit o satá kant.</verse>
				<verse number="4">Pa tai sharriá, hokumat Hodáay hezmatkár ent, bale agan badkária kanay, cha áiá betors chéá ke zahm mopt o bé sawab áiay dastá naent. Á Hodáay hezmatkár ent, sezá dayóké ke pa badkárán kahra kárit.</verse>
				<verse number="5">Gorhá, báyad ent hokumatay chérdast bebay, tahná cha kahray torsá na, cha wati jabin o wejdáná ham.</verse>
				<verse number="6">Pa hamé sawabá song o máliát ham dayét, parchá ke hákem Hodáay hezmatkár ant o wati wahdá pa hamé kárá dayant.</verse>
				<verse number="7">Harkasay hakká báyad ent bedayét. Agan song o máliátó per ent, báyad ent bedayét, agan rasad per ent, gorhá rasadá bedayét. Agan ezzat ent, ezzat bekanét o agan sharap ent, sharap.</verse>
				<verse number="8">Hechkasay dayn shomárá per mabit. Shomay daynkári tahná gón yakdegará mehr kanag ent; chéá ke harkas gón domiá mehra kant, áiá Sharyat barjáh dáshtag.</verse>
				<verse number="9">Parchá ke “zená makan”, “hón makan”, “dozzi makan”, “tamáh makan” o á dega hokm gón hamé habará gwandh geraga bant: “Gón wati hamsáhegá wati jenday paymá mehr bekan.”</verse>
				<verse number="10">Mehr gón hamsáhegá badia nakant. Paméshká mehr kanag, Sharyatay sarjami ent.</verse>
				<verse number="11">Anchosh ham, shomá annugén wahdá zánét ke nun á sáhat átkag ke cha wábá pád byáét o hozzhár bebét. Chéá ke nun may rakkag cha á wahday hesábá nazzikter ent ke má awalá báwarmand butagatén.</verse>
				<verse number="12">Shap, dém pa halásiá ent o róch nazzikk. Nun byáét tahárókiay kár o kerdán yalah kanén o rozhnáiay zerahá bepóshén.</verse>
				<verse number="13">Byáét sharapdárén zendé begwázénén, hamá zend ke róchay rozhnáiá gwázénaga bit, choshén zendé magwázénén ke pa ayyáshi, hanósh o malár, waylánki, landhari, pasát o hasadd bebit.</verse>
				<verse number="14">Esháni badalá, Hodáwand Issá Masihá wati póshák bekanét o wati gonahkárén sareshtay wáhagáni sarjam kanagay pad o randá mabét.</verse>
			</chapter>
			<chapter number="14">
				<verse number="1">Nezórén báwarmandá wasshátk kanét o bezurét o nagisshetagén habaráni sará gón áiá jérhah makanét.</verse>
				<verse number="2">Yakkéay báwar áiá har chizzay waragá kellit, bale domi ke báwari nezór ent tahná sabzia wárt.</verse>
				<verse number="3">Á ke har chizza wárt, domiá pa áiay pahréz kanagá kamarzesh mazánt o á ke pahréza kant, á degaray sará ke har waráka wárt hokm maborrit, chéá ke Hodáyá, á wasshátk kortag o zortag.</verse>
				<verse number="4">Taw kay ay ke degaréay hezmatkáray sará hokm beborray? Á wati jenday hodábonday péshgáhá óshtit yá kapit. Bale bezán ke óshtit, chéá ke Hodáwandá é wák hast ke áiá bedárit.</verse>
				<verse number="5">Kasé yakk róchéá cha dega róchéá shartera zánt o degaréay delá sajjahén róch yakk ant. Harkas wati delay hayáláni sará saddak bebit.</verse>
				<verse number="6">Á kas ke yakk róchéá hásén róché zánt, pa Hodáwandaygi chosha kant. Á kas ke wárt ham pa Hodáwandaygia wárt, parchá ke Hodáay shográ gipt o á kas ke cha waragá pahréza kant, pa Hodáwandaygi chosha kant o Hodáay shográ gipt.</verse>
				<verse number="7">Cha má hechkas pa watigi zendag naent o kass pa watigia namerit.</verse>
				<verse number="8">Agan zendag én pa Hodáwandá zendag én o agan bemerén pa Hodáwandá merén. Gorhá zendag bebén yá bemerén, Hodáwandayg én.</verse>
				<verse number="9">Masih paméshká mort o padá zendag but ke mordagáni ham Hodáwand bebit o zendagénáni ham.</verse>
				<verse number="10">Nun taw chéá wati brátá éra janay? Pa ché áiá kamarzesha zánay? Chéá ke hesábay róchá má sajjahén Hodáay bárgáhá óshtén.</verse>
				<verse number="11">Parchá ke nebisag butag: “Hodáwanda gwashit: ‘Anchosh ke man zendag án, é habar ham rást ent, hamok mardom mani démá kóndhána kapit o har zobán Hodáyá satá kant o sárháit.’”</verse>
				<verse number="12">Gorhá cha má har yakkéá Hodáay démá wati hesáb dayagi ent.</verse>
				<verse number="13">Byáét cha ed o rand yakdomiay hokmá maborrén. Eshiay badalá, wati delá shawr bekanét ke á dega brátáni pádráhá lakoshánkén dhók ér makanét o band mabandét.</verse>
				<verse number="14">Man, cha Hodáwandén Issáay némagá saddak án ke hecch waráké watáwat palit naent, bale agan kasé chizzéá pa wat palit bezánt pa áiá palit ent.</verse>
				<verse number="15">Agan gón tai warákéay waragá tai brát delranja bit, gorhá cha ed o rand mehray tahá gám najanagá ay. Pa wati waráká áiá tabáh makan ke Masih pa hamáiá mort.</verse>
				<verse number="16">Maylét mardom á chizzáni bárawá badén habar bekanant ke shomá áyán néka zánét.</verse>
				<verse number="17">Chéá ke Hodáay bádsháhi pa warag o nóshag naent, áiay bádsháhi, palgári o sohl o shádehi ent ke cha Pákén Ruhá rasit.</verse>
				<verse number="18">Harkas hamé paymá Masihay hezmatá bekant, Hodáyá washnóda kant o mardom ham áiá mannant.</verse>
				<verse number="19">Gorhá byáét modám hamá káráni pad o randá bebén ke dém pa sohl o árámi o yakdomiay rost o rodómá barant.</verse>
				<verse number="20">Hodáay kárá pa waráká zawál makan. Pa rásti sajjahén warák pák ant, bale tai har hamá waráké pa taw bad ent ke degaréay thagal waragay sawabsáza bit.</verse>
				<verse number="21">Sharter ent ke cha gósht, sharáb yá dega har chizzá pahréz bekanay ke tai brátay thagal waragay sawabsáza bit.</verse>
				<verse number="22">É chizzáni sará wati mohrén báwará watig o Hodáay nyámá bedár, taw bezánay o Hodá. Gal pa hamáiá ke wati mannetagén chizzáni sará watá mayáriga nakant.</verse>
				<verse number="23">Bale á ke warákéay sará shakk ent, agan áiá bwárt mayárig ent, chéá ke gón báwar o imáná nawártagi. Harché ke cha báwar o imáná mabit, gonáh ent.</verse>
			</chapter>
			<chapter number="15">
				<verse number="1">Má ke zórmand én, báyad ent nezórén báwarmandáni kamzórián wati baddhá bezurén o bass wati jenday wasshiáni randá mabén.</verse>
				<verse number="2">Cha má har yakké wati hamsáhegá pa áiay rost o rodómay sharrén maksadá washnód bekant.</verse>
				<verse number="3">Chéá ke Masih ham wati washnódiay padá naat, anchosh ke nebeshtah ent: “Tai rad o bad kanókáni rad o bad, mani sará kaptagant.”</verse>
				<verse number="4">Har chizzé ke pésará nebisag butag, pa may tálimá butag, tán gón Pákén Ketábay bakshetagén sabr o delbaddhiá márá omét berasit.</verse>
				<verse number="5">Nun sabr o delbaddhiay Hodá shomárá anchén zendé bebakshát ke Issá Masihay paymá gón yakdomiá hamdel o hamsetk bebét,</verse>
				<verse number="6">tán shomá pa hamdeli o hamtawári Hodá, bezán may Hodáwandén Issá Masihay Petá, satá o saná bekanét.</verse>
				<verse number="7">Nun pa Hodáay shán o shawkatá, shomá yakdomiá hamá paymá wasshátk bekanét o bezurét ke Masihá shomárá zortag.</verse>
				<verse number="8">Shomárá gwashán ke pa Hodáay rástiay pajjáragá, Masih Yahudiáni hezmatkáré butag tánke hamá kawl o wádahán pakká bekant ke bonpirokán dayag butagatant o</verse>
				<verse number="9">tánke darkawm, Hodáyá pa áiay rahmatán satá o saná bekanant. Anchosh ke nebisag butag: “Paméshká tará kawmáni nyámá satá kanán o tai námá názénán.”</verse>
				<verse number="10">Padá gwashag butag: “Oo darkawmán! Gón áiay kawmá shádehi kanét.”</verse>
				<verse number="11">Démterá: “Oo sajjahén kawmán! Hodáwandá benázénét. Jahánay sajjahén ráj áiá satá o saná bekanant.”</verse>
				<verse number="12">Eshayá nabi ham gwashit: “Yassiay risshaga rodit, hamá ke páda kayt tán darkawmáni sará bádsháhi bekant, áiay sará darkawm ométa bandant.”</verse>
				<verse number="13">Ométay Hodá ke shomá áiay sará báwar kortag, shomay delá cha shádehi o sohl o árámiá porr kanát, tán gón Pákén Ruhay wák o zórá cha ométá sarréch bebét.</verse>
				<verse number="14">Oo brátán! Man deljam án ke shomá wat cha sharri o nékiá porr ét, har paymén zántá tamán ét o pa yakdomiay pant o tálimá twáná ét.</verse>
				<verse number="15">Bale man shomay sará lahtén chizzáni bárawá pa deléri nebeshtag tán padá á chizzán shomay yátá byárán. É cha hamá rahmatá ent ke Hodáyá maná bakshetag,</verse>
				<verse number="16">ke man pa darkawmán Issá Masihay hezmatkár bebán o pa Hodáay wasshén mestágay rasénagá hezmat o péshwái bekanán, tánke darkawm Hodáay dargáhá zortagén hayráté bebant ke cha Pákén Ruhá palgárag butag.</verse>
				<verse number="17">Gorhá, pa Issá Masihaygi, pa Hodáyá wati kortagén hezmatáni sará pahra kanán.</verse>
				<verse number="18">Maná bass hamá káráni bárawá habar kanagay tahm o joriat hastent ke Masihá cha mani dastá, bezán cha mani habar o kárán, kortagant tán darkawm parmánbardár bebant.</verse>
				<verse number="19">Áiá é kár, cha nesháni o mójezaháni wák o kodratá, gón Hodáay Ruhay zórá kortagant. Gorhá cha Urshalimá beger tán Ilirikumay damagá, man sajjahén ráhá tarr o gard kortag o Masihay wasshén mestág pa sarjami jár jatag.</verse>
				<verse number="20">Mani armán hamé butag ke mestágá á jágahán jár bejanán ke Masih ódá pajjárag nabutag o degaráni ér kortagén bonheshtáni sará chizzé addh makanán.</verse>
				<verse number="21">Bale hamá dábá ke nebeshtah ent: “Hamá ke áiay bárawá hechbar hál dayag nabutagant, gendant o hamá ke hechbar áiay bárawá naeshkotagesh, sarpada bant.”</verse>
				<verse number="22">Paméshká báz randá mani dém dárag butag ke shomay kerrá átk makanán.</verse>
				<verse number="23">Bale nun pa man, é hand o damagán kár kanagá jáhé pasht nakaptag o bázén sáléá mani armán ham butag ke shomay kerrá byáyán.</verse>
				<verse number="24">Paméshká mani delá ent ke dém pa Espániáyá wati sát o saparay ráhá, gón shomá gend o nend bekanán tán shomay gendokay wasshián o rand, shomá maná pa óday sapará madat bekanét.</verse>
				<verse number="25">Bale nun Urshalimá, palgártagénáni hezmat kanagá rawagá án.</verse>
				<verse number="26">Chéá ke Makduniah o Akáyahay kelisáyán shawr kort ke pa Urshalimay nézgárén palgártagénán máli komaké ráh bedayant.</verse>
				<verse number="27">É áyáni wati jenday shawr at. Á pa rásti Yahudiáni wámdár ant, chéá ke wahdé darkawm gón Yahudiáni ruhi barkatán sharikdár butagant, á ham wámdár ant ke gón wati máli hastiá, Yahudiáni hezmatá bekanant.</verse>
				<verse number="28">Wahdé é káron sarjam kort o deljam bután ke é théki pa áyán sar butag, dém pa Espániáyá sara gerán o hamé saparay ráhá shomárá gendán.</verse>
				<verse number="29">Mana zánán ke wahdé shomay kerrá byáyán, gón Masihay sarjamén barkatána káyán.</verse>
				<verse number="30">Oo brátán! Pa may Hodáwand Issá Masihá o pa Pákén Ruhay mehrá cha shomá dazbandia kanán ke Hodáay dargáhá pa man dwá bekanét o gón wati dwáyán mani johdán hamráh bebét.</verse>
				<verse number="31">Dwá kanét ke cha Yahudiahay nábáwaráni dastá berakkán o Urshalimay shahrá, palgártagén mardom mani hezmatá bemannant,</verse>
				<verse number="32">tán gón Hodáay wáhag o razáyá pa shádehi shomay kerrá byáyán o gón shomay gend o nendá nókén wák o twáné begerán.</verse>
				<verse number="33">Sohl o émeniay Hodá shomá sajjahénáni hamráh bát. Anchosh bát. Ámin.</verse>
			</chapter>
			<chapter number="16">
				<verse number="1">Shomay kerrá mayshomay gohár Pibiay sepáreshá kanán, ke Kenkriahay shahray kelisáay hezmatkáré,</verse>
				<verse number="2">tánke pa Hodáwandaygi, hamá paymá ke palgártagénáni arzesh ent, áiá gón wat bezurét o wasshátk bekanét o har komaké ke cha shomá lóthit, bekanét, chéá ke á, bázén mardoméay madatkár butag o mani jenday ham.</verse>
				<verse number="3">Mani salámán pa hamkárén Priskilá o Akwiláyá sar kanét, ke mani hamráhiá Issá Masihay hezmatesh kortag.</verse>
				<verse number="4">Á pa manigi, cha wati zendá sar gwastagant. Tahná man na, darkawmáni sajjahén kelisá ham áyáni shográ gerant.</verse>
				<verse number="5">Anchosh ham hamá kelisáyá mani salámán berasénét ke áyáni lógá barjáh dáraga bit. Mani dordánagén dóst Epaynétusá ke pa Masihá Ásiáay damagay awali bar o samar at, salám sar kanét.</verse>
				<verse number="6">Maryamá ke pa shomaygi bázén zahmaté kasshetagi salám sar kanét.</verse>
				<verse number="7">Mani syád Andrunikás o Yuniásá ke mani hamráhiá bandig atant salám sar kanét. Kásedáni nyámá á, arzeshmand o námdárén chehrag ant o cha man o pésar, Masihay báwarmand butagant.</verse>
				<verse number="8">Ampliátusá salám sar kanét. Á, pa Hodáwandaygi maná báz dóst ent.</verse>
				<verse number="9">Masihay hezmatá may hamkár Urbánus o mani dóstén sangat Estákisá salám sar kanét.</verse>
				<verse number="10">Apelisá ke Issá Masihay kár o hezmatá páydár ent o anchosh ham Aristubulosay lógay mardomán salám sar kanét.</verse>
				<verse number="11">Mani syád Hirudiuná salám sar kanét, Nárkisusay lógay hamá mardomán ke Hodáwanday sará báwarmand ant salám berasénét.</verse>
				<verse number="12">Bánokén Tripiná o Tripusáyá ke pa Hodáwandá bázén káré kortagesh o anchosh dordánagén Persisá ke Hodáwanday ráhá mazanén hezmati kortag salám sar kanét.</verse>
				<verse number="13">Pa Ruposá ke cha Hodáwanday némagá gechén kanag butag o áiay mátá ke pa man ham mátay paymá ent salám sar kanét.</verse>
				<verse number="14">Asinkritus, Pligun, Hermes, Pátrubás, Hermás o á dega brátán ke gón áyán ant salám berasénét.</verse>
				<verse number="15">Anchosh Pilulugos, Yuliá, Nirias o áiay gohár Ulimpás o sajjahén palgártagénán ke gón áyán ant salám sar kanét.</verse>
				<verse number="16">Gón pákén chokkagán, yakdomiá drót o drahbát begwashét. Masihay sajjahén kelisá pa shomá salám déma dayant.</verse>
				<verse number="17">Oo brátán! Cha shomá dazbandia kanán, á mardomán sharr bechárét o watá cha áyán dur bedárét ke mardománi nyámá pléndhia kanant o shomay geptagén tálimáni helápá gonáhay sawabsáza bant.</verse>
				<verse number="18">Chéá ke choshén mardom may Hodáwand Masihay hezmatá nakanant, á wati lápay golám ant o gón wati narm o charpén zobáná sádahén mardomán rada dayant.</verse>
				<verse number="19">Shomay parmánbardáriay tawár o áwáz sajjahénáni nyámá proshtag o man cha shomá shádmán án, bale cha shomá lóthán ke pa nékén kárán dáná o hóshmand bebét o cha sellén kárán pák o sáp bemánét.</verse>
				<verse number="20">Sohl o émeniay Hodá, hamé zuttán Shaytáná shomay pádáni chérá hurta kant. May Hodáwand Issá Masihay rahmat shomay hamráh bát.</verse>
				<verse number="21">Mani hamkár Timutáwus shomárá drót o drahbáta gwashit, anchosh mani syád Lukius, Yásun o Susipáterus pa shomá salám déma dayant.</verse>
				<verse number="22">Man Tertius, é kágaday washnebis, cha Hodáwanday némagá shomárá salám o dróta gwashán.</verse>
				<verse number="23">Gáyus ke maná o kelisáay sajjahén mardomi wati mehmándáriay sáhegá dáshtagant shomárá salám o dróta gwashit. É shahray hazánagay kelitdár Erástus o may brát Kwártus shomárá saláma gwashant.</verse>
				<verse number="24">May Hodáwandén Issá Masihay rahmat shomá sajjahénáni hamráh bát. Anchosh bát. Ámin.</verse>
				<verse number="25">Nun Hodáyá satá o saná bát, ke cha mani é wasshén mestág o Issá Masihay kolaway jár janagay barkatá, shomárá barjáh dáshta kant. É mestágay ráz, karnáni karn chér o bétawár at,</verse>
				<verse number="26">bale nun páshk o paddar butag o gón abadmánén Hodáay hokm o parmáná cha nabiáni nebeshtánkán darkawmáni nyámá pajjárénag butag, tán sajjahén kawm báwar bekanant o bemannant.</verse>
				<verse number="27">Cha Issá Mashiay ráhá yakkén dánáén Hodáyá tán abad shán o shawkat berasát. Anchosh bát. Ámin.</verse>
			</chapter>
		</book>
		<book number="46">
			<chapter number="1">
			</chapter>
			<chapter number="2">
			</chapter>
			<chapter number="3">
			</chapter>
			<chapter number="4">
			</chapter>
			<chapter number="5">
			</chapter>
			<chapter number="6">
			</chapter>
			<chapter number="7">
			</chapter>
			<chapter number="8">
			</chapter>
			<chapter number="9">
			</chapter>
			<chapter number="10">
			</chapter>
			<chapter number="11">
			</chapter>
			<chapter number="12">
			</chapter>
			<chapter number="13">
			</chapter>
			<chapter number="14">
			</chapter>
			<chapter number="15">
			</chapter>
			<chapter number="16">
			</chapter>
		</book>
		<book number="47">
			<chapter number="1">
			</chapter>
			<chapter number="2">
			</chapter>
			<chapter number="3">
			</chapter>
			<chapter number="4">
			</chapter>
			<chapter number="5">
			</chapter>
			<chapter number="6">
			</chapter>
			<chapter number="7">
			</chapter>
			<chapter number="8">
			</chapter>
			<chapter number="9">
			</chapter>
			<chapter number="10">
			</chapter>
			<chapter number="11">
			</chapter>
			<chapter number="12">
			</chapter>
			<chapter number="13">
			</chapter>
		</book>
		<book number="48">
			<chapter number="1">
				<verse number="1">Cha Pulosay némagá, mane Pulos ke kásedé án o mani kásedi cha ensánáni némagá yá cha hásén mardoméay némagá naent, cha Issá Masih o Hodáén Petay némagá ent, hamá Hodá ke Issá Masihi cha mordagán zendag kort.</verse>
				<verse number="2">É sajjahén brát ke gón man yakjáh ant, é kágad cha áyáni némagá ent ham. Pa Galátiahay kelisáyán.</verse>
				<verse number="3">Cha may Hodáén Pet o Hodáwandén Issá Masihay némagá shomárá rahmat o émeni sar bát.</verse>
				<verse number="4">Issá Masihá watá pa may gonáháni dur kanagá nadr kort ke may Hodáén Petay wáhagay barkatá márá cha annugén harábén zamánagá berakkénit.</verse>
				<verse number="5">Hodáay shán o shawkat abad tán abad barjáh bát. Anchosh bát. Ámin.</verse>
				<verse number="6">Man hayrán án ke shomá pa dega “wasshén mestágéá ” chón zutt hamá Hodáyá yalah kanagá ét ke shomárá tawári kortag ke Masihay rahmatáni chérá zend begwázénét.</verse>
				<verse number="7">Albat dega wasshén mestág nést, bale lahtén mardom hast ke shomárá mán gisshénagá ant o Masihay wasshén mestágá badal kanaga lóthant.</verse>
				<verse number="8">Tantaná agan má yá cha ásmáná átkagén préshtagé é wasshén mestágay badalá ke má shomay kerrá jár jatag, dega mestágéay járá bejant, áiá nálat bát.</verse>
				<verse number="9">Anchó ke má pésará gwashtag, nun man padá gwashán, agan kasé shomay kerrá hamá wasshén mestágay badalá ke shomárá pésará rasetag, dega mestágéay járá bejant, áiá nálat bát.</verse>
				<verse number="10">Annun man mardománi washnódiá lóthagá án yá Hodáay? Man mardománi wassh kanagay johdá naán. Agan man angat mardománi wassh kanagay johdá buténán, Masihay hezmatkáré naatán.</verse>
				<verse number="11">Oo brátán! Shomárá gwashán, hamá wasshén mestág ke man shomay kerrá jár jatag, ensánay sázetagéné naent.</verse>
				<verse number="12">Chéá ke é mestág maná cha ensánéay némagá narasetag o na ke kaséá maná dars dátag, é maná cha Issá Masihay nemagá elháméá rasetag.</verse>
				<verse number="13">Shomá mani pésarigén zenday bárawá eshkotag ke man Yahudiáni dinay hesábá gwázéntag. Man Hodáay kelisá sakk báz ázár dátag o johdon kortag ke kelisáyá tabáh bekanán.</verse>
				<verse number="14">Cha wati bázén hamkawmén hamsarókéá géshter Yahudi dinay páband butagán o wati pet o piroki dódáni barjam dáragá sakk porjósh butagán.</verse>
				<verse number="15">Bale Hodáyá ke maná cha mátay lápá gechén kortagat, cha wati rahmatay barkatá maná tawár jat o paysalahi kort</verse>
				<verse number="16">ke wati Chokká pa man záher bekant tánke man darkawmán áiay Chokkay mestágá sar bekanán. Á wahdi man eshtáp eshtápá cha kassá sar o sój nagept o</verse>
				<verse number="17">dém pa Urshalimá pa hamá mardománi gendagá nashotán ke cha man pésar pa kásediá gechén kanag butagatant. Arabestáná shotán o randá Dameshká wátarr bután.</verse>
				<verse number="18">Say sál gwast o nun Urshalimá Képáay didárá shotán o bass pánzdah róchá gón áiá dáshton.</verse>
				<verse number="19">Man ódá á dega kásed nadistant, man bass Hodáwanday brát Ákub dist.</verse>
				<verse number="20">Bechárét, harché ke pa shomá nebeshtah kanagá án, Hodá sháhed ent ke dróg naant.</verse>
				<verse number="21">Randá Suriah o Kilikiahay damagán shotán.</verse>
				<verse number="22">Masihay hamá báwarmand ke Yahudiahay kelisáyá ant, mani jendesh nadistagat,</verse>
				<verse number="23">bass eshkotagatesh ke may ázár dayók nun wat hamá imánay járá janagá ent ke yakk wahdé áiay tabáh kanagay randá butag.</verse>
				<verse number="24">Gorhá é mardomán mani sawabá Hodáay satá o saná kort.</verse>
			</chapter>
			<chapter number="2">
				<verse number="1">Gorhá chárdah sálá rand man Bárnábáay hamráhiá padá Urshalimá shotán, man Titus ham gón wat bort gón.</verse>
				<verse number="2">Elháméay sawabá shotán o wasshén mestág áyáni démá bayánon kort, hamá mestág ke man pa darkawmán jár janagá án. Hamá mardom ke kelisáay sarók zánaga butant, man gón áyán jetá gend o nend kort, tánke bezánán ke bépáedagén tach o tágé kanagá nabutagán o naán.</verse>
				<verse number="3">Titus ham ke mani hamráh at, bell toré Yunánié at, bale pa sonnatá majbur kanag nabut.</verse>
				<verse number="4">Sonnat kanagay habar paméshká chest but ke lahtén drógén “brát” may nyámá potertagat ke may jásusiá bekanant o hamá ázátiá ke márá cha Issá Masihay barkatá hastent, sarpad bebant tánke márá golám bekanant.</verse>
				<verse number="5">Bale má pa damánéá ham áyáni démá sar jahl nakort tánke wasshén mestágay rásti pa shomá bemánit.</verse>
				<verse number="6">Á ke kelisáay tahá sarók zánaga butant, áyán mani tálimáni tahá hecch chizz gésh nakort. Chónáhá ham mani kerrá é gappá hecch arzesh néstat ke á chinchok námdár ant, chéá ke Hodá ru o ryá nakant.</verse>
				<verse number="7">Mani tálimáni tahá chizzé gésh kanagay badalá, á sarpad butant ke sonnat nakortagénáni kerrá wasshén mestágay jár janagay zemmah maná dayag butag, anchosh ke sonnat kortagénáni kerrá é járay janagay zemmah Petrosá dayag butag.</verse>
				<verse number="8">Hamá Hodá ke Petrosá wák o twán dayagá at ke pa sonnat kortagénán áiay kásed bebit, hamá Hodá maná ham wák o twán dayagá at ke pa sonnat nakortagénán áiay kásed bebán.</verse>
				<verse number="9">Ákub o Képá o Yuhanná ke kelisáay menok zánaga butant, wahdé sarpad butant ke maná rahmatay é sawgát rasetag, wati rástén dastesh mani o Bárnábáay némagá pa hamkáriá shahárt ke má darkawmáni kerrá berawén o á, sonnat kortagénáni kerrá berawant.</verse>
				<verse number="10">Áyán cha má bass haminchok lóthet ke nézgárán béhayál makanén o man wat ham cha pésará pa hobb o wáhagé hamé kárá kanagá atán.</verse>
				<verse number="11">Wahdé Képá Antákiahá átk, man paméshká áiay jenday démá, áiay helápá pád átkán ke á mayárig at.</verse>
				<verse number="12">Gapp esh ent ke cha Ákubay némagá lahtén mardomay áyagá pésar, Képáyá gón darkawmén báwarmandán waráka wárt, bale wahdé é mardom átkant, áiá watá cha darkawmán dur dásht o áyáni nazzikká nayátk, chéá ke cha sonnat kanagay mannókán torseti.</verse>
				<verse number="13">Képáay é dotal o dopóstiá é dega Yahudi báwarmand hamráh butant. Á degarán bell, Bárnábá ham áyáni dotal o dopóstiá gón kapt o gomráh but.</verse>
				<verse number="14">Bale wahdé man dist ke é mardom wasshén mestágay rástén ráhá rawagá naant, sajjahénáni démá gón Képáyá gwashton: “Taw wat Yahudié ay o angat wati zendá Yahudiáni dhawlá nagwázénay, darkawmáni dhawlá gwázénay, gorhá darkawmán parchá hojja kanay ke Yahudiáni dhawlá zend begwázénant?”</verse>
				<verse number="15">Má pédáeshi Yahudi én o cha “gonahkárén darkawmán ” naén,</verse>
				<verse number="16">bale angat má zánén ke mardom Sharyatay randgiriay sawabá pák o palgára nabit, Issá Masihay sará báwar kanagay sawabá pák o palgára bit. Má Issá Masihay sará báwar kortag tánke Masihay sará báwaray sawabá pák o palgár bebén, Sharyatay randgiriay sawabá na, chéá ke Sharyatay randgiriay sawabá kass pák o palgára nabit.</verse>
				<verse number="17">Bale hamá wahdá ke má Masihay barkatá pák o palgár bayaga lóthén, agan zánag but ke má wat ham gonahkár én, gorhá? Masih gonáhay hezmatá ent? Na, hechbar na.</verse>
				<verse number="18">Nun agan man hamá chizzán padá bebandán ke man wat karótkagant, gorhá sábet kanagá án ke Sharyatay próshóké án.</verse>
				<verse number="19">Chéá ke wahdé man zánt ke Sharyatá dáshta nakanán, man Sharyatay chammán mortán ke pa Hodáyá zendag bebán.</verse>
				<verse number="20">Man Masihay hamráhiá salib kasshag bután. Nun é mardom ke zendag ent, é man naán, Masih ent ke mani tahá zendag ent. É jesmi zendagi ke maná hastent, maná Hodáay Chokkay sará báwar kanagay sawabá hastent ke hamáiá maná dóst dáshtag o wati jendi pa man nadr kortag.</verse>
				<verse number="21">Man Hodáay rahmatán pádmála nakanán, chéá ke agan páki o palgári Sharyatay randgiriay sawabá berasetén, gorhá Masihay marká hecch máná nabutagat.</verse>
			</chapter>
			<chapter number="3">
				<verse number="1">Oo béaglén Galátián! Kayá shomárá sehr kortag? Issá Masihay salib kasshagay kessah gón shomá anchó pakkáiá bayán kanag but ke har chizz purah shomay chammáni démá záher but.</verse>
				<verse number="2">Man cha shomá bass yakk chizzé zánaga lóthán, shomárá Pákén Ruh Sharyatay randgiriay sawabá rasetag yá wasshén mestágay eshkonag o báwar kanagay sawabá?</verse>
				<verse number="3">Haminchok béagl ét? Shomá wati sapar, Pákén Ruhay barkatá bendát kortag. Nun gón ensáni johdá menzelá sar bayaga lóthét?</verse>
				<verse number="4">Shomá inchok sakki o sóri mopt o náhudagá kasshetag? Maná báwara nakant.</verse>
				<verse number="5">Hamá ke shomárá Pákén Ruha bakshit o mójezah pésha dárit, é kárán paméshká kant ke Sharyatay randgiriá kanagá ét? Yá paméshká ke shomá wasshén mestágá gósh dárag o báwar kanagá ét?</verse>
				<verse number="6">Ebráhémá bechárét, áiá Hodáay sará báwar kort o áiay é báwar pa áiá páki o palgárié hesáb but.</verse>
				<verse number="7">Paméshká deljam bebét, Ebráhémay asligén chokk hamá ant ke imána kárant.</verse>
				<verse number="8">Pákén Ketábá péshgói kort ke Hodá chón darkawmán imánay sawabá pák o palgára kant. Hodáyá Ebráhémay kerrá wasshén mestágay jár pésará jat, gwashti: “ Donyáay sajjahén kawm tai sawabá barkata gerant.”</verse>
				<verse number="9">Gorhá hamá ke imánay ráhá zurant gón Ebráhémá hawár barkata gerant, hamá Ebráhém ke imánay ráhi zortag.</verse>
				<verse number="10">Á ke Sharyati káráni sará tawkala kanant, áyáni sará nálat ent. Chéá ke Pákén Ketábá nebeshtah ent: “Harkas ke dáemá Sharyatay Ketábay sajjahén nebeshtaháni páband naent o áyáni sará kára nakant, á nálatié.”</verse>
				<verse number="11">Nun é habar záher ent ke cha Sharyatay randgiriá kass Hodáay bárgáhá pák o palgára nabit, chéá ke Pákén Ketába gwashit: “Hamá ke imánay barkatá pák o palgár ent, hamá zendaga mánit.”</verse>
				<verse number="12">Bale Sharyatay bonyád imán naent, anchó ke nebeshtah ent: “Hamá ke Sharyatay sará kára kant, hamé káráni wasilahá zendaga mánit.”</verse>
				<verse number="13">Hamá nálat ke may sará at Masihá wati sará zort o é dhawlá márá cha Sharyatay nálatá móketi, chéá ke nebeshtah ent: “Harkas ke dáray sará dranjag but, nálatié.”</verse>
				<verse number="14">Masihá márá móket ke cha áiay wasilahá Ebráhémay barkat darkawmán sar bebit o cha imánay ráhá márá hamá Pákén Ruh berasit ke Hodáyá kawl kortag.</verse>
				<verse number="15">Brátán! Man cha har róchigén zendagiá mesálé dayán. Ensáni ahd o karáré ham ke gisshénaga bit, randá na kasé áiá nákár korta kant o na áiay tahá chizzé gésh korta kant.</verse>
				<verse number="16">Nun kawl gón Ebráhémá o gón Ebráhémay chokká kanag butant. Pákén Ketába nagwashit ke “gón tai chokkán”, bezán gón bázénéá. Pákén Ketába gwashit: “Gón tai Chokká”, bezán gón yakkéá o é Masih ent.</verse>
				<verse number="17">Mani habaray maksad esh ent ke Sharyat ke chár sad o si sálá pad átk, á ahd o paymáná nákára nakant ke Hodáyá cha pésará gisshéntag o é paymá Hodáay kawlá ham nákára nakant.</verse>
				<verse number="18">Agan mirás Sharyatay bonyádá ent, gorhá bezán kawlay bonyádá naent, bale Hodáyá cha wati rahmatá é mirás Ebráhémárá kawlay bonyádá dátag.</verse>
				<verse number="19">Gorhá Sharyat chéá dayag butag? Sharyat ensánay náparmániáni sawabá dayag butag. Préshtagán áwort o myánjigerén mardoméay, bezán Mussáay dastá dát o tán hamá wahdá kárámad at ke hamá Chokk, bezán Masih byayt ke áiay áyagay kawl dayag butagat.</verse>
				<verse number="20">Nun myánjiger do némagay nyámá bit, bale Hodá yakké o áiá myánjigeray hájat naent.</verse>
				<verse number="21">Gorhá Sharyat Hodáay kawláni helápá ent? Hechbar chosh naent, chéá ke agan anchén Sharyaté dayag butén ke abadmánén zendi dát bekortén, gorhá páki o palgári allam Sharyatay bonyádá butagat.</verse>
				<verse number="22">Bale Pákén Ketába gwashit ke har ensán gonáhay bandig ent. Bass Issá Masihay sará báwar kanagay sawabá wádah hamá mardomán dayaga bit ke Masihay sará imána kárant.</verse>
				<verse number="23">Bale imánay é ráhay pach bayagá o pésar má Sharyatay bandig atén, bezán tán imánay záher bayagá zendáni atén.</verse>
				<verse number="24">Gorhá, Sharyat may sarparast butag ke márá tán Masihá sar bekant, tánke má imánay sawabá pák o palgár hesáb bebén.</verse>
				<verse number="25">Imán ke átkag, nun má sarparastéay dastay chérá naén.</verse>
				<verse number="26">Shomá sajjahén Issá Masihay sará imánay barkatá Hodáay chokk ét,</verse>
				<verse number="27">chéá ke shomá sajjahén Masihay námá pákshódi dayag butagét o Masihayg ét o nun á shomay setr ent ke shomá póshetag.</verse>
				<verse number="28">Hodáay kerrá park o pér nést ke shomá Yahudi ét yá darkawm, golám ét yá ázát, mardén ét yá janén, chéá ke shomá sajjahén Issá Masihay barkatá yakk ét.</verse>
				<verse number="29">Agan shomá Masihayg ét, gorhá shomá Ebráhémay padréch ét o kawlay hesábá gón Ebráhémá hawár Hodáay mirásá bahramand ét.</verse>
			</chapter>
			<chapter number="4">
				<verse number="1">Mani habaray maksad esh ent ke tán hamá wahdá ke mirásdár nábáleg ent, mirásdár o goláméay nyámá parké nést, bell toré mirásdár har chizzay málek ent.</verse>
				<verse number="2">Bale tán hamá wahdá ke petá pa áiá paysalah kortag, á kapil o sarparastáni dastay chérá ent.</verse>
				<verse number="3">Gorhá má ham, tánke nábáleg atén, é donyáay ráh o rahbandáni golám atén.</verse>
				<verse number="4">Bale wahd ke átk, Hodáyá wati Chokk dém dát. Chokk ensáné but o cha pédáeshá Sharyatay rahbandáni chérá at,</verse>
				<verse number="5">tánke hamáyán bemókit ke Sharyatay chérá ant o Hodá márá bezurit o wati chokk bekant.</verse>
				<verse number="6">Hodáyá wati Chokkay Ruh paméshká may delán jágah dátag ke má Hodáay chokk én. Ruh kukkárá ent: “Abbá! Oo mani Pet!”</verse>
				<verse number="7">Paméshká taw nun golámé naay, taw chokké ay. Nun ke Hodáay chokk ay, gorhá Hodáyá tará wati mirásdár kortag.</verse>
				<verse number="8">Pésará, hamá wahdá ke shomá Hodá nazántag, hamá chizzáni golám butagét ke á wati zátá hodá naant.</verse>
				<verse number="9">Bale nun ke shomá Hodáyá zánét, yá rástterén gapp esh ent ke Hodá shomárá zánt, gorhá chón nezór o békárén ráh o rahbandáni némagá pera tarrét? Yakk randé padá hamesháni golám bayaga lóthét?</verse>
				<verse number="10">Shomá róch o máh o mósom o sáláni rasmána dárét.</verse>
				<verse number="11">Maná pa shomá torsit, ke balkén man shomay sará mopt o náhudagén johdé kortag.</verse>
				<verse number="12">Brátán! Gón shomá dazbandia kanán, mani paymá bebét, chéá ke man cha Sharyatá ázát kanag butagán o nun shomay paymá án. Shomá pésará wa pa man hecch badi nakortag.</verse>
				<verse number="13">Shomá zánét ke awali randá ke man shomay kerrá wasshén mestágay jár jat, mani áyagay sawab nádráhié at.</verse>
				<verse number="14">Bell toré mani jesmi hálat pa shomá chakkásé at, bale shomá maná béarzesh nazánt o dawr nadát. Angat shomá maná anchó dast gept, gwashay man Hodáay préshtagé atán, gwashay Issá Masihay jend atán.</verse>
				<verse number="15">Shomay á shádmáni nun kojá shotag? Chéá ke man gwáhi dáta kanán ke agan shomay wasá butén, shomá wati chamm ham kasshetag o maná dátagatant.</verse>
				<verse number="16">Gorhá nun man shomay dozhmen jórh butagán ke gón shomá rástén habará kanán?</verse>
				<verse number="17">É mardom pa porjóshi shomay randá kaptagant, bale esháni niyat sharr naent. É mardom shomárá cha má sendaga lóthant ke shomá pa eshán porjósh bebét.</verse>
				<verse number="18">É sharrén gappé ke shomá modám porjósh bebét, tahná á wahdá na ke man shomay kerrá án, bale pa sharrén chizzéá porjósh bebét.</verse>
				<verse number="19">Mani chokkán! Man padá pa shomá chellagi dardán án, tán hamá wahdá ke pakká záher bebit ke Masih shomay del o daruná neshtag.</verse>
				<verse number="20">Drégatá man annun shomay kerrá buténán o man betwántén gón shomá pa narmtawári habar bekortén, chéá ke hayrán án shomárá chón bekanán.</verse>
				<verse number="21">Maná begwashét, shomá ke Sharyatay páband bayaga lóthét, nazánét ke Sharyat ché gwashit?</verse>
				<verse number="22">Chéá ke Pákén Ketábá nebeshtah ent ke Ebráhémá do mardénchokk hastat, yakké cha móledén janá o yakké cha ázáténá.</verse>
				<verse number="23">Hamá chokk ke áiá cha móledén janá but, cha ensáni wáhagá pédá but, bale é dega chokk ke cha ázátén janá pédá but, Hodáay kawlay barkatá pédá but.</verse>
				<verse number="24">É gapp mesál ant, chéá ke é doén janén do ahd o paymánay namunah ant. Yakk ahd o paymáné cha Sináay kóhá kayt o golámén chokk pédá kant. É Hájer ent.</verse>
				<verse number="25">Mesálay habará, Hájer Sináay kóh ent, hamá kóh ke Arabestáná ent o annugén Urshalimay dhawlá ent, chéá ke áiay jend o áiay chokk golámén zendé gwázenagá ant,</verse>
				<verse number="26">bale á Urshalim ke borzá ent, ázát ent o may mát ent.</verse>
				<verse number="27">Chéá ke nebisag butag: “Shátkámi kan, oo santhén janén, taw ke hecch chokk áworta nakanay! Pa shádmáni kukkár kan, taw ke chellagi dard nakasshetag! Chéá ke yalah dátagén janénay chokk cha hamáiay chokkán géshter ant ke mardi hast.”</verse>
				<verse number="28">Oo brátán! Shomá, Esákay dhawlá kawlay chokk ét.</verse>
				<verse number="29">Á wahdá, hamá chokk ke cha ensáni wáhagá pédá butagat, hamá chokká ázár dayagá at ke cha Hodáay Ruhay zór o barkatá pédá butagat o tán róche maróchigá ham hamé paym bayagá ent.</verse>
				<verse number="30">Bale Pákén Ketáb ché gwashit? “Móledén jan o áiay chokká gallén, chéá ke móledén janay chokk gón ázátén janay chokká hechbar hammirása nabit.”</verse>
				<verse number="31">Gorhá, brátán! Má móledén janay chokk na én, ázátén janay chokk én.</verse>
			</chapter>
			<chapter number="5">
				<verse number="1">Masihá márá ázát kort ke má ázát bebén. Gorhá mohr bóshtét, watárá padá golámiay jogay chérá rawagá maylét.</verse>
				<verse number="2">Gósh dárét! Mane Pulos shomárá gwashán ke agan shomá wati sonnat kanag esht, gorhá shomárá cha Masihay némagá hecch paymén páedagé narasit.</verse>
				<verse number="3">Á mardom ke wati sonnat kanaga kellit, man pa deljami gón áiá gwashán ke pa taw allam ent ke sajjahén Sharyatá bedáray.</verse>
				<verse number="4">Shomá ke gón Sharyatay dáragá Hodáay chammán watá pák o palgára zánét, bezán shomá cha Masihá sendag butagét. Shomá cha Hodáay rahmatán dur butagét.</verse>
				<verse number="5">Bale imánay sawabá, má cha Pákén Ruhay barkatá hamá páki o palgáriay wadárá én ke márá áiay omét hast.</verse>
				<verse number="6">Chéá ke Issá Masihay ráhá sonnat bayag o nabayagay máná yakk ent, tahná hamá imáná máná hast ke cha mehray ráhá watá záhera kant.</verse>
				<verse number="7">Shomá sharr démá rawán atét. Kayá shomárá cha rástiay parmánbardáriá dásht?</verse>
				<verse number="8">Shomay gwánk janóká, bezán Hodáyá wa shomárá nadásht.</verse>
				<verse number="9">Toshoké homir sajjahén ártá homiréna kant.</verse>
				<verse number="10">Maná Hodáwanday sará setk ent o deljam án ke shomay delá dega hayála nayayt. Á mardom ke shomárá mán gisshénagá ent, á wati malámá porra kant, harkas ke bebit.</verse>
				<verse number="11">Oo brátán! Man wa nun sonnat kanagay wázá kanagá naán o paméshká ázár dayag bayagá án. Agan man sonnat kanagay wáz bekortén, gorhá cha salibay paygámá kassá bad nabortagat.</verse>
				<verse number="12">Hamá ke shomárá janjála kanant, watá gwahtag kanátant.</verse>
				<verse number="13">Oo brátán! Shomá gwánk janag butagét ke ázát bebét, bale chó mabit ke é ázáti pa shomay gonahkárén tab o sareshtá móhé bebit. Eshiay badalá pa mehr yakdomiay hezmatá bekanét.</verse>
				<verse number="14">Chéá ke sajjahén Sharyatay majg hamé yakkén hokm ent: “Wati hamsáhegá wati jenday paymá dóst bedár.”</verse>
				<verse number="15">Shomá yakdomiá chillénag o waragá ét, bechárét, yakdomiay dastá tabáh mabét.</verse>
				<verse number="16">Nun mana gwashán, gón Pákén Ruhá hamgám bebét. É paymá shomá gonahkárén tab o sareshtay lóth o wáhagáni randá nakapét.</verse>
				<verse number="17">Chéá ke gonahkárén tab o sareshtay wáhag Pákén Ruhay heláp ant o Pákén Ruhay wáhag gonahkárén tab o sareshtay heláp ant. É gón yakdomiá jangá ant o paméshká shomá á kárána nakanét ke kanagesha lóthét.</verse>
				<verse number="18">Bale agan Pákén Ruh shomay rahshóniá bekant, gorhá shomá Sharyatay páband naét.</verse>
				<verse number="19">Gonahkárén tab o sareshtay kár záher ant: syahkári, nápáki, waylánki,</verse>
				<verse number="20">botparasti, sehr o jádugeri, naprat, jang o jadal, hasadd, hezhm, watwáhi, sest o séd, goróhbandi,</verse>
				<verse number="21">kénag, mast o malári, ayyáshi o hamé paymén chizz. Anchó ke man pésará shomárá habardár kortag, annun padá habardára kanán, harkas ke é paymén kára kant, áiá Hodáay bádsháhiá hecch mirása narasit.</verse>
				<verse number="22">Bale Pákén Ruhay bar o samar esh ant: mehr, shádeh, émeni, sabr o ópár, mehrabáni, sharri, wapádári,</verse>
				<verse number="23">narmtabi o dásht. Choshén chizzáni helápá hecch Sharyat o kánun nést.</verse>
				<verse number="24">Hamá ke Issá Masihayg ant, áyán wati gonahkárén tab o saresht gón áiay hawas o sellén wáhagán yakjáh salib kasshetag.</verse>
				<verse number="25">Nun ke má Pákén Ruhay redá zenda gwázénén, gorhá gón Pákén Ruhá hamgám bebén.</verse>
				<verse number="26">Má báyad ent watgalá o watpasond mabén, yakdomiá sókaló madárén o gón yakdomiá hasadd madárén.</verse>
			</chapter>
			<chapter number="6">
				<verse number="1">Brátán! Agan shomá sahig butét ke kasé gonáhay tahá kaptag, shomá ke Pákén Ruhay hesábá zenda gwázénét, áiá pa narmi padá rástén ráhá byárét. Bale wati delgóshá bedárét ke wat chakkáséá makapét.</verse>
				<verse number="2">Sakkiay wahdá yakdomiay komakká bóshtét. É dhawlá shomá Masihay kánunay parmánbardáriá kanét.</verse>
				<verse number="3">Agan kasé watá mazana lékit bale hecché naent, á watá rad dayagá ent.</verse>
				<verse number="4">Harkas wati jenday kárán bechárit. Gorhá áiay pahr kanagay sawab, áiay wati jenday kára bant, gón degaréay kárán dém pa démesha nakant.</verse>
				<verse number="5">Chéá ke harkas wati jenday káráni zemmawár ent.</verse>
				<verse number="6">Hamá mardomá ke ostád Hodáay habará sója dant, báyad ent á har sharrén chizzá gón wati ostádá bahr bekant.</verse>
				<verse number="7">Rad makapét. Hodá kalág bandag buta nakant, chéá ke mardom hamá chizzá ke keshit, hamáiá ronit.</verse>
				<verse number="8">Hamá mardom ke wati jenday gonahkárén tab o sareshtay redá keshit, cha gonahkárén tab o sareshtá tabáhia ronit. Bale hamá ke Pákén Ruhay redá keshit, Pákén Ruhay barkatá abadmánén zenda ronit.</verse>
				<verse number="9">Sharrén káray kanagá dam mabarén, chéá ke agan hemmatá dawr madayén, pa wahda ronén.</verse>
				<verse number="10">Gorhá tán hamá wahdá ke márá móh hast, byáét gón sajjahénán sharria kanén o hás gón hamáyán ke báwarmand ant.</verse>
				<verse number="11">Nun ke man pa shomá gón wati jenday dastá nebeshtah kanagá án, bechárét ke gón chónén mazan mazanén harpán nebeshtah kanagá án.</verse>
				<verse number="12">Hamá ke mardomán gón jesmi kárán wassh kanagay johdá ant, shomárá pa sonnat o borroká majbur kanagá ant. É mardom tahná paméshká chosh kanagá ant ke watá cha hamá ázárán berakkénant ke Masihay salibay sawabá rasant.</verse>
				<verse number="13">Hamá mardom ke sonnat butagant ham, á wat Sharyatay pábandiá korta nakanant, bale angat lóthant ke shomá sonnat kanag bebét ke á shomay sonnat kanagay sará pahr bebandant o wati tawsipá bekanant.</verse>
				<verse number="14">Man hechbar pahr mabandátán, abéd cha may Hodáwandén Issá Masihay salibay sará, ke hamé salibay sawabá donyá pa man mortag o man pa donyáyá.</verse>
				<verse number="15">Chéá ke sonnat bayag o nabayagay máná yakk ent. Tahná é chizzá máná hast ke taw nókén mardomé bebay.</verse>
				<verse number="16">Émeni o rahm pa hamáyán ke é rahbanday sará zenda gwázénant, bezán pa Hodáay mahluká.</verse>
				<verse number="17">Cha ed o rand kass pa man janjál addh makant, chéá ke hamá ázár ke man pa Issáaygi kasshetagant, áyáni neshán angat mani badaná per ant.</verse>
				<verse number="18">Brátán! May Hodáwandén Issá Masihay rahmat gón shomá gón bát. Anchosh bát. Ámin.</verse>
			</chapter>
		</book>
		<book number="49">
			<chapter number="1">
				<verse number="1"></verse>
			</chapter>
			<chapter number="2">
				<verse number="1"></verse>
			</chapter>
			<chapter number="3">
				<verse number="1"></verse>
			</chapter>
			<chapter number="4">
				<verse number="1"></verse>
			</chapter>
			<chapter number="5">
				<verse number="1"></verse>
			</chapter>
			<chapter number="6">
				<verse number="1"></verse>
			</chapter>
		</book>
		<book number="50">
			<chapter number="1">
				<verse number="1">Cha Issá Masihay hezmatkár Pulos o Timutáusay némagá, pa Issá Masihay hamá sajjahén palgártagén mardomán ke Pilipiá ant, gón kelisáay sarparast o hezmatkárán hawár.</verse>
				<verse number="2">Shomárá cha may Hodáén Pet o Hodáwandén Issá Masihay némagá rahmat o émeni sar bát.</verse>
				<verse number="3">Man har wahdá ke shomárá yáta kanán, wati Hodáay shográ gerán.</verse>
				<verse number="4">Wati har dwáay tahá, modám gón shádmániá pa shomá sajjahénán dwá kanán,</verse>
				<verse number="5">parchá ke cha awali róchá beger tán é wahdá shomá wasshén mestágay sheng kanagá gón ét.</verse>
				<verse number="6">É gappá ham deljam án ke Hodáyá hamá sharrén kár ke shomay del o daruná bongéj kortag, tán hamá wahdá barjáhia dárit ke sarjam bebit, tán hamá róchá ke Issá Masiha kayt.</verse>
				<verse number="7">É rást ent ke man báyad ent shomá sajjahénáni bárawá anchosh pegr bekanán ke pegr kanagá án, chéá ke shomá mani delá ét. Toré man zamzilán bebán yá wasshén mestágay démpáni o sábet kanagá, shomá sajjahén Hodáay rahmatán gón man sharikdár ét.</verse>
				<verse number="8">Hodá sháhed ent ke man shomá sajjahénán anchó dósta dárán ke Issá Masih shomárá dósta dárit o maná pa shomá sakk zahira kant.</verse>
				<verse number="9">Mani dwá ent ke shomay mehr géshá gésh bebit o gón kámelén sarpadi o johlén zántéá hamráh bebit,</verse>
				<verse number="10">tánke shomá sarpad bebét ke kojám chizz sharter ent o tán Masihay áyagay róchá pák o béayb bemánét o</verse>
				<verse number="11">cha pahrézkáriay hamá bar o samará porr bebét ke cha Issá Masihay barkatá kayt, pa Hodáay shán o shawkat o satáyá.</verse>
				<verse number="12">Oo brátán! Nun man shomárá hál dayaga lóthán ke gón man harché ke butag, é chizzán wasshén mestágay sheng o tálán kanagá komakk kortag.</verse>
				<verse number="13">Kalátay sajjahén negahpán o é dega mardom sahig butant ke man pa Masihaygi bandig kanag butagán.</verse>
				<verse number="14">Mani bandig bayagay sawabá, géshterén báwarmandán ham cha Hodáwanday némagá hemmat o delbaddhi rasetag o bé tors o larzá Hodáay paygámay járá janant.</verse>
				<verse number="15">É rást ent ke lahtén cha zedd o hasaddá Masihay paygámá jár janagá ent, bale dega lahtén é kárá pa del o setk kanagá ent.</verse>
				<verse number="16">Hamá mardom ke pa mehr é kárá kanagá ant, zánant ke man pa wasshén mestágay démpániá edá árag butagán.</verse>
				<verse number="17">Hamá mardom ke pa watwáhi o watgarazi Masihay paygámá jára janant, niyatesh sáp naent o hayála kanant ke gón wati é kárá, bandijáhá mani ázárán gésh korta kanant.</verse>
				<verse number="18">Gorhá ché? Toré pa badniyati Masihay járá bejanant yá pa del o setk, bale har warhá Masihay jár wa janag bayagá ent o man cha é kárá shádán án. Haw, modám shádmánia kanán</verse>
				<verse number="19">parchá ke mana zánán ke é chizz mani rakkagay ráhá pacha kanant, chéá ke shomá pa man dwá kanét o Issá Masihay Ruh maná komakka kant.</verse>
				<verse number="20">Man gón mazanén deljamié ométa kanán ke hecch paymá pashal o sharmendag kanag mabán o nun ham modámigén dhawlá delér bebán o mani jesm o jánay tahá Masihá shán o shawkat berasit, toré zendag bemánán yá bemerán.</verse>
				<verse number="21">Pa man, zenday máná pa Masihá zendag bayag ent o mark wa katth o páedagé.</verse>
				<verse number="22">Bale agan man é donyáyá zendag bemánán, géshter bar o samar dáta kanán. Nazánán kojámiá gechén bekanán.</verse>
				<verse number="23">Man dodel án, mani armán ent ke berawán o gón Masihá yakjáh bebán, chéá ke é sakk báz gehter ent,</verse>
				<verse number="24">bale pa shomaygi sharter esh ent ke zendag bemánán.</verse>
				<verse number="25">Nun ke man é habará deljam án, zánán ke zendaga mánán o shomá sajjahénáni hamráha bán ke shomá wati imáná démrawi bekanét o shádmán bebét.</verse>
				<verse number="26">É paymá wahdé man padá shomay kerrá káyán, gorhá shomá mani áyagay sawabá Issá Masihá géshter satá o saná korta kanét.</verse>
				<verse number="27">Toré harché bebit, wati zendá anchosh begwázénét ke Masihay wasshén mestágá bekarzét. Gorhá agan man shomay cháragá byáyán yá cha shomá dur bebán, bass sahig bebán ke shomá yakdel o yakján ét o mohr óshtátagét o pa wati báwará, bezán pa wasshén mestágá pa hamdeli johd kanagá ét o</verse>
				<verse number="28">hecch paymá cha dozhmen o badwáhána natorsét. É pa áyán neshánié ke barbáda bant o shomá rakkét ke shomay rakkag cha Hodáay némagá ent.</verse>
				<verse number="29">Nun é sharap shomárá cha Masihay némagá rasetag ke shomá Masihay sará na tahná báwarmand bebét, pa áiá sakki o sóri ham besaggét,</verse>
				<verse number="30">chéá ke shomá ham anchén johdé kanagá ét ke man kortag o shomá distag o nun eshkonagá ét ke man angat kanagá án.</verse>
			</chapter>
			<chapter number="2">
				<verse number="1">Nun agan shomárá gón Masihá hór bayagay sawabá delbaddhia rasit, agan shomárá cha áiay mehrá ásudagia rasit, agan shomárá cha Pákén Ruhá hamdelia rasit o agan shomárá hamdardi o rahm hast,</verse>
				<verse number="2">gorhá tepák bebét, bégarazén mehréay wáhond bebét, arwáhá yakk bebét, hampegr bebét o é paymá mani shádmániá sarjam o kámel bekanét.</verse>
				<verse number="3">Hecch káré pa watwáhi o watpasondi makanét. Pa békebri o darbéshi degarán cha wat borzter sarpad bebét.</verse>
				<verse number="4">Harkas wati nap o suttáni badalá, degaráni nap o suttáni hayálá bedárit.</verse>
				<verse number="5">Shomay hayál kanagay warh o paym hamá bebit ke Issá Masihay butag.</verse>
				<verse number="6">Á, Hodáay zátay dróshomá at, bale gón Hodáyá é hamdróshomi, áiá pa wat katth o páedagé hesáb nakort o</verse>
				<verse number="7">wati shán o shawkati yalah dát o goláméay dróshomi zort o ensánéay sheklá pédá but.</verse>
				<verse number="8">Jendi ke ensánay sheklá at, watá békebr o darbeshi kort o tán marká parmánbardár at, tán salibay saray marká ham.</verse>
				<verse number="9">Paméshká Hodáyá á, sarperáz kort o anchén námé áiárá dát ke cha har námá borzter ent,</verse>
				<verse number="10">ke harkas Issáay námá kóndhán bekapit, ásmáná ham, zeminay sará ham o zeminay chérá ham,</verse>
				<verse number="11">o har zobán bemannit o begwashit: “Issá Masih Hodáwand ent” ke Hodáén Petá shán o shawkat berasit.</verse>
				<verse number="12">Paméshká mani dordánagán! Anchosh ke shomá modám parmánbardár butagét, na tahná á wahdá ke man shomay kerrá atán, annun ham ke man ódá naán, angat géshter parmánbardár ét. Gorhá pa tors o larz wati nejátay rost o rodómay johdá bekanét.</verse>
				<verse number="13">Chéá ke é Hodá ent ke shomay deláni tahá kár kanagá ent ke shomay erádahán o shomay kárán pa wati nékén maksadá sarjam bekant.</verse>
				<verse number="14">Harché ke kanét, bé norondhag o bé dapjáká bekanéti</verse>
				<verse number="15">ke shomá pák o béayb bemánét. Chóth o kajráhén padréchéay nyámá Hodáay bémayárén chokk bebét o “Zenday Gálá” mohr bedárét o chó estárá jaháná bedrapshét. Á wahdá, Mashiay áyagay róchá pahr basta kanán ke man moptén tach o tágé o béásarén johdé nakortag.</verse>
				<verse number="16"></verse>
				<verse number="17">Bale hamá hezmat o korbánig ke shomay báwaray bar o samar ant, agan áyáni sará mani hón ham réchagi korbánigéay paymá réchag bebit, man gala bán o gón shomá sajjahénán shádkámia kanán.</verse>
				<verse number="18">Gorhá shomá ham hamé dhawlá gón man gal bebét o shádehi bekanét.</verse>
				<verse number="19">Bale man Hodáwand Issáay ométá Timutáusá zutt pa shomá rawána dayán ke maná ham gón shomay hálay rasagá delbaddhi berasit.</verse>
				<verse number="20">Chéá ke maná dega choshén hamdelén mardomé nést ke pa del o setk shomay hayálá bebit.</verse>
				<verse number="21">É dega sajjahénán Issá Masihay kár eshtag o wati jenday nap o suttáni randá kaptagant.</verse>
				<verse number="22">Bale shomá wata zánét ke Timutáusá láheki pésh dáshtag. Á pa wasshén mestágay sheng kanagá gón man anchosh hamkópag butag ke chokké gón petá.</verse>
				<verse number="23">Paméshká, anchosh ke man sahiga bán ke mani hál ché bit, maná omét ent ke áiá zutt dém dáta kanán.</verse>
				<verse number="24">Man deljam án ke Hodáwand ráhé pacha kant o mani jend ham zutta kayt.</verse>
				<verse number="25">Bale mana gwashán zaluri ent ke man Epapróditusá padá shomay kerrá dém bedayán ke á, mani brát o hamkár o hamkopagén johdkár o shomay kásed ent ke shomá pa mani zaluratáni purah kanagá dém dátag.</verse>
				<verse number="26">Chéá ke á, pa shomá sajjahénáni didárá hodónák ent. Paréshán ent ke shomá áiay nádráhiay hálá sahig butagét.</verse>
				<verse number="27">É rást ent ke nádráh at, markig at, bale Hodáyá áiay sará rahm kort. Tahná áiay sará na, mani sará ham rahmi kort ke maná gamay chakká gamé marasit.</verse>
				<verse number="28">Paméshká man áiay wátarr dém dayagá sakk hodónák án ke wahdé shomá padá gendéti, gal bebét o mani parésháni kamter bebit.</verse>
				<verse number="29">Gorhá pa Hodáwandaygi áiá pa galé wasshátk bekanét o áiay dhawlén mardomán ezzat bedayét.</verse>
				<verse number="30">Chéá ke á pa Masihay kárá meragi butag. Wati sáhay parwáhi nadásht tánke shomay hamá hezmatáni kammiá purah bekant ke shomá pa man kort nakortagant.</verse>
			</chapter>
			<chapter number="3">
				<verse number="1">Nun, oo mani brátán! Shádmáni bekanét ke shomá Hodáwandayg ét. Pa man é habaráni padá nebeshtah kanag hecch grán naent o é habar pa shomá émenia kárant.</verse>
				<verse number="2">Cha kochekkán hozzhár bebét. Cha badkárán hozzhár bebét. Cha góshtborrán hozzhár bebét.</verse>
				<verse number="3">Chéá ke sonnat butagén má én. É má én ke Hodáyá cha áiay Pákén Ruhay barkatá parastesha kanén. Pa má pahr o sháné ke gón Issá Masihá hawár én o márá cha wati jesmá, bezán cha donyái chizzán omété nést,</verse>
				<verse number="4">bell toré mani jendá jesmay sará óst o omét kanagay sawab hast. Agan dega kaséá jesmay sará óst o omét kanagay sawab hast, gorhá maná wa géshter.</verse>
				<verse number="5">Man pédá bayagay hashtomi róchá sonnat kanag butagán. Pédáeshi Esráilié án. Cha Benyáminay kabilahá án. Cha hapt poshtá Ebránié án. Agan Sharyatay gapp ent, Parisié án.</verse>
				<verse number="6">Agan dini jósh o gayratay gapp ent, man kelisá ázár dátag o agan Sharyatay hesábá pahrézkáriay gapp ent, béayb butagán.</verse>
				<verse number="7">Bale har chizz ke pa man katth o páedagé at, nun pa Masihaygi man á chizzá táwáné sarpada bán.</verse>
				<verse number="8">Tahná é chizz na, wati Hodáwandén Issá Masihay pajjáh áragay ganjay démá, man har chizzá táwáné sarpada bán, chéá ke man pa hamáiaygi é sajjahén yalah dátant. Man eshán bass gand o gasarh sarpada bán ke mani katth tahná Masih bebit o</verse>
				<verse number="9">gón hamáiá hawár bebán. Maná á pahrézkári mabát ke cha Sharyatay ráhá rasit, hamá páki o palgári maná berasát ke cha Masihay sará báwar kanagá rasit, hamá palgári ke cha Hodáyá rasit, cha imánay ráhá.</verse>
				<verse number="10">Man Masihá zánaga lóthán, áiay jáh janagay zór o wáká zánaga lóthán o áiay sakki o sórián sharikdár bayaga lóthán. Áiay marká hamáiay jenday hamdarwar bayaga lóthán</verse>
				<verse number="11">ke warhé na warhéá man ham mordagáni jáh janagá sharikdár bebán.</verse>
				<verse number="12">Mana nagwashán ke man é chizz dastá áwortag o nun sarjam o kámelén mardomé án, bale johda kanán ke maná hamá chizz dast bekapit ke pa áiá Issá Masihá maná dast geptag.</verse>
				<verse number="13">Oo brátán! Mana nagwashán ke angat á chizzon dastá áwortag, man bass yakk chizzé kanán, gwastagénán béhayála kanán o pa démaygán johda kanán.</verse>
				<verse number="14">Man dém pa menzelá tachán án tánke hamá enám o dádá bekatthán ke pa áiá Hodáyá maná Issá Masihay barkatá dém pa arshá tawár kortag.</verse>
				<verse number="15">Gorhá báyad ent máshomá sajjahén ke rostag o báleg én, anchosh hayál bekanén. Agan shomá dega hayálé bekanét, padá ham Hodá rásténá pa shomá záhera kant.</verse>
				<verse number="16">Bale byáét hamá chizzán mohr bedárén ke máshomá tán é wahdi dastá áwortagant.</verse>
				<verse number="17">Brátán! Pa hamdeli mani warhá zend begwázénét o anchó ke may randgiriá kanét, hamá mardománi ráhá ham berawét ke may ráhá rawant,</verse>
				<verse number="18">chéá ke hamá paymá ke man shomárá báz randá gwashtag o annun gón arsigén chammé gwashán, bázéné Masihay salibay dozhmeniá kant.</verse>
				<verse number="19">Esháni ásar tabáhi ent. Esháni hodá wati jenday láp ent o bénangi esháni pahr o shán ent. Ésháni hayál gón donyái chizzán ent.</verse>
				<verse number="20">Bale má ásmánay báshendah én o pa hobb o hodónáki, rakkénókén Hodáwand Issá Masihay entezár o wadárá én ke cha hamódá kayt.</verse>
				<verse number="21">Gón hamá zór o wáká ke har chizzá wati dastá áworta kant, gón hamá zórá may é hákién badaná mattha kant o wati porshawkatén badanay dhawlá kant.</verse>
			</chapter>
			<chapter number="4">
				<verse number="1">Paméshká, Hodáwanday ráhá mohr bóshtét. Mani dordánagén brátán! Man pa shomay didárá hodónák án. Mani dordánagán! Shomá mani shádmáni o táj ét.</verse>
				<verse number="2">Man gón Yudiah o Sentiki doénán dazbandia kanán ke Hodáwanday ráhá hamdel o tepák bebant.</verse>
				<verse number="3">Oo mani wapádárén hamráh! Man cha taw dazbandia kanán ke hamá janénáni komakká bekan ke pa wasshén mestágay sheng kanagá mani hamkópagiá gón Klémentus o mani é dega hamkárán johdesh kortag ke námesh “Zenday Ketábá” nebeshtah ent.</verse>
				<verse number="4">Modám shádmáni kanét ke shomá Hodáwandayg ét. Man padá gwashán, shádmáni kanét.</verse>
				<verse number="5">Bell sajjahén mardom shomay narmdeliá begendant. Hodáwanday áyagay wahd nazzikk ent.</verse>
				<verse number="6">Pa hecch chizzá paréshán mabét, bass har hálat o jáwará, gón dwá o dazbandi o shogrgozáriá wati arzá pa Hodáyá sar kanét.</verse>
				<verse number="7">Nun gorhá hamá émeni ke cha Hodáyá rasit o cha sajjahén zánt o sarpadiá báláter ent, hamá émeni Issá Masihay barkatá shomay del o hayáláni páspána bit.</verse>
				<verse number="8">Brátán! Nun godhsará mana gwashán ke harché ke rást ent, harché ke sharapdár ent, harché ke sharr ent, harché ke pák ent, harché ke dóstnák ent, harché ke satá karzit, harché ke nék ent o tawsip kanaga bit, hamá chizzáni bárawá pegr bekanét.</verse>
				<verse number="9">Harché ke shomá cha man dar bortag o shomárá rasetag, harché ke shomá cha man eshkotag o distag, hamá warh bekanét. É dhawlá émeni bakshókén Hodá shomay hamráha bit.</verse>
				<verse number="10">Man Hodáwanday námá sakk báz shádmánia kanán ke nun godhsará shomá padá mani hayáldári bendát kortag. Haw, shomá pésará ham mani hayál dáshtag, bale shomárá móh narasetag.</verse>
				<verse number="11">Chosh naent ke man pa chizzéay néstiá é habará kanán, chéá ke man har dhawlén wahdá razá o rázig bayagay warh o paym dar gétkag.</verse>
				<verse number="12">Mana zánán ke tangdastiá chón gozarán kanagi ent o é ham zánán ke hastómandiá zend chón gwázénagi ent. Man har warhén jáwarán zend gwázénagay ráz dar gétkag, sérláp bebán yá shodláp, maná har chizz bebit yá hecch chizz mabit.</verse>
				<verse number="13">Man Masihay barkatá harché korta kanán, chéá ke hamá maná zór o twána dant.</verse>
				<verse number="14">Bale shomá sharrén káré kortag ke mani dard o gamán sharikdár butagét.</verse>
				<verse number="15">Oo Pilipián! Shomá sharr sarpad ét ke wasshén mestágay sheng kanagay bongéjá, man ke Makduniah yalah kort, cha shomá abéd hecch kelisáyá maná pa day o gerá komakk nakort.</verse>
				<verse number="16">Wahdé Tesálunikiá atán ham yakk o do randá shomá pa mani zaluratán komakk dém dát.</verse>
				<verse number="17">Man thékiay wáhagdár naán, bale pa shomá hamá “suttay” wáhagdár án ke shomay hesábay tahá gésh kanaga bit.</verse>
				<verse number="18">Maná har chizz rasetag o sakk báz rasetag. Gón Epápróditusá harché ke shomá dém dátag, maná rasetagant o nun maná har chizz hast. Shomay é théki washbóén shogránah o delpasondén korbánigé ke Hodáyá washnóda kant.</verse>
				<verse number="19">Mani Hodá shomay har zaluratá wati jenday porshawkatén mál o hastiay hesábá o Issá Masihay barkatá puraha kant.</verse>
				<verse number="20">May Hodáén Petá abad tán abad shán o shawkat berasát. Anchosh bát. Ámin.</verse>
				<verse number="21">Issá Masihay sajjahén palgártagénán salám sar kanét. Hamé brát ke mani hamráh ant, shomárá drahbáta gwashant.</verse>
				<verse number="22">Sajjahén palgártagén brát o gohár shomárá saláma kanant, háss Kaysaray lógay mardom.</verse>
				<verse number="23">Hodáwandén Issá Masihay rahmat gón shomay arwáhá gón bát. Anchosh bát. Ámin.</verse>
			</chapter>
		</book>
		<book number="51">
			<chapter number="1">
			</chapter>
			<chapter number="2">
			</chapter>
			<chapter number="3">
			</chapter>
			<chapter number="4">
			</chapter>
		</book>
		<book number="52">
			<chapter number="1">
				<verse number="1">Cha Pulos o Silwánus o Timutáusay némagá, pa Tesálunikiáni kelisáyá ke Hodáén Pet o Hodáwandén Issá Masihayg ent. Rahmat o émeni shomárá sar bát.</verse>
				<verse number="2">Má har wahdá wati dwáyáni tahá shomay námá gerén o modám pa shomá sajjahénán Hodáay shográ gerén.</verse>
				<verse number="3">Má wati Hodáén Petay démá modám shomay báwarmandi kárán o pormehrén zahmatán o sagg o bardáshtá yáta kanén ke áyáni sarchammag hamá omét ent ke shomárá may Hodáwandén Issá Masihay sará hastent.</verse>
				<verse number="4">Oo brátán! Oo Hodáay dóstigén mardomán! Má zánén ke shomá Hodáay gechén kortagén ét,</verse>
				<verse number="5">chéá ke may wasshén mestág hoshkén gappé naat ke shomárá sar but, zór o wák o Pákén Ruhi ham gón at o mohkamén setké ham mán ati. Shomá zánét ke má gón shomá chón atén o má pa shomá ché kort.</verse>
				<verse number="6">Shomá mayg o Hodáwanday randgir jórh butét, chéá ke gránén sakki o sóriáni tahá shomá may habar pa galé zort, gón anchén shádmánié ke cha Pákén Ruhá rasit.</verse>
				<verse number="7">É káray sawabá shomá pa Makduniah o Akáyahay sajjahén báwarmandán mesálé jórh butét.</verse>
				<verse number="8">Chéá ke Hodáwanday habaray tawár cha shomá sheng but, tahná Makduniah o Akáyahá na, Hodáay sará shomay báwar har jágah zánag but. Paméshká zalurat naent ke má eshiay bárawá chizzé begwashén.</verse>
				<verse number="9">Chéá ke shomá márá chón wasshátk kort, mardom wat é kessahá kanant, o é gappá ham kanant ke shomá chón botparasti yalah dát o dém pa Hodáyá átkét ke namirán o rástén Hodáay parastesh o hezmatá bekanét o</verse>
				<verse number="10">áiay Chokkay wadárá bebét, hamá ke cha ásmáná kayt, hamá ke Hodáyá cha mordagán zendag kort, bezán Issá ke márá cha áyókén gazabá rakkénit.</verse>
			</chapter>
			<chapter number="2">
				<verse number="1">Oo brátán! Shomá wata zánét ke shomay kerrá, may áyag bépáedag naat.</verse>
				<verse number="2">Anchó ke shomá zánét, má shomay kerrá áyagá pésar Pilipiay shahrá chón azáb o béezzat kanag butén, bale má cha wati Hodáay komakká tahm o jorat kort o inchok dozhmeniay tahá ham má Hodáay wasshén mestág pa shomá sar kort.</verse>
				<verse number="3">É dazbandiá ke má kanén, eshiá radi yá badniyati mán nést o má shomárá rad dayag ham nalóthén,</verse>
				<verse number="4">Wasshén mestágay járá paméshká janagá én ke Hodáyá márá chakkásetag o distagi ke má é káray láhek én. Má mardománi wassh kanagay johdá naén, Hodáay wassh kanagay johdá én, hamá Hodá ke may delána chakkásit.</verse>
				<verse number="5">Shomá zánét ke má hechbar cháplusi nakortag o na márá chérén tamáh o láleché butag. Hodá sháhed ent.</verse>
				<verse number="6">Cha mardomán tawsipay lóthók ham nabutagén, na cha shomá o na cha degarán, bell toré Masihay kásediay námá má wati ehtiár pésh dásht kortagat.</verse>
				<verse number="7">Bale má chó nakort o gón shomá anchó mehrabán atén ke máté gón wati chokkána bit.</verse>
				<verse number="8">Má pa shomá sakk wáhagdár atén o pa galé gón shomá tahná Hodáay wasshén mestág bahr nakort, wati jenday zendagi ham bahr kort, chéá ke shomá márá sakk dóst atét.</verse>
				<verse number="9">Brátán! Shomárá may johd o zahmat allam yát ant. Wahdé má shomay kerrá Hodáay wasshén mestágay járá janagá atén, má shap o róch kár ham kort tánke cha shomá kaséay sará báré mabén.</verse>
				<verse number="10">Shomá sháhed ét o Hodá ham sháhed ent ke má báwarmandáni nyámá, bezán shomay nyámá chónén pahrézkár o pák o béaybén zendé gwázént.</verse>
				<verse number="11">Shomá zánét ke má gón shomá har yakkéá anchosh atén ke mehrabánén peté gón wati jenday chokkána bit.</verse>
				<verse number="12">Má shomárá delbaddhi o deljami dát o dazbandi kort ke anchén zendé begwázénét ke Hodáay láhek bebit, hamá Hodá ke shomárá tawára kant ke dém pa mani bádsháhi o shán o shawkatá byáét.</verse>
				<verse number="13">Má modám Hodáay shográ gerén ke wahdé Hodáay habar shomárá sar but, hamá habar ke shomá cha má eshkot, shomá mannet ke ensáni habaré naent, Hodái habaré o anchosh ent ham. É Hodáay habar ent ke shomay bezán báwarmandáni delán asar kanagá ent.</verse>
				<verse number="14">Oo brátán! Shomá Hodáén Pet o Issá Masihay hamá kelisáyáni paymá kort ke Yahudiahá ant. Chéá ke shomárá shomay jenday mardomán hamá paymá ázár dát ke Yahudián á kelisá ázár dátant,</verse>
				<verse number="15">hamá Yahudián ke Hodáwandén Issá o paygambar koshtant o márá ham ázár dát. Á, Hodáyá nárazá kanant o harkasay dozhmen ant.</verse>
				<verse number="16">Á mardoma naylant ke má gón darkawmán wasshén mestágay bárawá habar bekanén, hamá mestág ke darkawmána rakkénit. É paymá á modám wati gonáhán tán goddhi haddá rasénant o godhsará Hodáay kahr áyáni sará kapit.</verse>
				<verse number="17">Brátán! Má ke pa kammén wahdéá cha shomá jetá butén, bell ke dém pa dém naatén bale del wa hawár atant, delborrén zahirán márá har paymén johd parmát ke padá gón shomá dém pa dém bebén.</verse>
				<verse number="18">Mane Pulosá báz randá johd kort o má lóthet ke shomay gwará byáén, bale Shaytáná may ráh o dar band kortant.</verse>
				<verse number="19">Chéá ke may omét o may shádmáni shomá ét. Shomá may hamá táj ét ke má áiay sará pahra bandén, wati Hodáwandén Issáay bárgáhá, hamá wahdá ke Hodáwanda kayt.</verse>
				<verse number="20">Haw, shomá may shán ét o shomá may shádmáni ét.</verse>
			</chapter>
			<chapter number="3">
				<verse number="1">Paméshká wahdé má géshter sagget nakort, má shawr kort ke man o Silwánus Átenay shahrá dárén o</verse>
				<verse number="2">may brát Timutáus ke Hodáay ráhá Masihay wasshén mestágay sheng kanagay kárá may hamkár ent, áiá déma dayén ke shomay imáná mohrter bekant o shomárá delbaddhi bedant</verse>
				<verse number="3">tánke hechkas é sakki o sóriáni tahá malarzit. Chéá ke shomá wata zánét ke sakki o sóri allam may ráhá káyant.</verse>
				<verse number="4">Wahdé shomay kerrá atén, má shomárá cha pésará gwasht ke máshomá ázár dayaga bén o anchosh but, shomá sharriá zánét.</verse>
				<verse number="5">Paméshká, wahdé man géshter sagget nakort, pa shomay imánay hálay geragá yakké démon dát. Maná torset ke balkén chakkásókén Shaytáná warhé na warhéá shomárá chakkásá dawr dátag o may johd mopt o náhudag butag.</verse>
				<verse number="6">Bale Timutáus nóki cha shomay kerrá wátarr butag o may kerrá átkag o shomay báwar o mehray bárawá wasshén hálé gón enti. Márá gwashti ke shomá modám márá pa sharri yáta kanét o shomárá pa may didárá zahira kant, anchosh ke márá pa shomá zahira kant.</verse>
				<verse number="7">Eshiay sawabá, oo brátán, márá wati sajjahén janjál o ázáráni tahá shomay bárawá deljami raset, shomay imánay sawabá.</verse>
				<verse number="8">Nun má árámá neshta kanén ke shomá Hodáwanday ráhá mohr óshtátagét.</verse>
				<verse number="9">Má pa shomá Hodáay haminchok shográ begerén ham kamm ent, chéá ke má shomay sawabá Hodáay bárgáhá sakk gal én.</verse>
				<verse number="10">Má shap o róch cha delay johlánkiá dwá kanén ke shomárá padá begendén o har chizzé ke shomay imánay tahá kamm ent, áiá sarjam bekanén.</verse>
				<verse number="11">Nun may Hodáén Petay jend o may Hodáwandén Issá may ráhá pach kanát ke má shomay kerrá byáén.</verse>
				<verse number="12">Hodáwand shomay mehrá pa yakdomiá o pa sajjahénán gésh kanát. Shomay del cha mehrá sarréch bát, hamá paymá ke pa shomá may del cha mehrá sarréch ent.</verse>
				<verse number="13">Hodáwand shomay delá mohr o mohkam kanát ke wahdé may Hodáwandén Issá gón wati sajjahén palgártagénána kayt, shomá may Hodáén Petay bárgáhá béayb o pák o palgár bebét.</verse>
			</chapter>
			<chapter number="4">
				<verse number="1">Brátán! Dega gappé esh ent, má shomárá sój dátag ke wati zendá chón begwázénét ke Hodá cha shomá wassh o razá bebit o shomá anchosh kanagá ét ham. Nun Hodáwandén Issáay námá gón shomá dazbandia kanén o gwashén ke é chizzá róch pa róch géshter bekanét.</verse>
				<verse number="2">Chéá ke shomá zánét ke má cha Hodáwandén Issáay némagá shomárá chónén parmán dátag.</verse>
				<verse number="3">Hodáay razá esh ent ke shomá pák o palgár bebét o watá cha hawas o syahkáriá dur bedárét.</verse>
				<verse number="4">Báyad ent cha shomá har yakké gón páki o palgári o pa ezzat wati jesmay lagámay dáragá bezánt.</verse>
				<verse number="5">Darkawmáni dhawlá mabét ke Hodáyá nazánant o hawá o hawasáni golám ant.</verse>
				<verse number="6">Kass pa wati hawasá brátay ezzatá dast majant o cha áiá páedag chest makant, chéá ke Hodáwand har gandagén káray sezáyá dant, anchó ke má pésará shomárá hozzhár kortag o gwashtag.</verse>
				<verse number="7">Hodáyá márá pa nápákiá gwánk najatag, pa páki o palgáriá gwánki jatag.</verse>
				<verse number="8">Paméshká harkas ke é sójá nazurit, á ensánéay náparmániá kanagá naent, Hodáay náparmániá kanagá ent, hamá Hodá ke shomárá wati Pákén Ruhá dant.</verse>
				<verse number="9">Márá pa shomá bráti mehray bárawá nebeshtah kanagay zalurat naent, chéá ke shomá wat cha Hodáay tálimán dar bortag ke chón yakdomiá dóst bedárét.</verse>
				<verse number="10">Shomá wa gón Makduniahay sajjahén brátán mehr kanagá ét. Bale oo brátán! Má gón shomá dazbandia kanén ke wati mehrá róch pa róch géshter bekanét.</verse>
				<verse number="11">Wati sajjahén wasá bekanét ke pa hámóshi zend begwázénét o degaray kárá kár madárét. Wat kár o rózgár bekanét, anchó ke má shomárá hokm dátag.</verse>
				<verse number="12">É paymá shomá darámadáni démá ezzatmandén zendé gwázénta kanét o hechkasay chamdára nabét.</verse>
				<verse number="13">Brátán! Má lóthén ke shomá markay wábá waptagénáni bárawá sarpad bebét o á mardománi dhawlá porsig mabét ke hecch ométesh nést.</verse>
				<verse number="14">Agan márá báwar ent ke Issá mort o padá zendag but, gorhá márá é ham báwar ent ke Issáay hamá báwarmand ke markay wábá waptagant, Hodá áyán Issáay hamráhiá padá kárit.</verse>
				<verse number="15">Má Hodáwanday jenday habaráni bonyádá shomárá gwashagá én, má ke annun zendag én o tán Hodáwanday áyagá zendaga mánén, hecch paymá cha waptagénán pésara narawén.</verse>
				<verse number="16">Chéá ke Hodáwand wat préshtagáni sardáray tawár o Hodáay karnáay tawáray hamráhiá, hokm dayáná cha arshá éra kayt. Gorhá, awalá Masihay hamá báwarmand zendaga bant ke mortagant o</verse>
				<verse number="17">padá má ke angat zendag én o hamedá én, chest kanag o gón áyán hawár jambaráni tahá ásmáná baraga bén ke Hodáwandá didár bekanén. É paymá, modám gón Hodáwandá yakjáha bén.</verse>
				<verse number="18">Paméshká yakdomiá gón é habarán delbaddhi bedayét.</verse>
			</chapter>
			<chapter number="5">
				<verse number="1">Oo brátán! Zalurat naent ke má wahd o rócháni bárawá pa shomá nebeshtah bekanén.</verse>
				<verse number="2">Chéá ke shomá sharriá zánét ke Hodáwanday róch chó shapi dozzéá kayt.</verse>
				<verse number="3">Hamá wahdá ke mardoma gwashant “amn o amán ent”, áyáni sará anágat tabáhié kayt, anchó ke lápporrén janénéay chellagi dard anágat káyant, o á tatka nakanant.</verse>
				<verse number="4">Bale, oo brátán! Shomá taháriá naét ke á róch chó dozzéá byayt o shomárá jáh beserrénit.</verse>
				<verse number="5">Chéá ke shomá drost rozhnay chokk ét, róchay chokk ét. Má shapay chokk naén, taháriay chokk naén.</verse>
				<verse number="6">Gorhá byáét máshomá é degaráni dhawlá nakanén o wába nakapén, ágaha mánén o hozzhára bén.</verse>
				<verse number="7">Chéá ke hamá ke wapsant, shapá wapsant o hamá ke sharába warant, shapá sharába warant o bésára bant.</verse>
				<verse number="8">Bale má ke róchay chokk én, má hozzhár bebén, imán o mehrá chó sénagpóshá bebandén o nejátay ométá chó jangi koláhá sará bekanén.</verse>
				<verse number="9">Chéá ke Hodáyá márá pa gazabay saggagá gechén nakortag, márá gechéni kortag ke wati Hodáwandén Issá Masihay barkatá berakkén.</verse>
				<verse number="10">Á pa má mort ke má, toré zendag bebén yá marká wáb, gón áiá zendag bemánén.</verse>
				<verse number="11">Paméshká yakdomiá delbaddhi bedayét o wati imánay rost o rodómá yakdegará komakk bekanét, anchó ke shomá annun kanagá ét.</verse>
				<verse number="12">Oo brátán! Nun má cha shomá dazbandia kanén, hamá mardomán ezzat bedayét ke shomay nyámá zahmat kasshagá ant o Hodáwanday ráhá shomay master ant o shomárá sar o sój kanagá ant.</verse>
				<verse number="13">Áyáni káray sawabá áyán báz ezzat bedayét o dóst bedárét. Gón yakdomiá pa émeni zend begwázénét.</verse>
				<verse number="14">Brátán! Má cha shomá dazbandia kanén, hamá ke tambal o jándozz ant, áyán sarpad bekanét, hamá ke delprósh ant, áyán delbaddhi bedayét, hamá ke nezór ant, áyán komakk bekanét o sajjahénáni bardáshtá bekanét.</verse>
				<verse number="15">Hayálá bedárét ke kass badiay badalá badi makant. Badi makanét o modám pa yakdegará o pa harkasá sharriay randá bebét.</verse>
				<verse number="16">Modám gal o shádán bebét.</verse>
				<verse number="17">Har wahdá dwá bekanét.</verse>
				<verse number="18">Har paymén jáwaráni tahá Hodáay shográ begerét, chéá ke pa shomá Hodáay razá hamesh ent, shomá ke Issá Masihayg ét.</verse>
				<verse number="19">Pákén Ruhay ásá makoshét.</verse>
				<verse number="20">Péshgóián kamsharap makanét,</verse>
				<verse number="21">bale har chizzá bechakkásét o hamá ke sharr ent, hamáiá wati kerrá bedárét.</verse>
				<verse number="22">Cha har dhawlén badiá dur bebét.</verse>
				<verse number="23">Hodáay jend, émeniay Hodá shomárá sarjamiá pák o palgár bekanát. Tán may Hodáwandén Issá Masihay wátarr bayagá shomay arwáh o sáh o badan sarjamiá béayb bemánátant.</verse>
				<verse number="24">Hamá Hodá ke shomárá tawára kant, wati kawlay sará óshtátag o é kárá kant.</verse>
				<verse number="25">Brátán! Pa má dwá kanét.</verse>
				<verse number="26">Sajjahén brátán pa pákdeli bechokkét o salám sar kanét.</verse>
				<verse number="27">Man shomárá Hodáwanday námá hokma dayán ke é kágad pa sajjahén brátán wánag bebit.</verse>
				<verse number="28">May Hodáwandén Issá Masihay rahmat gón shomá gón bát.</verse>
			</chapter>
		</book>
		<book number="53">
			<chapter number="1">
				<verse number="1">Cha Pulos o Silwánus o Timutáusay némagá, pa Tesálunikiáni kelisáyá, ke may Hodáén Pet o Hodáwandén Issá Masihayg ent.</verse>
				<verse number="2">Cha may Hodáén Petay o Hodáwandén Issá Masihay némagá rahmat o émeni shomárá sar bát.</verse>
				<verse number="3">Oo brátán! Hakkén gapp esh ent ke má báyad ent modám pa shomá Hodáay shográ begerén, chéá ke shomay imán róch pa róch rodán ent o pa yakdomiá shomay sajjahénáni mehr ham gésh bayán ent.</verse>
				<verse number="4">Paméshká má Hodáay é dega kelisáyáni báwarmandáni kerrá pa shomay sagg o bardásht o imáná, shomay sará pahra bandén ke har paymén ázár o janjáláni tahá ét o angat mohr óshtátagét.</verse>
				<verse number="5">É drost sábeta kanant ke Hodáay dádrasi barhakk ent o shomá hakdára bét ke Hodáay mahluk hesáb bebét, ke pa eshiá ázár saggagá ét.</verse>
				<verse number="6">Hodá ádel ent, á mardom ke pa shomá janjála sázant, Hodá wat áyáni zendá janjál pédá kant o</verse>
				<verse number="7">shomá ke janjáláni ámách ét, shomárá áráma dant o márá ham. É kár hamá wahdá bit ke Hodáwandén Issá gón wati zórmandén préshtagán cha ásmáná gón jamburén áséá watá záhera kant o</verse>
				<verse number="8">hamáyán sezá dant ke Hodáyá pajjáha nayárant o may Hodáwandén Issáay wasshén mestágay parmánbardáriá nakanant.</verse>
				<verse number="9">Esháni sezá esha bit ke abadi tabáhié esháni chakká kapit o hamá róchá cha Hodáwanday bárgáhá o cha áiay zóray shán o shawkatá zebahra bant</verse>
				<verse number="10">ke Hodáwand wati palgártagénáni kerrá kayt o wati shán o shawkatá záhera kant o sajjahén báwarmand áiá gendant o é pa áyán ajab o hayrán kanókén nedáragé bit. Shomá ham góna bét chéá ke shomá hamá sháhedi báwar kort ke má shomárá dát.</verse>
				<verse number="11">Paméshká má modám pa shomá dwá kanén ke shomay zendagi anchosh bebit ke Hodáay gwánká bekarzit. Hodá gón wati zór o wáká shomay nékén erádahán purah kanát o har káré ke shomay imán shomárá parmáit, áiá sarjam kanát.</verse>
				<verse number="12">Má é dwáyá kanén tánke may Hodáay o Hodáwandén Issá Masihay rahmatay barkatá, shomay del o daruná may Hodáwandén Issáay námay shán o shawkat záher bebit o Masih shomárá ezzat bedant.</verse>
			</chapter>
			<chapter number="2">
				<verse number="1">Oo brátán! Nun, may Hodáwandén Issá Masihay áyag o áiay kerrá may mocch bayagay bárawá, má cha shomá dazbandia kanén ke</verse>
				<verse number="2">agan mani námay sará anchén gappé shomárá sar but ke gwashit Hodáwanday róch átkag o rasetag, toré péshgóié bebit yá hál o hawálé yá kágadé, bezánét ke drógé, damáná larzán mabét o delá dawr madayét.</verse>
				<verse number="3">Chó mabit kasé warhé na warhé shomárá rad bedant, Hodáwanday róch tán hamá wahdá nayayt ke mardom cha Hodáwandá sarkassh mabant o bérahbandén mard, bezán “tabáhiay chokk” páshk mabit.</verse>
				<verse number="4">Á Hodáay helápá oshtit o watá cha hamá sajjahén chizzán bálátera kant ke Hodáay námesh per ent yá parastesh kanaga bant. Godhsará wat Hodáay parasteshgáhá nendit o jára jant ke Hodá man án.</verse>
				<verse number="5">Shomárá yát naent ke wahdé shomay kerrá atán, man shomárá é hál dátant?</verse>
				<verse number="6">Shomá zánét ke hamá bérahbandén mardá annun kojám chizz dáragá ent o nayliti ke cha wati wahdá pésar záher bebit.</verse>
				<verse number="7">Chéá ke bérahbandiay chérén zór o wák wati kárá cha pésará kanagá ent, bale hamá ke bérahbandiay démá dáragá ent, tánke jendi dur kanaga nabit, bérahbandiay démá dárit.</verse>
				<verse number="8">Wahdé á dur kanag but, nun bérahbandén mard záhera bit, bale Hodáwandén Issá pa shán o shawkaté kayt o áiá tabáha kant, gón wati dapay hoppéá áiá nést o nábuda kant.</verse>
				<verse number="9">Bérahbandén marday áyag Shaytánay káráni bahré. Á gón har paymén zór o drógén nesháni o mójezahána kayt o</verse>
				<verse number="10">gón tahr tahrén badián hamá mardomán rada dant ke gári o gomráhiay ráhesh zortag. É mardom gár o gomsára bant, chéá ke eshán rásti dóst nadáshtag o nazortag ke berakkant.</verse>
				<verse number="11">Paméshká Hodá pa eshán zórmandén prébé déma dant ke drógá báwar bekanant o</verse>
				<verse number="12">é dhawlá hamá sajjahén mardom mayárbár kanaga bant ke rásti‌esh báwar nakortag o badiay tahá shádmán butagant.</verse>
				<verse number="13">Oo brátán! Oo Hodáwanday dóstigén mardomán! Má báyad ent pa shomá modám Hodáay shográ begerén, chéá ke Hodáyá shomárá cha bendátá gechén kortag ke shomá Pákén Ruhay pák o palgár kanókén káray barkatá o rástiay sará wati imánay barkatá berakkét.</verse>
				<verse number="14">Pa é kárá, Hodáyá shomárá may wasshén mestágay barkatá tawár kortag ke shomá may Hodáwandén Issá Masihay shán o shawkatá bahramand bebét.</verse>
				<verse number="15">Gorhá, brátán, mohkam bóshtét o hamá tálim ke má shomárá dátagant, áyán mohr bedárét, zobáni habar bebant yá may nebeshtagén kágad.</verse>
				<verse number="16">May Hodáwandén Issá Masihay jend o may Hodáén Pet ke márá dósta dárit o wati rahmatay barkatá márá abadi delbaddhi o sharrén ométi dátag,</verse>
				<verse number="17">shomay delá dhaddh kanát o shomárá pa har sharrén kerdár o goptárá zórmand kanát.</verse>
			</chapter>
			<chapter number="3">
				<verse number="1">Nun gorhá, brátán! Pa má dwá kanét ke Hodáwanday kolaw o paygám téziá sheng o tálán bebit o mardom é paygámay ezzatá bekanant, anchosh ke shomá kortag.</verse>
				<verse number="2">Dwá kanét ke má cha badkár o radkárén mardomán berakkén, chéá ke har mardom báwarmand naent.</verse>
				<verse number="3">Bale Hodáwand wati kawlay sará óshtátag o shomárá mohr o mohkama kant o cha sherr o Shaytáná dura dárit.</verse>
				<verse number="4">Shomay bárawá má Hodáwanday barkatá deljam én ke shomá hamá chizzán kanagá ét o démterá ham kanét ke má shomárá áyáni hokmá dayén.</verse>
				<verse number="5">Hodáwand shomay delá Hodáay mehr o Masihay sagg o bardáshtay némagá betarrénát.</verse>
				<verse number="6">Brátán! Má shomárá wati Hodáwandén Issá Masihay námá hokma dayén, har bráté ke tambal o jándozz ent o may kortagén sar o sójáni hesábá zend gwázenagá naent, watá cha áiá dur bedárét.</verse>
				<verse number="7">Chéá ke shomá wata zánét, má pa shomá mesálé butagén ke may randgiriá bekanét. Má ke shomay kerrá atén, má tambali o jándozzi nakort,</verse>
				<verse number="8">má kaséay nán moptá nawárt, má shap o róch kára kort, mehnat o mozzuria kort ke cha shomá kassi sará báré mabén.</verse>
				<verse number="9">Má é sawabá kár nakortag ke hecch paymén komakkay hakdár nabutagén, má é sawabá kár kortag ke pa shomá mesálé bebén o shomá may randgiriá bekanét.</verse>
				<verse number="10">Chéá ke wahdé má shomay kerrá atén, má shomárá é hokm dát, á kas ke kár kanaga nalóthit, mawárt ham.</verse>
				<verse number="11">Nun má eshkotag ke shomay nyámá lahtén hast ke tambal o jándozzén zendé gwázenagá ant. Wat hecch kárá naant, bale harkasay kárá kár entesh.</verse>
				<verse number="12">Má Hodáwandén Issá Masihay námá choshén mardomán hokma dayén o habardára kanén ke pa shehm o rahdári kár bekanét o wati rózigá dar géjét.</verse>
				<verse number="13">Oo brátán! Shomá cha sharrén kárá dam mabarét.</verse>
				<verse number="14">Bale agan kasé é habarán mamannit ke má é kágadá nebeshtah kortagant, wati chammán cha áiá dur makanét bale gón áiá manendét o pád mayáét, belli sharmendaga bit.</verse>
				<verse number="15">Bale áiá dozhmenay hesábá machárét, pa bráti sarpadi bekanét ke wati radiá bezánt.</verse>
				<verse number="16">Émeniay Hodáwand wat, shomárá har wahdá o har paymá émen kanát. Hodáwand shomay sajjahénáni hamráh bát.</verse>
				<verse number="17">Mane Pulos é salámán daste wat nebeshtah kanagá án o é chizz mani sajjahén kágadáni nesháni ent. Man hamé paymá nebeshtaha kanán.</verse>
				<verse number="18">May Hodáwandén Issá Masihay rahmat gón shomá sajjahénán gón bát.</verse>
			</chapter>
		</book>
		<book number="54">
			<chapter number="1">
				<verse number="1">Cha Pulosay némagá, mane Pulos ke cha may rakkénókén Hodá o may omét Issá Masihay hokmá, Issá Masihay kásedé án,</verse>
				<verse number="2">pa Timutáusá, ke imánay hesábá mani hakkigén chokk ent. Cha Hodáén Pet o may Hodáwandén Issá Masihay némagá tará rahmat o rahm o émeni sar bát.</verse>
				<verse number="3">Hamá wahdá ke Makduniahá rawagá atán, man gón taw dazbandi kort o annun ham gwashán ke Epésosay shahrá bedár o lahtén mardom ke drógén tálim dayagá ent, áyán hokm beday ke wati é kárá band bekanant o</verse>
				<verse number="4">watgarhén kessah o halás nabayókén sar o bonáni némagá ham delgósh makanant. É chizz Hodáay káray démá baragay badalá arh o korh addha kanant, chéá ke Hodáay kár cha imánay ráhá démá rawt.</verse>
				<verse number="5">É hokmay maksad mehr ent ke cha sapáén del o pákén zamir o delsetkén imánéá pédá bit.</verse>
				<verse number="6">Lahtén ostádá é chizz yalah kortagant o gomráh butagant o bémánáén gappáni tahá mán gisshetagant.</verse>
				<verse number="7">É mardom Sharyatay zánóger bayaga lóthant bale nazánant ke ché gwashagá ant o hamá chizzáni bárawá ke pa deljami habara kanant, á chizzáni jendá ham sarpada naant.</verse>
				<verse number="8">Má zánén ke Sharyat sharr ent, bale agan yakké pa sharri kári bebandit.</verse>
				<verse number="9">Má é ham zánén ke Sharyat pa pahrézkárán jórh kanag nabutag, pa Sharyatay próshókán, pa sarkasshán, pa hodánáparmán o gonahkárán, pa nápák o bédinán, pa hamáyán ke wati pet o mátána koshant, pa hónigán,</verse>
				<verse number="10">pa syahkárán, pa lawátkárán, pa golámáni tájerán, pa drógband o drógén sawgend warókán o pa é dega hamá mardomán jórh kanag butag ke rástén tálimay heláp ant,</verse>
				<verse number="11">hamá tálim ke áiay sarchammag mazanshánén Hodáay porshawkatén wasshén mestág ent ke mani dastá dayag butag.</verse>
				<verse number="12">May Hodáwandén Issá Masih ke maná zór o wáki dátag, man áiay shográ gerán ke áiá maná wapádár zánt o pa wati hezmatkáriá dásht.</verse>
				<verse number="13">Har chont ke pésará kopr kanók, ázár dayók o sheddatién mardomé atán, bale Hodáwandá mani sará rahm kort, chéá ke man cha wati nábáwariá zánagá naatán ke ché kanagá án.</verse>
				<verse number="14">Haw, may Hodáwanday rahmatán mani sará békesás gwart. Maná cha hamá imán o mehrá sarréchi kort ke cha Issá Masihay némagá rasant.</verse>
				<verse number="15">É gapp rást ent o sarjamiá mannaga karzit ke Issá Masih pa gonahkáráni rakkénagá donyáyá átk o esháni tahá ganterén man án.</verse>
				<verse number="16">Bale mani sará paméshká rahm kanag but ke Issá Masihá lóthet gón man wati békesásén sabr o ópárá záher bekant, man ke cha sajjahénán ganter án, o é paymá man pa hamá mardomán mesálé bebán ke áiay sará imána kárant o abadmánén zendéay wáhonda bant.</verse>
				<verse number="17">Abadmánén bádsháh, bezán hamá yakkén Hodá ke namirán ent o cha chammán chér o andém ent, áiay ezzat o shawkat abad tán abad barjáh bát. Anchosh bát. Ámin.</verse>
				<verse number="18">Timutáus, mani chokk! Man tará é hokmá, hamá péshgóiáni bonyádá dayán ke yakk randé tai bárawá kanag butagant tánke taw áyáni tránagá bekapay o é nékén johdá kort bekanay o</verse>
				<verse number="19">wati imán o pákén zamirá barjáh dásht bekanay. Lahtén mardomá wati zamiray tawár gósh nadáshtag o wati imánesh zawál kortag.</verse>
				<verse number="20">Cha eshán yakké Himenáus ent o yakké Sekandar ke man cha kelisáyá kasshetag o yakkerr kortagant ke ebrat begerant o kopr makanant.</verse>
			</chapter>
			<chapter number="2">
				<verse number="1">Gorhá cha har chizzá pésar mani dazbandi esh ent ke pa sajjahén mardomán arz o peryát, dwá, myánjigeri o shogrgozári bekanét,</verse>
				<verse number="2">pa bádsháhán o pa sajjahén ehtiárdárán ham dwá bekanét tánke má pa sarjamén Hodádósti o páki, émen o hámóshén zendé gwázént bekanén.</verse>
				<verse number="3">Hamé kár sharr ant o may neját dayókén Hodáyá dósta bant,</verse>
				<verse number="4">hamá Hodá ke pa sajjahén mardomán nejátay wáhagdár ent o lóthit ke har mardom rástiá pajjáh byárit o bemannit.</verse>
				<verse number="5">Chéá ke Hodá yakké. Hodá o ensánay nyámá myánjiger ham yakké o á Issá Masih ent ke wat ham ensáné.</verse>
				<verse number="6">Áiá pa sajjahén mardománi mókagá watá nadr kort. É gappay sháhedi wati wahdá dayag but.</verse>
				<verse number="7">Man pa é maksadá gechén kanag butagán ke jár janók o kásedé bebán o darkawmán imán o rástiay tálimá bedayán. Man rást gwashagá án, dróg nabandagá án.</verse>
				<verse number="8">Mana lóthán ke mardén zahr gerag o ják o jérhahán yalah bedayant o har jágah pák o palgárén dastán borz bekanant o dwá belóthant.</verse>
				<verse number="9">Cha janénán ham lóthán ke shehm o rahdár bebant o monásebén póshák gwará bekanant. Watá gón warh warhá gwaptagén mudán o teláh o morwáred o gránbaháén pocch o póshákán masambahénant.</verse>
				<verse number="10">Esháni badalá, watá gón anchén sharrén kár o kerdán besambahénant ke hamá janénán zéba dayant ke watá Hodádósta gwashant.</verse>
				<verse number="11">Janén báyad ent pa hámóshi o parmánbardári tálim begerant.</verse>
				<verse number="12">Man janénéá ejázata nadayán ke mardénéá tálim bedant yá mardénéay sará báládast bebit. Janén báyad ent pa hámóshi gósh bedárit.</verse>
				<verse number="13">Chéá ke pésará Ádam jórh but o randá Hawá.</verse>
				<verse number="14">O é Ádam naat ke rad dayag but, áiay janén at ke rad dayag but o náparmán but.</verse>
				<verse number="15">Bale janén, Chokkay pédá kanagay barkatá rakkit, agan janén imán o mehr o pákiay ráhá pa sangini démá rawán bebant.</verse>
			</chapter>
			<chapter number="3">
				<verse number="1">É gapp rást ent ke á kas ke kelisáay kamáshé bayaga lóthit, á pa sharrén káréá wáhagdár ent.</verse>
				<verse number="2">Báyad ent kelisáay kamásh anchéné bebit ke áiá mardománi malámat per mabit. Gón wati janá wapádár bebit, grán o sanginén mardomé bebit o watá dásht bekant, marháhdár o mehmánnawáz bebit o sharriá tálim dát bekant,</verse>
				<verse number="3">sharábié mabit, sheddatién mardomé mabit, narmtabé bebit, jangólé mabit, zardósté mabit.</verse>
				<verse number="4">Á báyad ent wati lógay mardománi rahshóniá sharriay sará bekant o pa ezzat wati chokkán anchó beródénit ke á parmánbardár bebant.</verse>
				<verse number="5">Kasé ke wati jenday lógay mardománi rahshóniá sharriay sará kort makant, Hodáay kelisáay hayáldáriá chón korta kant?</verse>
				<verse number="6">Kelisáay sarparast báyad ent nókbáwaré mabit, chó mabit ke gorunák bebit o hamá paymá mayárbár bebit ke Shaytán but.</verse>
				<verse number="7">Á báyad ent nábáwaráni kerrá ham washnám bebit ke shegánig mabit o Shaytánay dámá makapit.</verse>
				<verse number="8">Hamé paymá báyad ent kelisáay hezmatkár ham ezzatmandén mardom bebant, tachk o rást bebant, sharábi mabant o pa zarr o málá lálech o tamáh makanant.</verse>
				<verse number="9">Á báyad ent gón pákén zamiré imánay ráz o ramzáni sará wati báwará mohr bedárant.</verse>
				<verse number="10">Pésará báyad ent áyáni kár chárag bebant. Agan áyáni helápá hecch dast nakapt, gorhá pa hezmatkáriá zurag bebant.</verse>
				<verse number="11">Hamé paymá áyáni jan ham ezzatmand bebant, mardománi báposhtá habar makanant, grán o sangin bebant o har hesábá imándár bebant.</verse>
				<verse number="12">Hezmatkár ham gón wati janá wapádár bebit o wati lógay mardománi rahshóniá sharriay sará bekant.</verse>
				<verse number="13">Á ke sharriá hezmata kanant, áyán mazanén ezzaté bit o pa deléri gwashta kanant ke má Issá Masihay báwarmand én.</verse>
				<verse number="14">Bell toré maná é omét hastent ke zutt tai kerrá byáyán, bale angat é sar o sóján pa taw nebeshtah kanagá án ke</verse>
				<verse number="15">agan man dér kort, taw bezánay ke Hodáay lógay mardom báyad gón yakdomiá che paymá pésh byáyant, hamá ke namiránén Hodáay kelisáay mardom ant o rástiay menok o bonyád ant.</verse>
				<verse number="16">Béshakk Hodádóstiá mazanén rázé mán: Á, ensánéay shekl o dróshomá záher but, Pákén Ruhá áiay rásti sábet kort, préshtagán á dist, kawmáni nyámá áiay jár janag but, donyáay tahá áiay sará imánesh áwort, á, porshawkatén arshá barag but.</verse>
			</chapter>
			<chapter number="4">
				<verse number="1">Pákén Ruh tachká tachka gwashit ke áheri zamánagán lahtén mardom imáná yalaha kant o rad dayókén ruháni randá kapit o hamá tálimáni némagá rawt ke palitén ruhesha dayant.</verse>
				<verse number="2">É tálim cha drógbandáni dotal o dopóstiá pédá bant. É drógbandáni zamir gón taptagén ásenéá dág dayag o koshag butag.</verse>
				<verse number="3">É drógband, mardomán cha sur o árósá manah o makana kanant o lahtén warákay nawaragay hokmá dayant, hamá warák ke Hodáyá jórh kortagant ke báwarmand, bezán rástiay zánókesh pa shogrgozári bwarant.</verse>
				<verse number="4">Hodáay jórh kortagén har chizz sharr ent o chizzé ke yakkéá rasit, báyad ent pa shogrgozári bezuriti o dawri madant,</verse>
				<verse number="5">chéá ke gón Hodáay habará o gón báwarmanday dwáyá pák o palgár kanag butag.</verse>
				<verse number="6">Agan taw hamé chizzán báwarmandán sój bedayay, gorhá bezán Issá Masihay sharrén hezmatkáré ay o imánay rástiáni tahá o sharrén tálimay tahá rostagay, hamá tálim ke taw cha pésará áiay randgiriá kanagá ay.</verse>
				<verse number="7">Watá cha watgarhén o bé sar o pádén kessahán ke gón Hodáyá hecch sar o káresh nést, dur bedár. Gón eshán sar o chér bayagay badalá watá Hodátorsiay tamriná beday.</verse>
				<verse number="8">Chéá ke jesmi tamrin bépáedag naent, bale Hodátorsiay páedag har hesábá báz ent ke pa annugén zendá ham Hodáay kawl o karári gón ant o pa áyókén zendá ham.</verse>
				<verse number="9">É gapp rást ent o karzit ke sarjamiá mannag bebit.</verse>
				<verse number="10">Paméshká má wati wasá kár o johda kanén, chéá ke má wati omét namiránén Hodáay sará bastag. Sajjahén mardománi rakkénók hamá ent, hás hamáyáni rakkénók ent ke imána kárant.</verse>
				<verse number="11">É habaráni hokm o tálimá beday.</verse>
				<verse number="12">Tai kasánomriay sawabá kass tará kamarzesh sarpad mabit o tai goptár o kerdár o mehr o imán o páki pa báwarmandán mesálé bebant.</verse>
				<verse number="13">Tán mani áyagá watá gón é kárán dazgatth kan: pa mardomán Pákén Ketábá borztawáriá bwán o áyán delbaddhi o tálim beday.</verse>
				<verse number="14">Cha wati hamá ruhánién nyámatá nádelgósh mabay ke tará hamá wahdá raset ke kamásháni rombá tai sará dast ér mosht o yakkéá tará gón Pákén Ruhay elhámá é nyámatay hál dát.</verse>
				<verse number="15">Pa hobb o hodónáki é kárán bekan o watá sarjamá pa eshán wapk kan ke harkas tai démrawiá begendit.</verse>
				<verse number="16">Wati zend o tálim dayagay némagá sharriay sará delgósh bekan o démá baránesh kan. Agan é kárán bekanay, watá ham rakkénay o wati gósh dárókán ham.</verse>
			</chapter>
			<chapter number="5">
				<verse number="1">Gón kamáshén mardénéá pa trondi habar makan. Áiá anchosh nasiat bekan ke wati petá kanay, kasterén mardénán chó wati brátá,</verse>
				<verse number="2">masterén janénán chó wati mátá o kasterén janénán chó wati gohárá nasiat bekan, gón kámelén pákniyatiá.</verse>
				<verse number="3">Hamá janózám ke hakk o del hájatmand ant, áyáni hayálá bedár.</verse>
				<verse number="4">Bale agan janózáméá chokk yá nomásag hast, gorhá chokk o nomásag wati Hodátorsiá awalá wati lógay tahá pésh bedárant o wati lógay hayálá bedárant o é paymá wati masterénáni hakká adá bekanant. Chéá ke é kár Hodáyá dósta bit.</verse>
				<verse number="5">Janózámé ke hakk o del hájatmand o békas ent, wati ométá gón Hodáyá bandit o shap o róch dwá kant o cha Hodáyá komakka lóthit.</verse>
				<verse number="6">Bale hamá janózám ke pa wati jenday lezzatán zendag ent, bezán zendagá mortag.</verse>
				<verse number="7">Báwarmandán hamé sar o sóján bekan ke kass áyáni námá pa badi magipt.</verse>
				<verse number="8">Agan kasé wati syád o wáresáni, hás wati jenday lógay mardománi hayáldáriá makant, bezán ke áiá cha wati imáná enkár kortag o cha nábáwaréá ganter ent.</verse>
				<verse number="9">Wahdé shomá hamá janózámáni námán nebeshtaha kanét ke cha kelisáyá komakka gerant, tahná hamáiá hawár kanét ke omri shast sálá borz ent o gón wati mardá wapádár butag.</verse>
				<verse number="10">Á wati sharrén káráni sawabá washnámén mardomé bebit. Anchén mardomé bebit ke wati chokki sharr ródéntagant, mehmándárii kortag, palgártagénáni hezmati kortag, paréshánén mardománi komakki kortag o pa har paymén sharrén kárá modám tayár butag.</verse>
				<verse number="11">Kasterén janózámáni námán hawár makanét, chéá ke wahdé áyáni jesmi wáhag hamá wapáay sará ke gón Masihá hastentesh, báládasta bant, á sur o sáng kanaga lóthant.</verse>
				<verse number="12">É paymá, gón wati awali kawl o wádahay próshagá wati sará mayárbária kárant.</verse>
				<verse number="13">Eshiá abéd, tambali o jándozzi ádata kanant o lóg pa lóga rawant. Tahná jándozza nabant, habar ham barant o kárant, harkasi kárá kára dárant o anchén habara kanant ke báyad makanant.</verse>
				<verse number="14">Gorhá pa kasánén janózámán mani shawr o saláh hamesh ent ke á sur o árós bekanant, chokk byárant o wati lógáni hayáldáriá bekanant ke dozhmen áyán bohtám jat makant.</verse>
				<verse number="15">Lahtén wa cha pésará Shaytánay némagá tarretag o áiay randgiriá kanagá ent.</verse>
				<verse number="16">Har báwarmandén janéné ke áiay lógá janózám hast, áyáni hayáldáriá bekant o maylit ke kelisáay sará báré bebant, tánke kelisá hamá janózámáni hayáldáriá kort bekant ke pa rásti hájatmand ant.</verse>
				<verse number="17">Hamá kamásh ke sharriá kelisáay rahshóniá kanant, á do sari ezzat o hayáldária karzant, hás hamá ke wáz kanag o tálim dayagay kárá sakk johda kanant.</verse>
				<verse number="18">Chéá ke Pákén Ketába gwashit: “Jóhánay moshagay wahdá káigeray dapá maband” o “kár kanók mozzay hakdár ent.”</verse>
				<verse number="19">Tánke do yá say sháheda nabit, kamáshéay sará jatagén bohtámá mamann,</verse>
				<verse number="20">bale hamá ke gonáha kant, mahlukay démá malámat kanag bebit, tánke é dega mardom ebrat begerant.</verse>
				<verse number="21">Man tará Hodá o Issá Masih o gechénién préshtagáni démá kaddhana kanán ke hecch park o pér makan o é sar o sóján bezur o hecch paymén ru o ryá makan.</verse>
				<verse number="22">Kaséay sará dastay ér moshag o áiá kelisáay kamásh kanagá eshtáp makan ke degaráni gonáhán sharikdára bay. Watá pák o palgár bedár.</verse>
				<verse number="23">Taw áp waragá ay o bass. Nun pa wati láp o hamá nádráhián ke tará géshter wahdá hastant, kammé sharáb ham bwar.</verse>
				<verse number="24">Lahtén mardomay gonáh záher ant o cha gonahkárá pésar dádrasiay jágahá sara bant. Á degaráni gonáh randterá záhera bant.</verse>
				<verse number="25">Hamé warhá lahtén sharrén kár damáná záhera bit o hamá sharrén kár ke tán wahdéá chér o andém ant, á ham randterá záhera bant.</verse>
			</chapter>
			<chapter number="6">
				<verse number="1">Hamá mardom ke golámiay jogay chérá ant, báyad ent bezánant ke áyáni wájah sarjamén sharapay láhek ant. É paymá Hodáay nám o imánay tálim bohtám janaga nabant.</verse>
				<verse number="2">Hamá golám ke áyáni wájah báwarmand ant, nabáyad wati wájahán é háterá kamter ezzat bedayant ke imánay bonyádá brát ant. É golám báyad ent angat géshter wati wájaháni hezmatá bekanant, chéá ke esháni hezmat dóstigén báwarmandéá páedaga dant. É chizzáni tálimá beday o gón mardomán dazbandi kan ke anchosh bekanant.</verse>
				<verse number="3">Agan kasé radén tálim bedant o cha may Hodáwandén Issá Masihay rástén habarán o Hodátorsiay tálimá dur bebit,</verse>
				<verse number="4">á gorunák ent o hecch sarpada nabit. Áiá nathahag o labz o mánáyáni sará arh o korh kanag wassha bit o é nádráhié. Eshiay ásar hamá mardománi nyámá hasadd, sest o séd, bohtámjani, badgománi o</verse>
				<verse number="5">dáemi jérhah o janjál ent ke áyáni pegr o hayál sell tarretagant o á cha rástiá dur barag butagant. Esháni gomán hamesh ent ke Hodátorsi páedagmandén kár o báré.</verse>
				<verse number="6">Bale rástén gapp esh ent ke Hodátorsi gón razámandiá mazanén páedagé.</verse>
				<verse number="7">Chéá ke má donyáyá hecch nayáwortag o wati hamráhiá cha donyáyá hecch bort ham nakanén.</verse>
				<verse number="8">Nun, agan márá warák o póshák hast, bass ent, rázig bebén.</verse>
				<verse number="9">Hamá ke sér bayaga lóthant, watá chakkásán dawra dayant o anchén ahmak o táwán dayókén wáhagáni dámá kapant ke mardomá tabáhi o barbádiá dawra dayant.</verse>
				<verse number="10">Chéá ke zardósti har warhén badén káráni risshag o wandhál ent. Lahtén ke pa zarrá hodónák ent, imánay ráhesh yalah dátag o gam o ranján kaptagant.</verse>
				<verse number="11">Bale taw, oo Timutáus, Hodái mardomé ay. Cha é chizzán watá dur bedár o pahrézkári, hodátorsi, imán, mehr, sabr o ópár o narmtabiay randá bekap.</verse>
				<verse number="12">Imánay nékén johdá bekan. Abadmánén zendá dastá byár, hamá zendá ke pa áiá gwánk janag butagay o bázén sháhedéay démá hamé nékén ekráret kortag ke taw Issá Masihay báwarmandé ay.</verse>
				<verse number="13">Hodáay bárgáhá, hamá Hodá ke har chizzá zenda bakshit o Issá Masihay bárgáhá, hamá Masih ke Pontius Pilátusay démá wati sháhediay tahá nékén ekrári kort, man tará hokma dayán ke</verse>
				<verse number="14">tán may Hodáwandén Issá Masihay áyagá, Hodáay bépóleng o béaybén hokmán bemann.</verse>
				<verse number="15">Hodáwandén Issá Masihay áyagay wahdá Hodá wata gisshénit, hamá yakkén mazanshánén Hákem ke bádsháháni Bádsháh o hodáwandáni Hodáwand ent,</verse>
				<verse number="16">hamá ke yakk o tahná namirán ent o áiay dargáh anchén rozhné ke kass ódá raseta nakant o kassá nadistag o disti ham nakant. Áiay sharap o ezzat o zór o wák tán abad barjáh bát. Anchosh bát. Ámin.</verse>
				<verse number="17">Hamá mardom ke é donyáyá hastómand ant, áyán hokm beday ke gorunák mabét o wati ométá gón wati mál o hastiá mabandét ke mál o hastia kayt o rawt. Wati ométá Hodáay sará bebandét ke gón daspachi márá alkáp o peráwánén zendé dant.</verse>
				<verse number="18">É mardomán sój beday ke sharrén kár bekanant, nékiá sarréch o málá daspach bebant.</verse>
				<verse number="19">É dhawlá, á pa wat ganjé moccha kanant ke pa áyáni áyókén zendá mohkamén bonyádé bit o hamá zendá dastá kárant ke hakk o delén zendé.</verse>
				<verse number="20">Oo Timutáus! Harché ke tai amánat kanag butag, áiay negahpániá bekan. Watá cha bé sar o pádén gappán ke gón Hodáyá hecch sar o káresh nést dur bedár o watá cha hamá drógén tálimán ham dur bedár ke pa radi zántay nám dayag butagant.</verse>
				<verse number="21">Lahténá é tálimáni randgiri kort o imánay ráhesh yalah dát. Hodáay rahmat shomay sajjahénáni sará sáhél bát.</verse>
			</chapter>
		</book>
		<book number="55">
			<chapter number="1">
				<verse number="1">Cha Pulosay némagá, mane Pulos ke cha Hodáay razáyá Issá Masihay kásedé án tánke hamá zenday kawl o wádahay járá bejanán ke cha Issá Masihá rasit,</verse>
				<verse number="2">pa mani dordánagén chokk Timutáusá. Tará cha Hodáén Pet o may Hodáwandén Issá Masihay némagá rahmat o rahm o émeni sar bát.</verse>
				<verse number="3">Man shap o róch ke wati dwáyáni tahá modám tará yáta kanán, Hodáay shográ gerán, hamá Hodá ke man gón pákén zamiréá áiay parastesh o hezmatá kanán, anchó ke mani pet o pirokán kortag.</verse>
				<verse number="4">Tai arsáni tránagá ke kapán, maná pa tai didárá zahira kant ke tará begendán o galá bál bebán.</verse>
				<verse number="5">Tai bégarazén imánay yátá kapán ke awalá tai ballok Luis o tai mát Yunikahay delá jágahi kort o man deljam án ke nun tai delá ham jágahi kortag.</verse>
				<verse number="6">Paméshká man tará tránagá géján ke Hodáay dátagén nyámatá dobar kármarz kan, hamá nyámat ke tará cha hamá wahdá gón ent ke man wati dast tai sará ér moshtant.</verse>
				<verse number="7">Chéá ke Hodáyá márá choshén ruhé nadátag ke márá bozdel bekant, márá zór o wák o mehr o dáshtay Ruhi bakshátag.</verse>
				<verse number="8">Gorhá may Hodáwanday bárawá sháhedi dayagá lajj makan. Mani hálatay sará ham sharmendag mabay ke man pa Hodáwandaygi bandig án. Man pa wasshén mestágá é sakki o sórián ke bardásht kanagá án, tawesh ham gón Hodáay bakshátagén zórá bardásht kan.</verse>
				<verse number="9">Hodáyá márá neját dátag o pa pákén zendéá gwánk jatag. Márá may kortagén káráni sawabá gwánki najatag, wati jenday erádah o rahmatay bonyádá gwánki jatag o é rahmat márá Issá Masihay barkatá, cha azalá dayag butag o</verse>
				<verse number="10">nun gón may rakkénókén Issá Masihay áyagá záher butag, hamá Issá Masihá ke markay jend nést o nábud kort o cha wasshén mestágay ráhá abadmánén zend záher kort.</verse>
				<verse number="11">Man gechén kanag butagán ke é wasshén mestágay jár janók o kásed o tálim dayóké bebán.</verse>
				<verse number="12">Man paméshká sakki o sóri saggagá án, bale sharmendag naán chéá ke zánán man kai sará imán áwortag o deljam án ke áiá é wák o twán hast ke tán wati áyagay róchá hamá amánatay negahpániá bekant ke maná dátagi.</verse>
				<verse number="13">Harché ke taw cha man eshkotag, é rástén tálim ant. Eshán wati kerrá bedár o pa imán o mehr esháni sará kár kan, chéá ke taw Issá Masihay ráhá ay.</verse>
				<verse number="14">Hamá wasshén mestág ke tai amánat ent, gón Pákén Ruhay komakká, áiay negahpániá bekan, hamá Pákén Ruh ke may tahá zendag ent.</verse>
				<verse number="15">Taw zánay ke Ásiáay damagay sajjahén mardomán maná yalah dátag, Pigélus o Hermugénes ham á rombá gón ant.</verse>
				<verse number="16">Hodáwand Onésiporusay lógay mardománi sará mehrabán bát, chéá ke báz bará mani arwáhi tázah kortag o mani zamziláni sawabá sharmendag nabutag.</verse>
				<verse number="17">Wahdé Rumay shahrá átk, maná sakk báz shóházi kort o dari gétk.</verse>
				<verse number="18">Hodáwand wati áyagay róchá Onésiporusay sará mehrabán bát. Wahdé man Epésosay shahrá atán, taw sharr zánay ke áiá chinkadar mani hezmat kort.</verse>
			</chapter>
			<chapter number="2">
				<verse number="1">Oo mani chokk! Gorhá taw hamá rahmatay barkatá ke márá cha Issá Masihay némagá rasit, watá mohr o mohkam bedár.</verse>
				<verse number="2">Harché ke man bázén sháhedéay démá gwashtag o taw eshkotag, é tálimán anchén porehtebárén mardománi sepordah bekan ke degarán tálim dát bekanant.</verse>
				<verse number="3">Issá Masihay sharrén sepáhigéay paymá, sakki o sóriáni saggagá gón bay.</verse>
				<verse number="4">Hamá sepáhig ke jangá rawt watá gón é dega kárán dazgattha nakant. Á lóthit ke mani apsar cha man razá bebit.</verse>
				<verse number="5">Hamé dhawlá, kasé ke layb o gwáziá bahra zurit, tánke rahbandáni hesábá layba nakant, áiá katthókay tája narasit.</verse>
				<verse number="6">Kesháray awali bahr báyad ent dehkáná berasit ke hédi rétkag.</verse>
				<verse number="7">Harché man gwashagá án, esháni sará pegr bekan ke Hodáwand tará é sajjahén chizzáni zánt o sarpadiá dant.</verse>
				<verse number="8">Issá Masihá yát bekan, hamá ke Dáuday nasl o óbádagé o cha mordagán zendag but. Hamé mani paygám ent o</verse>
				<verse number="9">pa hameshiá sakki o sória saggán, tantaná chó radkárá zamzilán bastagán. Bale Hodáay habar zamzilán nabastag.</verse>
				<verse number="10">Gorhá Hodáay gechén kortagénáni háterá man har chizza saggán ke áyán ham neját berasit. É neját o eshiay abadmánén shán o shawkat Issá Masihay sará imán áragay barkatá rasit.</verse>
				<verse number="11">É gapp rást ent ke: Agan má gón Issáyá mortagén, gorhá gón áiá zendag ham bén.</verse>
				<verse number="12">Agan má sakki o sórián besaggén, gón áiá bádsháhi ham kanén. Agan má áiay moridiá enkár bekanén, á ham may pajjáh áragá enkára kant.</verse>
				<verse number="13">Agan má gón áiá béwapái bekanén, á gón má angat wapá kant, chéá ke á wati tab o sareshtay helápá shota nakant.</verse>
				<verse number="14">Báwarmandán modám é chizzáni tránagá begéj. Hodáyá sháhed kan o áyán habardár kan ke labz o mánáyáni sará jang makanét. É chizzán hecch arzesh nést, hoshká gósh dárókáni imáná tabáha kanant.</verse>
				<verse number="15">Wati sajjahén johdá bekan ke watá Hodáay démá ke pésha kanay, Hodáay kabul kortagén mardomé bebay, anchén kár kanóké bebay ke sharmendag bayagay zalurati mabit o rástiay habará bé radiá bayán bekant.</verse>
				<verse number="16">Watá cha bé sar o pádén gappán ke gón Hodáyá hecch sar o káresh nést, dur bedár chéá ke choshén gapp o rapp, mardomá cha Hodáyá róch pa róch durtera kanant.</verse>
				<verse number="17">É paymén gapp o habar báwarmandáni nyámá anchó shenga bant ke shummakay nájórhi badaná shenga bit. Himenáus o Pilétus anchén mardomán ant</verse>
				<verse number="18">ke rástiay ráhesh yalah dátag. Á gwashant ke mordag wa chónáhá cha kabrán pád átkag o zendag butagant, o é paymá lahténay imáná tabáha kanant.</verse>
				<verse number="19">Bale padá ham Hodáay sará báwarmand mohra óshtant, lógéay mohkamén bonyáday paymá. Hodáyá wati báwarmandáni sará é habar naksh kortag o mohr jatagant: “ Hodáwand wati mardomán pajjáha kárit” o “Harkas ke Hodáwanday námá gipt, báyad ent watá cha badkáriá dur bedárit.”</verse>
				<verse number="20">Sérén mardoméay lógay darp o hirán tahná teláh o nograhayga nabant, dár o gelay darp ham bit. Lahtén darp o hirán pa hásén kárán kár bandaga bit o lahtén pa adnáén kárán.</verse>
				<verse number="21">Agan kasé watá cha badkáriá dur bedárit o watá palgár bekant, pa hásén kárán darpé bit, pák o palgár kanaga bit, wati wáhonday dardá wárt o pa har sharrén kárá tayára bit.</verse>
				<verse number="22">Watá cha warnáiay hawá o hawasán dur bedár o hamá mardom ke gón sápén delé Hodáwanday námá gerant, áyáni hamráhiá pahrézkári o imán o mehr o émeniá shóház bekan.</verse>
				<verse number="23">Tará gón ahmak o násarpadén gappán kár mabit, chéá ke taw zánay ke é gapp, arh o korh páda kanant.</verse>
				<verse number="24">Hodáwanday hezmatkár báyad ent arh o korh makant. Arh o korhay badalá gón harkasá mehrabán bebit, tálim dát bekant o sagg o bardáshti báz bebit.</verse>
				<verse number="25">Wati helápén mardomán pa narmi rástén ráhá sój bedant, balkén Hodá áyán móh bedant ke tawbah bekanant o rástiay zántá sar bebant,</verse>
				<verse number="26">hósh o sár bekanant o cha Shaytánay dámá bechotthant, hamá Shaytán ke é mardomi bandig kortagant tánke áiay wáhagá sarjam bekanant.</verse>
			</chapter>
			<chapter number="3">
				<verse number="1">É gappá bezán, ke áheri zamánagán gránén wahda káyant.</verse>
				<verse number="2">Mardom wati jendá dósta dárant, zardóst, batháki, gorunák, záh o bad kanók, pet o mátay náparmán, náshogr, nápák,</verse>
				<verse number="3">bémehr, pahell nakanók, bohtám janók, bédásht, zálem, sharriay naprat kanók,</verse>
				<verse number="4">dróhók, béparwáh o porkebra bant o Hodáay badalá aysh o nóshá dósta dárant.</verse>
				<verse number="5">Zaherá Hodátorsa bant bale hamá zór o wáká namannant ke áyán pa rásti Hodátorsa kant. Tará gón choshén mardomán hecch kár mabit.</verse>
				<verse number="6">Esháni nyámá anchén mardom hast ke lógáni tahá poterant o hamá janénán wati dámá dawr dayant ke nézór ant o gonáhá bár ant o har paymén radén wáhagáni golám ant.</verse>
				<verse number="7">Choshén janén modám nókén tálimáni randá kapant, bale hechbar rástiá sarpada nabant.</verse>
				<verse number="8">Anchó ke Yannis o Yambris Mussáay heláp atant, hamé dhawlá é radén tálim dayók ham rástiay heláp ant, sellén pegr o hayál o drógén imánay wáhond ant.</verse>
				<verse number="9">Bale é mardom báz démá shota nakanant, chéá ke harkas esháni ahmakiá gendit, anchó ke Yannis o Yambrisay ahmaki gendag but.</verse>
				<verse number="10">Bale taw mani bárawá zánay, mani sajjahén tálim, mani zenday warh o paym, mani maksad, imán, sabr, mehr o sagg o bardáshtay bárawá o</verse>
				<verse number="11">hamá ázár o sakki o sóriáni bárawá ham zánay ke Antákiah o Ekóniah o Lestrahay shahrán mani sará kaptant. Man é ázár saggetant o Hodáwandá maná cha é sajjahénán neját dát.</verse>
				<verse number="12">Harkas ke Issá Masihay ráhá Hodái zendé gwázénaga lóthit, ázár dayaga bit o</verse>
				<verse number="13">badén mardom o rad dayók degarán rada dayant o wat rada kapant o róch pa róch gantera bant.</verse>
				<verse number="14">Bale hamá chizz ke taw dar bortagant o tará áyáni sará yakin ent, áyán barjáh bedár chéá ke taw zánay ke é chizz taw cha kojám mardomán dar bortagant.</verse>
				<verse number="15">Tará sarjamén Pákén Ketábay zánt cha gwánzagá gón ent. É ketáb tará sarpad korta kant ke chón tará Issá Masihay sará imánay barkatá nejáta rasit.</verse>
				<verse number="16">Pákén Ketábay sajjahén habar Hodáayg ant ke elhámay sheklá démi dátagant. Pákén Ketáb pa tálim dayagá, pa radiáni sarpad kanag o rást kanagá o pa pahrézkáriay hél dayagá páedagmand ent</verse>
				<verse number="17">tánke har Hodádóst pa har paymén sharrén kárá kábel o tayár bebit.</verse>
			</chapter>
			<chapter number="4">
				<verse number="1">Man tará Hodá o Issá Masihay démá sawgendá dayán, hamá Issá Masih ke róché na róché padá kayt. Kayt o bádsháhia kant o zendagén o mortagénáni dadrasiá kant,</verse>
				<verse number="2">taw Hodáay habaray járá bejan, wahd o náwahd pa jár janagá tayár bay. Mardomán hakkal kan o gón mazanén sabr o ópár o bázén sar o sójé áyáni radián rást kan o delbaddhiesh beday.</verse>
				<verse number="3">Chéá ke yakk wahdé kayt ke mardom rástén tálimá bardáshta nakanant o wati chapp o chágerdá anchén tálim dayókáni mazanén rombé moccha kanant ke áyáni delay habará bekanant.</verse>
				<verse number="4">Mardom rástiay némagá delgósha nakanant o watgarhén kessaháni randá kapant.</verse>
				<verse number="5">Bale har hálat o jáwaréá tará dásht bebit, sakki o sóri besagg, wasshén mestágay jár janagay kárá démá barán kan o wati hezmatkáriay zemmahá sarjam kan.</verse>
				<verse number="6">Nun gapp esh ent ke mani hón wa chónáhá réchagi korbánigéay paymá réchag bayagá ent o mani rawagay wahd átkag.</verse>
				<verse number="7">Man wati nékén johd kortag, man wati zenday tách o maydán sarjam kortag o wati imánay sará óshtátagán.</verse>
				<verse number="8">Nun páki o palgáriay táj pa man ér ent, hamá táj ke Hodáwand, bezán ádelén dádras wati áyagay róchá maná danti, tahná maná na, hamá sajjahén mardomán ham danti ke áiay záher bayagay lóthók butagant.</verse>
				<verse number="9">Zutt kan o watá pa man sar kan.</verse>
				<verse number="10">Chéá ke Démásá wati donyádóstiay sawabá maná yalah kortag o Tesálunikiay shahrá shotag. Kriskis Galátiahá shotag o Titus Dalmátiahá.</verse>
				<verse number="11">Tahná Luká mani kerrá ent. Markásá bezur o gón wat byár, chéá ke á Hodáay hezmatkáriá pa man mazanén komakké.</verse>
				<verse number="12">Man Tikikás Epésosay shahrá dém dát.</verse>
				<verse number="13">Wahdé káay, hamá kabáh ke man Truásay shahrá Kárpusay kerrá ér kort, áiá gón wat byár o mani tumárán ham, hás hamá ke cha póstá addh kanag butagant.</verse>
				<verse number="14">Ásenkárén Sekandará gón man bázén badié kortag. Hodáwand áiay kortagén káráni sezáyá áiá dant.</verse>
				<verse number="15">Taw ham watá cha áiá dur bedár, chéá ke may paygámay sakk heláp at.</verse>
				<verse number="16">Awali randá ke man hakdiwáná pésh kanag bután, kass mani komakká nayátk. Sajjahénán maná yalah kort. Hodá eshán bebakshát.</verse>
				<verse number="17">Bale Hodáwand mani kashá óshtát o maná zór o wáki dát, tánke man sarjamiá paygámay járá bejanán o sajjahén darkawm beshkonant. É paymá man cha shéray dapá rakketán.</verse>
				<verse number="18">Hodáwand maná cha har paymén sherr o badá rakkénit o maná pa salámati wati ásmáni bádsháhiá sara kant. Áiay shán o shawkat barjáh bát, abad tán abad. Anchosh bát. Ámin.</verse>
				<verse number="19">Priskilah o Akwiláyá salám kan o Onésiporusay lógay mardomán ham.</verse>
				<verse number="20">Erástus Korentay shahrá nesht o Trupimus ke nádráh at, man Militusay shahrá yalah dát.</verse>
				<verse number="21">Zutt kan o cha zemestáná pésar watá edá sar kan. Yubulus tará salám kanagá ent, anchosh ham Pudens o Linus o Kládiá o sajjahén brát.</verse>
				<verse number="22">Hodáwand gón taw gón bát. Shomárá rahmat sar bát.</verse>
			</chapter>
		</book>
		<book number="56">
			<chapter number="1">
				<verse number="1">Cha Pulosay némagá, mane Pulos ke Hodáay hezmatkár o Issá Masihay kásedé án ke Hodáay gechén kortagénáni imáná mohrter bekanán o áyáni rástiay zántá démá bebarán, hamá rásti ke dém pa Hodátorsiá rahshóna bit.</verse>
				<verse number="2">É zánt márá abadmánén zenday ométá dant o Hodá ke dróga nabandit, áiá ham cha azalá é abadmánén zenday wádah kortag.</verse>
				<verse number="3">May rakkénókén Hodáyá, wati hokmay barkatá, é paygámay jár janagay zemmawári maná dátag o é paymá wati habari pa wahd záher kortag.</verse>
				<verse number="4">Pa Titusá ke mani o áiay imán yakk ent o imánay hesábá mani hakkigén chokk ent. Tará cha Hodáén Pet o may rakkénókén Issá Masihay némagá rahmat o émeni sar bát.</verse>
				<verse number="5">Man tará paméshká Kritay jazirahá nádent o shotán ke taw násarjamén kárán begisshénay o har shahrá kamásh gechén bekanay o kárán áyáni dastá bedayay, hamá paymá ke man tará hokm dátagat.</verse>
				<verse number="6">Kamásh báyad ent anchéné bebit ke áiá mardománi malámat per mabit, gón wati janá wapádár bebit, áiay chokk báwarmand bebant o choshén káré makanant ke kasé áyáni sará sarkasshi o náparmániay bohtámé jat bekant.</verse>
				<verse number="7">Kelisáay kamáshá Hodáay lógay zemmah gón ent, paméshká báyad ent áiá mardománi malámat per mabit, gorunák mabit, damáná zahr magipt, sharábié mabit, sheddatién mardomé mabit o pa zarr o málá lálech o tamáh makant.</verse>
				<verse number="8">Kamásh báyad ent mehmánnawáz bebit, sharri o nékiá dóst bedárit, dáshti bebit, pahrézkár, pák o palgár o shehm o rahdár bebit.</verse>
				<verse number="9">Kamáshá hamá porehtebárén tálim ke dayag butag, báyad ent áiay sará mohr bóshtit tánke á degarán gón sharrén tálimá delbaddhi dát bekant o hamá ke é tálimay heláp ant, áyán sarpad kort bekant ke á rad ant.</verse>
				<verse number="10">Chéá ke sarkasshén mardom o puttár o prébkár báz ent, hás sonnat kanagay mannókáni tahá.</verse>
				<verse number="11">É mardománi dap báyad ent band kanag bebit, chéá ke pa wati lálech o tamáhá lahtén lógá sarjamá tabáh kanagá ant. É anchén tálim dayagá ant ke báyad ent madayant.</verse>
				<verse number="12">Esháni jenday sháeréá gwashtag: “Kritay mardom poshti drógband ant, wakshi ant o jándozzén lápi ant.”</verse>
				<verse number="13">É gwáhi rást ent, paméshká pa trondi sarpadesh kan ke rástén imánay sará mohr bóshtant o</verse>
				<verse number="14">Yahudiáni watgarhén kessahán delgósh makanant o choshén mardománi hokmán gósh madárant ke cha rástiá bar gashtagant.</verse>
				<verse number="15">Pa pákdelén mardomán har chizz pák o sáp ent, bale á mardom ke palit o nábáwar ant, pa áyán har chizz nápák ent. Aslá, é mardománi pegr ham palit ant o zamir ham.</verse>
				<verse number="16">É mardoma gwashant ke má Hodáyá zánén, bale áyáni kár pésha dárant ke áiá nazánant. Choshén mardom bazzhenák ant, náparmán ant o hecch sharrén káray kábel naant.</verse>
			</chapter>
			<chapter number="2">
				<verse number="1">Hamá chizzáni tálimá beday ke gón rástiá hamdap ant.</verse>
				<verse number="2">Mazanomrén mardénán tálim beday ke grán o sangin bebant, sharapdár bebant o dáshtesh bebit. Báyad ent áyán rástén imán o mehr o sagg o bardásht bebit.</verse>
				<verse number="3">Hamé dhawlá mazanomrén janénán tálim beday ke sharapdárén zendé begwázénant, báposhtá habar makanant o sharábi mabant. Á báyad ent sharrén kár o kerday dars o sabakká bedayant.</verse>
				<verse number="4">Gorhá kasterén janénán sar o sój korta kanant ke chón wati lógwájah o chokkán dóst bedárant,</verse>
				<verse number="5">chón dáshtesh bebit o pák o pársá bebant, chón wati lógay kárán delgósh bebant, chón mehrabán o wati lógwájaháni parmánbardár bebant tánke Hodáay habar bohtám janag mabit.</verse>
				<verse number="6">Hamé paymá warnáén mardénán ham delbaddhi beday ke dáshtesh bebit.</verse>
				<verse number="7">Taw har sharrén kárá pa áyán mesálé bebay. Tálim dayagá tachk o rást o grán o sangin bebay o</verse>
				<verse number="8">tai habar o bayán rást bebant ke kass áyáni tahá radié dar gétk makant o tai badwáh pashal o sharmendag bebant o may helápá hecch badén habaré kort makanant.</verse>
				<verse number="9">Golámán tálim beday ke har kárá wati wájaháni parmánbardár bebant, áyán wassh o razá bekanant, gón áyán hamjwábi makanant,</verse>
				<verse number="10">cha áyáni málán hecch chizz madozzant o sharrén amánatdár bebant tánke hamá tálim ke may rakkénókén Hodáay bárawá ent, á tálimá pa mardomán delkassh bekanant.</verse>
				<verse number="11">Chéá ke Hodáay rahmat ke sajjahén mardomán rakkénta kant, záher butag.</verse>
				<verse number="12">É rahmat márá tálima dant ke má watá cha hodánáparmáni o donyái hawá o hawasán dur bedárén o hamé wahdá ke má wati mobárakén ométay entezár o wadárá én, bezán wati mazanén Hodá, wati rakkénókén Issá Masihay porshawkatén áyagay wadárá én, é donyáyá pa jenday dásht o pahrézkári o Hodátorsi zend begwázénén.</verse>
				<verse number="13">Issá Masihá wati zend pa má nadr kort ke márá cha may sajjahén selkárián bemókit o pa wat kawmé pák o palgár bekant ke áiay jendayg bebit o é kawm pa sharrén káray kanagá hobbig o hodónák bebit.</verse>
				<verse number="14">É hamá chizz ant ke taw báyad ent esháni tálimá bedayay. Gón sarjamén ehtiáré áyán delbaddhi beday o pa trondi sarpadesh kan. Mayl ke mardom tará béarzesh sarpad bebant.</verse>
			</chapter>
			<chapter number="3">
				<verse number="1">Báwarmandán yátá perrén ke hákem o ehtiárdáráni ezzatá bekanét, áyáni parmánbardár bebét o pa har sharrén káray kanagá tayár bebét.</verse>
				<verse number="2">Hechkasá bohtám majanét o gón mardomán arh o korh makanét, báyad narmdel bebét o gón sajjahén mardomán pa békebri pésh byáét.</verse>
				<verse number="3">Yakk wahdé má ham béagl o náparmán o gomráh butagén o har paymén badén wáhag o hawá o hawasáni golám butagén. Má wati zend badkári o hasadday tahá gwázéntag. Napratay hakdár butagén o má gón yakdomiá naprat kortag.</verse>
				<verse number="4">Bale may rakkénókén Hodáay mehrabáni o mehr ke záher but,</verse>
				<verse number="5">Hodáyá márá rakként. Márá may nékén káráni sawabá narakkénti, wati rahmay sawabá rakkénti. Áiá márá shosht o Pákén Ruhay barkatá nókén zendé dát o é paymá márá rakkénti.</verse>
				<verse number="6">Hodáyá márá may rakkénókén Issá Masihay barkatá, cha Pákén Ruhá sarréch kort,</verse>
				<verse number="7">tánke má ke áiay rahmatay barkatá pák o palgár butagén, abadmánén zenday ométay mirásdár bebén.</verse>
				<verse number="8">É gapp rást ent o mana lóthán ke taw é tálimay sará zór bedayay, tánke hamá mardomán ke wati omét gón Hodáyá bastag, wati delgóshá gón sharrén kárán bekanant. É sharrén habar ant o pa harkasá páedagmand ant.</verse>
				<verse number="9">Cha bésarén arh o korhán o moptén sar o bon kanagán o cha dapják o Sharyatay bárawá jang o jérhahán watá dur bedár, chéá ke é bémáná o bépáedagén gapp ant.</verse>
				<verse number="10">Anchén mardomé ke báwarmandáni rombá prosht o prósha kárit, yakk o do randá áiá habardár kan. Agan sharr nabut, watá cha áiá dur bedár.</verse>
				<verse number="11">Chéá ke taw zánay ke é gomráh o gonahkárén mardomé o wati jenday gonáhán bár ent.</verse>
				<verse number="12">Man Artemásá yá Tikikásá tai kerrá ráha dayán. Anchó ke kayt, taw johd bekan ke Nikupolisay shahrá, mani kerrá byáyay, chéá ke mani erádah ent ke berawán o zemestáná hamódá begwázénán.</verse>
				<verse number="13">Wati sajjahén wasá bekan ke wakil Zénás o Apulosá áyáni sapará komakk bekanay. Bechár ke á pa hecch chizzá mohtáj mabant.</verse>
				<verse number="14">May mardom báyad ent dar bebarant ke chón watá pa sharrén kárán wapka kanant tánke degaráni zaluratán purah bekanant. É paymá may mardománi zendagi bésamara nabit.</verse>
				<verse number="15">E sajjahén mardom ke mani kerrá ant, tará saláma kanant. Hamá báwarmand ke márá dósta dárant, áyán salám kan. Hodáay rahmat shomay sajjahénáni sará sáhél bát.</verse>
			</chapter>
		</book>
		<book number="57">
			<chapter number="1">
				<verse number="1">Cha Pulosay némagá, mane Pulos ke pa Issá Masihaygi zendáná bandig án o cha may brát Timutáusay némagá, pa may dóstigén hamkár Pilimun o</verse>
				<verse number="2">gohárén Apyah o hamráhén johdkár Arkipus o pa hamá báwarmandán ke shomay lógá pa ebádatá yakjáha bant.</verse>
				<verse number="3">Cha may Hodáén Pet o Hodáwandén Issá Masihay némagá shomárá rahmat o émeni sar bát.</verse>
				<verse number="4">Man har wahdá ke wati dwáyáni tahá tará yáta kanán, modám wati Hodáay shográ gerán,</verse>
				<verse number="5">chéá ke tai imán o tai mehray hál maná sar bayagá ent, hamá imán ke tará Hodáwandén Issáay sará hastent o hamá mehr ke tará pa sajjahén palgártagénán hastent.</verse>
				<verse number="6">Mani dwá ent ke hamá imán ke máshomá áiá sharikdár én, tai zánt o zánagá géshter kanát. Har sharrén chizzé ke márá cha Masihay barkatá hastent, áiay bárawá tai zánt géshter bát.</verse>
				<verse number="7">Mani brát! Maná tai mehráni sawabá mazanén wasshi o delbaddhié rasetag, chéá ke taw palgártagénáni del, árám o táhir dátag.</verse>
				<verse number="8">Bell toré man Masihay barkatá pa deljami tará hokm dáta kanán ke ché bekan o ché makan,</verse>
				<verse number="9">bale mane Pulos ke pirmardé án o annun Issá Masihay háterá bandig án, mehray bonyádá gón taw dazbandié kanán.</verse>
				<verse number="10">Man gón taw Ónesimusay bárawá dazbandia kanán ke imánay hesábá mani chokk ent o bandigiay wahdán maná rasetag,</verse>
				<verse number="11">hamá ke pésará tará hecch páedagi nadát, bale nun pa taw o pa man, doénán páedagmand ent.</verse>
				<verse number="12">Man áiá pa taw per tarrénagá án, bezán wati delá pa taw rawán dayagá án.</verse>
				<verse number="13">Nun ke man pa wasshén mestágá bandig án, man lóthet ke áiá wati kerrá bedárán ke tai jágahá á mani hezmatá bekant.</verse>
				<verse number="14">Bale bé tai razáyá man hecch kanaga nalóthán ke taw hecch kár pa majburi makanay, tai jenday wáhag o razá gón bebit.</verse>
				<verse number="15">Balkén á pa kasánén wahdéá paméshká cha taw sestag o dur butag ke pa modámi tará berasit,</verse>
				<verse number="16">bale cha ed o dém golámé hesáb mabit, cha goláméá báláter, dóstigén bráté hesáb bebit. Maná wa sakk dóst ent, tará angat géshter dóst ent, ensáni hesábá ham o Hodáwanday sará báwarmandén brátéay hesábá ham.</verse>
				<verse number="17">Nun agan taw maná wati sangaté sarpada bay, gorhá Ónesimusá anchó dast ger ke maná dasta geray o</verse>
				<verse number="18">agan tai káré harábi kortag yá áiá tai wámé per ent, áyán mani hesábá nebeshtah kan.</verse>
				<verse number="19">Mane Pulos é gappá daste wat nebeshtah kanagá án: “Manesha dayán o tará nagwashán ham ke tará é nókén zend mani barkatá rasetag o taw mani wámdár ay.”</verse>
				<verse number="20">Haw mani brát, mana lóthán ke pa Hodáwandaygi cha taw páedagé begerán. Pa Masihaygi mani delá é árám o táhirá beday.</verse>
				<verse number="21">Man deljam án ke taw parmánbardáré ay, paméshká pa taw nebeshtah kanagá án, chéá ke mana zánán, inchok ke mana gwashán, taw géshtera kanay.</verse>
				<verse number="22">O dega gappé, pa man jágahay band o bastá ham bekan, chéá ke maná omét ent ke tai dwáyáni barkatá ázáta bán o tai kerrá káyán.</verse>
				<verse number="23">Épáprás ke pa Issá Masihaygi gón man yakjáh bandig ent, tará saláma kanagá ent.</verse>
				<verse number="24">Mani hamkár Markás o Aristarkás o Démás o Luká ham tará saláma kanant.</verse>
				<verse number="25">Hodáwandén Issá Masihay rahmat gón taw gón bát.</verse>
			</chapter>
		</book>
		<book number="58">
			<chapter number="1">
			</chapter>
			<chapter number="2">
			</chapter>
			<chapter number="3">
			</chapter>
			<chapter number="4">
			</chapter>
			<chapter number="5">
			</chapter>
			<chapter number="6">
			</chapter>
			<chapter number="7">
			</chapter>
			<chapter number="8">
			</chapter>
			<chapter number="9">
			</chapter>
			<chapter number="10">
			</chapter>
			<chapter number="11">
			</chapter>
			<chapter number="12">
			</chapter>
			<chapter number="13">
			</chapter>
		</book>
		<book number="59">
			<chapter number="1">
				<verse number="1">Cha Hodá o Hodáwandén Issá Masihay hezmatkár, Ákubay némagá pa dwázdahén kabilahán ke donyáyá sheng o sháng ant. Shomárá salám sar bát.</verse>
				<verse number="2">Oo brátán! Wahdé warh warhén chakkás o ázmáeshána kapét, é chizzá sarréchén shádehié bezánét.</verse>
				<verse number="3">Chéá ke zánét shomay imánay chakkás sabr o ópára kárit,</verse>
				<verse number="4">bale bellét ke é sabr o ópár sarjam bebit tán shomá rost o rodóm bekanét o tamán o kámel bebét o shomárá hecch kammié mabit.</verse>
				<verse number="5">Agan cha shomá yakkéay zánt o hekmat kamm bebit, cha Hodáyá belóthit o Hodá, ke cha wati bakshendagiá harkasá bé mennat o shegána dant, áiá zánt o hekmata bakshit.</verse>
				<verse number="6">Bale gón báwarmandiá belóthit o hecch shakké delá mayárit, chéá ke dodelén mardom zeray chawl o mawjáni dhawlá ent ke gón gwátá har némagá létha wárt.</verse>
				<verse number="7">É warhén mardomé, chosh hayál makant ke áiá cha Hodáwandá chizzé rasit.</verse>
				<verse number="8">Parchá ke á dodel ent o wati hecch kár o hecch kerdáray sará mohr naóshtátag.</verse>
				<verse number="9">Nézgárén brát, wati marháh o ezzatmandiay sará pahr bekant o</verse>
				<verse number="10">hastómand, wati darbéshi o nézgáriay sará, chéá ke hastómand dashtay golay paymá hoshka tarrit o zawála bit.</verse>
				<verse number="11">Róch gón wati sóchókén bránzá sara kasshit o káhán hoshka kant, áyáni polla rechant o zébáiesh gára bit. Hastómand hamé paymá ent, wati kasb o káráni chen o lánchá gimmorit o bégwáha bit.</verse>
				<verse number="12">Bahtáwar hamá ent ke wati ázmáesh o chakkásán mohra óshtit. Parchá ke wahdé á cha chakkásán sarbolanda bit, zendmánay hamá táj áiá rasit ke Hodáyá pa wati dóst dárókán wádah kortag.</verse>
				<verse number="13">Á ke chakkásá kapit, magwashit: “É Hodá ent ke maná ázmáesha kant.” Chéá ke Hodá gón hecch badié chakkásaga nabit o hechkasá chakkás o waswasahá dawra nadant.</verse>
				<verse number="14">Harkas ke waswasaha bit, é áiay jenday sellén wáhag ant ke galáénant o dámá dawria dayant.</verse>
				<verse number="15">Sellén wáhag ke lápporra bant, gorhá gonáh pédá bit, gonáh ke rodit o mazana bit, marka kárit.</verse>
				<verse number="16">Oo mani dordánagán! Rad mawarét.</verse>
				<verse number="17">Har nékén dád o har tamánén tohpah o théki cha borzá kayt, cha nur o rozhnay Petay némagá ke hechbar badala nabit o hecch tahári o sáhegéá áiay arwáh o jabiná ráh nést.</verse>
				<verse number="18">Áiay wáhag hamé butag ke márá cha rástiay habaray wasilahá pédá bekant, tánke áiay jórh kortagénáni awali bar o samar bebén.</verse>
				<verse number="19">Oo mani dordánagán! Sharr delgósh bekanét. Harkas báyad ent eshkonagá tayár bebit, bale habará eshtáp makant o zutt zahr magipt.</verse>
				<verse number="20">Chéá ke ensánay zahr o hezhm, á pahrézkáriá pa bar o samara naylit ke Hodá lóthit.</verse>
				<verse number="21">Paméshká har warhén paliti o sajjahén badián cha wat dur kanét o pa békebri o narmdeli, hamá gál o habarán delá bedárét ke shomay del o jáná nádénag butag o shomay rakkénagay wák o twáni hast.</verse>
				<verse number="22">Hodáay habará, anchosh sahl o hoshká gósh madárét o watá rad madayét, áiay sará kár bekanét.</verse>
				<verse number="23">Chéá ke harkas é habará eshkont o áiay sará kára nakant, hamá mardomay dhawlá ent ke wati chehragá ádénká chárit,</verse>
				<verse number="24">watá gendit, bale anchosh ke cha ádénkay démá dura bit, hamá damáná wati rang o dróshomá shamóshit.</verse>
				<verse number="25">Bale á ke wati chammán dém pa tamán o kámelén Sharyat, bezán “ázátiay Sharyatá” tarrénit o áiay sará mohra óshtit, shamóshkárén eshkonóké naent, mannókén kár kanóké. Á wati kár o kerdá bahtáwara bit.</verse>
				<verse number="26">Á kas ke watá Hodádósté zánt bale wati zobánay mahárá dáshta nakant, watá rada dant o galáénit o áiay “Hodádóstiá” páedagé nést.</verse>
				<verse number="27">Hamá Hodádósti ke may Hodáén Pet, pák o béaybia zánt: “Sakkiáni wahdá janózám o chórawáni dastá gerag” o “Watá cha é donyáay gandagián pák dárag” ent.</verse>
			</chapter>
			<chapter number="2">
				<verse number="1">Oo mani brátán! Shomá ke may mazanshánén Hodáwand Issá Masihay báwarmand ét, mardománi nyámá park o pér korta nakanét.</verse>
				<verse number="2">Pa mesálé, agan yakké gón teláhén challah o mondrikk o wasshén póshákán shomay diwáná byayt o dega dertagpocchén bazzagé ham bepoterit o</verse>
				<verse number="3">shomá atlaspóshá gón sharrén chammé bechárét o begwashét: “Byá, byá borzá benend”, bale gón á bazzagá begwashét: “Ódá bósht”, yá: “Mani pádáni démá benend”,</verse>
				<verse number="4">gorhá shomá wati nyámá park o péré naesht o gón wati sellén hayálán ér janagi káré nakort?</verse>
				<verse number="5">Oo dordánagán! Gósh dárét. Hodáyá é donyáay nézgárén mardom gechén nakortagant ke báwará hastómand bebant o hamá bádsháhiá mirás bebarant ke Hodáyá pa wati dóst dárókán labz o kawl kortag?</verse>
				<verse number="6">Bale shomá nézgáráni béezzati kortag. É hastómand naant ke shomay sará setama kanant o shomárá gerrénant o hakdiwánána barant?</verse>
				<verse number="7">Hamé naant ke hamá sharapdárén námay sará kopra kanant ke Hodáyá shomárá bakshetag?</verse>
				<verse number="8">Agan sháhánagén Sharyatá, hamá dábá barjáh bedárét ke Pákén Ketáb hokma kant: “Gón wati hamsáhegá wati jenday dhawlá mehr bekan” gorhá shomá sharr kortag.</verse>
				<verse number="9">Bale agan park o péré bellét, gonáha kanét o Sharyat ham shomárá hamá dhawlá mayáriga kant ke gonahkárána kant.</verse>
				<verse number="10">Parchá ke agan kasé Sharyatay sajjahén rahbandáni sará kár bekant bale yakk rahbandé ham bepróshit, bezán sajjahén Sharyati próshtag.</verse>
				<verse number="11">Áiá ke gwashtag: “Zená makan,” anchosh ham gwashtagi: “Hón makan.” Nun agan zená makanay bale hón bekanay, taw Sharyat próshtag.</verse>
				<verse number="12">Gorhá hamáyáni dábá kár o habar bekanét ke ázátiay Sharyatay sará dádrasi kanaga bant.</verse>
				<verse number="13">Chéá ke á mardom ke mehr o rahma nakanant, áyáni dádrasi pa bérahmia bit. Bale mehr o rahm, dádrasiay sará báládast o sóbéna bit.</verse>
				<verse number="14">Oo brátán! Bé kár o kerdá, tahná gón báwarmandiay gapp o habará, kaséá ché sutt o páedagé rasit? É paymén báwarmandi chón áiá rakkénta kant?</verse>
				<verse number="15">Agan brát yá goháré rózig o pósháká mohtáj bebit o</verse>
				<verse number="16">cha shomá yakké gón áiá begwashit: “Pa salámati beraw, sharrén póshák bepósh o lápay sérá bwar,” bale pa áiay jesmi zaluratáni purah kanagá hecch makant, áiay káré sharra bit?</verse>
				<verse number="17">Bé kár o kerdá, báwarmandi mortag.</verse>
				<verse number="18">Nun buta kant kasé begwashit: “Tai kerrá báwar hast o mani kerrá kár o kerd. Taw wati báwará bé kár o kerdá maná pésh bedár o man cha wati kár o kerdá, tará wati báwará pésha dárán.”</verse>
				<verse number="19">Tará báwar ent ke Hodá yakké. Sharr ent. Déh o jennáni báwar ham hamesh ent o cha torsá larzant.</verse>
				<verse number="20">Oo nádán! Pa békerdén báwarmandiay bébar o bésamariá dalil o neshánia lóthay?</verse>
				<verse number="21">May bonpirok Ebráhém, cha wati kár o kerdá pák o pahrézkár hesáb árag nabut hamá wahdá ke wati chokk Esáki korbánjáhá bort?</verse>
				<verse number="22">Genday ke áiay báwarmandi o kárkerd, hórigá démá shotant o báwarmandi gón kárkerdá sarjam but.</verse>
				<verse number="23">É dhawlá, hamá nebeshtah pa sar raset o sarjam but ke gwashit: Ebráhémá Hodáay sará báwar kort o hamé báwar, pa áiá páki o palgári hesáb árag but o á Hodáay dóst zánag but.</verse>
				<verse number="24">Gorhá gendét ke harkas cha wati kárkerdá pák o pahrézkár zánaga bit, tahná cha báwar o imáná na.</verse>
				<verse number="25">Anchosh ham, bannámén janén Raháb cha wati kár o kerdá pák o pahrézkár hesáb árag nabut, hamá wahdá ke chárigi jáh o panáh dátant o cha dega ráhéá táchéntant?</verse>
				<verse number="26">Haw! Bezán, hamá dábá ke bé ruhá, jesm o ján mortag, bé kár o kerdá báwar ham mortag.</verse>
			</chapter>
			<chapter number="3">
				<verse number="1">Oo mani brátán! Chosh mabit, cha shomá bázéné ostád bebit. Chéá ke zánét, má ostádáni sará gránterén dádrasia kapit o</verse>
				<verse number="2">má sajjahén báz rada janén o thagala warén. Agan kasé cha wati habarán thagal mawárt, tamán o kámelén ensáné o wati sarjamén jesm o jánay mahárá dáshta kant.</verse>
				<verse number="3">Agan má aspáni dapá lagám bekanén tán áyán wati parmáná byárén, gorhá áyáni sajjahén jesm o jáná har némagé ke belóthén táb dáta kanén.</verse>
				<verse number="4">Thuhén bójigán bechárét. Harchont ke báz mazan ant o pa áyáni démá baragá trondén gwát pakár ent, bale náhodá bójigá gón hordén sokkáné har jáh ke belóthit bárt.</verse>
				<verse number="5">Hamé dhawlá, zobán o lellek ham ensánay jesmay yakk hordokén bahré bale mazanén gorraga jant. Anchosh ke ásay hordén trishkoké, mazanén jangalé sóchit,</verse>
				<verse number="6">zobán ham yakk anchén ásé ke may jesm o jánay rag o bandáni tahá selliáni donyáé. Mardomá pahk sell o áludaga kant o áiay drostigén zendá ása jant. Zobán wat ásé ke cha dózahay ásá rók butag.</verse>
				<verse number="7">Har dhawlén jánwar, báli morg, már o gój o daryái sahdár rámag kanaga bant o ensáná é kár kortag,</verse>
				<verse number="8">bale hechkas zobán o lelleká lagám korta nakant. Zobán sarkasshén sherré ke cha koshókén zahrá porr ent.</verse>
				<verse number="9">Gón hamé zobáná wati Hodáwandén Petá satá kanén o gón hamé zobáná hamá mardomán nálata kanén ke Hodáyá wati shekl o dróshomá addh kortagant.</verse>
				<verse number="10">Cha yakkén dapá satá o saná ham dara kayt o baddwái o nálat ham. Oo brátán! Nabáyad ent chosh bebit.</verse>
				<verse number="11">Buta kant cha yakkén chammagá sórén o wasshén áp berombit?</verse>
				<verse number="12">Oo mani brátán! Enjiray drachké zaytunay bar dáta kant? Yá ke anguray drachké enjira dant? Hamé dhawlá, sórén chammagé wasshén áp rombénta nakant.</verse>
				<verse number="13">Shomay nyámá dáná o aglmand kay ent? Bellét eshiá cha wati sharkerdiá pésh bedárit, gón hamá békebri o mehrabániá ke cha hekmatá kayt.</verse>
				<verse number="14">Bale agan shomay delá tahlén hasadd o watgarazi mán ent, gorhá pahr makanét, dróg mabandét o é rástiá bemannét.</verse>
				<verse number="15">É dhawlén “hekmat” cha borzá éra nayayt, zemini, napsáni o shaytáni ent.</verse>
				<verse number="16">Chéá ke har jáh hasadd o watgarazi bebit, ódá petnah o áshóp o dega har dhawlén gandagia bit.</verse>
				<verse number="17">Bale á hekmat ke cha borzá kayt, awalá ke pák o palgár ent, randá sohl árók o narm, mannók o cha néki o rahmatay bar o samará porr ent, cha park o pér o dorui o dopóstiá ham dur ent.</verse>
				<verse number="18">Á ke sohl o saláhay tohmá keshant, pahrézkária ronant.</verse>
			</chapter>
			<chapter number="4">
				<verse number="1">Shomay nyámá, jang o dapják cha kojá wadia bant? Cha shomay jenday hamá tamáh o wáhagán naant ke shomay rag o bandáni tahá jangá ant?</verse>
				<verse number="2">Chizzé lóthét o shomárá narasit. Cha hamáiay tamáhá, hón o kóshá kapét, bale angat shomárá narasit. Nun jang o jadala jórhénét, padá ham shomárá narasit chéá ke cha Hodáyá nalóthetagó.</verse>
				<verse number="3">Wahdé lóthét o narasit, pa é sawabá ent ke shomá gón badén morád o wáhagé lóthetag tán á chizzán pa wati aysh o nóshán kár bebandét.</verse>
				<verse number="4">Oo zenahkárán! Nazánét ke donyáay dósti, Hodáay dozhmeni ent? Harkas ke donyáay dóstiay randá ent, watá Hodáay dozhmena jórhénit.</verse>
				<verse number="5">Hayála kanét ke Pákén Ketábá mopt o náhudag gwashtag: “Ruhé ke Hodáyá mayshomay jesm o jáná dametag, tán hasadday kesásá pa má hodónák ent”?</verse>
				<verse number="6">Bale rahmaté ke á márá bakshit, béhesáb géshter ent. Paméshká Pákén ketába gwashit: Hodá porkebr o gorunákén mardománi helápá mohra óshtit, bale békebr o darbéshén mardománi sará wati rahmatána gwárénit.</verse>
				<verse number="7">Gorhá, watá Hodáay dastá bedayét. Shaytánay démá mohr bóshtét o á cha shomay démá tachit.</verse>
				<verse number="8">Gón Hodáyá nazzikk bebét, Hodá ham gón shomá nazzikka bit. Oo gonahkárán! Wati dastán pák kanét. Oo dodelán! Wati delá sáp kanét,</verse>
				<verse number="9">zári bekanét, mótk byárét o begréwét. Wati kandagán mótkay tahá badal kanét o shádehián andóháni tahá.</verse>
				<verse number="10">Hodáwanday bárgáhá, békebr o darbésh bebét o Hodáwand shomárá borz o sarperáza kant.</verse>
				<verse number="11">Oo brátán! Yakdomiá ér majanét o badgói makanét. Harkas ke wati brátá bad begwashit o áiá mayárbár bekant, rást esh ent ke áiá Sharyat bad gwashtag o mayárig kortag. Agan taw Sharyatay dádrasiá kanay, gorhá Sharyatay sará kár kanagá naay, Sharyatay helápá shawr borragá ay.</verse>
				<verse number="12">Bale dádras o Sharyatay jórhénók yakké. Á hamá ent ke rakkénag o tabáh kanagay wák o twáni hast. Gorhá taw kay ay ke wati hamsáhegay dádrasiá kanay?</verse>
				<verse number="13">Bale shomá ke gwashét: “Maróchi o bándá é shahr o á shahrá rawén o sálé hamángora gwázénén, sawdágeria kanén o mazanén sutta katthén,” sharr gósh dárét.</verse>
				<verse number="14">Shomá haminchok ham nazánét ke bándá ché bit. Shomay zend chéé? Shomá báp o hormay paymá ét ke damánokéá gendaga bit o padá gára bit.</verse>
				<verse number="15">Gorhá chosh begwashét: “Agan Hodáwand belóthit, zendaga mánén o é paym o á paymá kanén.”</verse>
				<verse number="16">Bale nun chosh ent ke pa kebré pahra kanét. Har é warhén pahré sell ent.</verse>
				<verse number="17">Gorhá, agan kasé bezánt kojám kár sharr ent o á kárá makant, gonahkára bit.</verse>
			</chapter>
			<chapter number="5">
				<verse number="1">Nun shomá, oo zarr o málay wájahán, begréwét o zári kanét, chéá ke tahárén róch dém pa shomá pédák ant.</verse>
				<verse number="2">Shomay mál o hasti zawál butag o sarhetag o jámag o póshák ham warók o ramézá wártagant.</verse>
				<verse number="3">Shomay zarr o simm zang geptagant o zangesh shomay helápá gwáhia dayant o ásay dhawlá shomay jesm o jánay góshtá warant, parchá ke é goddhi róchán, zarr o máló ambár kortag.</verse>
				<verse number="4">Bechárét, annun hamá kárendah o dehkánáni mozz shomay helápá kukkára kant, ke áyán shomay dhagáráni keshár rón o mósh kortagant o shomá gón mandr o repk áyáni mozz nadátag. Á ronókáni é peryát, zórmandén Hodáwanday góshá rasetag.</verse>
				<verse number="5">Shomá zeminay sará pa aysh o nósh o hawá o hawas zend gwázéntag. Watá pa koshagay róchá sharr sáthetag o pazzóró kortag.</verse>
				<verse number="6">Shomá tachk o pahrézkárén mardom mayárig kortag o koshtagant. Á shomay helápá naóshtátagant.</verse>
				<verse number="7">Oo brátán! Tán Hodáwanday áyagá, sabr o ópár kanét. Bechárét ke dehkán che paymá wadára kant tán zemin wati porarzeshén bará beródénit, á pa érahti o bahári hawrán chón wadárig ent.</verse>
				<verse number="8">Shomá ham sabr kanét o delá dhaddh kanét parchá ke Hodáwanday áyag nazzikk ent.</verse>
				<verse number="9">Oo brátán! Yakdomiay zangá majanét tánke dádrasiá mayárig kanag mabét. Chéá ke dádras, darwázagay dapá óshtátag.</verse>
				<verse number="10">Brátán! Sakkiáni wahdá, sabr o ópárá cha hamá nabián sabakk begerét ke Hodáwanday námá habaresh kortag.</verse>
				<verse number="11">Má hamáyán bahtáwara zánén ke wati zendesh pa sabr o ópár gwázéntag, shomá Ayyubay sabr o tahambolay bárawá eshkotag o zánét ke Hodáwandá áiay ásar o ákebat ché kort. Chéá ke Hodáwand wat gamwár o mehrabán ent.</verse>
				<verse number="12">Bale, oo mani brátán! Sawgend mawarét, na ásmánay, na zeminay o na dega chizzéay. Bellét ke shomay “haw”, haw bebit o “na”, na bebit, tán chosh mabit ke mayárig kanag bebét.</verse>
				<verse number="13">Agan cha shomá kasé sakki o sórián kaptag, dwá bekant o agan yakké gal o shádán ent, saná o satá bekant.</verse>
				<verse number="14">Agan cha shomá kasé nádráh ent, kelisáay kamáshán tawár bekant tán pa áiá dwá bekanant o Hodáwanday námá rógeni per bemoshant.</verse>
				<verse number="15">Báwarmandi dwá nádráhá dráha kant o Hodáwand áiá páda kant o agan gonáhi kortag, gonáhi bakshaga bant.</verse>
				<verse number="16">Paméshká, wati gonáhán, yakdomiay démá bemannét o pa yakdomiá dwá belóthét tán dráh kanag bebét. Pahrézkárén mardoméay dwáyá zór mán o barjáha bit.</verse>
				<verse number="17">Elyás may paymén mardomé at, bale pa delsetki dwái kort ke hawr mabit. Gorhá tán say o ném sálá zeminá hawr naretk.</verse>
				<verse number="18">Padá ke dwái kort cha ásmáná hawrán gwart o zeminá bar o samar dát.</verse>
				<verse number="19">Oo mani brátán! Agan cha shomá kasé cha rástiá thagal bwárt o degaré áiá per betarrénit,</verse>
				<verse number="20">bezánét ke harkas yakk gonahkáréá cha gomráhiá betarrénit, gonahkárá cha marká rakkénit o bázén gonáhéay bakshagay sawabsáza bit.</verse>
			</chapter>
		</book>
		<book number="60">
			<chapter number="1">
				<verse number="1">Cha Issá Masihay kásed Petrosay némagá, pa hamá sajjahén darándhéhén mardomán ke Pontus, Galátiah, Kápádukiah, Ásiá o Bitiniahay damagán sheng o sháng ant. Hodáyá cha wati péshzánti o gón wati palgár kanókén Pákén Ruhá, shomárá gechén kortag tán Issá Masihay parmánbardáriá bekanét o hamáiay hón shomay sará páshag o dranzag bebit. Hodáay rahmat o sohl o ásudagi shomay sará gésh o géshter bát.</verse>
				<verse number="2"></verse>
				<verse number="3">May Hodáwandén Issá Masihay Hodáén Petá satá o saná bát. Cha wati sarréchén rahmatá o gón Issá Masihay cha mordagán zendag bayagá, Hodáyá márá nóksará pédá kort tán márá zendagén omété berasit.</verse>
				<verse number="4">Áiá pa shomá ásmáná mirásé ambár kortag ke é mirás hechbara napussit, gára nabit o abadmán ent.</verse>
				<verse number="5">Shomá Hodáay sará báwar kortag o Hodá ham gón wati zór o wáká pa hamá nejátá shomay negahpániá kant ke cha annuná tayár ent o áheri zamánagá paddara bit.</verse>
				<verse number="6">É shomay shádmáni ent, toré shomá nun pa damánokéá gránén wahd o chakkásán bekapét.</verse>
				<verse number="7">É chakkás paméshká káyant ke shomay mohr o mohkamén báwar Issá Masihay záher bayagay wahdá satá kanag o sárháyag o ezzat dayag bebit. Shomay báwar cha zawál bayókén sohr o teláhá báz géshtera karzit, bell toré sohr cha ásá gwastag.</verse>
				<verse number="8">Shomá Masih hechbar nadistag, angat áiá dósta dárét. Annun ham shomá áiá nagendét, bale áiay sará báwaró hast o hecch labzé shomay porshawkatén wasshiá darshán korta nakant,</verse>
				<verse number="9">chéá ke wati báwar o imánay morádá gendagá ét, bezán shomay jánay rakkag.</verse>
				<verse number="10">Paygambarán hamé rakkagay bárawá bázén johlánkén patth o pól kortag. Á paygambarán hamé rahmatay bárawá péshgói kortag ke shomárá rasagi at.</verse>
				<verse number="11">Masihay Ruh cha áyáni zobáná habar kanán o gwashán butag ke Masihá chónén sakki saggagi ent o randá áiá chónén mazanén shán o shawkaté rasit. Gorhá, á modám hamé johdá butagant ke bezánant Pákén Ruh kai bárawá habará ent o é kár kadéna bit.</verse>
				<verse number="12">Pa áyán paddar butag ke wahdé habará atant wati hezmatá nakanagá atant, shomay hezmatá kanagá atant. Nun gón Pákén Ruhay zórá dega mardomán é wasshén mestág pa shomá raséntag, hamá Pákén Ruh ke cha ásmáná dém dayag butag. Pa é wasshén mestágay zánagá préshtag ham delmánag ant.</verse>
				<verse number="13">Wati lánká bebandét o hozzhár bebét. Zendá pa shehm o rahdári begwázénét. Wati ométá pa Hodáay hamá rahmatán bebandét ke Issá Masih wati záher bayagay wahdá pa shomá rasénitesh.</verse>
				<verse number="14">Habarzurén chokkáni paymá bebét. Maylét ke shomay zend hamá dhawlá sellén wáhagáni dastá bebit ke shomay názántiay wahdá butag.</verse>
				<verse number="15">Hamá dhawlá ke shomay gwánk janók pák ent, har káray tahá shomá ham pák bebét.</verse>
				<verse number="16">Chéá ke nebisag butag: “Man pák án o shomá ham báyad ent pák bebét.”</verse>
				<verse number="17">Agan shomá Hodáyá wati Peta gwashét, ke á harkasay dádrasiá bé ru o ryá, áiay káráni hesábá kant, gorhá wati darándhéhiay wahd o pásán pa sharap o ezzat gón Hodátorsi begwázénét.</verse>
				<verse number="18">Shomá zánét ke cha hamá náhudagén zendá ke cha shomay pet o pirénán shomárá rasetagat, bahá zurag o mókag butagét, bale gón nograh o sohrá na, ke abadmán naant,</verse>
				<verse number="19">gón hamá béayb o békecchahén Gwarándh, bezán Masihay bébaháén hóná bahá zurag butagét.</verse>
				<verse number="20">Masih cha donyáay jórh bayagá pésar gechén kanag butag, bale é goddhi róchán pa shomaygi átk o paddar but.</verse>
				<verse number="21">Cha áiay wasilahá, shomárá Hodáay sará báwar hast, hamá Hodáay sará ke Masihi cha mordagán zendag kort o shán o shawkati dát. Paméshká, shomá Hodáay sará báwara kanét o cha hamáiá ométwár ét.</verse>
				<verse number="22">Nun ke shomá gón rástiay randgiriá watá pák o palgár kortag o gón yakdegará padelén mehray wáhond butagét, gorhá pa del o setk gón yakdomiá mehr bekanét.</verse>
				<verse number="23">Chéá ke shomárá nókén zend cha zawál bayókén tohmá narasetag, cha zawál nabayókén tohmá rasetag, bezán cha Hodáay zendag o abadmánén gál o habará.</verse>
				<verse number="24">Parchá ke: “Ensán chó káh o sabzagá ent o shán o shawkati chó káhay pollá. Káh o sabzaga merant o poll ham kapant.</verse>
				<verse number="25">Bale Hodáwanday gál o habar tán abada mánit.” É gál o habar hamesh ent ke shomárá mestág dayag butag.</verse>
			</chapter>
			<chapter number="2">
				<verse number="1">Paméshká, har paymén badi, makr o préb, dotal o dopósti, hasadd o kénagán cha wat dur kanét o hechkaséay poshtá bad o radén habar makanét.</verse>
				<verse number="2">Nun ke shomá Hodáwanday néki o mehrabániay tám chashetag, nók pédá butagén nonnokáni paymá pa pák o ruhánién shirá shodig bebét tánke cha hameshiá dém pa wati rakkagá rodán bebét.</verse>
				<verse number="3"></verse>
				<verse number="4">Issá Masihay némagá byáét, hamá zendagén seng ke mardomán pasond nakort o nazort bale Hodáyá gechén kort o áiay chammá Issá bématth o porarzesh at.</verse>
				<verse number="5">Nun shomá zendagén sengáni paymá pa ruhánién lógéay bandagá kár bandag bebét, pák o palgártagén ruhánién péshwá ham bebét o anchén ruhánién korbánig bedayét ke cha Issá Masihay wasilahá Hodáyá washnóda kanant.</verse>
				<verse number="6">É hamá habar ent ke Hodáay Pákén ketábá átkag: “Bechárét, man Sahyuná sengé éra kanán. É seng bébahá o gechénién bonheshté. Á kas ke eshiay sará báwar bekant, hechbar pashal o sharmendaga nabit.”</verse>
				<verse number="7">É seng pa shomá ke imánó áwortag porarzesh ent, bale pa áyán ke imánesh nayáwortag: “Á seng ke bánbandén ostáyán # pasond nakort o nazort hamá seng, bonhesht but.”</verse>
				<verse number="8">o “sengé ke mardomána thagalénit o kóhé ke áyán dawra dant.” Áyáni thagal waragay sawab esh at ke Hodáay habaresh nazort. Áyáni ásar o ákebat hamesh at.</verse>
				<verse number="9">Bale shomá Hodáay gechén kortagén bádsháhén ruhánién péshwá o pákén kawm ét, Hodáay jenday kawm ét o áiá shomárá cha taháriá dém pa wati porshawkatén rozhnáiá gwánk jatag tán áiay mazanén kárán jár bejanét.</verse>
				<verse number="10">Pésará shomá kawmé naatét bale annun Hodáay kawm ét. Pésará shomárá Hodáay rahmat narasetagat bale annun áiay rahmat shomárá gón ent.</verse>
				<verse number="11">Oo dordánagán! Shomá é donyáyá bégánag o darámad ét. Mani dazbandi hamesh ent ke watá cha á jesmáni lóth o wáhagán pahréz bekanét ke shomay ruhay helápá janga kanant.</verse>
				<verse number="12">Nábáwaráni nyámá pák o palgárén zend begwázénét. Bell toré á, shomárá bohtáma janant o gwashant ke shomá radén kár kanagá ét, bale gón shomay nékén káráni gendagá, Hodáay áyagay róchá Hodáyá sharap o ezzat bedayant.</verse>
				<verse number="13">Shomá pa Hodáwandaygi, sajjahén ehtiárdárén mardománi parmánbardáriá bekanét, bádsháhay ham ke cha sajjahénán master ent o</verse>
				<verse number="14">hákemáni ham ke cha bádsháhay némagá pa radkáráni sezá dayag o sharkerdén mardománi sharap dayagá dém dayag butagant.</verse>
				<verse number="15">Hodá lóthit shomá gón wati sharrén kerd o kárán ahmakén mardománi násarpadén habaráni démá bedárét.</verse>
				<verse number="16">Shomá ázát ét, paméshká ázátén mardománi dhawlá zend begwázénét bale wati ázátiá hechbar pa radén kárán nimmón makanét, wati ázátiá pa Hodáay hezmatá kár bebandét.</verse>
				<verse number="17">Harkasá ezzat bedayét o pa báwarmandán hásén mehré delá bedárét, wati zendá pa Hodátorsi begwázénét o bádsháhá sharap bedayét.</verse>
				<verse number="18">Oo golámán! Wati wájaháni parmánbardáriá bekanét o áyán báz ezzat bedayét. Tahná narm o mehrabánén wájaháni parmánbardáriá makanét, trond o zórákén wájaháni parmánbardáriá ham bekanét.</verse>
				<verse number="19">Wahdé shomá gón Hodáyá wapádár ét o náhakkén sezáyána saggét, shomay hamé sabr o ópár wat pa shomá sharapé bit.</verse>
				<verse number="20">Agan shomá pa radén káréá sezá dayag bebét, gorhá chón á sezáay saggag shomárá sharapdára kant? Bale agan sharrén kár o kerdéay sawabá sakki besaggét, Hodá shomárá satá kant.</verse>
				<verse number="21">Shomá pa hamé sakkiáni saggagá gechén kanag butagét, parchá ke Masihá ham pa shomaygi sakki sagget o nemunah o mesálé but ke shomá áiay randgiriá bekanét.</verse>
				<verse number="22">“Áiá hecch gonáh nakort o kassárá prébi nadát.”</verse>
				<verse number="23">Bell toré béezzat kanag but, bale angat ham hechkasi béezzat nakort. Tantaná wahdé sakki saggagá at, kassárá pádtrápi nadát. Áiá Hodáay sará tawkal kort ke tachkén ensáp o dádrasia kant.</verse>
				<verse number="24">Áiá wat may gonáháni bár salibay sará wati baddhá laddhet, tánke gonáh cha may delá bemerit o pa néki o páki zend begwázénén, ke shomá cha hamáiay thapp o thórán dráh butagét.</verse>
				<verse number="25">Mésháni paymá gár o sargardán atét, bale nun hamáiay kerrá per tarretagét ke shomay arwáháni shepánk o sambálók ent.</verse>
			</chapter>
			<chapter number="3">
				<verse number="1">Oo janénán! Hamé paymá, shomá wati mardáni parmánbardáriá bekanét, tán agan cha áyán yakké Hodáay habará mamannit, gorhá á gón habará na, gón wati janay kár o kerday gendagá Hodáay sará báwar bekant,</verse>
				<verse number="2">hamá wahdá ke shomay Hodátorsi o pákdámoniá gendit.</verse>
				<verse number="3">Shomay singár o palgár zaheri mabit ke sará chón begwapén, chónén saht o zéwar per bekanén o chónén god bepóshén.</verse>
				<verse number="4">Eshiay badalá, wati del o jabiná gón narm o árámén ruhéay páydárén zébáiá besingárét, ke pa Hodáyá é chizz báz porarzesh ent.</verse>
				<verse number="5">Kwahnén wahd o zamánagá anchosh butag o pák o nékén janén ke ométesh pa Hodá butag, watá gón wati mardáni parmánbardáriá singáretagesh,</verse>
				<verse number="6">anchosh ke Sárahá Ebráhémay parmánbardári kort o wájah o masteri gwasht. Agan shomay kár nék o sharr bebant o maylét ke chizzé shomárá betorsénit, shomá ham hamáiay chokka bét.</verse>
				<verse number="7">Oo mardán! Shomá ham gón wati janán pormehr bebét ke cha shomá názorkter ant. Janén gón shomá zendmánay porbarkatén thékiá sharikdár ant. Áyán ezzat bedayét, tán chosh mabit ke shomay dwá eshkonag mabant.</verse>
				<verse number="8">Néth, shomá sajjahén yakdel o hamdard bebét, gón yakdomiá mehr bekanét, narmdel o békebr bebét.</verse>
				<verse number="9">Gón hechkasá badiay badalá badi makanét. Agan kaséá shomárá záh o zakat kort, áiá záh o zakat makanét, eshiay badalá pa áiá nékén dwá belóthét ke pa hamé kárá gwánk janag butagét o cha hameshiá shomárá barkata rasit.</verse>
				<verse number="10">Paméshká: “Á kas ke zendmánay wáhagdár ent o wasshén róch gendaga lóthit, áiay zobán cha badiá dur bebit o lonth cha makr o prébá;</verse>
				<verse number="11">cha badiá per betarrit o néki bekant; sohl o émeni belóthit o hameshiay shóházá bebit.</verse>
				<verse number="12">Chéá ke Hodáwanday chamm, nék o pahrézkárén mardomán sakk ent o góshi gón hamáyáni dwáyá. Bale Hodáwand wati démá cha badkerdén mardomána tarrénit.”</verse>
				<verse number="13">Nun ke shomá pa nékén káráni kanagá wáhagdár ét, kay shomárá táwán dáta kant?</verse>
				<verse number="14">Agan pa shomay nékén kárán shomárá ázár berasit, angat ham shomá bahtáwar ét. Cha áyáni pádtrápán matorsét o paréshán mabét.</verse>
				<verse number="15">Bass, wati delá Masihá Hodáwand bemannét o hamáiá sharap bedayét. Agan kasé shomay ométay sawabay jostá bekant, modám pa passaw dayagá tayár bebét.</verse>
				<verse number="16">Bale é kárá gón narmi o pa sangini bekanét. Wati jabin o wejdáná pák o sáp bedárét, tánke shomárá bad o rad gwashagay wahdá, á mardom gón shomay nékén Masihi kerdáray gendagá cha wati záh o zakatán pashal o sharmendag bebant.</verse>
				<verse number="17">Paméshká, agan Hodáay razá bebit ke sakki besaggét, gorhá badén káráni sakkiay saggagay badalá, nékén káráni sakkiá besaggét.</verse>
				<verse number="18">Masihá ham yakk baré pa may gonáhán sakki sagget, bezán á “Nék o Páká” pa gonahkárán wati ján nadr kort tán márá pa Hodáyá sar bekant. Masih jesmi koshag but bale Ruhá zendag kort.</verse>
				<verse number="19">É, hamáiay Ruh at ke bandigén arwáháni nyámá shot o pa áyán járé jati,</verse>
				<verse number="20">hamá arwáh ke gwastagén zamánagá náparmániesh kortagat, bezán Nuhay zamánagá ke bójig addh bayagá at o Hodá gón sabr o ópár wadárig at, bale kammén mardomé, bezán tahná hasht mardom cha ápay ráhá rakket.</verse>
				<verse number="21">Hamé áp shomay pákshódiay mesál o nemunah ent ke annun shomárá rakkénit. Pákshódi jesm o jánay zaheri chellán páka nakant, é pa pákén wejdán o jabiná gón Hodáyá shomay dazbandi ent ke cha Issá Masihay jáh janagay wasilahá shomárá rasit,</verse>
				<verse number="22">hamá Masih ke ásmáná shotag o nun Hodáay rástén némagá neshtag o préshtag o zór o wák, hamáiay dastay chérá ant.</verse>
			</chapter>
			<chapter number="4">
				<verse number="1">Nun hamá dhawlá ke Masihá wati jesm o jáná sakki sagget, shomá ham pa anchén káréá tayár bebét, parchá ke har wahdá kaséá mán jesmá sakki saggetag, cha gonáhá rakketag.</verse>
				<verse number="2">É paymá, nun á wati mantagén jesmi zendá ensáni lóth o wáhagáni sará nagwázénit, Hodáay wáhagáni sará gwázénit.</verse>
				<verse number="3">Shomá bázén wahdé hamá káráni sará gwázéntag ke Hodánábáwarén mardomán dósta bant, chó ke badkári, hawá o hawas, hanósh o bésári, sharábwáriay mahpel, aysh o nósh o é gandagén botparasti.</verse>
				<verse number="4">Nun wahdé á gendant ke shomá é radén káráni hár o hirrópá áyáni hamráha nabét, hayrána bant o shomárá bad o rada gwashant.</verse>
				<verse number="5">Bale é mardomán hamáiay démá jwáb dayagi ent ke pa sajjahén zendagén o mortagénáni dádrasiá tayár ent.</verse>
				<verse number="6">É dhawlá, Hodáay wasshén mestág pa mordagán ham rasénag but, ke sajjahénáni dhawlá áyáni jesmi dádrasi butagat, tánke arwáhesh Hodáay paymá zendag bemánant.</verse>
				<verse number="7">Donyá zutt halás bayagi ent, paméshká gón shehm o rahdáriá watá grán o sangin bedárét tán dwá kort bekanét.</verse>
				<verse number="8">Cha sajjahénán masterén gapp esh ent ke yakdomiá pa del o setk dóst bedárét ke mehr, bázén gonáhéay bakshagay sawabsáza bit.</verse>
				<verse number="9">Bé norondhagá wati lógay dapá pa yakdomiá pach bekanét.</verse>
				<verse number="10">Shomá har yakkéá cha Hodáyá hásén twáné rasetag. Amánatdáráni paymá, Hodáay tahr tahrén nyámatán pa yakdomiay hezmatá kár bebandét.</verse>
				<verse number="11">Kasé ke habara kant, Hodáay jenday habarán bekant o kasé ke hezmata kant gón Hodáay dátagén zór o wáká hezmat bekant, tánke cha Issá Masihay wasilahá Hodáyá satá o saná berasit. Sajjahén shán o shawkat o zór o wák abad tán abad hamáiay bátant. Anchosh bát. Ámin.</verse>
				<verse number="12">Oo dordánagán! Cha hamá ásén chakkás o ázmáeshán hayrat makanét ke shomay chakká kapant o wati delá magwashét ke é ajabén káré gón má bayagá ent.</verse>
				<verse number="13">Tán ódá ke gón Masihay sakkiáni saggagá sharikdár ét gal o shádán bebét, tánke hamá sáhatá ke áiay shán o shawkat paddara bit, shomá ham wassh bebét o békesás shádmáni kort bekanét.</verse>
				<verse number="14">Agan Masihay námay sawabá shomárá záh o zakata kanant, shomá bahtáwar ét, parchá ke Hodáay porshawkatén Ruhá shomay delá jágah kortag.</verse>
				<verse number="15">Watá pahrézét ke cha shomá kasé hóni, dozz, radkár o pléndh bayagay sawabá sakki o sóriáni tahá makapit.</verse>
				<verse number="16">Bale agan kasé Masihi bayagay sawabá sakki o sóriáni tahá bekapit, cha eshiá pashal o sharmendag mabit o pa wati Masihi bayagá Hodáyá satá o saná bekant.</verse>
				<verse number="17">Nun dádrasiay wahd átkag o é dádrasi cha Hodáay hándán o kahólá bendáta bit. Agan dádrasi cha Hodáay hándáná bendáta bit ke má én, gorhá á mardománi ásar o ákebat ché bit ke Hodáay wasshén mestágay namannók ant?!</verse>
				<verse number="18">“Agan pahrézkárén mardoméay rakkag chó grán ent, gorhá nábáwar o gonahkáráni hál ché bit?”</verse>
				<verse number="19">Paméshká, á ke gón Hodáay razáyá sakki o sóriáni tahá kaptagant, watá may jórh kanókay sepordah bekanant ke wapádár ent o nékén kár kanán bebant.</verse>
			</chapter>
			<chapter number="5">
				<verse number="1">Man wat ke cha kelisáay kamáshán yakké án o Masihay sakki o sóriáni sháhedé án o áiay paddar bayagién shán o shawkatá sharikdár án, shomay nyámá harché kamásh hast, cha áyán mani dazbandi esh ent ke:</verse>
				<verse number="2">Hodáay ramagay shepánki o cháragá bekanét ke shomay sepordah kanag butag. É kárá pa nádelkasshi makanét, pa del o setk bekanéti hamá dhawlá ke Hodá lóthit. Gón hobb o hodónáki bekanéti, pa wati jenday nap o suttá makanéti.</verse>
				<verse number="3">É ramagay sará wájahi makanét ke shomay dastá dayag butag, pa eshiá sharrén mesálé bebét.</verse>
				<verse number="4">Padá wahdé masterén shepánka kayt o paddara bit, shomá shán o shawkatay hamá tájá katthét ke hechbar gár o zawála nabit.</verse>
				<verse number="5">Oo warnáyán! Anchosh shomá ham wati masterénáni parmánbardáriá bekanét o gón yakdomiá békebr o darbésh bebét, chéá ke: “Hodá porkebr o gorunákén mardománi helápá mohra óshtit, bale békebr o darbéshén mardománi sará wati rahmatána gwárénit.”</verse>
				<verse number="6">Paméshká, Hodáay porwákén dastay chérá watá békebr o darbésh bekanét tánke á, wati gisshéntagén wahdá shomárá borz o sarperáz bekant.</verse>
				<verse number="7">Wati sajjahén gam o paréshánián hamáiay sará yalah kanét, parchá ke áiá shomay hayál gwar ent.</verse>
				<verse number="8">Grán o sangin o hozzhár bebét, chéá ke shomay dozhmen, Shaytán, chó shérá gorrán ent o shóházá ent ke kojá shekáré berasiti tán bederrit o éri bebárt.</verse>
				<verse number="9">Shaytánay démá bóshtét o wati báwará mohr o mohkam bedárét. Bezánét ke hamé paymén sakki o sóri jahánay é dega jágahán ham shomay brátáni sará bayagá ent.</verse>
				<verse number="10">Nun Hodá, ke sajjahén rahmatáni málek ent o shomárá cha Masihay ráhá dém pa hamá abadmánén shawkatá gwánki jatag, shomay kammén sakki o sóriay saggagá rand, shomárá nóksará twána dant, mohr o mohkama kant o páydári o zóra bakshit.</verse>
				<verse number="11">Wák o kodrat abad tán abad hamáiayg ent. Anchosh bát. Ámin.</verse>
				<verse number="12">É gwandhén kágadon gón Silwánusay komakká nebeshtag, ke áiá wapádárén bráté zánán, tánke shomárá delbaddhi bedayán o gwáhi bedayán ke Hodáay rahmatáni hakkén ráh hamesh ent. Hamé ráhá mohr bóshtét.</verse>
				<verse number="13">Cha hamá bánokén goháray némagá shomá sajjahénán salám sar bát ke Bábelay shahrá ent o gón shomá hór gechén kanag butag. Cha mani chokk, Markásay némagá ham shomárá drót o drahbát sar bát.</verse>
				<verse number="14">Gón pormehrén chokkagán yakdegará drahbát begwashét. Shomá sajjahénán sohl o émeni sar bát ke Masihay arwáh o jabiná ét.</verse>
			</chapter>
		</book>
		<book number="61">
			<chapter number="1">
				<verse number="1">Cha Issá Masihay hezmatkár o kásed, Shamun Petrosay némagá, pa hamáyán ke cha may Hodá o rakkénók Issá Masihay barkatá, hamá paymén bébaháén báwaré rasetagesh ke márá rasetag.</verse>
				<verse number="2">Shomá ke Hodá o may Hodáwand Issáyá pajjáha kárét, cha áiay zánagá shomay sará rahmat o sohl o ásudagi gésh o géshter bát.</verse>
				<verse number="3">Áiá gón wati Hodái wák o kodratá, márá har zalurién chizz pa anchén zendéá dátag ke Hodáyá pasond ent. É chizz márá cha hamáiay pajjáh áragá rasetag ke gón wati néki o shán o shawkatá márá gwánki jatag.</verse>
				<verse number="4">Hamé paymá, máshomárá cha é chizzán wati bébahá o sakkén mazanén kawl o wádahi dátag tán gón Hodái zátá sharikdár bebét o cha hamá tabáhiá berakkét ke donyáyá hastent o sellén wáhagáni bar o samar ent.</verse>
				<verse number="5">Paméshká wati wasá johd bekanét ke gón sharkerdiá wati báwará mohr o mohkam bekanét o hamé paymá: gón zántá wati sharkerdiá,</verse>
				<verse number="6">gón shehm o rahdáriá wati zántá, gón sabr o ópárá wati shehm o rahdáriá, gón Hodádóstiá wati sabr o ópárá,</verse>
				<verse number="7">gón á dega báwarmandáni dóst dáragá wati Hodádóstiá mohr bekanét o gón sajjahén mardománi dóst dáragá pa báwarmandán wati mehrá mohkam bekanét.</verse>
				<verse number="8">Parchá ke agan shomay nyámá hamé chizz bebant o berodant, gorhá cha may Hodáwand Issá Masihay zánag o pajjáh áragá béasar o bésamara nabét.</verse>
				<verse number="9">Bale agan kaséá é sharri mabant, allamá kamdid o kóré o shamoshtagi ke cha wati pésarigén gonáhán pák butag.</verse>
				<verse number="10">Oo mani brátán! Paméshká wati sajjahén johdá bekanét ke é gwánk janag o gechén bayagay tahá mohr bóshtét, chéá ke agan chosh bekanét, hechbar thagala nawarét.</verse>
				<verse number="11">Gorhá pa shomá may Hodáwand o rakkénókén Issá Masihay abadmánén bádsháhiay darwázag, pa delpachén washátkié pacha bit.</verse>
				<verse number="12">Paméshká man harwahd shomárá é habaráni tahtál o hayálá perrénán, bell toré shomá é habarán wata zánét o é rástiay sará mohr óshtátagét ke shomárá rasetag.</verse>
				<verse number="13">Tánke man wati jesm o jánay é tambuá án, mani hayálá sharter hamesh ent ke é chizzán shomay yátá byárán o tahtál bedayán,</verse>
				<verse number="14">chéá ke zánán kammén wahdéá rand é tambuá roksata kanán. Hodáwandén Issá Masihá maná cha é habará sahig kortag.</verse>
				<verse number="15">Wati wasá johda kanán ke mani marká rand ham, har wahdá é chizzáni hayálá bekapét.</verse>
				<verse number="16">Wahdé má gón shomá Hodáwandén Issá Masihay zór o kodrat o áiay per tarragay bárawá habar kort, pa cháláki jórh kortagén kessaháni randgiriá naatén, má gón wati jenday chammán áiay shán o shawkat distagat,</verse>
				<verse number="17">á wahdá ke Hodáén Petá Issá shán o sharap dát. Porshawkatén tawáré pa Issáyá átk o gwashti: “É mani dóstén bacch ent, man cha eshiá báz wassh o razá án.”</verse>
				<verse number="18">É tawár ke cha ásmáná átk, má hamá wahdá wat eshkot ke gón áiá pákén kóhay sará atén.</verse>
				<verse number="19">Anchosh márá nabiáni pakkáén habar ham hastant, sakk sharr ent ke esháni némagá delgósh bekanét, cherágéay paymá ant ke taháriá drapshit, tán hamá wahdá ke róch bebit o bámay estár shomay deláni tahá sar bekasshit.</verse>
				<verse number="20">Masterén habar esh ent ke bezánét Pákén Ketábay hecch péshgói, nabiáni jenday máná kortagén naent</verse>
				<verse number="21">chéá ke péshgói cha Ensánay erádah o wáhagá dhann ent, Pákén Ruh mardománi delá neshtag tán cha Hodáay némagá habar bekanant.</verse>
			</chapter>
			<chapter number="2">
				<verse number="1">Bale mardománi nyámá drógén nabi ham hastat, hamá dábá ke shomay nyámá drógén ostád wadia bant ke chérandari bérán kanókén báwarán rawája dayant, tantaná wati Hodáwandá ham namannant ke ái gón wati hóná bahá zortant. Á gón tézén gár o bégwáhiéá dochára kapant.</verse>
				<verse number="2">Bázéné esháni badkáriáni randgiriá kant o rástiay ráh, é ostádáni sawabá kalág gerag o béhormat kanaga bit.</verse>
				<verse number="3">É ostád, wati tamáh o jópaháni háterá gón habaráni chál o prébá shomárá polant. Bázén wahdé bit ke áyáni sará mayárbáriay shawr borrag butag. É shawr purah kanaga bit o áyáni tabáhi wábé naent.</verse>
				<verse number="4">Hodá tantaná cha hamá préshtagán sar nagwast ke gonáhesh kort. Dózahay tahárterén tahárókiá band o zamzili kortant tán dádrasiay róch berasit.</verse>
				<verse number="5">Cha kwahnén jaháná ham sar nagwast o Hodánábáwaráni donyáay sará tuppáni áwort o tahná Nuh ke rásti o pahrézkáriay jár janók at, gón hapt kasá rakkénti.</verse>
				<verse number="6">Hodáyá, Sodum o Gomurahay shahr ham sótk o por kort o cha zeminay sará gár kortant, tán pa Hodánábáwarán dars o ebraté bebant o</verse>
				<verse number="7">pahrézkárén Lut ke cha násharén mardománi selli o badkárián sakk delranj at, rakkénti</verse>
				<verse number="8">(parchá ke á nék o pahrézkárén mardá hamáyáni nyámá zenda gwázént o Lutay pahrézkárén ruh, har róch cha á násharén kárán sakk padarda but ke Lut gendag o eshkonagá atesh).</verse>
				<verse number="9">Gorhá hamé paymá Hodáwanda zánt ke wati pahrézkárén mardomán chón cha chakkásán berakkénit o badkárán sezá bedant tán hamá wahdá ke dádrasiay róch berasit.</verse>
				<verse number="10">Hodáay kahr o sezá hás hamá mardománi sará kapit ke wati jesmay maháresh sell o nápákén wáhagáni tahá yalah kortag o hecch wák o kodratá namannant o mána nayárant. Haminchok tamard o porkebr ant ke cha ásmáni zórmandáni sobakk kanagá torsesh nést.</verse>
				<verse number="11">Bale préshtag ke cha é zórákán zórmandter ant, angat Hodáwanday bárgáhá eshán sobakk o béezzata nakanant.</verse>
				<verse number="12">É mardom násarpad o bézobánén jánwaráni paymá ant. Hamá kárána kanant ke áyáni sareshta gwashit o tahná pa gerag o koshagá pédá butagant. Hamá káráni sará maskará o rishkanda kanant ke sarpadesha nabant o jánwaráni paymá gár o bégwáha bant.</verse>
				<verse number="13">Wati gandagén káráni sezá o padmozzesha rasit. Áyáni shádehi hamesh ent ke róchay rozhnáiá mast o hanósh bebant. Gón shomá hór warák waragay wahdá, á wati aysh o nósháni tahá gark ant o é pa shomá bannámi o pólengé bit.</verse>
				<verse number="14">Gón nápák o zenahkárén chammán, hechbar cha gonáhá séra nabant o sost o nezórén mardomán pa mandr o repk wati dámá perrénant. É mardom tamáh o lálechá balad o zántkár ant, nálat butagén ant.</verse>
				<verse number="15">Cha rástén ráhá dar shotag o cha Bahuray chokk Balyámay ráhay randgiriá gomráh butagant ke wati sellén káray mozzi dóst at.</verse>
				<verse number="16">Bale Balyám wati gonáhay sará sarzanesh kanag but. Áiay bézobánén har, ensánéay paymá habará lagget o á nabii cha ganókiá dásht.</verse>
				<verse number="17">É paymén mardom hoshetagén chammag o anchén báp o horm ant ke tuppán áyán har némagá bárt. Tahárterén taháróki áyáni ásar o ákebat ent.</verse>
				<verse number="18">É, batháka janant o habaresh puch o hálig ant. Hamá mardomán gón jesmi badén wáhagán préba dayant o wati dámá perrénant ke nóki cha radkáráni dastá rakketagant.</verse>
				<verse number="19">Áyán ázátiay kawl o wádaha dayant bale wat selkáriay golám o bandig ant. Chéá ke harkas chizzéá wati wájah o mastera kant, wat áiay golám o bandiga bit.</verse>
				<verse number="20">Hamá mardom ke gón may Hodáwand o rakkénók Issá Masihay zánag o pajjáragá cha é donyáay selkáriána rakkant, agan padá hamá selkáriáni tóká bekapant, randi hálesh cha pésarigéná ham gantera bit.</verse>
				<verse number="21">É mardomán, agan cha páki o pahrézkáriay ráhá hecch mazántén, pa áyán gehter at cha eshiá ke zánagá o rand, cha é pákén hokmá bebajjant ke áyáni sepordah kanag butag.</verse>
				<verse number="22">É batal áyáni bárawá chón wassha gwashit ke: “Kochekk pa wati shántagénán pera tarrit.” o “Shoshtagén hukk padá pujgeláni tahá létha wárt.”</verse>
			</chapter>
			<chapter number="3">
				<verse number="1">Oo dordánagán! É nun domi kágad ent ke pa shomá nebisagá áni. Har doén kágadon pa é sawabá nebeshtant tán shomay delá sharrén pegr o hayáláni hobb o wáhagá pédá bekanán o shomárá tahtál bedayán</verse>
				<verse number="2">hamá habarán wati yátá byárét ke gwastagén zamánagán péshigén pák o palgártagén nabián gwashtagant, anchosh ham may Hodáwand o rakkénókay hokmá shomay hayálá byárán ke áiay kásedán shomárá dátag.</verse>
				<verse number="3">Cha har chizzá pésar bezánét ke áheri zamánagán, maskará o rishkand kanókén mardom jáha janant ke wati sell o badén wáhagáni randgir ant.</verse>
				<verse number="4">Gwashant: “Gorhá áiay áyagay wádah chón but? Cha hamá wahdá ke may pet o pirén mortagant, har chizz hamá paymá ent ke cha jahánay jórh bayagay wahdá butag.”</verse>
				<verse number="5">É paymá pa zánt, wati chammán cha é rástiá banda kanant ke ásmán, Hodáay hokmay sará cha dérigén wahdán hastat o é zemin, cha ápá o ápay ráhá jórh butag o</verse>
				<verse number="6">cha hamé ápá á zamánagay donyá boddhet o gár o bégwáh but.</verse>
				<verse number="7">Cha hamá hokm o habará ham sajjahén ásmán o é zemin, pa ásá gechén kanag butag o tán dádrasiay róch o nábáwarén mardománi tabáhi o zawál bayagá dárag butagant.</verse>
				<verse number="8">Bale, oo dordánagán! Cha é habará béhayál mabét ke pa Hodáwandá yakk róché, hazár sálay paymá ent o hazár sál, yakk róchéay paymá.</verse>
				<verse number="9">Lahtén mardom gomána kant o gwashit ke Hodáwandá wati per tarrag o áyagay kawl o wádah mahtal dáshtag, bale chosh naent. Rástén habar esh ent ke Hodáwand gón shomá sabr o ópára kant, wahd o móha dant ke gonahkár tawbah bekanant, chéá ke nalóthit kassé gár o bégwáh bebit.</verse>
				<verse number="10">Bale Hodáwanday róch allamá kayt. Chosh ke dozzé anágata kayt o sajjahénán jáha serrénit. Á róchá ásmán gón torsnákén tawár o bustagé gár o bégwáha bit, estár o máh o róch o harché ke ásmáná hast, ásá kapit o ápa bit o zemin o harché ke zeminá hast sochit o pora bit.</verse>
				<verse number="11">Nun ke zánét harché may chágerdá hast gár o zawál bayagi ent, gorhá báyad ent shomay zend pák o palgár bebit o pa Hodádósti begwazit.</verse>
				<verse number="12">Hodáay róchay entezár o wadárá ham bebét o johd bekanét ke á róch zutter berasit, hamá róch ke ásmána sochit o ápa bit o estár o máh o róch o harché ke ásmáná hast ásá kapant o ápa bant.</verse>
				<verse number="13">Bale má nókén ásmán o zeminay entezár o wadárá én ke áyáni tahá adl o rásti hákema bit. Chéá ke é Hodáay labz o wádah ent.</verse>
				<verse number="14">Oo dordánagán! Nun ke é chizzáni wadárá ét, johd kanét á shomárá pák o béayb o gón wat pa sohl o árámiá wadi bekant o begendit.</verse>
				<verse number="15">É habará ham mashamóshét ke may Hodáwanday sabr o ópáray maksad rakkénag ent, anchosh ke may dordánagén brát Pulosá gón Hodábakshetagén hekmaté pa shomá nebeshtag.</verse>
				<verse number="16">Wati sajjahén kágadáni tahá hamé bárawá nebisit. Á kágadáni lahtén habaráni zánag o dar barag grán ent o násarpad o nezórén mardom á nebeshtahán wati tabá chahra dayant o pa radi máná kanant, bale é mardom wat zawála bant. Gón Pákén Ketábay á dega nebeshtahán ham hamé kárá kanant.</verse>
				<verse number="17">Paméshká, oo dordánagán! Nun ke shomá é sajjahén chizzán cha pésará zánét, pahréz kanét tán radkár o násharén mardom shomárá wati gomráhiay némagá mabarant o shomá wati mohr o mohkamén zendá mabáhénét.</verse>
				<verse number="18">Gón may Hodáwand o rakkénók Issá Masihay rahmat o zántá, rost o rodóm gerán bebét. Shán o shawkat annun tán abad, hamáiayg ent. Anchosh bát. Ámin.</verse>
			</chapter>
		</book>
		<book number="62">
			<chapter number="1">
				<verse number="1">Hamá ke cha azalá hastat, hamá ke má eshkotag, gón wati chammán distag, hamá ke má cháretag o dast per kortag, á zendmánay gál ent.</verse>
				<verse number="2">Zend záher o paddar but, má distag o pa áiá gwáhia dayén. Má pa shomá hamá namiránén zenday járá janén ke gón Petá at o pa má paddar but.</verse>
				<verse number="3">Á chizz ke má distag o eshkotag shomárá gwashén tánke gón má hamdel o hamsetk bebét. May hamdeli o hamsetki, gón Pet o áiay Chokk Issá Masihá ent.</verse>
				<verse number="4">Má eshiá pa shomá nebisén tánke mayshomay shádmáni purah o sarjam bebit.</verse>
				<verse number="5">Á kolaw o paygám ke má cha áiá eshkotag o pa shomá jára janén, esh ent: Hodá nur o rozhn ent o áiay arwáh o jabiná hecch tahári nést.</verse>
				<verse number="6">Agan begwashén gón áiá hamdel o hamráh én o padá ham taháriá gám janagá én, gorhá dróga bandén o rástiay sará kár nakanagá én.</verse>
				<verse number="7">Bale agan rozhnáiá rawagá én, hamá paymá ke á rozhnáiá ent, gorhá watmánwatá hamdel o hamsetk én o áiay Chokk Issáay hón márá cha sajjahén gonáh o mayárán pák o palgára kant.</verse>
				<verse number="8">Agan begwashén bégonáh o bémayár én, watá rada dayén o rástiá may delá jágah nést.</verse>
				<verse number="9">Bale agan wati gonáhán bemannén, á ke wapádár o ádel ent may gonáhána bakshit o may sajjahén nápahréziána shódit.</verse>
				<verse number="10">Agan begwashén gonáhen nakortag, áiá drógbanda kanén o áiay habarán may delá jágah nést.</verse>
			</chapter>
			<chapter number="2">
				<verse number="1">Oo mani dordánagén chokkán! É chizzán pa shomá nebisán ke shomá gonáh makanét, bale agan kaséá gonáhé kort, démpáné hast ke Petay kerrá pa may rakkénagá habara kant, hamá pák o ádelén Issá Masih.</verse>
				<verse number="2">Á may gonáháni shódókén korbánig ent, tahná may na, sajjahén jahánay gonáháni korbánig ent.</verse>
				<verse number="3">Agan má áiay hokm o parmánáni sará kár bekanén, gorhá sarpada bén ke má áiá zánén.</verse>
				<verse number="4">Kasé ke gwashit: “Man áiá zánán” bale áiay hokmáni sará kára nakant, drógbandé o áiay delá rásti nést.</verse>
				<verse number="5">Bale kasé ke áiay habaráni sará kára kant, pa rásti, Hodáay mehr áiay delá kámel o sarréch butag. Cha hamé chizzá zánén ke má Issá Masihay arwáh o jabiná én.</verse>
				<verse number="6">Kasé ke gwashit: “Man áiay arwáh o jabiná án,” báyad ent hamáiay ráhá berawt.</verse>
				<verse number="7">Oo dordánagán! É nókén hokmé naent ke pa shomá nebisagá án, hamá kwahnén hokm ent ke cha bendátá shomárá gón at. É kwahnén hokm hamá gál o habar ent ke shomá eshkotag.</verse>
				<verse number="8">Bale padá ham pa shomá nókén hokmé nebisagá án ke eshiay rásti, cha shomá o áiá paddara bit. Chéá ke taháróki gára bit o rástén rozhn hamé annun ham drapshagá ent.</verse>
				<verse number="9">Kasé ke gwashit: “Rozhnáiay tóká án,” bale cha brátá naprata kant, angat tahárókiá ent.</verse>
				<verse number="10">Kasé ke gón wati brátá mehra kant, rozhnáiá ent o rozhnáiay tahá hecch choshén chizzé nést ke áiay rad kapag o thagal waragay sawabsáz bebit.</verse>
				<verse number="11">Bale á kas ke cha brátá naprata kant, taháriá ent o mán tahárókiá gáma jant. Á nazánt kojá rawagá ent chéá ke taháriá kór kortag.</verse>
				<verse number="12">Oo dordánagén chokkán! Pa shomá nebisagá án chéá ke hamáiay námay sará shomay gonáh bakshag butagant.</verse>
				<verse number="13">Oo wájahén petán! Pa shomá nebisagá án chéá ke shomá áiá zánét, hamá ke cha azalá ent. Oo warnáyán! Pa shomá nebisagá án, chéá ke shomá Shaytánay sará báládast butagét.</verse>
				<verse number="14">Oo chokkán! Pa shomá nebisagá án, chéá ke shomá Petá zánét. Oo wájahén petán! Pa shomá nebisagá án, chéá ke shomá hamáiá zánét ke cha azalá ent. Oo warnáyán! Pa shomá nebisagá án, chéá ke twáná o tamard ét o Hodáay habar shomay delá ent o shomá Shaytán prósh dátag.</verse>
				<verse number="15">Donyá o har chizzé ke áiay tahá hast, dóstesh madárét. Agan kasé donyáyá dóst bedárit, Petay mehr áiay delá nést.</verse>
				<verse number="16">Chéá ke donyáay sajjahén chizz, bezán jesmay lóth o wáhag, chammay lóth o wáhag o málay kebr o gorur, cha Petá nayátkagant, cha donyáyá átkagant.</verse>
				<verse number="17">Donyá o donyái wáhag, gár o zawála bant, bale kasé ke Hodáay wáhagáni sará kára kant, abadmán ent.</verse>
				<verse number="18">Oo chokkán! Nun goddhi damán o sáhat ent. Hamá dábá ke shomá eshkotag, “Masihay dozhmen” pédák ent, hamé annun ham Masihay bázén dozhmené átkag o cha hameshiá zánén ke sáhat, goddhi sáhat ent.</verse>
				<verse number="19">Á cha má dar átkant, bale chónáhá cha má naatant, agan cha má buténant, gón má mantant. Bale áyáni rawagá sharr pésh dásht cha áyán yakké ham cha má naat.</verse>
				<verse number="20">Bale “á Pákéná” shomárá “rógen per moshtag” o shomá sajjahén chizzána zánét.</verse>
				<verse number="21">Man pa shomá nebisagá án, pa é sawabá na ke rástiá nazánét, rástiá zánét o sarkecha warét ke cha rástiá hecch drógé wadia nabit.</verse>
				<verse number="22">Drógband kay ent? Hamá ent ke namannit Issá, Masih ent. Hamá kas ke Pet o Chokká namannit, Masihay dozhmen ent.</verse>
				<verse number="23">Harkas ke Chokká namannit, Pet ham áiayga nabit. Harkas ke Chokká mannit, Pet ham áiayga bit.</verse>
				<verse number="24">Bellét harché ke shomá cha bendátá eshkotag shomay delá bemánit. Agan é habar ke shomá cha bendátá eshkotag shomay delá bemánit, gorhá Pet o Chokkay arwáh o jabiná mánét.</verse>
				<verse number="25">É hamá chizz ent ke hamáiá márá labz o wádah dátag, bezán namiránén zend.</verse>
				<verse number="26">Man pa shomá é chizz hamáyáni bárawá nebeshtagant ke shomárá gomráh kanaga lóthant.</verse>
				<verse number="27">Bale shomá cha áiay némagá “rógen per moshag” butagét o é “per moshag” shomay delá mánit. Shomárá zalurat nést kasé shomárá dars o sabakk bedant, chéá ke cha Hodáay némagá, “rógen per moshag” wat shomárá sajjahén chizzán sabakka dant. É “rógen per moshag” rást ent o drógéné naent. Hamá paymá Hodáay arwáh o jabiná bemánét ke shomárá tálimi dátag.</verse>
				<verse number="28">Nun, oo mani dordánagén chokkán! Áiay arwáh o jabiná bemánét tánke áiay záher bayagay wahdá, may del dhaddh bebit o áiay démá sharmendag mabén.</verse>
				<verse number="29">Agan zánét ke á rást o pák ent, gorhá zánét harkas ke rástiay ráhá rawt cha hamáiá pédá butag.</verse>
			</chapter>
			<chapter number="3">
				<verse number="1">Bechárét ke Petá chónén mehré márá bakshetag ke Hodáay chokk zánag bebén o béshakk má Hodáay chokk én. Donyá márá nazánt o pajjáha nayárit chéá ke donyáyá á ham pajjáh nayáwort.</verse>
				<verse number="2">Oo dordánagán! Annun má Hodáay chokk én, bale angat zánag nabutag ke má ché jórh bayagi én, haminchoka zánén, wahdé á záhera bit má ham hamáiay dhawlá bén, parchá ke á wahdi má áiá hamá paymá gendén ke á hast.</verse>
				<verse number="3">Harkasá cha áiá choshén omété hast watá páka kant, anchosh ke á wat pák ent.</verse>
				<verse number="4">Harkas ke gonáha kant, Sharyatay helápá kára kant, chéá ke gonáh, náshari ent.</verse>
				<verse number="5">Shomá zánét, á paddar but tán gonáhán gár o bégwáh bekant, áiá hecch gonáh nést.</verse>
				<verse number="6">Á kas ke áiay arwáh o jabiná mánit, gonáha nakant. Harkas ke gonáha kant Issái nadistag o nazántagi.</verse>
				<verse number="7">Oo chokkán! Bechárét kasé shomárá gomráh makant. Harkas rástiay ráhá rawt, rástén mardomé, anchosh ke á, pák o rást ent.</verse>
				<verse number="8">Á ke gonáha kant Shaytánay chokk ent parchá ke Shaytán cha bongéjá gonáh kanán ent. Hodáay Chokk paméshká paddar but ke Shaytánay kárán bepróshit o zawál bekant.</verse>
				<verse number="9">Á ke cha Hodáyá pédá butag gonáha nakant, parchá ke Hodáay zát áiá mán ent. Gorhá á gonáh korta nakant, chéá ke cha Hodáyá pédá butag.</verse>
				<verse number="10">Hodáay chokk o Shaytánay chokk, hamé paymá zánag o pajjáh áraga bant, á kas ke rástiay ráhá narawt, Hodáay chokk naent o anchosh á kas ham ke gón wati brátá mehra nakant.</verse>
				<verse number="11">Á kolaw o paygám ke shomá cha bongéjá eshkot, hamesh ent ke báyad ent yakdomiá dóst bedárén.</verse>
				<verse number="12">Káenay dhawlá mabén ke Shaytánay chokk at o wati bráti kosht. Nun chéá á koshti? Pa é sawabá ke áiay jenday kár o kerd sell o shaytáni atant o brátay kár nék o Hodái atant.</verse>
				<verse number="13">Oo brátán! Cha é habará hayrat makanét ke donyá gón shomá naprata kant.</verse>
				<verse number="14">Má zánén ke cha marká gwastag o pa zendmáná rasetagén, chéá ke gón wati brátán mehra kanén. Harkas ke mehra nakant, markay sáhegá mánit.</verse>
				<verse number="15">Kasé ke cha brátá bézára bit o naprata kant hónigé. Shomá zánét, hónigén mardomé hechbar namiránén zenday wáhonda nabit.</verse>
				<verse number="16">Má mehr é paymá pajjáh áwort ke Masihá wati ján pa maygi nadr kort, tánke má ham wati jáná pa brátán nadr bekanén.</verse>
				<verse number="17">Agan kaséá donyái mál o melkaté bebit o brátéá mohtáj begendit bale pa áiá bazzagi mabit, gorhá Hodáay mehr che paymá choshén mardoméay delá jágaha kant?</verse>
				<verse number="18">Oo dordánagén chokkán! Byáét mehr kanén, bale na pa dap o habar, pa del o setk o gón kár o kerd.</verse>
				<verse number="19">Á cha má dar átkant, bale chónáhá cha má naatant, agan cha má buténant, gón má mantant. Bale áyáni rawagá sharr pésh dásht cha áyán yakké ham cha má naat.</verse>
				<verse number="20">Bale “á Pákéná” shomárá “rógen per moshtag”‡ o shomá sajjahén chizzána zánét.</verse>
				<verse number="21">Oo dordánagán! Agan may del o jabin márá mayárbár makant, gorhá Hodáay gwará ásudag o deldhaddh én.</verse>
				<verse number="22">Á wahdi harché cha áiá belóthén márá rasit, chéá ke áiay hokm o parmánána zurén o pa hamáiay washnódiá kára kanén.</verse>
				<verse number="23">Áiay hokm hamesh ent ke áiay Chokk Issá Masihay námay sará báwarmand bebén o watmánwatá mehr bekanén, hamá paymá ke márá hokmi kortag.</verse>
				<verse number="24">Harkas ke Hodáay hokmáni sará kára kant, áiay arwáh o jabiná mánit o Hodá ham á mardomay delá jágaha kant. Wati Ruhi márá bakshetag o é paymá zánén ke á may delá mánit.</verse>
			</chapter>
			<chapter number="4">
				<verse number="1">Oo dordánagán! Har ruhéay sará báwar makanét, ruhán ázmáesh kanét o bechakkásét ke bárén cha Hodáay némagá ant yá na? Chéá ke bázén drógén nabié donyáay chárén kondhán potertag.</verse>
				<verse number="2">Hodáay Ruhá é dhawlá zánét: har hamá Ruh cha Hodáay némagá ent ke báwara kant o mannit ke Issá Masih, ensáni rang o dróshomá ér átkag.</verse>
				<verse number="3">Bale har ruhé ke Issáyá namannit, á cha Hodáay némagá naent o Masihay hamá dozhmenay ruh ent. Shomá eshkotag ke á ruha kayt o hamé annun ham donyáyá ent.</verse>
				<verse number="4">Oo dordánagén chokkán! Shomá cha Hodáyá ét o áyáni sará báládast butagét, chéá ke á ke shomay delá ent cha áiá master ent ke donyáyá ent.</verse>
				<verse number="5">Á donyáayg ant, paméshká harché ke gwashant ham donyái ent o donyáay gósh áyáni némagá ent.</verse>
				<verse number="6">Má cha Hodáyá én o kasé ke Hodáyá zánt, áiay delgósh may némagá ent, bale á ke cha Hodáyá naent, áiay delgósh may némagá naent. Rástiay Ruh o gomráhiay ruhá hamé dhawlá zánén o pajjáha kárén.</verse>
				<verse number="7">Oo dordánagán! Gón yakdomiá mehr bekanén, chéá ke mehr cha Hodáyá ent o harkas ke mehra kant, cha Hodáyá pédá butag o Hodáyá zánt.</verse>
				<verse number="8">Á ke mehra nakant Hodái nazántag, chéá ke Hodá mehr ent.</verse>
				<verse number="9">Hodáay mehr é dhawlá may nyámá paddar but ke wati yakk o yakdánagén chokki é jaháná rawán dát tánke cha áiay némagá zendmánay wáhond bebén.</verse>
				<verse number="10">Má gón Hodáyá mehr nakortag, mehr hamesh ent ke áiá kortag o wati Chokki dém dátag tán pa may gonáháni shodagá korbánig kanag bebit.</verse>
				<verse number="11">Oo dordánagán! Agan Hodáyá é dhawlá gón má mehr kortag, má ham báyad ent yakdomiá dóst bedárén.</verse>
				<verse number="12">Kassá hechbar Hodá nadistag, bale agan yakdegará mehr bekanén, Hodá may delá mánit o áiay mehr may delá kámel o sarréch butag.</verse>
				<verse number="13">Áiá márá cha wati Ruhá bahré dátag. Cha hamedá zánén ke má áiay arwáh o jabiná mánén o á may delá.</verse>
				<verse number="14">Má distag o gwáhia dayén ke Petá wati chokk rawán dátag tán jahánay rakkénók bebit.</verse>
				<verse number="15">Á ke mannit Issá Hodáay chokk ent, Hodá áiay delá jágaha kant o á Hodáay arwáh o jabiná.</verse>
				<verse number="16">Má hamá mehr zántag o áiay sará báwar kortag ke Hodáyá márá dátag. Hodá mehr ent o harkas ke wati zendá pa mehr begwázénit, Hodáay arwáh o jabiná mánit o Hodá áiay delá.</verse>
				<verse number="17">Mehr may nyámá hamé dhawlá kámel o sarréch butag ke jost o porsay róchá deldhaddh bebén. Chéá ke má é donyáyá hamáiay dhawlá én.</verse>
				<verse number="18">Mehray tahá tors nést. Sarréchén mehr, torsá gára dant. Chéá ke tors cha sezáay hayálá kayt o kasé ke torsit cha mehrá sarréch nabutag.</verse>
				<verse number="19">Má mehra kanén chéá ke pésará áiá gón má mehr kortag.</verse>
				<verse number="20">Kasé ke gwashit: “Maná Hodá dóst ent” o cha wati brátá naprata kant, drógbandé, parchá ke wati brátá gendit o dóstia nadárit, gorhá Hodáyá ke nagendit che paymá dósti dáshta kant?</verse>
				<verse number="21">Má é hokm cha hamáiá geptag ke gwashit: “Harkas ke gón Hodáyá mehra kant, báyad ent gón wati brátá ham mehr bekant.”</verse>
			</chapter>
			<chapter number="5">
				<verse number="1">Harkasá é báwarmandi bebit ke Issá hamá Masih ent, á cha Hodáyá pédá butag. Harkasá ke Pet dóst ent, Chokká ham dósta dárit.</verse>
				<verse number="2">Wahdé gón Hodáyá mehra kanén o áiay hokmán kára bandén, zánén ke Hodáay chokkán mehra kanén.</verse>
				<verse number="3">Hodádósti hamesh ent ke Hodáay hokmán kár bebandén o áiay hokm gránén báré ham naent.</verse>
				<verse number="4">Chéá ke harché cha Hodáyá pédá butag, donyáay sará báládast o sóbéna bit o may báwar o imán hamé báládasti ent ke donyáyá érdasta kant.</verse>
				<verse number="5">Abéd cha á kasá ke báwara kant Issá Hodáay Chokk ent, dega kay donyáyá érdast korta kant?</verse>
				<verse number="6">É hamá ent ke cha áp o hóná átkag, bezán Issá Masih, tahná cha ápá na, cha áp o hóná. É Ruh ent ke gwáhia dant, chéá ke Ruh rásti ent.</verse>
				<verse number="7">Parchá ke say gwáh o sháhed hast:</verse>
				<verse number="8">Ruh, áp o hón. É har sayén hamshawr ant.</verse>
				<verse number="9">Agan má ensánay gwáhiá mannén, gorhá Hodáay gwáhi báz master ent, chéá ke Hodáay gwáhi hamá ent ke wati Chokkay bárawá dátagi.</verse>
				<verse number="10">Harkas ke Hodáay Chokkay sará báwara kant, áiá é gwáhi wat gón ent, bale á ke Hodáay sará báwara nakant, Hodái drógband kortag, chéá ke Hodáay gwáhi dayagi pa Chokká báwar nakortag.</verse>
				<verse number="11">Á gwáhi esh ent ke Hodáyá márá namiránén zend bakshetag o é zend cha Hodáay Chokkay némagá ent.</verse>
				<verse number="12">Hamá kas zenday wáhond ent ke gón Hodáay Chokká gón ent o á ke gón Chokká gón naent, zenday wáhond naent.</verse>
				<verse number="13">É chizzon pa shomá nebeshtant ke shomárá Hodáay Chokkay námay sará báwar ent, tán bezánét ke namiránén zenday wáhond ét.</verse>
				<verse number="14">Cha áiá márá é deldhaddhi rasetag, harché ke áiay lóth o wáhagay sará belóthén, á eshkont.</verse>
				<verse number="15">Nun agan zánén harché cha áiá belóthén márá eshkont, gorhá deljam én ke may lóth o wáhag sarjam butagant.</verse>
				<verse number="16">Agan kasé bráté begendit anchén gonáhé kanagá ent ke markay sawaba nabit, dwá bekant o Hodá áiá zenda bakshit. Eshiá hamá kasay bárawá gwashán ke gonáhi markay sawaba nabit. Gonáhé hastent ke markay sawaba bit, mana nagwashán ke kasé pa choshén gonáhéay bakshagá dwá bekant.</verse>
				<verse number="17">Har badén káré gonáh ent, bale anchén gonáhé ham hast ke markay sawaba nabit.</verse>
				<verse number="18">Má zánén harkas ke cha Hodáyá pédá butag, gonáha nakant, hamá ke cha Hodáyá pédá butag Hodá wat áiay negahpániá kant o Shaytánay dast pa áiá narasit.</verse>
				<verse number="19">Má zánén ke Hodáay chokk én o sajjahén donyá Shaytánay zór o wákay chérá ent.</verse>
				<verse number="20">É chizzá ham zánén ke Hodáay Chokk átkag o márá é póh o zánti dátag ke á “Rásténá” bezánén. Má hamá “Rásténay” arwáh o jabiná én, áiay Chokk Issá Masihay arwáh o jabiná. Rástén Hodá o namiránén zend, hamá ent.</verse>
				<verse number="21">Oo dordánagén chokkán! Watá cha botán dur bedárét o bepahrézét.</verse>
			</chapter>
		</book>
		<book number="63">
			<chapter number="1">
				<verse number="1">Cha kelisáay kamáshay némagá, pa gechén kortagén bánok o áiay chokkán ke pa del maná sakk dóst ant. Tahná maná na, hamá sajjahénán ham dóst ant ke rástiá zánant.</verse>
				<verse number="2">Paméshká márá dóst ant ke may delá rástiá jágah kortag o tán abad gón má hamráh ent.</verse>
				<verse number="3">Hodái mehr o rahmat o sohl o ásudagi, cha Petén Hodá o áiay Chokk Issá Masihay némagá, pa rásti o mehr gón má góna bit.</verse>
				<verse number="4">Gal o shádán bután wahdé zánton tai lahtén chokk rástiay sará zenda gwázénit, hamá dhawlá ke Petá márá hokm kortag.</verse>
				<verse number="5">Nun, oo bánok! Man nókén hokmé nebisagá naán, é hamá hokm ent ke cha bongéjá márá gón butag, bale cha taw dazbandia kanán, máshomá gón yakdomiá mehr bekanén.</verse>
				<verse number="6">Mehr hamesh ent ke áiay hokm o parmánáni sará zend begwázénén. Áiay hokm hamesh ent ke shomá cha bongéjá eshkotag. Hamé mehray hokmay sará zend begwázénét.</verse>
				<verse number="7">Chéá ke bázén rad dayóké donyáyá potertag o tálán ent o é habará namannant ke Issá Masih ensáni jesm o jánéá ér átkag. É paymén mardom rad dayók o Masihay dozhmen ant.</verse>
				<verse number="8">Hósh o sár bét ke may káray bar o samará barbád o zawál makanét, sarréchén mozzé pa wat bekatthét.</verse>
				<verse number="9">Harkas ke Masihay tálimay sará mohr maóshtit o watsará démáter berawt, Hodá áiayg naent, bale harkas ke Masihay tálimay sará mohr bóshtit, ham Pet áiayg ent, ham Chokk.</verse>
				<verse number="10">Agan kasé shomay gwará byayt o é tálimá mayárit, áiá wati lógá maylét o wasshátki magwashét.</verse>
				<verse number="11">Parchá ke é dhawlén mardoméay wasshátk kanag, gón áiay radén kárán sharikdár bayag ent.</verse>
				<verse number="12">Bázén chizzé hast ke pa taw benebisán, bale nalóthán gón kalam o kágadá bebant. Ométwár án ke shomay kerrá byáyán o dém pa dém gapp o trán bekanén tán mayshomay shádmáni sarréch bebit.</verse>
				<verse number="13">Tai gechénién goháray chokk tará baddhé drót o drahbáta gwashant.</verse>
			</chapter>
		</book>
		<book number="64">
			<chapter number="1">
				<verse number="1">Cha kelisáay kamáshay némagá pa dordánagén Gáyusá ke pa del maná sakk dóst ent.</verse>
				<verse number="2">Oo dordánag! Dwá kanán ke tai sajjahén kár pa sharri démá berawant o tai jesm o ján ham, tai ruhay paymá dráh o salámat bebit.</verse>
				<verse number="3">Báz gal o shádán bután ke lahtén sangat átk o gwáhiesh dát ke taw rástiay wapádár ay, bezán wati zendá rástiay sará gwázenagá ay.</verse>
				<verse number="4">Hecch chizz maná cha eshiá géshter shádána nakant ke beshkonán mani chokk rástiay sará zenda gwázénant.</verse>
				<verse number="5">Oo dordánag! Taw brátáni sajjahén kárán gón wapádáriá kanay, toré á bégánag bebant.</verse>
				<verse number="6">Áyán, báwarmandáni démá pa tai mehrá gwáhi dátag. É sakkén sharrén káré bit ke taw áyán hamá paymá sát o saparán rawán bekanay ke Hodáay razá ent.</verse>
				<verse number="7">Chéá ke á pa hamá námaygi sar geptagant o cha nábáwarán komaké nageptagesh.</verse>
				<verse number="8">Gorhá má báyad ent choshén mardomán madat bekanén, tán má pa rástiay démá baragá hamkár bebén.</verse>
				<verse number="9">Chizzé pa kelisáyá nebeshtagon, bale Diutripis ke masteriay lóthók ent, may ehtiárá namannit.</verse>
				<verse number="10">Wahdé wat byáyán, áiay káráni hesáb o ketábá kanán, chéá ke may helápá drógén bohtám sheng o tálán kanagá ent. Pa inchoká ham bassa nakant, brátán wasshátka nakant o á degarán ham ke brátán wasshátk kanaga lóthant pa é kárá naylit o áyán cha kelisáyá dara kant o gallénit.</verse>
				<verse number="11">Oo dordánag! Badiay randgiriá makan, nékiay randgiriá bekan. Harkas ke nékia kant cha Hodáay némagá ent, bale á ke badia kant Hodái nadistag.</verse>
				<verse number="12">Sajjahénán, Dimitriusay bárawá sharrén gwáhi dátag, tantaná rástiay jendá ham. Má ham hamé dhawlá gwáhia dayén o wata zánay ke may gwáhi rást o barhakk ent.</verse>
				<verse number="13">Bázén chizzé hastat ke pa taw benebeshténán, bale nalóthán gón kalam o kágadá bebant.</verse>
				<verse number="14">Ométwár án ke pa hamé zuttán tará begendán o dém pa dém gapp o trán bekanén.</verse>
				<verse number="15">Tará sohl o ásudagi sar bát! Dóst tará drót o drahbáta gwashant. Taw ham dóstán yakk yakká pa nám, salám sar kan.</verse>
			</chapter>
		</book>
		<book number="65">
			<chapter number="1">
				<verse number="1">Cha Ákubay brát, Issáay Masihay hezmatkár, Yahudáay némagá, pa hamá gwánk jatagénán ke Hodáén Petá dóst ant o pa Issá Masihaygi gón sharrén pahrézé dárag butagant.</verse>
				<verse number="2">Shomay sará rahmat, sohl o ásudagi o mehr gésh o géshter bát.</verse>
				<verse number="3">Oo dordánagán! Wáhagdár atán pa shomá hamá rakkagay bárawá benebisán ke má sajjahén áiay sharikdár én. Bale man zalurat dist ke gón é chizzáni nebisagá, shomay delá shawk pédá bekanán tán pa hamá báwará johd bekanét ke yakk randé palgártagénán dayag butag o tán abad gón máshomá góna bit.</verse>
				<verse number="4">Chéá ke lahtén anchén mardom chérokái shomay nyámá potertag ke wati béhodáiay sawabá cha pésará mayárig kanag butagant. Á Hodáay rahmatán tába dayant o pa wati bénangén kár o wáhagán káresha bandant o may yakk o yakdánagén Wájah o Hodáwand, Issá Masihá namannant.</verse>
				<verse number="5">Shomá é sajjahén chizzán sarpad butagét o zánét, bale lóthán shomárá tahtál perrénán ke Hodáwandá yakk baré wati kawm cha Mesrá rakként, bale á ke bébáwar atant randterá gár o bégwáhi kortant.</verse>
				<verse number="6">Áiá hamá préshtag ham tán dádrasiay mazanén róchá tahárókiá gón abadmánén zamzilán bastagant ke wati ehtiáray borz o bolandén kadresh nazánt o wati jágahesh yalah dát.</verse>
				<verse number="7">Hamé paymá, Sodum o Gomurah o kerr o gwaray shahráni mardom, ke hamáyáni dhawlá bénangiesh kort o nárahbandén wáhagáni randá kaptant, abadi ásá dawr dayag butant tán pa degarán dars o ebrat bebant.</verse>
				<verse number="8">Anchosh, gón é sajjahén sargwastáni zánagá, hamá mardom ke wati wábáni tahá zendag ant, wati jesm o jáná palit o gandaga kanant, ehtiárá namannant o ásmáni zórmandán sobakk o béezzata kanant.</verse>
				<verse number="9">Tantaná mazanén préshtag Mikáilá, á wahdá ke Mussáay jónay bárawá gón Shaytáná yakk o doi kort, é tahm o joryat néstat ke Shaytáná sobakk o mayárig bekant. Tahná gwashti: “Hodáwand tará sezá bedayát.”</verse>
				<verse number="10">Bale é, hamá chizzáni sobakki o béhormatiá kanant ke áyáni bárawá heccha nazánant. É mardom násarpad o bézobánén jánwaráni paymá, wati sareshtay randá kapant o é paymá gár o bégwáha bant.</verse>
				<verse number="11">Bazhn o apsóz pa áyán! Chéá ke Káenay ráhá rawant o wati suttáni padá Balyámay gomráhiá kapant o Kóráay sarkasshiá bérána bant.</verse>
				<verse number="12">É mardom, shomay pormehrén báwarmandi diwánán, wahdé pa béparwáhi gón shomá hórigá waráka warant pa shomá bannámi o pólengé bant. É hamá shepánk ant ke tahná wati jenday pazzór kanagay randá ant. Hamá béhawrén jambar ant ke gwátesha bárt. Hamá dhokkáli drachk ant ke bébar o bérisshag ant o do bar mortagant.</verse>
				<verse number="13">É zeray hamá mastén chawl o mawj ant ke wati sharmnákén káráni kap o gajján dara réchant. Hamá gesar o sargardánén estár ant ke tahárterén taháróki áyáni abadi ásar o ákebat ent.</verse>
				<verse number="14">Hanuk ke Ádamay haptomi nasl o padréch at, esháni bárawá chosh péshgóia kant o gwashit: “Hodáwand gón wati lakkáni lakkén palgártagénána kayt,</verse>
				<verse number="15">tán sajjahénáni dádrasiá bekant o é béhodáén nábáwarán pa áyáni sajjahén gandakárián o pa hamá sajjahén sellén habarán ke é bébáwarén gonahkárán áiay helápá gwashtagant, mayárig bekant.”</verse>
				<verse number="16">É mardom, gellahgozár, irázger o wati badkári o sellén wáhagáni boddhetagén ant, pa wat pahra bandant o pa wati nap o suttán gón cháplusi o charpzobáni mardomán satá kanant.</verse>
				<verse number="17">Ji, oo dordánagán! Shomá may Hodáwand Issá Masihay kásedáni péshgóián wati yátá bedárét</verse>
				<verse number="18">ke shomárá gwashtesh: “Goddhi zamánagá, anchén rishkand kanók wadia bant o káyant ke wati béhodái o sell o badén wáhagáni randgir ant.”</verse>
				<verse number="19">É, donyái mardom ant, cha Hodáay Ruhá zebahr ant o jetái dawra dayant.</verse>
				<verse number="20">Bale oo dordánagán! Shomá watá cha pák o béaybén imáná mohr o mohkam bekanét o gón Pákén Ruhay madatá dwá belóthét.</verse>
				<verse number="21">Watá Hodáay mehráni sáhegá bedárét o may Hodáwandén Issá Masihay rahmatay entezár o wadárá bebét ke shomárá pa namiránén zendá sara kant.</verse>
				<verse number="22">Gón á lahténá ke dodel ant mehrabán bebét,</verse>
				<verse number="23">lahténá cha ásá bekasshét o berakkénét o dega lahténá rahmat pésh bedárét bale gón tors o larz o cha áyáni jámagán ham naprat bekanét ke áyáni jesmá palit kortagant.</verse>
				<verse number="24">Hamá ke shomárá cha thagal warag o kapagá mohr dáshta kant o béayb o gón mazanén shádmánié shomárá wati porshawkatén dargáhá bort o sar korta kant,</verse>
				<verse number="25">may yakk o yakdánagén Hodá o rakkénóká, may Hodáwand Issá Masihay wasilahá, cha azal, annun o tán abad shán o shawkat o wák o kodrat berasát! Anchosh bát. Ámin.</verse>
			</chapter>
		</book>
		<book number="66">
			<chapter number="1">
				<verse number="1">Issá Masihay hamá elhám ke Hodáyá áiárá dát tán wati hezmatkárán hamá chizzán pésh bedárit ke allam zutt bayagi atant. Áiá wati préshtagé pa wati hezmatkár Yuhannáyá rawán dát tán é elhám áshkár bebit.</verse>
				<verse number="2">Yuhannáyá hamá chizzáni gwáhi dát ke distagatanti, bezán Hodáay habar o Issá Masihay sháhedi.</verse>
				<verse number="3">Bahtáwar hamá ent ke é péshgóiay labzán pa borztawária wánit o bahtáwar hamá ant ke é péshgóiay labzán gósha dárant o harché ke nebisag butag, wati delá dárantesh, chéá ke wahd nazzikk ent.</verse>
				<verse number="4">Cha Yuhannáay némagá, pa Ásiáay damagay haptén kelisáyán:</verse>
				<verse number="5">Cha hamáiay jenday némagá ke hastent, hast butag o áyagi ent, cha hamá haptén ruháni némagá ke áiay bádsháhi tahtay démá ant o cha wapádárén sháhed Issá Masihay némagá shomárá rahmat o émeni sar bát. Issá Masih hamá awali ent ke cha mordagán zendag butag o donyáay bádsháháni hákem ent. Shán o shawkat o zór, abad tán abad hamáiá sar bát ke márá dósta dárit o gón wati hóná márá cha gonáhán ázáti kortag o dini péshwá o bádsháhié jórhi kortag ke áiay Hodáén Petay hezmatá bekanén. Anchosh bát. Ámin.</verse>
				<verse number="6"></verse>
				<verse number="7">Bechár, á gón jambarán pédák ent o hamok chamm áiá gendit, hamá ham ke áiay jánesh thong thong kortag o zeminay sajjahén kawm hamáiay sawabá porsiga bant. Haw, anchosh bát. Ámin.</verse>
				<verse number="8">Hodáwandén Hodá gwashit: “Bendát man án o halási man án, hamá ke hastent, hast butag o áyagi ent, porwák, á man án.”</verse>
				<verse number="9">Man, Yuhanná, shomay brát án o hamá ázár, bádsháhi o sabr o ópárá shomay hamráh án ke márá Issáay námay sawabá rasant. Man Hodáay habar o Issáay sháhediay sawabá Patmusay jazirahá atán.</verse>
				<verse number="10">Hodáwanday róchá Hodáay Ruh mani delá potert o man eshkot ke poshtá borzén tawáré but, gwashaygá karnáay tawáré at.</verse>
				<verse number="11">Gwashti: “É chizzán ke taw genday, ketábéay tahá nebeshtahesh kan o pa haptén kelisáyán démesh day, pa Epésos, Samurná, Pergámum, Tyátirah, Sárdis, Piládelpiá o Lawdikiáay kelisáyán.”</verse>
				<verse number="12">Man hamá tawáray némagá chakk jat ke gón man habará at. Man ke chakk tarrént, hapt teláhén cherágdánon dist o</verse>
				<verse number="13">cherágdánáni nyámá ensáni chokkéay dhawléné diston, drájén pashké gwará ati ke tán pádán at o sénagá teláhén patthié bastagati.</verse>
				<verse number="14">Sar o mudi chó pazhmá espét atant, chó barpá espét, o chammi chó ásay bránzá.</verse>
				<verse number="15">Pádi purah táptagén brenj atant ke ásay kurahéá rók atant o tawári chó bázén ápáni tawárá at.</verse>
				<verse number="16">Hapt estári rástén dastá at o cha áiay dapá dodapén tézén zahmé dar áyagá at. Démi gón wati sarjamén rozhná chó róchá drapshagá at.</verse>
				<verse number="17">Man ke dist, purah mordagé bután o áiay pádáni démá kaptán. Wati rástén dasti mani sará ér kort o gwashti: “Mators, man awali o áheri án.</verse>
				<verse number="18">Man zendagén án. Man mortagatán o bechár, nun zendag án, abad tán abad. Mark o mordagáni jahánay kelit maná gón ant.</verse>
				<verse number="19">Paméshká harché ke taw dist, harché ke annun bayagá ent o harché ke démterá bit, nebeshtahesh kan.</verse>
				<verse number="20">Haptén estár ke taw mani rástén dastá distant, áyáni o haptén teláhén cherágdánáni ráz esh ent: haptén estár haptén kelisáyáni préshtag ant o haptén cherágdán haptén kelisá ant.”</verse>
			</chapter>
			<chapter number="2">
				<verse number="1">Pa Epésosay kelisáay préshtagá nebeshtah kan: É habar hamáiayg ant ke haptén estári rástén dastá ant o haptén teláhén cherágdánáni nyámá gám janagá ent. Á chosha gwashit:</verse>
				<verse number="2">Man tai kárána zánán, tai zahmatkasshi o sabr o ópárá. Mana zánán ke taw badén mardomán saggeta nakanay, hamáyán ke watá kásed gwashtag bale nabutagant, taw á mardom chakkásetagant o distag ke drógband ant.</verse>
				<verse number="3">Mohr óshtátagay o gón sabr o ópáré har chizzet pa mani námá saggetag o damet nabortag.</verse>
				<verse number="4">Bale maná gón taw yakk gelagé hastent. Nun taw á paymá mehr kanagá naay ke bendátá kanagá atay.</verse>
				<verse number="5">Paméshká yát kan ke cha kojá kaptagay. Tawbah kan o hamá kárán bekan ke taw bendátá kortagant. Agan wati pashómániet záher nakort, man pa taw pédák án o tai cherágdáná cha áiay jágahá dura kanán.</verse>
				<verse number="6">Bale tará é sharri hastent ke taw ham cha Nikuláitáni kárán naprata kanay o man ham naprata kanán.</verse>
				<verse number="7">Harkasá ke gósh per, gósh bedárit ke Pákén Ruh gón kelisáyán ché gwashit. Hamá ke sóbéna bit, man áiá cha zenday hamá drachká waragay hakká dayán ke Hodáay baheshtá ent.</verse>
				<verse number="8">Pa Samurnáay kelisáay préshtagá nebeshtah kan: É hamá awali o áheriay habar ant ke mortagat o padá zendag but. Á chosha gwashit:</verse>
				<verse number="9">Man tai ázár o nézgáriá sarpad án bale taw hastómand ay. Á koprána zánán ke hamá mardomán kortagant ke watá Yahudia gwashant bale Yahudi naant. Á Shaytánay kanisahé ant.</verse>
				<verse number="10">Cha áyókén ázárán mators. Bechár, Shaytán cha shomá lahténá pa shomay chakkásagá zendáná kant o taw tán dah róchá ázár dayaga bay. Tán markay sáhatá wapádár bay o man tará zenday tájá dayán.</verse>
				<verse number="11">Harkasá ke gósh per, gósh bedárit ke Pákén Ruh gón kelisáyán ché gwashit. Harkas ke sóbéna bit, cha domi marká hecch táwáné nagendit.</verse>
				<verse number="12">Pa Pergámumay kelisáay préshtagá nebeshtah kan: É hamáiay habar ant ke dodapén tézén zahmi gón ent. Á chosha gwashit:</verse>
				<verse number="13">Mana zánán taw kojá jahmenend ay, hamódá ke Shaytánay taht ent, bale taw mani nám mohr dáshtag. Taw mani wapádárén sháhed, Antipásay wahdá ham mani sará báwar kanagá enkár nakort, hamá Antipás ke shomay nyámá koshag but, hamódá ke Shaytán jahmenend ent.</verse>
				<verse number="14">Bale maná gón taw lahtén gelag hast. Tai kerrá lahtén mardom hast ke Balyámay tálimay mannók ant. Balyámá Bálák sój dát ke pa Esráilay chokkán dámé chér begéjit ke Esráilay chokk, pa botán kortagén korbánigán bwarant o béráh o rahbandén wapt o wáb bekanant.</verse>
				<verse number="15">Hamé paymá tai kerrá dega lahtén choshén ham hast ke Nikuláitáni tálimay mannók ant.</verse>
				<verse number="16">Paméshká tawbah kan, agan na man pa taw zutt pédák án o gón wati dapay zahmá áyáni helápá jangé bongéja kanán.</verse>
				<verse number="17">Harkasá ke gósh per, gósh bedárit ke Pákén Ruh gón kelisáyán ché gwashit. Hamá ke sóbéna bit, man áiá cha chér o panáhén manná bahré dayán. Man á mardomá espétén sengé ham dayán ke áiay sará nókén námé nebeshtah ent. É námá tahná hamá zánt ke áiá dayaga bit.</verse>
				<verse number="18">Pa Tyátirahay kelisáay préshtagá nebeshtah kan: É Hodáay Chokkay habar ant, hamáiay ke chammi chó ásay bránzá ant o pádi purah táptagén brenj. Á chosha gwashit:</verse>
				<verse number="19">Man tai kárána zánán, tai mehr o imán, hezmat o sabr o ópárá. Taw annun cha á kárán géshter kanagá ay ke bendátá kortagant.</verse>
				<verse number="20">Bale maná cha taw yakk gelagé hast ke taw hamá janén, Izábelá saggagá ay ke watá paygambaré gwashit. Á tálim dayagá ent o mani hezmatkárán gomráh kanagá ent. Áyán béráh o rahbandén wapt o wáb o hamá korbánigáni waragay sójá dayagá ent ke pa botán kanag butagant.</verse>
				<verse number="21">Man áiárá wahd dátag ke balkén tawbah bekant, bale á cha wati zenahkáriá pashómán bayaga nalóthit.</verse>
				<verse number="22">Bechár, man áiá tahtay báhótha kanán o hamá ke gón áiá zená kanagá ant, áyán sakkén azábéay tahá dawra dayán, agan áiay káráni randgiriesh yalah nadát o tawbahesh nakort.</verse>
				<verse number="23">Man áiay chokkán wabáé dayán o koshán, gorhá sajjahén kelisá zánant ke man hamá án ke del o hayáláni hálán dara géjit o man shomá harkasá áiay káráni hesábá mozza dayán.</verse>
				<verse number="24">Bale Tyátirahay é dega mardom, shomá ke é tálimay mannók naét o “Shaytánay johlén rázán”, anchosh ke lahténa gwashit, sharriá sarpad naét, é gappán shomárá gwashán: “Shomay sará dega gránén báré naladdhán,</verse>
				<verse number="25">bale hamá chizzáni sará ke shomá watá mohr dáshtag, tán mani áyagá watá anchosh bedárét.”</verse>
				<verse number="26">Hamá ke sóbéna bit o tán áherá mani kárána kant, man áiá kawmáni sará wák o ehtiára dayán.</verse>
				<verse number="27">Á gón ásenén asáéá anchó kawmáni sará hokmránia kant ke kunzag próshaga bant.</verse>
				<verse number="28">Anchén ehtiáré cha mani Petay némagá maná rasetag. Man áiá sohbay estárá ham dayán.</verse>
				<verse number="29">Harkasá ke gósh per, gósh bedárit ke Pákén Ruh gón kelisáyán ché gwashit.</verse>
			</chapter>
			<chapter number="3">
				<verse number="1">Pa Sárdisay kelisáay préshtagá nebeshtah kan: É hamáiay habar ant ke haptén estár o Hodáay haptén Ruhi gón ant. Á chosha gwashit: Man tai kárána zánán. Taw námé dar áwortag ke zendag ay, bale aslá mortagay.</verse>
				<verse number="2">Ágah bay o hamá chizzán mohr o mohkam kan ke angat pasht kaptagant bale meragi ant. Chéá ke man tai kár distagant ke mani Hodáay chammán kámel naant.</verse>
				<verse number="3">Gorhá tawbah kan o harché ke tará rasetag o taw eshkotag yátesh kan o mohresh bedár. Agan ágah nabutay, man dozzokáia káyán o taw hecch sarpada nabay ke man che wahdá pa taw káyán.</verse>
				<verse number="4">Bale tará Sárdisá lahtén mardom hast ke wati póshákesh palit nakortagant, á espétpósha bant o gón man gáma janant chéá ke karzant.</verse>
				<verse number="5">Harkas ke sóbéna bit, hamesháni dhawlá espétpósha bit. Man áiay námá hechbar cha “Zenday Ketábá” gára nakanán o wati Pet o Petay préshtagáni démá áiá mannán.</verse>
				<verse number="6">Harkasá ke gósh per, gósh bedárit ke Pákén Ruh gón kelisáyán ché gwashit.</verse>
				<verse number="7">Pa Piládelpiáay kelisáay préshtagá nebeshtah kan: É habar hamáiayg ant ke pák o rást ent, hamáiayg ke Dáuday keliti dastá ent. Á chizzá ke á pach bekant, kassi band korta nakant o á chizzá ke á band bekant, kassi pach korta nakant. Á chosha gwashit:</verse>
				<verse number="8">Man tai kárána zánán. Bechár, man tai démá pachén darwázagé eshtag ke kassi band korta nakant, chéá ke tai zór kamm ent o angat taw mani habar mannetag o cha mani námá enkár nakortag.</verse>
				<verse number="9">Bechár, man cha Shaytánay kanisahay mardomán lahtén tará dayán, cha hamáyán ke watá Yahudia gwashant bale Yahudi naant o dróga bandant. Bechár, man áyána parmáyán, á káyant, tai pádáni démá kapant o sarpada bant ke man tará dóst dáshtag.</verse>
				<verse number="10">Taw mani hokm mannetag o sabr o ópár kortag, paméshká man ham tará cha dádrasiay sáhatá rakkénán ke pa zeminay sará neshtagénáni chakkásagá sajjahén donyáyá áyagi ent.</verse>
				<verse number="11">Man zutt pédák án. Harché ke tará hast, mohresh bedár tánke kass tai tájá pach magipt.</verse>
				<verse number="12">Hamá ke sóbéna bit, man áiá wati Hodáay parasteshgáhay menoké jórha kanán o á padá hechbar cha parasteshgáhá dara nayayt. Man áiay sará wati Hodá o wati Hodáay shahr, nókén Urshalimay námá o wati nókén námá nebeshtaha kanán. Nókén Urshalim cha mani Hodáay némagá, cha ásmáná éra kayt.</verse>
				<verse number="13">Harkasá ke gósh per, gósh bedárit ke Pákén Ruh gón kelisáyán ché gwashit.</verse>
				<verse number="14">Pa Lawdikiáay kelisáay préshtagá nebeshtah kan: É habar “Ámin”, wapádár o rástén sháhed, Hodáay addh kortagénáni sarchammagay habar ant. Á chosha gwashit:</verse>
				<verse number="15">Man tai kárána zánán ke taw na sardmehr ay o na garmjósh. Drégatá taw yá sárt buténay yá garm.</verse>
				<verse number="16">Nun ke taw shirgarm ay, na garm ay o na sárt, paméshká man tará cha wati dapá shánán.</verse>
				<verse number="17">Taw gwashay ke “Man hastómand án, man mál o dawlat katthetag o maná hecch chizzay zalurat naent,” bale taw sarpad naay ke badhál, bazzag, nézgár, kór o jándar ay.</verse>
				<verse number="18">Man tará nasihata kanán ke cha man ásá táptagén teláh pa bahá bezur tánke hastómand bebay, espétén póshák pa bahá bezur o gwará kan ke tai bénangén jándari chér bebit o pa wati chammán malam pa bahá bezur o chammán bemosh tánke dist bekanay.</verse>
				<verse number="19">Man hamáyán neherra dayán o adaba kanán ke maná dóst ant. Paméshká pa del pashómán bay o tawbah kan.</verse>
				<verse number="20">Bechár, man darwázagay dapá óshtátagán o thokkagá án. Agan kasé mani tawárá eshkont o darwázagá pacha kant, man tahá káyán. Man gón áiá o á gón man waráka wárt.</verse>
				<verse number="21">Hamá ke sóbéna bit, man áiá gón wat, wati tahtay sará nendagay hakká dayán, hamé paymá ke man sóbén bután o gón wati Petá, áiay tahtay sará neshtán.</verse>
				<verse number="22">Harkasá ke gósh per, gósh bedárit ke Pákén Ruh gón kelisáyán ché gwashit.</verse>
			</chapter>
			<chapter number="4">
				<verse number="1">Cha eshán o rand man cháret ta ásmáná darwázagé pach ent o hamá karnáay dhawlén tawár ke man pésará eshkotagat gón man habará ent. Gwashagá at: “Edá borzád byá ke man tará pésha dárán cha é chizzán o rand allamá ché bayagi ent.”</verse>
				<verse number="2">Hamá damáná Hodáay Ruh mani delá potert o man dist ta arshá tahté ér ent o yakké tahtay sará neshtag.</verse>
				<verse number="3">Á ke tahtay sará neshtagat, gendagá yashm o rubiay sengay rang at o zomorrodpaymén sanjéá tahtay chapp o chágerd geptagat.</verse>
				<verse number="4">É tahtay chapp o chágerdá bist o chár taht ér at o bist o chár kamásh áyáni sará neshtagat. Kamáshán espétén póshák gwará at o teláhén tájesh sará at.</verse>
				<verse number="5">Cha tahtá gerókay shahm dar áyagá at, grand o borzén tawár atant o tahtay démá ásay hapt mashal rók at. É mashal Hodáay haptén Ruh ant.</verse>
				<verse number="6">Tahtay démá purah daryáé at ke chó shisshagá at, chó bolórá. Tahtay chapp o chágerdá, nyámjiná, chár sahdár hastat ke démá o poshtá sarjamá chammesh per at.</verse>
				<verse number="7">Awali sahdár shéray paymá at, domi gwaskay paymá, sayomiá mardomi démé per at o cháromi bálén wakábéay rangá at.</verse>
				<verse number="8">Cha é chárén sahdárán har yakkéá shash bánzol o har némagá chamm per at, bánzoláni chérá ham. É hecch bassa nakanant o shap o róch gwashagá ant: “Pák ent, pák ent, pák ent, porwákén Hodáwandén Hodá pák ent, hamá ke hast butag, hastent o áyagi ent.”</verse>
				<verse number="9">Har wahdá ke sahdár tahtay sará neshtagéná, abad tán abad zendagéná shán o shawkat o sharapa dayant o áiay shográ gerant,</verse>
				<verse number="10">gorhá bist o chárén kamásh tahtay sará neshtagénay démá kapant o hamáiá názénant ke abad tán abad zendag ent, wati táján tahtay démá éra kanant o gwashant:</verse>
				<verse number="11">“May Hodáwand o may Hodá! Taw shán o shawkat, ezzat o zóra karzay, chéá ke taw sajjahén chizz addh kortagant o sajjahén chizz cha tai wáhagá jórh butag o hastant.”</verse>
			</chapter>
			<chapter number="5">
				<verse number="1">Padá man dist ke tahtay sará neshtagéná ketábé, bezán tumáré rástén dastá ent ke posht o démi nebeshtah ant o hapt mohr jatag.</verse>
				<verse number="2">O man porzórén préshtagé dist ke gón borzén tawáréá jár janagá at: “Kay é mohráni próshag o tumáray pach kanagay láhek ent?”</verse>
				<verse number="3">Bale hechkas néstat, na ásmáná, na zeminay sará o na zeminay chérá, ke é tumárá pach kort bekant o eshiay tahá bechárit.</verse>
				<verse number="4">O man zár zárá gréwagá atán chéá ke hecch choshén mardomé dar nakapt ke é tumáray pach kanagay láhek bebit yá eshiay tahá cháret bekant.</verse>
				<verse number="5">Bale cha kamáshán yakkéá maná gwasht: “Magréw, bechár Yahudáay kabilahay shér, Dáuday óbádag sóbén butag. Á, é tumár o eshiay haptén mohrán pach korta kant.”</verse>
				<verse number="6">Padá man tahtay sará, nyámá, chárén sahdár o kamásháni nyámá, Gwarándhé dist ke óshtátagat o gwashaygá helár kanag butagat. Gwarándhá hapt kánth o hapt chamm per at. É Hodáay haptén Ruh ant ke sajjahén zeminay sará dém dayag butagant.</verse>
				<verse number="7">Gwarándh shot o tumári cha tahtay sará neshtagénay rástén dastá zort.</verse>
				<verse number="8">Wahdé tumári zort chárén sahdár o bist o chárén kamásh Gwarándhay démá kaptant, har yakkéá changé dastá at o teláhén darpesh gón at ke sóchokiá porr atant. É Hodáay palgártagén mardománi dwá atant.</verse>
				<verse number="9">Á nókén sawté janagá o gwashagá atant: “Taw tumáray zurag o eshiay mohráni pach kanagay láhek ay chéá ke taw helár kanag butagay o gón wati hóná pa Hodáyá cha har kabilah, zobán, kawm o rájá mardom pa bahá zortag.</verse>
				<verse number="10">Taw á pa may Hodáyá dini péshwá o bádsháhié jórh kortagant o á, zeminay sará hokumata kanant.”</verse>
				<verse number="11">Padá man cháret o eshkot ke bázén préshtagéay tawár ent. É lakkáni lakk atant, hazáráni hazár. Tahtay chapp o chágerdá atant, sahdár o kamásháni chágerdá.</verse>
				<verse number="12">Gón borzén tawáréá gwashagá atant: “Hamá Gwarándh ke helár kanag but, karzit ke áiá zór o mál o dánái o wák o ezzat o shawkat o satá dayag bebit.”</verse>
				<verse number="13">Ásmáná, zeminay sará, zeminay chérá o daryáay tóká, harché ke áyáni tahá hast, man eshkot sajjahén addh kortagén chizz gwashagá atant: “Satá, ezzat, shawkat o zór, tahtay sará neshtagénay o Gwarándhay bát, abad tán abad.”</verse>
				<verse number="14">Chárén sahdárán “ámin” gwasht, kamásh dém pa chér kaptant o Hodá o Gwarándhesh názént.</verse>
			</chapter>
			<chapter number="6">
				<verse number="1">Man dist ke Gwarándhá cha haptén mohrán awali pach kort o man eshkot cha chárén sahdárán yakké granday tawáray paymá gwashagá at: “Byá.”</verse>
				<verse number="2">Man cháret ta espétén aspé o aspswárá tirkamáné gón. Áiá tájé dayag but, sóbén at o pa géshter sóbén o kámyáb bayagá démá rawán at.</verse>
				<verse number="3">Wahdé Gwarándhá domi mohr pach kort, man eshkot domi sahdár gwashagá at: “Byá.”</verse>
				<verse number="4">Dega aspé démá dar átk ke chó ásá sohr at. Aspswárá é zór o wák dayag but ke cha zeminay sará sohl o émeniá halás bekant ke mardom yakdomiá bekoshant. Áiá baláhén zahmé dayag but.</verse>
				<verse number="5">Wahdé Gwarándhá sayomi mohr pach kort, man eshkot sayomi sahdár gwashagá at: “Byá.” Man cháret ta syáhén aspé o aspswárá sháhémé dastá ent.</verse>
				<verse number="6">Man cha chárén sahdáráni darnyámá tawáré eshkot, gwashagá at: “Kilué gandom pa róchéay mozzá o say kilu jaw pa róchéay mozzá, bale rógen o sharábay kimmatá kár madár.”</verse>
				<verse number="7">Wahdé Gwarándhá cháromi mohr pach kort, man eshkot cháromi sahdár gwashagá at: “Byá.”</verse>
				<verse number="8">Man cháret ta mani démá shunzén aspé. Aspswáray nám “mark” at o mordagáni jahán áiay poshtá at. Áyán zeminay chárekay sará zór o wák dayag butagat ke pa zahm, dhokkál o wabá o cha zeminay saray rastaráni dastá óday mardomán bekoshant.</verse>
				<verse number="9">Wahdé Gwarándhá panchomi mohr pach kort, man korbánjáhay chérá hamáyáni arwáh distant ke Hodáay habar o hamá sháhediay sawabá koshag butagatant ke áyán barjáh dáshtag.</verse>
				<verse number="10">Zár zárá gréwag o gwashagá atant: “Oo pák o rástén Hodáwand! Tán kadén dádrasia nakanay o may hónay bérá cha zeminay sará neshtagénána nageray?”</verse>
				<verse number="11">Á sajjahénán espétén póshák dayag but o gwashag butant ke kammé angat sabr kanét tán shomay hamráhén hezmatkár o shomay brát, shomay dhawlá koshag bebant o hesáb sarjam bebit.</verse>
				<verse number="12">Man cháragá atán, wahdé Gwarándhá shashomi mohr pach kort, mazanén zeminchandhé átk. Róch cha mudá addh kortagén porsi goday dhawlá syáh but, chárdahi máh chó hóná sohr tarret o</verse>
				<verse number="13">ásmánay estár anchó zeminá kaptant ke enjiray drachk trondén gwátéay démá wati zakk o kathekkén barán dawra dant.</verse>
				<verse number="14">Ásmán chó nazz átkagén tumáréá shot o har kóh o har jazirah cha wati jáhá sorénag but.</verse>
				<verse number="15">Padá zeminay bádsháh, mazanén mardom, pawji sarmaster, hastómand, zóráwar, har golám o har ázátén mardom, sajjahénán watá gáráni tahá o kóháni seng o taláráni nyámá chér dát.</verse>
				<verse number="16">Áyán gón kóh o talárán gwasht: “May sará bekapét o márá cha tahtay sará neshtagénay chehragá o cha Gwarándhay gazabá chér bedayét.</verse>
				<verse number="17">Chéá ke esháni gazabay mazanén róch átkag o eshiay démá kay óshtáta kant?”</verse>
			</chapter>
			<chapter number="7">
				<verse number="1">Cha eshán o rand man chár préshtag dist. Zeminay chárén kondhán óshtátag o zeminay chárén gwátesh dáshtagatant tánke gwáté na zemin, na daryá o na drachkéay sará bekasshit.</verse>
				<verse number="2">Padá man dega préshtagé dist ke cha hamá jágahá chest but ke róch dara kayt o zendagén Hodáay mohri gón at. Áiá gón hamá chárén préshtagán ke zemin o daryáay táwán dayagay zór o wákesh dayag butagat, sakk kukkár kort o gwasht:</verse>
				<verse number="3">“Zemin, daryá o drachkán tán hamá wahdá táwán madayét ke má, may Hodáay hezmatkáráni péshánigá mohr najatag.”</verse>
				<verse number="4">O man hamáyáni hesáb eshkot ke mohr janag butagatant. Cha Esráilay chokkáni sajjahén kabilahán, yakk sad o chell o chár hazár mardom mohr jang butagat:</verse>
				<verse number="5">cha Yahudáay kabilahá dwázdah hazár mardom mohr jang butagat, cha Rubenay kabilahá dwázdah hazár, cha Jáday kabilahá dwázdah hazár,</verse>
				<verse number="6">cha Ásheray kabilahá dwázdah hazár, cha Naptáliay kabilahá dwázdah hazár, cha Manasiay kabilahá dwázdah hazár,</verse>
				<verse number="7">cha Shamunay kabilahá dwázdah hazár, cha Láwiay kabilahá dwázdah hazár, cha Issákáray kabilahá dwázdah hazár,</verse>
				<verse number="8">cha Zebulunay kabilahá dwázdah hazár, cha Issopay kabilahá dwázdah hazár, cha Benyáminay kabilahá dwázdah hazár kas mohr jang butagat.</verse>
				<verse number="9">Cha eshán o rand, man cháret ta baláhén mocchié ke kassá hesáb korta nakort. Á cha har kawm, kabilah, ráj o zobáná atant o taht o Gwarándhay démá óshtátagatant. Áyán espétén póshák gwará at o macchi pisshesh dastá at.</verse>
				<verse number="10">Pa borztawári kukkárá atant: “Rakkénag may Hodáay dastá ent, hamáiay ke tahtay sará neshtag o rakkénag Gwarándhay ham dastá ent.”</verse>
				<verse number="11">Sajjahén préshtag, tahtay chapp o chágerdá óshtátagatant, kamásh o chárén sahdáráni chapp o chágerdá. Tahtay démá, dém pa chér kaptant o Hodáesh parastesh kort.</verse>
				<verse number="12">Gwashagá atant: “Ámin, satá o shawkat o dánái o shogrgozári o ezzat o zór o wák may Hodáayg ant, abad tán abad. Ámin.”</verse>
				<verse number="13">Cha kamáshán yakkéá maná jost kort: “É ke espétén póshák gwará dayag butagant, é kay ant o cha kojá átkagant?”</verse>
				<verse number="14">Man passaw dát: “Wájah! Taw wata zánay.” Nun áiá gón man gwasht: “É hamá ant ke cha mazanén azábá dar átkagant o wati póshákesh gón Gwarándhay hóná shoshtag o espét kortagant.</verse>
				<verse number="15">Hamé sawabá, é Hodáay tahtay démá ant o shap o róch, áiay parasteshgáhá, áiay hezmatá kanant o hamá ke tahtay sará neshtag eshán sáhéla kant.</verse>
				<verse number="16">Cha ed o dém é na shodiga bant o na tonnig, na esháni sará róchay bránza kapit o na dega tabd o lewáré laggit.</verse>
				<verse number="17">Chéá ke tahtay nyámá óshtátagén Gwarándh, esháni shepánka bit o eshán zendápay chammagáni ráhá pésha dárit o Hodá cha esháni chammán har arsá pahka kant.”</verse>
			</chapter>
			<chapter number="8">
				<verse number="1">Wahdé Gwarándhá haptomi mohr pach kort arshá kesás ném sáhatá bétawári but.</verse>
				<verse number="2">Padá man haptén préshtag distant ke Hodáay démá óshtátagatant. Áyán hapt karná dayag but.</verse>
				<verse number="3">Dega préshtagé átk o korbánjáhay kerrá óshtát ke teláhén bósóché gón ati. Áiá báz sóchoki dayag but ke gón Hodáay sajjahén palgártagénáni dwáyán yakjáhesh bekant o hamá teláhén korbánjáhay sará péshesh bekant ke Hodáay tahtay démá ent.</verse>
				<verse number="4">Sóchokiáni dutt gón Hodáay palgártagénáni dwáyán hawár, cha préshtagay dastá Hodáay kerrá borzád shotant.</verse>
				<verse number="5">Padá préshtagá bósóch zort, cha korbánjáhay ásá porri kort o zeminay sará dawri dát. Grandán grandet, borzén tawár chest butant, gerókán jat o zeminchandhé átk.</verse>
				<verse number="6">Padá haptén préshtagán, ke áyán haptén karná gón atant, watá pa karnáyáni janagá tayár kort.</verse>
				<verse number="7">Awaligá wati karná jat, tróngal o ás gón hóná hawár zeminay sará ér réchag but. Zeminay sayyakk ásá ér bort, drachkáni sayyakk ásá ér bort o sajjahén sabzén káh ásá ér bortant.</verse>
				<verse number="8">Domi préshtagá wati karná jat, baláhén kóhéay dhawlén chizzé ke pahk bon at, daryáay tahá dawr dayag but o daryáay sayyakk hón but.</verse>
				<verse number="9">Daryái sahdáráni sayyakk mort o bójigáni sayyakk tabáh but.</verse>
				<verse number="10">Sayomi préshtagá wati karná jat, baláhén estáré ke mashaléay dhawlá rók at, cha ásmáná kawr o chammagáni sayyakkay sará kapt.</verse>
				<verse number="11">Estáray nám “Jawr” ent. Ápáni sayyakk tahl but o bázén mardomé cha ápáni tahliá mort.</verse>
				<verse number="12">Cháromi préshtagá wati karná jat. Róchay sayyakk, máhay sayyakk o estáráni sayyakk anchosh janag but ke sayyakkesh tahár but. Róchá ham wati rozhnáiay sayyakk gár dát o shapá ham wati rozhnáiay sayyakk gár dát.</verse>
				<verse number="13">Randá man cháret o eshkot ke ásmánay nyámá bálén wakábé kukkár kanagá at: “Apsóz, apsóz, apsóz pa zeminay nendókán, hamá karnáyáni tawáráni sawabá ke é dega sayén préshtagán janagi ant.”</verse>
			</chapter>
			<chapter number="9">
				<verse number="1">Panchomi préshtagá wati karná jat o man dist ke estáré cha ásmáná sestag o zeminá kaptagat. Áiá johlén tahtarunay chátay dapay kelit dayag but.</verse>
				<verse number="2">Estárá johlén tahtarunay chátay dap pach kort. Nun cha chátá dutt chest but, gwashaygá cha mazanén kurahéá dutt dar áyagá at. Cha chátá dar áyókén duttán róch o ásmánay dém tahár kortant.</verse>
				<verse number="3">Nun cha duttán zeminay sará madag dar átk o é madagán zeminay zummáni paymén zóré dayag but.</verse>
				<verse number="4">Gón eshán gwashag but ke tahná hamá mardom ke Hodáay mohresh péshánigá per naent, áyán o abéd zeminay saray hecch káh o sabzag yá dega keshár o drachké táwán madayant.</verse>
				<verse number="5">Madagán é hakk dayag nabut ke eshán bekoshant bale tahná tán panch máhá azábesh bekanant, anchén azáb ke cha zummay tejá mardoméá rasit.</verse>
				<verse number="6">Á róchán mardom marka lóthant bale markesha narasit. Markay lóthóka bant o mark cha áyána tachit.</verse>
				<verse number="7">Madag purah aspáni paymá atant ke pa jangá tayár kanag butagatant o áyáni saragay sará teláhén tájay dhawlén chizz atant o chehragesh ensánay paymá atant.</verse>
				<verse number="8">Áyáni mud janéni mudáni dhawlá atant o dantán shéray dantánáni paymá.</verse>
				<verse number="9">Áyáni sénagá áseni sénagpósh bastagat o bánzoláni tawáresh purah hamá bázén arrábaháni tawáray dhawlá atant ke aspesh bastag o pa jangá mána rechant.</verse>
				<verse number="10">Zummáni dhawlén letthek o tejesh per at o letthekán é zór mán at ke mardomán tán panch máhá thappig bekanant.</verse>
				<verse number="11">Bádsháhé hastatesh ke johlén tahtarunay préshtag at, Ebráni zobáná námi Abaddón at o Yunániá, Apólyón.</verse>
				<verse number="12">Awali “apsóz” gwastag, bechár, cha é chizzán o rand dega do “apsóz” áyagi ent.</verse>
				<verse number="13">Shashomi préshtagá wati karná jat o hamá teláhén korbánjáh ke Hodáay démá ent, man cha áiay chárén kánthán tawáré eshkot.</verse>
				<verse number="14">Gón shashomi préshtagá, hamáiá ke karnái gón at, gwashagá at: “Hamá chárén préshtagán ázát kan ke mazanén kawr Parátay kashá bastagant.”</verse>
				<verse number="15">Nun chárén préshtag ázát kanag butant ke pa hamá sáhat, róch, máh o sálá tayár kanag butagatant ke baniádamáni sayyakká bekoshant.</verse>
				<verse number="16">Man eshkot, aspswárén lashkar do hazár lakk at.</verse>
				<verse number="17">Hamá asp o aspswár ke man elhámay tahá distant, chosh atant: Aspswáráni sénagá ásrangén, syahsabzén o zardén gókortrangén sénagpósh bastagat; aspáni sar, shéri saragay dhawlá atant o cha áyáni dapá ás, dutt o gókort dar áyagá at.</verse>
				<verse number="18">Baniádamáni sayyakk, say azábá kosht, bezán hamá ás, dutt o gókortay azábá ke cha aspáni dapá dar áyagá at,</verse>
				<verse number="19">chéá ke aspáni zór áyáni dap o letthekáni tóká at o áyáni letthek máray dhawlá atant ke saresh per at o gón eshán mardomesh thappiga kortant.</verse>
				<verse number="20">Pasht kaptagén mardom ke é azábán nakoshtagatant, angat cha wati dastáni kárán pashómán nabutant o tawbahesh nakort o teláh, nograh, brenj, seng o dáray hamá palitén arwáh o botáni sojdah kanagesh yalah nakort ke na dista kanant, na eshkota kanant o na ráh shota kanant.</verse>
				<verse number="21">É mardom na cha wati kosht o kóshán pashómán butant, na cha wati sehr o jádugeriá, na cha wati zenahkáriá o na cha wati dozzián.</verse>
			</chapter>
			<chapter number="10">
				<verse number="1">Nun man dega porwákén préshtagé dist ke cha ásmáná ér áyagá at. Jambari pósháki gwará at, sará sanjé ér ati, chehragi róchay dhawlá at o pádi ási menokay paymá atant.</verse>
				<verse number="2">Kasánén ketábé dastá ati ke pach at. É ketáb tumáré at. Préshtagá wati rástén pád daryáay o chappén zeminay sará ér kort o</verse>
				<verse number="3">kukkári kort, anchó ke shéré gorrit o wahdé kukkári kort, hapt granday tawár átk ke habará atant.</verse>
				<verse number="4">Wahdé haptén grandán habar kort man lóthet benebisánesh, bale tawáré cha ásmáná eshkoton, gwashagá at: “Harché ke haptén grandán gwasht, chéresh beday o nebeshtahesh makan.”</verse>
				<verse number="5">Padá man hamá daryá o zeminay sará óshtátagén préshtag dist ke wati rástén dasti ásmánay némagá chest kort.</verse>
				<verse number="6">O hamáiay sawgendi wárt ke abad tán abad zendag ent, hamáiay ke ásmán o harché ke ásmánán hast, zemin o harché ke zeminá hast, daryá o harché ke daryáay tahá hast jórhi kortagant. Gwashti: “Nun wahd halás ent.</verse>
				<verse number="7">Hodáay ráz hamá róchán sarjama bit ke haptomi préshtag wati karnáyá janagia bit, hamá paymá ke Hodáyá gón wati hezmatkárén paygambarán jár jatag.”</verse>
				<verse number="8">Gorhá hamá tawárá gón man padá habar kort ke man cha ásmáná eshkotagat. Gwashti: “Beraw, hamá pachén tumárá bezur ke daryá o zeminay sará óshtátagén préshtagay dastá ent.”</verse>
				<verse number="9">Man préshtagay kerrá shotán o kasánén tumár lóthet. Áiá maná gwasht: “Bezur o bwari. É tai lápay tahá tahla bit bale tai dapá bénagay dhawlá shirken.”</verse>
				<verse number="10">Man kasánén tumár cha préshtagay dastá zort o wárt. Dapá bénagay dhawlá shirken at bale anchó ke man wárt, mani láp tahl but.</verse>
				<verse number="11">Maná gwashtesh: “Pa taw é allami ent ke padá bázén kawm, ráj, zobán o bádsháháni bárawá péshgói bekanay.”</verse>
			</chapter>
			<chapter number="11">
				<verse number="1">Maná kadd o kesás kanagi latthé dayag but o gwashag but: “Pád á, Hodáay parasteshgáhá o korbánjáhá kadd o kesás kan o hamá mardomán hesáb kan ke ódá parastesha kanant.</verse>
				<verse number="2">Bale parasteshgáhay dhanni péshgáhá yalah kan, kadd o kesási makan chéá ke é darkawmán dayag butag. Á, pákén shahrá tán chell o do máhá lagatmála kanant.</verse>
				<verse number="3">O man wati do sháhedá wák o ehtiára dayán ke tán hamá hazár o do sad o shastén róchán paygambari bekanant. Eshán góni gwará bit.”</verse>
				<verse number="4">É, hamá doén zaytunay drachk ant, zeminay Hodáwanday démá óshtátagén doén cherágdán ant.</verse>
				<verse number="5">O agan kasé eshán táwán dayag belóthit, cha esháni dapá ás dara kayt o dozhmenána wárt. Gorhá agan kasé eshán táwán dayag belóthit, hamé dhawlá allamá koshaga bit.</verse>
				<verse number="6">Eshán ásmánay band kanagay ehtiár gón ent tánke esháni paygambariay róchán hecch hawr mabit o ehtiáresh hast ke ápá hónay tahá badal bekanant o har wahdá ke belóthant, gón har paymén wabáéá zeminá jata kanant.</verse>
				<verse number="7">Wahdé eshán wati sháhedi sarjam kort, cha johlén tahtaruná dar áyókén rastar gón eshán janga kant, eshán shekasta dant o koshit o</verse>
				<verse number="8">esháni jón Urshalimay bázárá ér kanaga bant, hamá shahr ke pa mesálé Sodum o Mesray námá zánaga bit, hamódá ke esháni Hodáwand salib kasshag butag.</verse>
				<verse number="9">Tán say o ném róchá cha har kawm, kabilah, zobán o rájá mardom esháni jónána chárant bale kabr o kapan kanagesha naylant.</verse>
				<verse number="10">Zeminay sará neshtagén mardom, esháni sará gala bant o jashna gerant o pa yakdomiá théki déma dayant, chéá ke é doén paygambarán zeminay sará neshtagén mardom ázár dátagant.</verse>
				<verse number="11">Bale say o ném róchá rand, cha Hodáay némagá zenday ruh esháni jóná per tarret o é wati pádáni sará óshtátant. Harkasá ke distant, mazanén torsé áiay jáná kapt.</verse>
				<verse number="12">Padá eshán borzén tawáré eshkot ke cha ásmáná gón eshán gwashagá at: “Edá, borzád byáét.” Esháni dozhmen cháragá atant o é, jambaréay tahá borzád ásmáná shotant.</verse>
				<verse number="13">Hamá damáná baláhén zeminchandhé átk o shahray dahyakk tabáh but. Zeminchandhá hapt hazár mardom mort. Pasht kaptagénán sakk báz torset o borzén arshay Hodáesh shán o shawkat dát.</verse>
				<verse number="14">Domi “apsóz” gwastag, bechár, sayomi “apsóz” zutt áyagi ent.</verse>
				<verse number="15">Haptomi préshtagá wati karná jat. Ásmáná borzén tawár atant ke gwashagá atant: “ Donyáay bádsháhi may Hodáwand o áiay Masihay bádsháhi jórh butag o á abad tán abad bádsháhia kant.”</verse>
				<verse number="16">Nun bist o chárén kamásh ke wati tahtáni sará Hodáay démá neshtagatant, dém pa chér kaptant o Hodáesh názént.</verse>
				<verse number="17">Gwashtesh: “Porwákén Hodáwandén Hodá! Má tai shográ gerén, hamá ke hastent o hast butag, chéá ke taw wati mazanén zór o wák dastá geptag o hokmráni bendát kortag.</verse>
				<verse number="18">Kawm zahr geptagant o tai gazab átkag. Mordagáni dádrasiay wahd rasetag. Tai hezmatkárén paygambarán, tai palgártagénán o harkasá ke tai námay tors hast, kasán o mazan, áyáni mozz dayagay wahd átkag o hamáyáni barbád kanagay wahd ke zeminá barbád kanagá ant.”</verse>
				<verse number="19">Padá Hodáay parasteshgáh arshá pach kanag but o Hodáay ahd o karáray péti, áiay parasteshgáhay tahá gendag but. Geróki shahm, borzén tawár o grand atant, zeminchandh o sakk báz tróngal but.</verse>
			</chapter>
			<chapter number="12">
				<verse number="1">Ásmáná mazanén neshánié záher but: janéné ke róch áiay póshák at, máh pádáni chérá o dwázdah estári tájé sará ati.</verse>
				<verse number="2">Lápi porr at o cha chellagi dardán kukkárá at, chellag bayagay tawreshtán at.</verse>
				<verse number="3">Padá dega neshánié ásmáná záher but: baláhén sohrén azhdiáé, hapt sarag o dah kánthi per at o hapt táji sará at.</verse>
				<verse number="4">Azhdiáay lettheká ásmánay estáráni sayyakk ropt o zeminá dawr dát. Janén ke chokká kapagi at, azhdiá, janénay démá óshtátagat tán anchó ke áiay chokk pédá bit, hamá damáná chokká bwárt.</verse>
				<verse number="5">Janéná mardénchokké pédá kort, hamá ke áiá sajjahén kawmáni sará gón ásenén asáéá hokmráni kanagi ent. Janénay chokk pach gerag o Hodá o áiay tahtay kerrá barag but.</verse>
				<verse number="6">Janén tatk o gyábáná shot ke ódá Hodáyá pa janéná jágahé tayár kortagat tánke á, hazár o do sad o shast róchá ódá chárag o delgósh kanag bebit.</verse>
				<verse number="7">Padá ásmáná jangé bendát but. Mikáil o áiay préshtagán azhdiáay helápá jang kort. Azhdiá o áiay préshtagán ham jang kort.</verse>
				<verse number="8">Bale azhdiá sarzór nabut o cha ed o rand ásmáná pa áiá o áiay préshtagán jágahé nabut.</verse>
				<verse number="9">Baláhén azhdiá dar kanag but, hamá kwahnén már, ke Eblis o Shaytán gwashaga bit o sajjahén donyáyá gomráh kanagá ent. Á gón wati préshtagán zeminá dawr dayag but.</verse>
				<verse number="10">Padá man borzén tawáré cha ásmáná eshkot ke gwashagá at: “Nun may Hodáay rakkénag o zór o bádsháhi o áiay Masihay ehtiár rasetag, chéá ke may brátáni bohtám janók, hamá ke róch o shap áyáni sará may Hodáay démá bohtám janagá at, gallénag butag.</verse>
				<verse number="11">May brát, Gwarándhay hón o wati sháhediay labzay sawabá, bohtám janókay sará báládast butagant. Markay démá áyán wati sáhay hecch parwáh nakortag.</verse>
				<verse number="12">Paméshká shádehi kanét, oo ásmánán o ásmánáni neshtagénán! Bale bazhn o apsóz pa shomá, oo zemin o daryá! Chéá ke Shaytán pa shomá ér átkag, cha zahrá sakk porr ent, chéá ke zánt ke áiay wahd kamm ent.”</verse>
				<verse number="13">Wahdé azhdiáyá dist ke man gallénag o zeminá dawr dayag butagán, hamá janénay randá kapt ke mardénchokki pédá kortagat.</verse>
				<verse number="14">Janéná mazanén wakábay do bánzol dayag but tánke bál bekant o gyábáná wati jágahá shot bekant. Á, ódá tán wahdéá, wahdán o ném wahdá cha máray dazrasá dur dárag o hayáldári kanaga bit.</verse>
				<verse number="15">Gorhá márá cha wati dapá kawréay paymá áp pizzhár dát ke janéná hár bebárt.</verse>
				<verse number="16">Bale zeminá janén komakk kort, wati dapi pach kort o hamá kawri ér bort ke azhdiáyá cha wati dapá dar kortagat.</verse>
				<verse number="17">Azhdiá janénay sará sakk zahr gept o gón áiay é dega chokkán pa jangá dar kapt, gón hamá chokkán ke Hodáay hokmáni mannók ant o pa Issáyá wati sháhediay sará mohr óshtátagant.</verse>
				<verse number="18">Nun azhdiá, tayábay rékáni sará óshtát.</verse>
			</chapter>
			<chapter number="13">
				<verse number="1">Gorhá man dist ke cha daryáyá rastaré chest bayagá at. Dah kánth o hapt saragi per at. Kántháni sará dah táj atant o áiay har saragay sará kopri nám per at.</verse>
				<verse number="2">Hamé rastar ke man dist, polangéay dhawlá at. Pádi purah mammi pádáni paymá atant o dapi shéri dapéay paymá. Azhdiáyá wati zór, wati taht o wati baláhén ehtiár eshiárá dátant.</verse>
				<verse number="3">Rastaray yakk saragéá gwashaygá koshókén thappé per at, bale koshókén thapp dráh butagat. Sajjahén zemin hayrán but o rastaray randgirii kort.</verse>
				<verse number="4">Áyán hamé azhdiá parastesh kort chéá ke rastarárá ehtiári dátagat o rastaresh parastesh kort o gwashtesh: “Kay rastaray dhawlá ent? Kay gón eshiá jang korta kant?”</verse>
				<verse number="5">Rastará dapé dayag butagat ke bathák janag o koprén habar kanagá at o ehtiár dayag butagat ke tán chell o do máhá harché ke kanaga lóthit, bekant.</verse>
				<verse number="6">Eshiá wati dap, Hodá, Hodáay nám o áiay menendjáhay helápá, bezán hamáyáni helápá pa kopr kanagá pach kort ke arshá neshtagant.</verse>
				<verse number="7">Áiá ejázat dayag but ke Hodáay palgártagén mardománi helápá jang o jadal chest bekant o áyán prósh bedant. Áiá har kabilah, kawm, zobán o rájay sará ehtiár dayag but.</verse>
				<verse number="8">Zeminay sará neshtagén sajjahén mardom rastará parastesha kanant, á sajjahén ke áyáni nám donyáay addh bayagá pésar “Zenday Ketábay” tahá, Gwarándhay ketábá nebeshtah kanag nabutagatant, hamá Gwarándh ke helár kanag butagat.</verse>
				<verse number="9">Harkasá ke gósh per, gósh bedárit.</verse>
				<verse number="10">“Á ke bandig bayagi ent, bandijáhá rawt. Á ke gón zahmá koshag bayagi ent, gón zahmá koshaga bit.” Eshiay tahá Hodáay palgártagén mardomán ópár o imánay zalurat ent.</verse>
				<verse number="11">Gorhá man dega rastaré dist ke cha zeminá chest bayagá at. Eshiá gwarándhéay dhawlá do kánth per at bale azhdiáay dhawlá habará at.</verse>
				<verse number="12">Eshiá awali rastaray sajjahén ehtiár gón at o cha hamáiay némagá kár kanagá at. Zemin o zeminay sará neshtagén mardomi parmátant ke awali rastaray parasteshá bekanant, hamáiay ke koshókén thappi dráh butagat.</verse>
				<verse number="13">Eshiá mazanén nesháni pésha dásht, ási ham cha ásmáná tán zeminá mahlukay chammáni démá éra gétk.</verse>
				<verse number="14">É neshániáni sawabá ke eshiá rastaray démá pésh dáragay ejázat dayag but, eshiá zeminay sará neshtagén mardom rada dátant. Hokmi dátant ke “Hamá rastaray sharapá boté jórh kanét ke zahmé laggetagi, thappig butag bale angat zendag mantag.”</verse>
				<verse number="15">Domi rastará ejázat dayag but ke awali rastaray botá sáh mán bekant tánke awali rastaray bot habar ham kort bekant o hamáyán bekóshárénit ke é botá parastesha nakanant.</verse>
				<verse number="16">Eshiá sajjahén mardom, kasán o mazan, hastómand o nézgár, ázát o golám, é hokm dátant ke wati rástén dastá yá péshánigá nesháné per bekanant,</verse>
				<verse number="17">tánke á hecch chizz gept yá bahá kort makanant, agan neshánesh per naent. Neshán rastaray nám yá áiay námay nambar at.</verse>
				<verse number="18">Edá hekmat pakár ent. Bell hamá kas rastaray nambará hesába kant ke zánti hast, chéá ke é nambar baniádamayg ent. O eshiay nambar shash sad o shast o shash ent.</verse>
			</chapter>
			<chapter number="14">
				<verse number="1">Randá man cháret ta hamá Gwarándh Sahyunay kóhay sará óshtátag o yakk sad o chell o chár hazár mardomi gón ke áiay o áiay Petay námesh péshánigay sará nebeshtah ent.</verse>
				<verse number="2">O man tawáré cha ásmáná eshkot, chó bázén ápáni tawárá, purah baláhén grandéay tawár at. É tawár ke man eshkot purah chang janók atant ke wati changán janagá atant.</verse>
				<verse number="3">É yakk sad o chell o chár hazárén mardom, tahtay démá o chárén sahdár o kamásháni démá nókén sawté janagá atant. Abéd cha hamá yakk sad o chell o chár hazárénán ke cha zeminá mókag butagatant, dega kassá é sawt dar borta nakort.</verse>
				<verse number="4">É hamá ant ke watá gón janénán palitesh nakortag chéá ke dast najatagén ant. Har jágah ke Gwarándha rawt, é randgiria kanant. É cha mardománi nyámá mókag butagant, Hodá o Gwarándhay awali bar o samar ant.</verse>
				<verse number="5">Cha áyáni dapá hecch dróg dar nayátkag o bémayár ant.</verse>
				<verse number="6">Padá man dega préshtagé dist, ásmánay nyámá bál at. Abadi wasshén mestágé gón ati ke pa zeminay saray neshtagénán, pa har kawm, kabilah, zobán o rájá jári bejant.</verse>
				<verse number="7">Gón borzén tawáréá gwashti: “Hodáay bimmá delá bedárét o áiá shán o shawkat bedayét chéá ke áiay dádrasiay sáhat átkag o rasetag. Hamáiá parastesh bekanét ke ásmán o zemin, daryá o ápi chammagi jórh kortagant.”</verse>
				<verse number="8">Cha eshiá rand, dega préshtagé, domi préshtag átk o gwashti: “Kaptag, mazanén shahr, Bábel kaptag, hamá ke wati zenahkáriáni mast kanókén sharábi sajjahén kawmáná wáréntag.”</verse>
				<verse number="9">Randá dega préshtagé, sayomi préshtag átk. Gón borzén tawáréá gwashti: “Agan kasé rastar o áiay botá parastesh bekant o péshánigá yá dastá áiay nesháná bezurit,</verse>
				<verse number="10">á, Hodáay hezhmay hamá pahkén sharábá wárt ke Hodáay gazabay pyálahá réchag butag o gón ás o gókortá pákén préshtagáni démá o Gwarándhay démá ham azáb dayaga bit.</verse>
				<verse number="11">Áyáni azábay dutt abad tán abad chesta bant. Hamá ke rastar o áiay botá parastesha kanant yá rastaray námay nesháná zurant, áyán róch o shap hecch áráma nabit.</verse>
				<verse number="12">Edá Hodáay palgártagénán sabr o ópár pakár ent, hamáyán ke Hodáay hokmáni sará kára kanant o pa Issáyá wati imánay sará mohra óshtant.”</verse>
				<verse number="13">Gorhá man cha ásmáná tawáré eshkot, gwashagá at: “Nebeshtah kan: Mordag bahtáwar ant, hamá ke cha ed o rand Hodáwanday ráhá merant.” Pákén Ruh ham gwashit: “Haw, áyáni zahmatkasshia hallant o á áráma gerant, chéá ke áyáni kortagén kár áyáni hamráh ant.”</verse>
				<verse number="14">Man cháret ta espétén jambaré o jambaray sarborá purah ensánay chokkay dhawléné neshtag. Áiay sará teláhén tájé o dastá tézén dásé.</verse>
				<verse number="15">Dega préshtagé cha parasteshgáhá dar átk, pa borztawáriá dém pa hamáiá kukkárá at ke jambaray sará neshtagat: “Wati dásá démá byár o beron, chéá ke rón o móshay wahd átkag. Zeminay keshár rasetag o tayár ent.”</verse>
				<verse number="16">Gorhá hamá ke jambaray sarborá neshtagat, wati dási zeminay sará sorént o zemin rón o mósh but.</verse>
				<verse number="17">Dega préshtagé cha ásmáni parasteshgáhá dar átk. Áiá ham tézén dásé gón at.</verse>
				<verse number="18">Dega préshtagé cha korbánjáhá átk ke ásay sará ehtiári hastat. Áiá gón borzén tawáréá gón hamáiá gwasht ke tézén dási gón at: “Wati tézén dásá démá byár o zeminay anguray drachkáni hóshán borr, chéá ke nun angur rasetagant.”</verse>
				<verse number="19">Gorhá préshtagá wati dás zeminay sará sorént, anguri mocch kortant o Hodáay gazabay mazanén sharábkasshi hawzay tahá dawr dátant.</verse>
				<verse number="20">Sharábkasshi hawz cha shahrá dhann lagat dayag but o cha hawzá hón dar átk. Hón anchó báz at ke aspáni lagámán sar but o tán say sad kilumitará chó ápá tatk.</verse>
			</chapter>
			<chapter number="15">
				<verse number="1">Randá man ásmáná dega hayrán kanók o baláhén neshánié dist, hapt préshtag ke haptén godhsari azábesh gón atant, godhsari, paméshká ke gón eshán Hodáay gazab sarjama bit.</verse>
				<verse number="2">Padá man chizzé dist, daryáéay paymá at bale chó shisshagá at, gón ásá hawár. O man dist shisshagi daryáay kashá hamá óshtátagatant ke rastaray sará o áiay bot o námay nambaray sará sóbén butagatant. Changesh dastá at ke Hodáyá dátagatant.</verse>
				<verse number="3">Áyán Hodáay hezmatkár Mussáay sawt dapá at o Gwarándhay sawt ham. Gwashagá atant: “Tai kár mazan o hayrán kanók ant, oo porwákén Hodáwandén Hodá! Tai ráh pa adl o rásti ant, oo kawmáni bádsháh!</verse>
				<verse number="4">Kay ent ke cha taw natorsit, oo Hodáwand! Kay ent ke tai námá shawkata nadant? Chéá ke tahná taw pák ay. Sajjahén kawma káyant o tai bárgáhá tará parastesha kanant, chéá ke tai ádelén kár záher butagant.”</verse>
				<verse number="5">Cha eshiá rand, man cháret o parasteshgáh, bezán “sháhediay tambu” arshá dist ke pach at.</verse>
				<verse number="6">Haptén préshtag ke haptén azábesh gón atant, cha parasteshgáhá dhanná dar átkant. Áyán sapá o rozhnáén lilomén god o póshák gwará at o sénagá teláhén patthiesh bastagat.</verse>
				<verse number="7">Padá cha chárén sahdárán yakkéá haptén préshtagáná hapt teláhén darp dát ke cha Hodáay gazabá porr atant, abad tán abad zendagén Hodáay gazabá.</verse>
				<verse number="8">Parasteshgáh cha duttá porr but ke cha Hodáay shawkat o áiay zórá átk o kassá tán hamá wahdá parasteshgáhay tahá shota nakort ke haptén préshtagáni haptén azáb sarjam nabutant.</verse>
			</chapter>
			<chapter number="16">
				<verse number="1">Padá man borzén tawáré eshkot ke cha parasteshgáhá pédák at o gón haptén préshtagán gwashagá at: “Berawét o Hodáay gazabay haptén darpán zeminay sará beréchét.”</verse>
				<verse number="2">Gorhá awali shot o wati darpi zeminay sará rétk. Hamá mardomán haráb o dardnákén résh dar átk ke rastaray neshánesh per at o áiay botá parastesh kanagá atant.</verse>
				<verse number="3">Padá domiá wati darp daryáay sará rétk. Daryá chó mordagéay hóná but o áiay tahay har sahdár mort.</verse>
				<verse number="4">Padá sayomiá wati darp kawr o chammagáni sará rétk o á hón butant.</verse>
				<verse number="5">Gorhá man eshkot ke ápáni préshtag gwashagá at: “Taw ádel ay, taw ke hastay o butagay, oo Pákén! Chéá ke taw é dádrasi kortagant.</verse>
				<verse number="6">Eshán tai palgártagén mardom o paygambaráni hón rétkag, paméshká taw esháná hón pa nóshagá dátag. É hameshiay láhek ant.”</verse>
				<verse number="7">O man eshkot ke korbánjáh gwashagá at: “Haw, oo porwákén Hodáwandén Hodá! Tai dádrasi rást o pa adl ant.”</verse>
				<verse number="8">Nun cháromiá wati darp róchay sará rétk o róchá ejázat dayag but ke mardomán gón ásá besóchit.</verse>
				<verse number="9">Mardom cha é sakkén garmiá sotkant, bale tawbah kanag o Hodáyá shán o shawkat dayagay badalá, hamá Hodáay námay helápá kopresh kort ke é azábáni sará ehtiári hastat.</verse>
				<verse number="10">Randá panchomiá wati darp rastaray tahtay sará rétk. Áiay bádsháhi syáh o tahár but o mardom cha é paréshániá wati zobán o lellekán jáyagá atant.</verse>
				<verse number="11">Pa wati dard o réshán borzén arshay Hodáay helápá kopresh kort, bale cha wati kárán tawbahesh nakort.</verse>
				<verse number="12">Padá shashomiá wati darp mazanén kawr, Parátay sará rétk o kawray áp hoshk but tánke ródarátki bádsháháni ráh sáp bebit.</verse>
				<verse number="13">Man say palitén ruh dist gwashaygá pogol atant ke cha azhdiáay dapá, rastaray dapá o cha drógén paygambaray dapá dar áyagá atant.</verse>
				<verse number="14">É hamá palitén ruh ant ke mójezah pésha dárant o sajjahén donyáay bádsháháni kerrá rawant ke áyán pa jang kanagá yakjáh bekanant, hamá jang ke porwákén Hodáay mazanén róchá bit.</verse>
				<verse number="15">“Bechár, man dozzokáia káyán. Bahtáwar hamá ent ke ágaha mánit o wati póshákán tayára dárit tánke á jándará dar mayayt o áiay nang gendag mabit.”</verse>
				<verse number="16">Palitén ruhán é bádsháh hamá jágahá mocch kortant ke Ebráni zobáná námi Hármagedun ent.</verse>
				<verse number="17">Nun haptomiá wati darp gwátá rétk o borzén tawáré cha parasteshgáhay tahtá átk, gwashagá at: “Kár halletag.”</verse>
				<verse number="18">Gerókán jat, borzén tawár o grand but o anchén baláhén zeminchandhé átk ke cha hamá wahdá ke ensán zeminay sará pédá butag, choshén zeminchandhé nabutag, anchén zórmandén zeminchandhé at.</verse>
				<verse number="19">Mazanén shahr, Bábel say thokkorá bahr but o kawmáni shahr kaptant o Hodáyá mazanén shahr, Bábel yát at o wati gazab o hezhmay sharábay pyálahi áiárá dát.</verse>
				<verse number="20">Har jazirah gár but o hecch kóh pasht nakapt.</verse>
				<verse number="21">Baláhén tróngalé but. Har yakk tróngalé chell kiluay kesásá grán at o cha ásmáná mardománi sará kapt. Áyán pa tróngalay tuppánay azábá Hodáay helápá kopr kort, chéá ke é azáb sakk torsnák at.</verse>
			</chapter>
			<chapter number="17">
				<verse number="1">Randá cha hamá haptén préshtagán ke hapt darpesh gón at, yakké átk o gón man habari kort o gwashti: “Byá edá man tará hamá mazanén kahbagay sezáyá pésha dárán ke bázén ápáni sará neshtag.</verse>
				<verse number="2">Gón áiá zeminay bádsháhán zená kortag o zeminá neshtagén mardom áiay zenahkáriay sharábá bésár kortagant.”</verse>
				<verse number="3">Padá préshtagá maná ruhay tahá gyábánéá bort o man janéné dist ke anchén rozhná sohrén rastaréay sará neshtagat ke kopri námán póshetagat o hapt sarag o dah kánthi per at.</verse>
				<verse number="4">Janéná jamu o rozhná sohrén god gwará at. Gón teláh o gránbaháén seng o morwáredá sambahetagat. Teláhén pyálahé dastá ati ke cha bazzhnákén chizz o áiay zenahkáriáni palitián porr at.</verse>
				<verse number="5">Áiay péshánigá námé nebeshtah at ke rázé at: “Mazanén Bábel. Kahbagáni o zeminay palitiáni mát”.</verse>
				<verse number="6">Nun man dist ke janén cha Hodáay palgártagénáni o Issáay sháhedáni hónay nóshagá neshah o malár at. Man ke dist, sakk hayrán o habakkah mantán.</verse>
				<verse number="7">Préshtagá gón man gwasht: “Taw parchá hayrán ay? Man tará é janén o hamá hapt sarag o dah kánthi rastaray rázá gwashán ke janén áiá swár ent.</verse>
				<verse number="8">Á rastar ke taw dist, yakk wahdéá hastat, nun néstent bale cha johlén tahtaruná dar áyagi ent o barbádiay némagá rawt. Zeminá neshtagén hamá mardom ke cha jahánay jórh bayagay wahdá áyáni nám ‘Zenday Ketábá’ nebeshtah naent, é rastará ke gendant hayrána bant, chéá ke é rastar yakk wahdé hastat o nun néstent bale padá áyagi ent.</verse>
				<verse number="9">Pa eshiay sarpad bayagá dánáén saré lóthit. Haptén sar, hapt kóh ant ke áyáni sará janén neshtag. Hapt bádsháh ant ham,</verse>
				<verse number="10">panchay bádsháhi halás butag, yakké annun bádsháh ent o dega yakké angat nayátkag o á, wahdé kayt, allam pa kammén wahdéá mánit.</verse>
				<verse number="11">Hamá rastar ke yakk wahdé hastat o nun néstent hashtomi ent, bale cha hapténán yakké o tabáhiay némagá rawt.</verse>
				<verse number="12">O dahén kánth ke taw distant, dah bádsháh ant ke angat hecch bádsháhiesh narasetag, bale áyán rastaray hamráhiá pa yakk sáhatéá bádsháhiay ehtiára rasit.</verse>
				<verse number="13">É sajjahénáni maksad yakk ent o é wati zór o ehtiárá rastará dayant.</verse>
				<verse number="14">É gón Gwarándhá janga kanant bale Gwarándh eshán prósha dant, chéá ke á, hodáwandáni Hodáwand o bádsháháni Bádsháh ent o hamá ke gón áiá góna bant, áiay tawár jatagén, dar chetagén o wapádárén hamráh ant.”</verse>
				<verse number="15">Nun préshtagá maná gwasht: “Hamá áp ke taw distant, hamódá ke kahbag neshtag, kawm, mocchi, ráj o zobán ant.</verse>
				<verse number="16">Hamá rastar o dahén kánth ke taw distant gón kahbagá naprata kanant, áiá wayrán o jándara kanant, áiay góshtá warant o áiá gón ásá sóchant.</verse>
				<verse number="17">Chéá ke Hodáyá áyáni delá dátag ke Hodáay maksaday sará kár bekanant, hamshawr bebant o wati bádsháhiá rastará bedayant tán hamá wahdá ke Hodáay habar sarjam o purah bebant.</verse>
				<verse number="18">O hamá janén ke taw dist, mazanén shahr ent ke zeminay saray bádsháháni sará hokmránia kant.”</verse>
			</chapter>
			<chapter number="18">
				<verse number="1">Cha é chizzán o rand man dega préshtagé dist ke cha ásmáná ér áyagá at. Áiá mazanén ehtiáré gón at o zemin cha áiay shán o shawkatá rozhná but.</verse>
				<verse number="2">Gón mazanén tawáréá kukkári kort: “Kaptag, kaptag, mazanén Bábel, nun palitén ruháni menendjáh butag o har nápákén arwáhay jágah ent o har nápákén morgay kodóh ent o har nápák o bazzhnákén sahdáray lóg ent.”</verse>
				<verse number="3">Chéá ke sajjahén kawmán áiay zenáay mast kanókén sharáb wártag. Jahánay bádsháhán gón áiá zená kortag o donyáay sawdáger cha áiay zyádahén aysh o ásudagián hastómand butagant.</verse>
				<verse number="4">Randá man cha ásmáná dega tawáré eshkot, gwashagá at: “Oo mani mardomán! Cha eshiá dar áét tánke shomá eshiay gonáhán sharik mabét o eshiay azáb shomay sará makapant,</verse>
				<verse number="5">chéá ke eshiay gonáh sar pa sar ant o ásmáná rasetagant o Hodáyá áiay radén kár yát kortagant.</verse>
				<verse number="6">Harché ke áiá kortag gón áiá hamá paymá bekanét o do sari bedayéti, hamá pyálah ke áiá ér rétkag, cha hamá pyálahá pa áiá do sari ér réchét.</verse>
				<verse number="7">Haminchok ke watá shán o shawkati dátag o aysh o nóshay tahá zendi gwázéntag, nun haminchok azábi bedayét, chéá ke wati delá gwashtagi: ‘Man malakahé án o tahtay sará neshtagán, janózámé naán o hechbar porsa nagendán.’</verse>
				<verse number="8">Esháni sawabá yakk róchéay tahá áiay azáb, bezán mark, pors o dhokkála káyant o á gón ásá sóchaga bit, chéá ke Hodáwandén Hodá porwák ent o áiay dádrasiá kant.”</verse>
				<verse number="9">Zeminay bádsháhán ke gón Bábelay shahrá zená kortag o aysh o nóshay zendesh gwázéntag, wahdé áiay sochagay duttána gendant, pa áiá gréwant o porsiga bant.</verse>
				<verse number="10">Áiay azábá ke gendant, torsant, dura óshtant o gwashant: “Apsóz, apsóz, oo mazanén shahr! Oo Bábel, oo mohkamén shahr! Chéá ke yakk sáhatéay tahá tai dádrasiay wahd raset.”</verse>
				<verse number="11">Zeminay sawdágera gréwant o pa áiá porsiga bant, chéá ke áyáni sámánán nun kass pa bahá nazurit;</verse>
				<verse number="12">teláh, nograh, gránbaháén seng o morwáred, lilomén god, jamu o harir o rozhná sohrén god o har paymén washbóén dár, har paymén ájén chizz, cha gránbaháén dár, brenj, ásen o sengmarmará jórh kortagén chizz,</verse>
				<verse number="13">dárchini, masálah, sóchoki, morr, sóchagi, sharáb, zaytunay thél, gehterén árt, gandom, gók o pas, asp o aspgárhi, golám o ensáni zend.</verse>
				<verse number="14">Hamá bar o samar ke shomay arwáh pa áiá hodónák butag, cha shomay dastá shotag. Sajjahén zinati o drapshókén chizz cha shomay dastá shotagant o nun hechbar dar géjaga nabant.</verse>
				<verse number="15">É chizzáni sawdáger ke cha é kahbagá hastómand butagant, cha áiay azábay torsá dur durá óshtant, gréwant o porsiga bant.</verse>
				<verse number="16">Gwashant: “Apsóz, apsóz, oo mazanén shahr! Chéá ke lilomén god, jamu o rozhná sohrén póshák gwará dayag butay o gón teláh o gránbaháén seng o morwáredá sambahénag butay,</verse>
				<verse number="17">bale choshén baláhén mál o melkat yakk sáhatéay tahá tabáh kanag but.” Sajjahén náhodá, jánshó o hamá mardom ke daryáyá sapara kanant yá kára kanant dur óshtátagatant.</verse>
				<verse number="18">Wahdé áiay sochagay duttesh dist, kukkáresh kort o gwashtesh: “É mazanén shahray dhawlén, dega shahré butag?”</verse>
				<verse number="19">Á hák pa sar butant o gréwán o mótk áráná kukkár kanagá atant: “Apsóz, apsóz, oo mazanén shahr! Hamá ke daryáyá bójigesh hastat, cha tai mál o melkatá hastómand butagant, bale yakk sáhatéay tahá tabáh kanag butay.”</verse>
				<verse number="20">Áiay sará shádehi kanét, oo ásmánán! Shádehi kanét, oo Hodáay palgártagén mardomán, oo kásed o paygambarán! Chéá ke Hodáyá eshiay dádrasi hamá paymá kortag ke eshiá gón shomá kortag.</verse>
				<verse number="21">Padá porwákén préshtagéá, jenteri táay kaddén mazanén sengé chest kort o daryáyá dawr dát o gwashti: “Gón hamé trondiá mazanén shahr, Bábel jahlád dawr dayaga bit o padá hechbar shóház kanag buta nakant.</verse>
				<verse number="22">Chang janók, sázger, nal o sorná janókáni sázay tawár padá hechbar tai tahá eshkonaga nabit. Hecch honaray honarmand padá hechbar tai tahá shóház kanaga nabit. Jenteri tawáré padá hechbar tai tahá eshkonaga nabit.</verse>
				<verse number="23">Cherágay rozhn padá hechbar tai tahá nadrapshit. Sálónk o bánóri tawáré padá hechbar tai tahá eshkonaga nabit, chéá ke tai sawdáger zeminay sakkén mazanén mardom butagant o tai jádugeriay sawabá, sajjahén kawm rad dayag butagant.</verse>
				<verse number="24">Paygambar o Hodáay palgártagén mardom o harkas ke donyáay tahá koshag butag, áyáni hón é shahray tahá dar kapt.”</verse>
			</chapter>
			<chapter number="19">
				<verse number="1">Cha é chizzán o rand man anchén mazanén tawáré eshkot, gwashaygá ásmáná sakkén baláhén mocchiéay tawár at, gwashagá atant: “ Hodáwandá benázénét, Halléluyá. Rakkénag o shawkat o zór may Hodáayg ant,</verse>
				<verse number="2">chéá ke áiay dádrasi rást o pa adl ant. Áiá hamá mazanén kahbag sezá dátag ke zemini gón wati zenahkárián gomráh kortagat. Hodáyá cha áiá wati hezmatkáráni hónay bér geptag.”</verse>
				<verse number="3">O áyán yakk randé padá gwasht: “Hodáwandá benázénét, Halléluyá. Abad tán abad cha kahbagá dutt chesta bit.”</verse>
				<verse number="4">Padá bist o chárén kamásh o chárén sahdár dém pa chér kaptant. Tahtay sará neshtagén Hodáesh parastesh kort, gwashtesh: “Ámin. Hodáwandá benázénét, Halléluyá.”</verse>
				<verse number="5">Gorhá cha tahtá tawáré átk, gwashti: “May Hodáay tawsipá bekanét, oo áiay sajjahén hezmatkárán, oo sajjahén Hodátorsán, kasán o mazan!”</verse>
				<verse number="6">Padá man anchén tawár eshkot ke chó mazanén mocchi o bázén áp o trondén grandáni tawárá atant ke gwashtesh: “Hodáwandá benázénét, Halléluyá. Chéá ke may porwákén Hodáwandén Hodá hokmránia kant.</verse>
				<verse number="7">Gal bebén o shádehi bekanén o hamáiá shán o shawkat bedayén, chéá ke Gwarándhay suray wahd átkag o áiay bánórá watá tayár kortag.</verse>
				<verse number="8">Áiá lilomén, rozhná o sapáén god, pa gwará kanagá dayag butag.” Lilomén god, Hodáay palgártagén mardománi pahrézkári ant.</verse>
				<verse number="9">Padá préshtagá maná gwasht: “Nebeshtah kan: bahtáwar ant hamá ke Gwarándhay suray shámá lóthag butagant.” Padá gwashti: “É Hodáay rástén habar ant.”</verse>
				<verse number="10">Nun man áiay pádáni démá sojdah kanagá kaptán, bale maná gwashti: “Chó makan, man ham tai o tai brátáni dhawlén hezmatkáré án ke Issáay sháhediá dayant. Hodáyá parastesh kan. Issáay bárawá sháhedi dayag paygambariay jawhar ent.”</verse>
				<verse number="11">Man dist ke ásmánay dap pach ent o mani démá espétén asp o aspswáré. Aspswáray nám “Wapádár o Rást” at. Pa adl dádrasia kant o pa adl jang ham kant.</verse>
				<verse number="12">Áiay chamm chó rókén ásá atant o bázén tájé sará ati. Áiay saragay sará námé nebeshtah at ke áiay jendá abéd, dega kassá é nám nazánt.</verse>
				<verse number="13">Áiá hóná méntagén kabáhé gwará at o námi “Hodáay Gál” at.</verse>
				<verse number="14">Ásmáni pawj, hamáiay poshtá gón atant, espétén aspán swár o sapá o espétén lilomén póshák gwará.</verse>
				<verse number="15">Cha aspswáray dapá tézén zahmé dar áyagá ent tánke gón eshiá kawmán bejant o gón ásenén asáéá áyáni sará hokmráni bekant. Á, porwákén Hodáay gazab o hezhmay sharábkasshi hawzá lagat dayagá ent.</verse>
				<verse number="16">Áiay kabáh o ránay sará námé nebeshtah ent: “bádsháháni Bádsháh o hodáwandáni Hodáwand.”</verse>
				<verse number="17">Padá man dist ke préshtagé róchay tahá óshtátag. Gón borzén tawáréá sajjahén morgáni némagá kukkári kort ke ásmánay nyámá bál atant: “Byáét o pa Hodáay mazanén shámá mocch bebét,</verse>
				<verse number="18">tánke shomá bádsháháni gósht, sáláráni gósht, porwákén mardománi gósht, asp o aspswáráni gósht, sajjahén mardománi gósht, ázát o golámáni o kasán o mazanénáni góshtá bwarét.”</verse>
				<verse number="19">Nun man rastar dist o zeminay bádsháh o áyáni pawj ham distant ke gón aspswár o áiay pawjá pa jangá mocch butagatant.</verse>
				<verse number="20">O rastar, hamá drógén paygambaray hamráhiá gerag but ke rastaray démá mójezahi pésh dáshtagat. Gón é mójezahán, áiá hamá rad dátagatant ke rastaray neshánesh zortagat o áiay botesh sojdah kortagat. Doén, zendagá hamá gwarmá dawr dayag butagatant ke gón ás o gókortá bon at.</verse>
				<verse number="21">Á dega pawji gón aspswáray zahmá ke cha áiay dapá dar áyagá at koshag butant o sajjahén morgán watá cha áyáni góshtá sérláp kort.</verse>
			</chapter>
			<chapter number="20">
				<verse number="1">Randá man préshtagé dist ke cha ásmáná ér áyagá at. Áiá johlén tahtarunay kelit o mazanén zamzilé dastá at.</verse>
				<verse number="2">O áiá azhdiá gept o pa hazár sálá bast, bezán hamá kadimi már ke Eblis o Shaytán ent.</verse>
				<verse number="3">Johlén tahtarunay tahá dawri dát o tahtarunay dapi kobl kort o mohr jat ke tán é hazárén sál purah mabant, á dega baré kawmán rad dát makant. Cha hazárén sálán o rand, allamá Shaytán pa kammokén wahdéá ázát kanaga bit.</verse>
				<verse number="4">Randá man taht dist o á ke tahtáni sará neshtagatant, áyán dádrasiay ehtiár dayag but. O man hamáyáni arwáh distant ke áyáni sar pa Issáay bárawá sháhedi dayag o Hodáay habaray sawabá borrag butagatant, hamáyáni ke rastar o áiay botesh sojdah nakortagat o wati péshánig yá dastay sará áiay neshánesh nazortagat. Á padá zendag butant o hazár sálá gón Masihá hokmrániesh kort.</verse>
				<verse number="5">É awali jáh janag ent. Pasht kaptagén mordag, tán hamá wahdá padá zendag nabutant ke é hazárén sál purah nabutagatant.</verse>
				<verse number="6">Bahtáwar o pák o palgár ant hamá ke é awali jáh janagá sharika bant, domi marká áyáni sará hecch ehtiár nést o á, cha Hodá o Masihay némagá dini péshwá jórha bant o gón Masihá tán hazár sálá hokmránia kanant.</verse>
				<verse number="7">Wahdé hazárén sál sarjama bant, Shaytán cha wati bandijáhá ázát kanaga bit o</verse>
				<verse number="8">zeminay chárén kondhán neshtagén kawmáni rad dayagá rawt ke Ájuj o Májuj ant. Eshán pa jangá moccha kant. É daryáay rékáni kesásá báza bant.</verse>
				<verse number="9">É sajjahén kawm dém pa zeminay práhén patthá borzád butant o Hodáay palgártagén mardománi ord o dóstnákén shahresh chapp o chágerd kort, bale ásé cha ásmáná jahlád átk o éri bortant.</verse>
				<verse number="10">Padá esháni rad dayók, Eblis, ás o gókortay gwarmá dawr dayag but, hamódá ke rastar o drógén paygambar ant. Eshán, shap o róch, abad tán abad azába rasit.</verse>
				<verse number="11">Randá man baláhén espétén tahté dist o hamá ham ke tahtay sará neshtagat. Zemin o ásmán cha áiay démá tatkant o pa zemin o ásmáná hecch jágahé pasht nakapt.</verse>
				<verse number="12">Man mordag distant, mazan o kasán, ke tahtay démá óshtátagatant. Ketáb pach kanag butant o dega ketábé ham pach kanag but, “Zenday Ketáb”. Mordag wati kortagén káráni hesábá dádrasi kanag butant, hamá káráni hesábá ke ketábáni tahá nebeshtagat.</verse>
				<verse number="13">Daryáyá wati lápay mordag dar kortant o mark o mordagáni jaháná ham wati tókay mordag dar kortant o har yakké wati kortagén káráni hesábá dádrasi kanag but.</verse>
				<verse number="14">Mark o mordagáni jahán, ásay gwarmá dawr dayag butant. É ásay gwarm, domi mark ent.</verse>
				<verse number="15">Agan kaséay nám “Zenday Ketábay” tahá nebeshtah naat, á, ásay gwarmá dawr dayag but.</verse>
			</chapter>
			<chapter number="21">
				<verse number="1">Randá man nókén ásmán o nókén zeminé dist chéá ke awali ásmán o awali zemin gár butagatant o daryá ham nun néstat.</verse>
				<verse number="2">O man pákén shahr dist, nókén Urshalim, cha Hodáay némagá cha ásmáná ér áyagá at. Bánóréay dhawlá tayár kanag o pa wati lógwájahá sambahénag butagat.</verse>
				<verse number="3">O man borzén tawáré eshkot ke cha tahtá pédák at, gwashagá at: “Bechár! Hodáay menendjáh mardománi kerrá ent, nun á wat áyáni kerrá nendóka bit. Á, Hodáay mardoma bant o Hodá wat gón áyán yakjáha bit.</verse>
				<verse number="4">Hodá cha áyáni chammán har arséá pahka kant. Mark nun pashta nakapit o na pors o na zári o na darda bit, chéá ke pésarigén chizz gwastagant.”</verse>
				<verse number="5">Hamá ke tahtay sará neshtagat, gwashti: “Bechár, man sajjahén chizzán cha nóksará addha kanán.” Padá gwashti: “Nebeshtah kan, chéá ke é habar porehtebár o rást ant.”</verse>
				<verse number="6">Chosh ham maná gwashti: “Kár halletant. Bendát man án o halási man án, bongéj o ásar. Hamá ke tonnig ent, man áiá cha zenday chammagá mopt o bé zarrá ápa dayán.</verse>
				<verse number="7">Hamá ke sóbéna bit, é sajjahén chizzi mirásá rasant, man áiay Hodá bán o á mani chokka bit.</verse>
				<verse number="8">Bale lagór o nábáwar o hamá ke bazzhnák ant, hónig o zenahkár o jáduger o botparast o sajjahén drógband, esháni ásar esh ent ke ásay gwarmá gón ás o gókortá sóchag bebant. É domi mark ent.”</verse>
				<verse number="9">Cha hamá haptén préshtagán ke cha goddhi haptén azábán porrén hapt darpesh gón at, yakké átk o maná gwashti: “Edá byá, man tará bánórá pésha dárán, Gwarándhay lógbánoká.”</verse>
				<verse number="10">Áiá ruhay tahá maná baláhén o borzén kóhéay sará bort o pákén shahr, Urshalimi pésh dásht ke cha Hodáay némagá cha ásmáná ér áyagá at o</verse>
				<verse number="11">gón Hodáay shán o shawkatá drapshagá at. Eshiay drapshnáki chó gránbaháén seng, akikay dhawlá sáp at.</verse>
				<verse number="12">Baláh o borzén diwálé hastati o dwázdah darwázag ke har darwázagay dapá préshtagé óshtátagat o darwázagay sará námé nebeshtagat. É Esráilay dwázdahén kabilaháni nám atant.</verse>
				<verse number="13">Ródarátká say darwázag, shomálá say darwázag, jonubá say darwázag o rónendá ham say darwázag atant.</verse>
				<verse number="14">Shahray diwálá dwázdah bonred hastat o áyáni sará Gwarándhay dwázdahén kásedáni nám atant, har yakkéay sará yakk námé.</verse>
				<verse number="15">Hamá ke gón man habará at, kadd o kesás kanagi teláhén latthé gón ati ke shahrá o áiay darwázag o diwálá kadd o kesás bekant.</verse>
				<verse number="16">O shahr chárkondh at, haminchok ke eshiay dráji at haminchok práhi. Préshtagá shahr gón latthá kadd o kesás kort, sarjamiá kesás do hazár o do sad kilumitar at. Dráji, práhi o borzi yakkén kaddá atant.</verse>
				<verse number="17">Padá áiay diwáli kadd o kesás kort. Ensáni kadd o kesásay hesábá ke préshtag kár bandagá at, diwál kesás shast o panch mitar at.</verse>
				<verse number="18">Shahray diwál cha yashmá jórh kanag butagat o shahr cha anchén pahkén teláhá ke chó shisshagá sáp at.</verse>
				<verse number="19">Diwálay bonred gón har warhén gránbaháén sengán singárag butagat. Awali bonred yashm at, domi nilom, sayomi akik, cháromi zomorrod,</verse>
				<verse number="20">panchomi senge solaymán, shashomi rubi, haptomi teláhrangén ákut, hashtomi bayrel, nohomi pokráj, dahomi shunzén akik, yázdahomi pérózah, dwázdahomi jamuén ákut.</verse>
				<verse number="21">Dwázdahén darwázag cha morwáredá jórh kanag butagatant, har yakk darwázagé cha yakk morwáredéá o shahray práhén damk cha pahkén teláhá jórh kanag butagat, chó shisshagá sáp.</verse>
				<verse number="22">Man eshiay tahá hecch parasteshgáh nadist, chéá ke porwákén Hodáwandén Hodá o Gwarándh eshiay parasteshgáh ant.</verse>
				<verse number="23">O shahrá na róch pakár ent o na máh ke áiá rozhná bekanant, chéá ke Hodáay shán o shawkat eshiá rozhná kant o Gwarándh eshiay cherág ent.</verse>
				<verse number="24">Kawm eshiay rozhnay tahá gáma janant o zeminay bádsháh wati shán o shawkatá eshiay tahá kárant.</verse>
				<verse number="25">Eshiay darwázag hechbar róchá banda nabant chéá ke ódá hechbar shapa nabit.</verse>
				<verse number="26">Sajjahén kawmáni shawkat o sharap eshiay tahá áraga bant.</verse>
				<verse number="27">Hecch paymén palitén chizz yá hamá ke bazzhnákén kára kanant o dróga bandant, ódá poterta nakanant, bass hamá shota kanant ke áyáni nám “Zenday Ketábá” nebisag butagant, hamá Gwarándhay ketábá.</verse>
			</chapter>
			<chapter number="22">
				<verse number="1">Randá préshtagá maná zendápay kawr pésh dásht ke chó bolórá sáp at. Cha Hodá o Gwarándhay tahtá dar áyagá ent o</verse>
				<verse number="2">shahray bázáray nyámá tachán ent. Kawray é dast o á dastá zenday drachké ke dwázdah bar o samara kárit, har máh cha bará bár ent o drachkay ták pa kawmáni dráh kanagá darmán ant.</verse>
				<verse number="3">O hecch paymén nálaté pashta nakapit. Hodá o Gwarándhay taht hamódá bit o áiay hezmatkár áiay hezmatá kanant.</verse>
				<verse number="4">Áiay chehragá gendant o áiay nám áyáni péshánigána bit.</verse>
				<verse number="5">Ódá hechbar shapa nabit, cherág o róchay rozhnay zalurata nabit, chéá ke Hodáwandén Hodá wat áyáni sará wati rozhná drapshénit o á, abad tán abad hokmránia kanant.</verse>
				<verse number="6">Préshtagá gón man gwasht: “É habar porehtebár o rást ant. O Hodáwand, paygambaráni ruhay Hodáyá, wati préshtag dém dátag ke áiay hezmatkárán é chizzán pésh bedárit ke allamá zutt bayagi ant.”</verse>
				<verse number="7">“Bechár, mane Issá zutt pédák án. Bahtáwar hamá ent ke hamé péshgóiay habaráni parmánbardáriá kant ke é ketábá mán ant.”</verse>
				<verse number="8">O mane Yuhanná, hamá án ke é chizzi eshkotag o distagant. Wahdé man eshkot o dist, hamá préshtagay pádáni démá pa sojdahá kaptán ke maná é chizzi pésh dáshtant.</verse>
				<verse number="9">Bale áiá maná gwasht: “Na, chó makan. Man ham tai o tai brátén paygambaráni dhawlén hezmatkáré án o hamáyáni dhawléné án ke é ketábay habaráni mannók ant. Hodáyá parastesh bekan.”</verse>
				<verse number="10">Randá maná gwashti: “É ketábay paygambariay habarán mohr majan, chéá ke wahd nun nazzikk ent.</verse>
				<verse number="11">Hamá ke badia kant, bell angat badia kant, hamá ke palit ent, bell angat palit ent o hamá ke pahrézkár ent, bell angat pahrézkária kant o hamá ke pák o palgár ent, bell angat pák o palgár ent.”</verse>
				<verse number="12">Bechár, mane Issá zutt pédák án o maná mozz gón ke harkasá áiay káray hesábá mozz bedayán.</verse>
				<verse number="13">Bendát man án o halási man án, awali o áheri, bongéj o ásar.</verse>
				<verse number="14">Bahtáwar hamá ant ke wati póshákána shódant tánke cha zenday drachká waragay ejázatesh bebit o cha shahray darwázagán, tahá shot bekanant.</verse>
				<verse number="15">Bale kochekk, jáduger, zenahkár, hónig, botparast o harkas ke dróga bandit o gón drógá mehra kant, é sajjahén cha shahrá dhanna bant.</verse>
				<verse number="16">“Man ke Issá án, wati préshtag dém dátag tánke kelisáyáni háterá shomárá é chizzáni sháhediá bedant. Man Dáuday risshag án o Dáuday poshpad ham. Sohbay rozhnáén estár man án.”</verse>
				<verse number="17">Pákén Ruh o bánóra gwashant: “Byá.” Hamá ke eshkont, bell gwashit “Byá.” Hamá ke tonnig ent, bell kayt, hamá ke lóthók ent bell cha zendápá mopt o bé zarrá zurit.</verse>
				<verse number="18">Man pa harkasá ke é ketábay péshgóiay labzán eshkonagá ent, sháhedia dayán ke agan kasé esháni tahá chizzé gésh bekant, Hodá áiay sará hamá ázárán gésha kant ke é ketábay tahá nebeshtah ant.</verse>
				<verse number="19">O agan kasé cha ketábay péshgóiay habarán chizzé dar bekant, Hodá cha zenday drachká o cha pákén shahrá ke é ketábay tahá áyáni bárawá nebeshtah ent, áiay bahrá dara kant.</verse>
				<verse number="20">Hamá ke é chizzáni sháhediá dant, gwashit: “Haw, man zutt pédák án.” Anchosh bát. Ámin. Byá, oo Hodáwandén Issá!</verse>
				<verse number="21">Hodáwandén Issáay rahmat gón shomá sajjahénán bát. Anchosh bát. Ámin.</verse>
			</chapter>
		</book>
	</testament>
</bible>